



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 84’üncü
Birleşim
 3
Mayıs 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER



I.- GEÇEN TUTANAK ÖZETİ
II.- GELEN KÂĞITLAR 
III.- YOKLAMALAR 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak Miraç Gecesi’ni kutladıklarına ilişkin
konuşması 
2.- Oturum Başkanı TBMM Başkan Vekili Mehmet Akif
Hamzaçebi’nin, İzmir Milletvekili Tuncay Özkan’a geçmiş olsun dileğinde
bulunduğuna ilişkin konuşması

V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Onursal Adıgüzel’in,
üniversitelerin sorunlarına ilişkin gündem dışı konuşması
2.- Elâzığ Milletvekili Ömer Serdar’ın, Miraç
Kandili’ne ilişkin gündem dışı konuşması
3.- Osmaniye Milletvekili Ruhi Ersoy’un, 3 Mayıs
Türkçülük Günü’ne ilişkin gündem dışı konuşması

VI.- AÇIKLAMALAR
1.- Hatay Milletvekili Hilmi Yarayıcı’nın, iktidarın
tırlar dolusu silah yardımı yaptığı ve kamplarda besleyip büyüttüğü cihatçı
terör örgütlerinin ülkemizi hedef aldıklarına ve Kilis'e kimlerin roket
attığını öğrenmek istediğine ilişkin açıklaması
2.- Balıkesir Milletvekili Mehmet Tüm’ün, zeytin
üreticilerinin sorunlarına ilişkin açıklaması
3.- İstanbul Milletvekili Mahmut Tanal’ın, Miraç Kandili’ni kutladığına ve İstanbul Şile’de
yaşayan vatandaşların sorunlarına ilişkin açıklaması
4.- Denizli Milletvekili Cahit Özkan’ın, başkanlık modeline dayalı özgürlükçü, demokratik yeni
anayasa yapma zorunluluğu olduğuna ilişkin açıklaması
5.- İstanbul Milletvekili Didem Engin’in, Anneler Günü öncesinde sigortalılık öncesi doğum borçlanması
imkânını bütün annelere sağlayacak bir düzenleme yapılmasını dilediğine ilişkin
açıklaması
6.- Bursa Milletvekili Erkan Aydın’ın, Miraç Kandili’ni kutladığına ve Mecliste Türkiye'nin
sorunlarına çözüm aramak yerine kavga ve kargaşayla zaman geçirip gündemi
sadece dokunulmazlık konusuna kilitledikleri için bir milletvekili olarak tüm
yurttaşlardan özür dilediğine ilişkin açıklaması
7.- Samsun Milletvekili Kemal Zeybek’in, 3 Mayıs Dünya
Basın Özgürlüğü Günü’ne, Samsun’un Havza ilçesinin Çiftlikköy ve Gidirli
köylerinde altyapı ve yol sorunlarına ilişkin açıklaması
8.- Mersin Milletvekili Baki Şimşek’in, Miraç Kandili
ile 3 Mayıs Türkçülük Günü’nü kutladığına ve Mersin’de narenciye üreticilerinin
teşvik priminden faydalanamadığına ilişkin açıklaması
9.- Artvin Milletvekili Uğur Bayraktutan’ın, İzmir Milletvekili Tuncay Özkan’a geçmiş olsun
dileğinde bulunduğuna ilişkin açıklaması
10.- Antalya Milletvekili Mustafa Akaydın’ın, EXPO
2016’yla ilgili bilgi almak istediğine ilişkin açıklaması
11.- İstanbul Milletvekili Gamze Akkuş İlgezdi’nin, 6
Mayıs Deniz Gezmiş, Yusuf Aslan ve Hüseyin İnan’ın idam edilmelerinin 44’üncü
yıl dönümüne ilişkin açıklaması
12.- Manisa Milletvekili Mazlum Nurlu’nun, Körfez Geçiş Köprüsü ücretlerine ve Sabuncubeli Tüneli’nden geçişin ücretsiz olması
gerektiğine ilişkin açıklaması
13.- Konya Milletvekili Mustafa Hüsnü Bozkurt’un,
Hükûmetten, Ege’de 17 adanın Yunanlılar tarafından işgali konusunda Meclisi
bilgilendirmesini ve bu işgale derhâl son verecek tedbirleri almasını
beklediğine ilişkin açıklaması
14.- Mersin Milletvekili Serdal Kuyucuoğlu’nun,
yaşamını yitiren madencilerin ölüm nedenleri arasında, kayırmacılık, denetimsizlik,
tedbirsizlik ve yeterli önlemlerin alınmaması gibi nedenler olduğuna ilişkin
açıklaması
15.- Aydın Milletvekili Deniz Depboylu’nun, Miraç
Kandili ile 3 Mayıs Türkçülük Günü’nü kutladığına ve Aydın’ın Karacasu ilçesinin Yeniköy Mahallesi’nde her yıl devam eden toprak kayması konusunda Bakanlığın
çalışması olup olmadığını öğrenmek istediğine ilişkin açıklaması
16.- Manisa Milletvekili Erkan Akçay’ın, Miraç
Kandili’ni kutladığına, PKK’nın güneydoğuda yerleştiği mahallelerden arındıkça
terörü batıya ve büyük kentlere taşımaya çalıştığına ve iktidarın, başkanlık,
laiklik ve yeni anayasa tartışmalarıyla Türkiye’yi cepheleştirmekten vazgeçmesi
gerektiğine ilişkin açıklaması
17.- Diyarbakır Milletvekili İdris Baluken’in,
demokratik eylem ve etkinliklerde halka yönelik bir saldırı konsepti başlatan
AKP Hükûmetinin bu saldırı dalgasını Meclis çalışmalarına da taşımaya kararlı
göründüğüne, Genel Kurul ve Anayasa Komisyonunda yaşanan saldırı ve linç
anlayışını kınadığına ve 3 Mayıs Dünya Basın Özgürlüğü Günü’ne ilişkin
açıklaması
18.- İstanbul Milletvekili Engin Altay’ın, Miraç
Kandili’ni kutladığına ve 3 Mayıs Dünya Basın Özgürlüğü Günü’ne ilişkin açıklaması
19.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in yaptığı açıklamasındaki bazı ifadelerine
ve Miraç Kandili’ni kutladığına ilişkin açıklaması
20.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in sataşma nedeniyle yaptığı konuşmasındaki
bazı ifadelerine ilişkin açıklaması
21.- Amasya Milletvekili Mehmet Naci Bostancı’nın,
Diyarbakır Milletvekili Çağlar Demirel’in sataşma nedeniyle yaptığı
konuşmasıdaki bazı ifadelerine ilişkin açıklaması 

VII.- BAŞKANLIĞIN GENEL KURULA SUNUŞLARI 
A) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Dışişleri Komisyonu Başkanlığının ev sahipliğinde Romanya,
Polonya, Türkiye Parlamentoları Dışişleri Komisyonları üçlü toplantısının
ülkemizde düzenlenmesinin ve Dışişleri Komisyonu Başkan Vekili Cemalettin Kani
Torun'un Somali ziyaretinin Türkiye Büyük Millet Meclisi Başkanlık Divanının
6/4/2016 tarihli ve 9 sayılı Kararı’yla uygun bulunduğuna ilişkin tezkeresi
(3/725)
2.- Türkiye Büyük Millet Meclisi Başkanlığının,
İstanbul Milletvekili Şafak Pavey'in mazereti nedeniyle 28/3/2016 tarihinden itibaren
26 gün izinli sayılmasının Başkanlık Divanının 6/4/2016 tarihli ve 9 sayılı
Kararı’yla uygun görüldüğüne ilişkin tezkeresi (3/726)
3.-Türkiye Büyük Millet Meclisi Başkanlığının, Türkiye Büyük Millet Meclisi Başkanı İsmail Kahraman
başkanlığındaki bir heyetin; Endonezya Temsilciler Meclisi Başkanı Dr. H. Ade
Komarudin, Yeni Zelanda Temsilciler Meclisi Başkanı David Carter ve Singapur
Meclis Başkanı Halimah Yacob'un vaki davetlerine icabet etmek üzere Endonezya,
Yeni Zelanda ve Singapur'a resmî ziyaretlerde bulunmasına ilişkin tezkeresi
(3/727)

B) Meclis Araştırması Önergeleri
1.- HDP Grubu adına, Grup Başkan Vekili Diyarbakır
Milletvekili İdris Baluken’in, Türkiye'nin uyguladığı sınır politikalarının yol
açtığı düzensiz göç ve insan kaçakçılığının geldiği boyutların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/187)
2.- HDP Grubu adına, Grup Başkan Vekili Diyarbakır
Milletvekili Çağlar Demirel’in, gözaltında ve cezaevlerinde kadına yönelik
cinsel taciz ve şiddet olaylarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/188)
3.- Antalya Milletvekili Ahmet Selim Yurdakul ve 20
milletvekilinin, Antalya ve Türk turizminin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/189)

C) Önergeler
1.- İstanbul Milletvekili Yakup Akkaya’nın, (2/733)
esas numaralı Türkiye Cumhuriyeti Emekli Sandığı Kanununa Bir Geçici Madde
Eklenmesine Dair Kanun Teklifi’nin doğrudan gündeme alınmasına ilişkin önergesi
(4/29)

VIII.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklaması sırasında HDP Grubuna
sataşması nedeniyle konuşması 
2.- Gaziantep
Milletvekili Mahmut Toğrul’un, Kilis Milletvekili Reşit Polat’ın HDP grup
önerisi üzeinde yaptığı konuşması sırasında HDP Grubuna sataşması nedeniyle
konuşması
3.- Amasya Milletvekili Mehmet Naci Bostancı’nın,
Diyarbakır Milletvekili Sibel Yiğitalp’in 277 sıra sayılı Kanun Tasarısı’nın
10’uncu maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
4.- Diyarbakır Milletvekili Sibel Yiğitalp’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
5.- Aksaray Milletvekili İlknur İnceöz’ün, Mardin
Milletvekili Gülser Yıldırım’ın 277 sıra sayılı Kanun Tasarısı’nın 12’nci maddesiyle
ilgili önerge üzerinde yaptığı konuşması sırasında Adalet ve Kalkınma Partisine
sataşması nedeniyle konuşması
6.- Diyarbakır Milletvekili Çağlar Demirel’in, Aksaray
Milletvekili İlknur İnceöz’ün sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
7.- Antalya Milletvekili Atay Uslu’nun, İstanbul
Milletvekili Erdal Ataş’ın 298 sıra sayılı Kanun Tasarısı’nın tümü üzerinde HDP
Grubu adına yaptığı konuşması sırasında Adalet ve Kalkınma Partisine sataşması
nedeniyle konuşması
8.- Diyarbakır Milletvekili Çağlar Demirel’in, Antalya
Milletvekili Atay Uslu’nun sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması


IX.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekilleri Diyarbakır
Milletvekili Çağlar Demirel ile Diyarbakır Milletvekili İdris Baluken tarafından,
Kilis başta olmak üzere sınır illerindeki yurttaşlarımızın can ve mal güvenliğinin
ciddi tehdit altında olduğu hakkında 3/5/2016 tarihinde
Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 3 Mayıs 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 



X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277)
2.- Türkiye Cumhuriyeti ile Avrupa Birliği Arasında
İzinsiz İkamet Eden Kişilerin Geri Kabulüne İlişkin Anlaşma ile Oluşturulan
Ortak Geri Kabul Komitesinin 2/2016 Sayılı Kararının Onaylanmasının Uygun
Bulunduğuna Dair Kanun Tasarısı (1/711) ve Dışişleri Komisyonu Raporu (S.
Sayısı: 298) 
3.- Siyasi Etik Kanunu Teklifi (2/1000) ve Avrupa
Birliği Uyum Komisyonu ile Anayasa Komisyonu Raporları (S. Sayısı: 307) 

XI.- OYLAMALAR
1.- (S. Sayısı: 298) Türkiye Cumhuriyeti ile Avrupa
Birliği Arasında İzinsiz İkamet Eden Kişilerin Geri Kabulüne İlişkin Anlaşma
ile Oluşturulan Ortak Geri Kabul Komitesinin 2/2016 Sayılı Kararının
Onaylanmasının Uygun Bulunduğuna Dair Kanun Tasarısı’nın oylaması 

XII.- YAZILI SORULAR VE CEVAPLARI
1.- Burdur
Milletvekili Mehmet Göker'in, Burdur'da esnaf ve sanatkârlara yönelik faizsiz
kredi uygulamasından yararlanmada karşılaşılan sorunlara ilişkin Başbakandan
sorusu ve Gümrük ve Ticaret Bakanı Bülent Tüfenkci'nin cevabı (7/3225)









3 Mayıs 2016 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Sema KIRCI (Balıkesir), Zihni AÇBA (Sakarya)
----- 0 -----
BAŞKAN – Türkiye
Büyük Millet Meclisinin 84’üncü Birleşimini açıyorum.
III.- YOKLAMA
BAŞKAN – Elektronik
cihazla yoklama yapacağız.
Yoklama için üç
dakikalık süre vereceğim. Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde sisteme giremeyen milletvekillerinin salonda
hazır bulunan teknik personelden yardım istemelerini, buna rağmen sisteme
giremeyen üyelerin ise yoklama pusulalarını görevli personel aracılığıyla üç dakikalık
süre içerisinde Başkanlığa ulaştırmalarını rica ediyorum.
Yoklama işlemini
başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, Başkanlık Divanı olarak Miraç Gecesi’ni kutladıklarına ilişkin
konuşması 
BAŞKAN
– Sayın milletvekilleri, bu gece mübarek Miraç Gecesi’ni idrak edeceğiz. Miraç
Gecesi vesilesiyle Türkiye Büyük Millet Meclisi Başkanlık Divanı olarak
duygularımızı sizinle paylaşmak istiyoruz. Miraç Gecesi, bizlere mana âleminde
yükselip ilahi rahmet ve huzura erişmeyi, bu vesileyle güzel ahlakı, doğruluğu,
dürüstlüğü, sevgiyi ve saygıyı hatırlatır. Bu mübarek gecenin ülkemizin,
insanımızın, İslam dünyasının ve insanlığın huzuruna, barışına, mutluluğuna
vesile olmasını diler, tüm halkımızın ve İslam âleminin Miraç Gecesi’ni
kutlarız. (AK PARTİ ve CHP sıralarından alkışlar)
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, üniversitelerin sorunları hakkında söz isteyen İstanbul
Milletvekili Onursal Adıgüzel’e aittir. 
Buyurunuz
Sayın Adıgüzel. (CHP sıralarından alkışlar)
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili Onursal Adıgüzel’in,
üniversitelerin sorunlarına ilişkin gündem dışı konuşması
ONURSAL
ADIGÜZEL (İstanbul) – Sayın Başkan, değerli milletvekilleri; üniversitelerin
sorunları ve yükseköğretimde gün geçtikçe artan antidemokratik uygulamalara
ilişkin gündem dışı söz almış bulunmaktayım. Genel Kurulu saygıyla selamlıyorum.
Değerli
milletvekilleri, üniversiteleri AKP’nin siyaset akademisine dönüştürmeye
çalışan iktidar, on dört yıldır özgür düşünce ve bilimsel özerkliği ayaklar
altına alan uygulamalara imza atmıştır. Her fırsatta 12 Eylülle mücadele ettiği
iddiasında olan iktidar, 12 Eylül faşizminin ürünü YÖK’ü bağrına basmış, kendi
çıkarları için kullanmıştır. AKP’nin bunca yıldır YÖK’ü kaldırmamasının sebebi
budur. YÖK’ü kaldırmak yerine siyasi organın bir uzantısı hâline getirmiştir.
İfade özgürlüğüne, akademik özgürlüklere ve akademik özerkliğe pranga vuran
iktidar, 12 Eylülü aratmayacak yıldırma ve baskı politikalarıyla temel hak ve
özgürlükleri hiçe saymaktadır. 
Bu
ülkenin üreten beyinleri gece vakti evleri basılarak gözaltına alınmaktadır,
tutuklanmaktadır, işten atılmakta, istifaya zorlanmaktadır. Evet, bugün Esra
Hoca, Meral Hoca, Kıvanç ve Muzaffer Hocalar tutuksuz yargılanmak üzere serbest
fakat bugün, birçok akademisyen tarihin utanç sayfasına kazınacak uygulamalarla
karşı karşıya. Barış İçin Akademisyenler için oluşturulan dayanışma grubunun
Mart 2016 verilerine göre “Bu suça ortak olmayacağız.” bildirisine imza atan
2212 akademisyenin 669’u hakkında idari, adli soruşturma başlatılmış, en az 27
akademisyen görevinden uzaklaştırılmış, 37 akademisyenin ise işine son
verilmiştir. 
Bununla
birlikte, akademisyenlere yönelik açılan davalara, yürütülen idari
soruşturmalara, işten atılmalara ve görevden uzaklaştırılmalara her gün bir
yenisi eklenmektedir. Daha dün Barış İçin Akademisyenler bildirgesine imza
veren 2 akademisyen çalıştıkları üniversiteler tarafından sözleşmelerine son
verilerek işinden edilmiştir. 
Öte
yandan, öğrencilere yönelik açılan disiplin soruşturmaları artıyor. Öğrenciler
fişleniyor, okullarından uzaklaştırılıyor, hedef gösteriliyor, maddi olanaksızlıklar
ve baskılar nedeniyle eğitimlerine devam edemiyorlar. 
Değerli
milletvekilleri, Hükûmet, 21 Mart 2016 tarihinde TBMM Başkanlığına sunduğu cadı
avı tasarısıyla akademik özgürlüklere ve sendikal haklara yeni bir darbe
vurmanın peşindedir. YÖK Başkanına ve Yüksek Disiplin Kuruluna olağanüstü
yetkiler veren tasarıyla akademiyi susturmak ve muhalif akademisyenlere gözdağı
verilmek istenmektedir. 2547 sayılı Yükseköğretim Kanunu’nda değişikliği
öngören tasarıyla sendikal hak ve özgürlükler ayaklar altına alınmak
istenmektedir. 
Öte
yandan, ÖYP’lilerin tez yazma süreci sekteye uğratılmaktadır. YÖK’ün 4 Şubat
kararıyla binlerce araştırma görevlisi mağdur edilmiştir. 
Sayın
Başkan, değerli milletvekilleri; bugün itibarıyla, 6 milyonu aşkın üniversite
öğrencisi, 150 bini aşkın öğretim elemanı ve sayıları yüz binleri bulan idari
ve teknik personel ile Türkiye'nin en önemli bileşenlerini oluşturan
üniversiteler ciddi sorunlarla karşı karşıyadır. Her ile bir üniversite açmakla
övünen iktidar ne yazık ki üniversiteler arasındaki nitelik farkını görmezden
gelmektedir. 2002 yılında Türkiye'de yayınlanmış bir akademik yayına dünyada 15
tane atıf gelirken, bugün günümüz itibarıyla 1 atıf bile gelmemektedir. Siyasi
iktidar, üniversitelerdeki rektör tercihleriyle üniversiteleri kendine bağımlı
kılmaya çalışmaktadır. 190 üniversitedeki kadın rektör sayısı yalnızca 15’tir.
Sayın
Başkan, değerli milletvekilleri; sözlerimi bitirmeden önce, kırk dört yıl önce
6 Mayıs 1972’de siyasi bir kararla idam edilen, özlemleri sadece daha
yaşanabilir bir Türkiye yaratmak olan 3 yurtsever devrimci genci Deniz Gezmiş,
Yusuf Aslan ve Hüseyin İnan’ı ve sömürüye, baskıya boyun eğmeyerek yaşamını
yitirmiş bütün devrimcileri saygıyla ve özlemle andığımı ifade etmek istiyorum.
(CHP ve HDP sıralarından alkışlar) Halkların kardeşliği için sonsuzluğa
yürüyenlere selam olsun.
Teşekkür
ediyorum, saygılar. (CHP ve HDP sıralarından alkışlar)
BAŞKAN
– Teşekkür ederim Sayın Adıgüzel.
Gündem
dışı ikinci söz, Miraç Kandili münasebetiyle söz isteyen Elâzığ Milletvekili
Ömer Serdar’a aittir.
Buyurunuz
Sayın Serdar. (AK PARTİ sıralarından alkışlar)
2.- Elâzığ Milletvekili Ömer Serdar’ın, Miraç
Kandili’ne ilişkin gündem dışı konuşması
ÖMER
SERDAR (Elâzığ) – Sayın Başkan, değerli milletvekilleri; Miraç Kandili nedeniyle
gündem dışı söz almış bulunmaktayım. Hepinizi saygıyla selamlıyorum.
Değerli
milletvekilleri, kelime anlamı itibarıyla yükseğe çıkmak, yükselmek anlamlarını
taşıyan “miraç”, Efendimiz Hazreti Muhammed (SAV)’in en büyük mucizesi olarak
bilinmekte ve İslam âlemine Allah katından müjdelerle döndüğü mukaddes gece
olarak kabul edilmektedir. Miraç, recep ayının 27’nci gecesi Cenab-ı Hakk’ın
daveti üzerine Cebrail (AS)’ın rehberliğinde, Peygamber Efendimiz (ASV)’in
Mescidi Haram’dan Mescidi Aksa’ya, oradan yüce âlemlere, ilahi huzura
yükselmesidir. Efendimiz, bu gece yolculuğunda mülk âlemlerinin bitip melekût
âlemlerinin başladığı Sidretülmünteha’ya kadar görülmesi gereken her şeyi
gözleriyle görmüş ve Rabb’in huzuruna kabul edilmiştir.
Değerli
milletvekilleri, ne yazık ki, bu mukaddes geceyi İslam âleminin ağır bir kriz
yaşadığı, Müslüman coğrafyanın derin acılarla boğuşmak zorunda kaldığı günlerde
idrak ediyoruz. Neredeyse bütün İslam coğrafyası yangın yeri; Balkanlardan
Yemen’e kadar İslam coğrafyasının her tarafı kanayan bir yara, Orta Doğu’da
cereyan eden hadiseler hepimizin malumu, Kafkaslarda yakın dönemde yaşanan
gerilimler gözümüzün önünde; bir zamanlar yaşadığımız, tarihini yazdığımız
topraklarda sular durulmuyor; Filistin kanayan yaramız, Irak hüzün sebebimiz,
Mısır derin acımız, Suriye mahzunluğumuz; Azerbaycan, Afganistan, Doğu
Türkistan ortak derdimiz. Bütün bunların yanı sıra, DAİŞ, El Nusra, Boko Haram
gibi terör örgütleri, öğretisinde barış ve kardeşlik olan bir dinin ismini
kirletiyor, adını lekeliyorlar. Cumhurbaşkanımızın ifade ettiği gibi, ölen de
öldüren de “Allahu Ekber!” diyor. Bir kez daha belirtmemiz gerekiyor ki, bu
terör örgütlerinin hiçbiri, bu katiller sürüsünün hiçbiri “Bütün inananlar
kardeştir.” diyen bir Peygamber’in yolunda ve izinde değillerdir, sapık ve
sapkın ideolojileri tamamen gayriislami ve gayriinsanidir. 
Değerli
milletvekilleri, sınırlarımızın hemen dibinde bir insanlık dramı yaşanıyor.
Zalim bir diktatörün insanlık dışı katliamlarından kaçan, varil bombalarından,
tanklardan korunmak isteyen -dini, ırkı, cinsiyeti hiç önemli değil-
milyonlarca masum insan umutlarını Türkiye’ye bağlamış durumda. Son iki yılda
ülkemize sığınan 3 milyona yakın mülteci kardeşimiz var. Daha bir iki gün önce
ecdat yadigârı Halep bombalandı; atılan bombalarla katledilen bebekleri hepimiz
gördük, enkazların altından çıkarılan ceset fotoğraflarını içimiz acıyarak
seyrettik. Biz “Düşeni kaldır, kanayana merhem ol, mazluma gönlünü aç.” diyen
bir medeniyetin temsilcileriyiz. Bu nedenledir ki sınırlarımızda yaşanan
insanlık dramlarına seyirci kalamıyoruz. Bu nedenledir ki ülkemize sığınan üç
milyondan fazla sığınmacıya kapılarımızı açıyor, dertleriyle dertleniyoruz.
Batı, bu insanlar için oyalama taktikleri geliştirirken biz en modern kamplarda
ağırlıyor, bağrımıza basıyoruz. Çünkü, bu insanların sığınacağı tek liman
Türkiye, umutlarını bağladıkları tek ülke Türkiye ve bu umutları boşa
çıkarmamak, hem insani vazifemiz hem inancımızın gereği hem de tarihimizin
üzerimize yüklediği sorumluluktur.
Değerli
milletvekilleri, bizim de içinde bulunduğumuz İslam coğrafyasında her gün
hesaplar yapılıyor, her gün planlar değişiyor, değiştiriliyor. Bu hesaplara
direnen, karşı koyan tek ülke ise Türkiye Cumhuriyeti; aynı zamanda İslam
âleminin ümit bağladığı tek liman. Tarihî misyonunun farkında olan, gücünü
mazisinden almış ve büyük hedefleri olan bir Türkiye, Müslüman coğrafyanın da
yegâne umudu. İşte bu yüzden, bölgemizi çepeçevre kuşatan bu yangının müsebbibi
olan egemen güçler ülkemize de bu kıvılcımı sıçratmak istiyorlar. Sömürüye
dayalı çarklarını döndürmek için bizi sindirmeye çalışıyorlar. Suriye, Irak ve
İran hattında mezhepçilik, Körfez-Arap hattında radikalizm zehrini yayan
emperyal güç merkezleri ülkemizi de bölücü terör yoluyla felç etmek istiyorlar.
Ülkemizin doğusuna da bu yüzden çöreklenmişler. On binlerce insanın ölümüne
neden olan yıkıcı ve bölücü terör örgütüne perde arkasından destek vererek ülke
içindeki iş birlikçileri ve piyonlarıyla birlikte hareket edip huzurumuzu
kaçırmak istiyorlar.
Sürem
doldu. 
(Mikrofon
otomatik cihaz tarafından kapatıldı)
ÖMER
SERDAR (Devamla) – Aslında bu gecede anlatacağım çok şey var. Bu gece, en
azından ülkemiz için, mazlum coğrafya için, mazlum insanlar için dua etme
gecesi. 
Hepinizin
Miracını tebrik ediyorum. (AK PARTİ sıralarından alkışlar)
BAŞKAN
– Teşekkür ederim Sayın Serdar.
Gündem
dışı üçüncü söz, 3 Mayıs Milliyetçiler Günü münasebetiyle söz isteyen Osmaniye
Milletvekili Ruhi Ersoy’a aittir.
Buyurunuz
Sayın Ersoy. (MHP sıralarından alkışlar)
3.- Osmaniye Milletvekili Ruhi Ersoy’un, 3 Mayıs
Türkçülük Günü’ne ilişkin gündem dışı konuşması
RUHİ
ERSOY (Osmaniye) – Sayın Başkan, değerli milletvekilleri; milliyetçilik, tarih
sahnesinde yer almış, bugün de varlığını koruyan, milletler arasındaki
mücadelenin sosyal tarafını oluşturan en güçlü bir kavramdır. Bu kavram millî
kimliğin gücüne bağlıdır. Millî kimliği oluşturan unsurlar da millî dil, millî
kültür, millî tarih ve o milliyete aidiyet duygusudur. Kültürsüz millet,
milletsiz milliyetçilik olmaz. Aralarında kültür birliği olmayan, sevinçte ve
kederde ortak duyguya sahip olmayan topluluklar “millet” olamaz.
3
Mayıs 1944 Türkçülük-Turancılık davası olarak bilinen olayları bilmeden bugün
değerlendirdiğimiz ve anlam yüklediğimiz Milliyetçiler Günü’nü anlamak çok
zordur. Hüseyin Nihal Atsız, Alparslan Türkeş, Zeki Velidi Togan, Reha Oğuz
Türkkan, Fethi Tevetoğlu, Orhan Şaik Gökyay, Nejdet Sançar, Cihat Savaş Fer,
Nurullah Barıman, Cebbar Şenel ve Cemal Oğuz Öcal gibi Türk milliyetçilerinin
aralarında bulunduğu 23 kişi komünizme karşı ve milliyetçi oldukları için
yargılanmışlardır. Türk milliyetçilerinin vatan ve millet sevdası
yargılanmıştır. Türk milliyetçileri tabutluklarda işkence görmüş, emperyalizmin
her çeşidine karşı dik duran Türk milliyetçileri "Çileler bizim rütbemizdir."
diyerek işkencelerden yılmamış, davalarından sapmamıştır. Türklük, öz yurdunda
garip, öz yurdunda parya duruma getirilmiştir.
3
Mayıs 1944, tek parti diktatöryasına karşı, “millî şef” şürekâsına karşı, tek
adamlık dayatmasına karşı sivil, yerli ve millî bir başkaldırıdır. Bu
başkaldırıya inançlarıyla soluk veren, “hak, hukuk, özgürlük” diyen aydınların
yol başçılığında tarihe kayıt düşen entelektüellerin ve dava adamlarının
ruhları şad olsun.
Bugün
ülkemizde 3 Mayıs 1944 olaylarına benzer süreçler yaşamaktadır. Milliyetçilik
ayaklar altına alınmakta, Türk milliyetçiliğinin önüne farklı engeller konulup
kirli oyunlar tezgâhlanmaktadır. Dün, Türk milliyetçilerini yıldırmaya, pes
ettirmeye çalışanlar kaybetmiş, Türklük bilinç ve şuuru yaşamaya devam etmiştir.
Bugün de 3 Mayıs ruhu, Türk milliyetçiliği davası emin ellerde yaşamaya ve
yaşatılmaya devam etmektedir. Türk milliyetçilerinin önüne konulan engeller ne
kadar büyük olsa da, tezgâhladıkları oyunlar ne kadar kirli olsa da dava
yürümekte, kervan yoluna devam etmektedir.
Yüce
Türk milletinin 3 Mayıs 1944 Türkçülük Günü’nü, Türk Milliyetçiliği Günü’nü
kutluyor, Türk dünyasına birlik ve beraberlik getirmesini temenni ediyoruz. 
Ayrıca,
bu gece eda edeceğimiz Miraç Kandili’nin de tüm İslam dünyasına, Türk
dünyasına, insanlık âlemine bereket ve huzur getirmesini temenni ediyoruz. 
“Delinse
yer, çökse gök, yansa, kül olsa dört yan / Yüce dileğe doğru yine yürürüz yayan
/ Yıldırımdan, tipiden, kasırgadan yılmayan / Ölümlerle eğlenen tunç yürekli
Türkleriz.” diyordu Atsız, “Darbeyle gönüllerde yatan ülkü silinmez/ Bir atsız
kahraman yere düşse de bu bayrak yere inmez!” diyordu. Milliyetçi, ülkücü dünya
görüşünün mayasının şekillendiği, tabutluklarda filizlenen o koskoca çınar,
Türk İslam ülküsünün âdeta liderliğini üstlenmiş Başbuğ Alparslan Türkeş’in de
Türk siyaset hayatına girişinin âdeta temellerini oluşturmuştu. Bu 1944
olayları, 1965’te cumhuriyetçi köylü milleti, 1969’da milliyetçi hareketi ve
oradan bu tarafa kesintisiz olarak milliyetçi ülkücü hareketin geleceğe
bakışının bir ülkü olarak, bir mihenk terazisi olarak Türk milletinin önündeki
duruşunu ifade etmiştir. Milliyetçi ülkücü hareket, siyasi organıyla, lideri ve
teşkilatıyla bugün itibarıyla tuzun kokmadığını, mayanın bozulmadığını büyük
Türk milletine göstermekle mükelleftir. Milliyetçi ülkücü hareket için popülizm
ve gündelik siyaset, günü kurtarmak, günü devşirmek ve devşirilen gün ve
kurtarılanlarla sadece siyaset yapmak değil, tarihi, Türk milletinin mazisi,
hâli ve geleceğiyle birlikte düşünmek, varlığıyla devleti, varlığıyla büyük
Türk milleti ailesinin geleceğini teminat altına almakla mükelleftir ve dün ne
demişse bugün aynısı ortaya çıkan milliyetçi ülkücü hareketin tezleri
1944’lerde, 1974’lerde, 1994’lerde, 2016’larda haklılığıyla ortaya çıkmış ve bu
haklılığın bir gün milliyetçi ülkücü hareketin iktidarıyla taçlanacağı ve bu
kardeşlik hukukundan beslenmiş, kardeşlik hukukuyla Anadolu coğrafyasından
yakın coğrafyaya doğru Hira Dağı kadar Müslüman, Tanrı Dağı kadar Türk’üm diyen
ülküsünün, yüce dileğin bir gün Turan olacağına yürekten inanmakta ve bu uğurda
mücadele vermektedir.
Saygılar
sunuyorum. (MHP sıralarından alkışlar)
BAŞKAN
– Teşekkür ederim Sayın Ersoy.
Şimdi,
elektronik sisteme girerek söz talep eden 15 sayın milletvekiline sırayla söz
vereceğim. 
Söz
verme işlemini başlatıyorum.
Sayın
Yarayıcı…
VI.- AÇIKLAMALAR
1.- Hatay Milletvekili Hilmi Yarayıcı’nın, iktidarın
tırlar dolusu silah yardımı yaptığı ve kamplarda besleyip büyüttüğü cihatçı
terör örgütlerinin ülkemizi hedef aldıklarına ve Kilis'e kimlerin roket
attığını öğrenmek istediğine ilişkin açıklaması
HİLMİ
YARAYICI (Hatay) – Teşekkür ederim Sayın Başkan.
İktidarın
tırlar dolusu silah yardımı yaptığı ve kamplarda besleyip büyüttüğü cihatçı
terör örgütleri bugün artık ülkemizi hedef almış durumdadır. Yıllardır
kendilerine IŞİD teröristlerinin barındığı binaları koruma görevi verilen Antep
polisi, korunan bu militanlar tarafından vuruluyorsa sorumluluk iktidarındır. 
Aynı
şekilde, Kilis günlerdir roketlerle vurulmakta ve bugüne dek 20 vatandaşımız
hayatını kaybederken onlarcası da yaralanmıştır. Buna rağmen, Kilis'e kimin
roket attığı konusunda tek bir doyurucu açıklama yapılmamaktadır. Hükümet ve
saray, Kilis'i vuranların IŞİD olduğunu bilmesine rağmen, kelime oyunlarıyla
IŞİD dememek için her türlü yolu denemektedir.
Terörle
mücadelede partimize duruş noktasında ve konusunda akıl veren iktidara
soruyorum: Kilis'e kimler roket atıyor? Kilis'e saldıranların IŞİD mensupları
olduğunu niye açıklamıyorsunuz? IŞİD'i koruma güdünüzün arkasında yatanlar
nedenler nelerdir?
(Mikrofon
otomatik cihaz tarafından kapatıldı) 
BAŞKAN
– Sayın Tüm…
2.- Balıkesir Milletvekili Mehmet Tüm’ün, zeytin
üreticilerinin sorunlarına ilişkin açıklaması
MEHMET
TÜM (Balıkesir) – Bilindiği üzere, Balıkesir ili, Edremit Körfezi’nden
Ayvalık’a kadar zeytinin yoğun olarak yetiştiği yerdir. Zeytin üreticisi ciddi
sorunlarla karşı karşıyadır. Tüketicinin bu ürünü ucuza yemesini temin edecek
olan çiftçiler değil, buna sübvansiyon yapacak olan devlettir. Devletin yüzde
8’lik KDV’yi 0’a indirmesi, hiç olmazsa bir süreliğine sıfırlaması, üretici
birlikleri tarafından talep edilmektedir. Üretici para kazanmadığında ya da
zarar ettiğinde artık ağacına bakmıyor veya kesiyor. Bu, ülkemiz açısından çok
tehlikeli bir durumdur. 
Sayın
Bakana soruyorum: Zeytinde geçici bir süreliğine dahi olsa KDV’yi sıfırlamayı
veya yüzde 1’e indirmeyi düşünüyor musunuz? Zeytin üreticilerine gübre dışında
ne gibi destekler vereceksiniz? Türkiye'nin zeytinyağı ihtiyacı ne kadardır?
Üretim, ihtiyacı karşılıyor mu? Stoklamayla ilgili bir çalışmanız var mıdır? 
Teşekkür
ederim.
BAŞKAN
– Sayın Tanal…
3.- İstanbul Milletvekili Mahmut Tanal’ın, Miraç Kandili’ni kutladığına ve İstanbul Şile’de
yaşayan vatandaşların sorunlarına ilişkin açıklaması
MAHMUT
TANAL (İstanbul) – Teşekkür ederim Sayın Başkan.
İslam
âleminin Miraç Kandili’ni kutluyorum ben. 
İstanbul
ilimizin Şile ilçesinde devlet hastanesi var ancak devlet hastanesinde her
branşta doktor yok. Her branşta doktor olmadığı için Şile’de oturan vatandaşlarımız
sağlığa erişim haklarını kullanamıyorlar, sağlık açısından gerçekten bayağı
mağduriyet yaşıyorlar. Aynı zamanda yaz aylarında Şile’nin nüfusu arttığı için,
mevcut yetersiz olan hastanenin kapasitesi de arttığı için yine bir
mağduriyetin üstüne başka mağduriyet ekleniyor. İstanbul ile Şile arasında
İstanbul Büyükşehir Belediyesinin otobüsleri çalışmıyor, halk otobüsleri
çalışıyor. Bunlarda balık istifi olarak vatandaşlar Şile’den İstanbul’a
geliyor. Şile’de oturan vatandaşlarımız bu konuda mağdur. Siyasi iktidardan,
Şile halkının bu mağduriyetinin giderilmesi açısından acilen tedbir almasını
talep ediyorum. 
Teşekkür
ederim.
BAŞKAN
– Sayın Özkan…
4.- Denizli Milletvekili Cahit Özkan’ın, başkanlık modeline dayalı özgürlükçü, demokratik yeni
anayasa yapma zorunluluğu olduğuna ilişkin açıklaması
CAHİT
ÖZKAN (Denizli) – Teşekkürler Sayın Başkan.
Anayasalar
egemenliğin kullanımı ile hak ve özgürlüklerin güvencesini ortaya koyarlar.
1982 darbe Anayasası bu iki açıdan meşruiyet sorunludur. Millî
egemenliği kayıt ve şartla sınırlayan vesayetçi Anayasa’mız, öngördüğü
istikrarsız hükûmet modeliyle millî iradenin hâkimiyetine ve güçlü Türkiye
idealinin gerçekleşmesine imkân vermemektedir. Vesayetçi yönetim modeli her
türlü inanç ve ifade özgürlüğüne ilişkin yapılan reformları baskıcı bir
anlayışla yorumlamakta ve reformların hayat bulmasını engellemektedir. Bu
nedenle, yapılan 21 değişikliğe rağmen Anayasa’nın otoriter ve antidemokratik
özü asla değiştirilememektedir. Tamir kabul etmez vaziyette olan Anayasa yerine
başkanlık modeline dayalı özgürlükçü, demokratik yeni anayasa yapma
zorunluluğumuzu tekrar eder, yüce Meclisi saygıyla selamlarım.
BAŞKAN
– Sayın Engin…
5.- İstanbul Milletvekili Didem Engin’in, Anneler Günü öncesinde sigortalılık öncesi doğum
borçlanması imkânını bütün annelere sağlayacak bir düzenleme yapılmasını
dilediğine ilişkin açıklaması
DİDEM
ENGİN (İstanbul) – Sayın Başkan, sayın milletvekilleri; 8 Mayıs Pazar Anneler
Günü öncesinde Meclisimizden annelerimize güzel bir haber verebilelim diye
bugün söz aldım.
Ülkemizde annelerimizin, kadınlarımızın en önemli
sorunlarından biri, büyük bir kısmının sosyal güvencesinin olmaması. Türkiye
İstatistik Kurumunun araştırmalarına göre ülkemizde her 100 emeklimizden sadece
17’si kadın, 83’ü erkek. Annelerimiz bütün hayatlarını çocuklarına, ailelerine
adıyorlar, yıllarca emek veriyorlar fakat sigortalılıkları ya hiç başlamadığı
için ya da çok geç başladığı için emekli olamıyorlar. Doğum borçlanmasıyla
ilgili düzenleme ise sadece sigortalı olduktan sonra doğum yapan anneleri
kapsıyor ne yazık ki. Bütün partilere çağrı yapmak istiyorum: Gelin, anneler
arasında bu ayrıma son verelim ve hep birlikte, sigortalılık öncesi doğum
borçlanması imkânını bütün annelerimize sağlayalım ve Anneler Günü öncesinde
bir müjde verelim annelerimize.
Teşekkür ederim.
BAŞKAN – Sayın Aydın…
6.- Bursa Milletvekili Erkan Aydın’ın, Miraç Kandili’ni kutladığına ve Mecliste Türkiye'nin
sorunlarına çözüm aramak yerine kavga ve kargaşayla zaman geçirip gündemi
sadece dokunulmazlık konusuna kilitledikleri için bir milletvekili olarak tüm
yurttaşlardan özür dilediğine ilişkin açıklaması
ERKAN AYDIN (Bursa) – Sayın Başkan, öncelikle tüm
milletvekillerinin ve halkımızın Miraç Kandili’ni kutluyorum.
27 Nisandan bu yana yine çok sayıda askerimiz ve polisimiz
şehit oldu. Kilis’e IŞİD tarafından bir kez daha roketli saldırı düzenlendi.
Vatandaşlarımız hayatını kaybetti ya da yaralandı. Bursa’da canlı bomba
saldırısı düzenlendi. Gaziantep’te Emniyet Müdürlüğüne bombalı saldırı yapıldı.
Bunun yanı sıra, esnaf perişan, sabit gelirli kan ağlıyor, köylü çaresiz. Peki,
böylesine ağır bir tablo varken Mecliste gündem ne? Dokunulmazlık ve kavga.
Türkiye'nin sorunlarına çözüm aramak varken maalesef, kavga ve kargaşayla zaman
geçiriyor, gündemi sadece dokunulmazlık konusuna kilitliyoruz. Ben, bir
milletvekili olarak tüm yurttaşlarımızdan özür diliyor, tüm milletvekillerini
de sağduyuya davet ediyorum, milletvekili sorumluluğunu bir kez daha
anımsatmayı görev biliyorum. 
Teşekkür ederim.
BAŞKAN – Sayın Zeybek…
7.- Samsun Milletvekili Kemal Zeybek’in, 3 Mayıs Dünya
Basın Özgürlüğü Günü’ne, Samsun’un Havza ilçesinin Çiftlikköy ve Gidirli
köylerinde altyapı ve yol sorunlarına ilişkin açıklaması
KEMAL ZEYBEK (Samsun) – Sayın Başkan, bugün, basın
özgürlüğünün yıl dönümü. Basın emekçilerinin ve demokrasimizin daha özgür
yaşayabilmesi, basınımızın özgür olabilmesi için basın emekçilerinin gününü
kutluyorum. 
Samsun Havza’nın Çiftlikköy ve Gidirli köylerinde
altyapı ve yol sorunlarının ve çok zor koşullarda gidiş gelişlerinin olduğu
bilinmekte. Vezirköprü’nün Çekalan, Çalköy, İmircik, Güldere, Devalan, Kabalı
köylerinin kanalizasyon, yol ve içme sularının, yaşanabilir bir ülkenin
gerçeklerine uymayan… Bugünkü yaşantımızı, insanlarımızın yaşamını engelleyen
kötü koşullardaki altyapısının olması… 1950’li yıllardaki olmayan altyapısının
bugün aynen devam ettiği, bu altyapının, yol yapımının…
(Mikrofon otomatik cihaz tarafından kapatıldı) 
BAŞKAN – Sayın Şimşek…
8.- Mersin Milletvekili Baki Şimşek’in, Miraç Kandili
ile 3 Mayıs Türkçülük Günü’nü kutladığına ve Mersin’de narenciye üreticilerinin
teşvik priminden faydalanamadığına ilişkin açıklaması
BAKİ ŞİMŞEK (Mersin) – Teşekkür ediyorum Sayın
Başkanım.
Tüm İslam âleminin Miraç Kandili’ni kutluyor, miracın
ülkemize barış ve kardeşlik getirmesini temenni ediyorum.
Ayrıca, 3 Mayıs Türkçüler Günü’nü kutluyor, milyonlarca
Türk milliyetçisini yetiştiren başta Başbuğ Alparslan Türkeş ve Nihal Atsız
olmak üzere tüm dava arkadaşlarımı rahmetle anıyorum. 
Sorum Sayın Bakanımıza olacak: Narenciye teşvik
primiyle alakalı devletin söylemiş olduğu, ihracatta 2015 ve 2016 yılında
verecek olduğu prim ve Rusya’yla yaşanan krizden dolayı nakit vereceği teşvik
priminden Rize, Antalya, İzmir ve Türkiye’nin birçok bölgesi faydalanmıştır
yalnız Türkiye’de en çok narenciye ihracatı yapan Mersin’e henüz ödeme
yapılmamıştır. Bu konuyu Bakanlar Kurulunda gündeme taşımanızı ve zaten zor
durumda olan narenciye üreticilerinin derdine çare olmanızı bekliyor, saygılar
sunuyorum. 
BAŞKAN – Sayın Bayraktutan...
9.- Artvin Milletvekili Uğur Bayraktutan’ın, İzmir Milletvekili Tuncay Özkan’a geçmiş olsun
dileğinde bulunduğuna ilişkin açıklaması
UĞUR BAYRAKTUTAN (Artvin) – Teşekkür ediyorum Sayın
Başkanım. 
Cumhuriyet Halk Partisinin İzmir Milletvekili Sevgili
Tuncay Özkan geçen günlerde yurt dışında, Almanya’da kök hücre tedavisine
ilişkin çok ağır bir ameliyat geçirmiştir. Bu ameliyat sonucunda karaciğerinin
önemli bir bölümünde ciddi anlamda bir harabiyetin olduğu ortaya çıkmıştır.
Silivri yargılamaları sırasında Sevgili Tuncay Özkan’ın ne yazık ki -basına
intikal eden bilgiler eğer doğruysa- karaciğerinin bir bölümü DDT denen zehirli
bir maddeyle zehirlenmiş bulunmaktadır. Silivri’deki Ergenekon yargılamalarının
ne kadar hukuksuz olduğu bu sonuçla ortaya çıkmıştır. Ben buradan, yüce
Parlamentodan Sevgili Milletvekilimiz Tuncay Özkan’a bir kere daha geçmiş olsun
diyor, bir an önce sağ salim aramıza dönmesini bekliyor, kendisini özlediğimizi
buradan bir kere daha belirtiyor, teşekkür ediyorum Sayın Başkanım.
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Mehmet Akif
Hamzaçebi’nin, İzmir Milletvekili Tuncay Özkan’a geçmiş olsun dileğinde
bulunduğuna ilişkin konuşması
BAŞKAN – İzmir Milletvekili Sayın Tuncay Özkan’a geçmiş
olsun ve şifa dileklerimizi iletiyoruz. İnşallah en kısa zamanda aramıza
kavuşur. 
Sayın Akaydın...
VI.- AÇIKLAMALAR (Devam)
10.- Antalya Milletvekili Mustafa Akaydın’ın, EXPO
2016’yla ilgili bilgi almak istediğine ilişkin açıklaması
MUSTAFA AKAYDIN (Antalya) – Teşekkür ediyorum.
Sayın
Başkan, değerli milletvekilleri; sorularım Tarım ve Ulaştırma Bakanlarımıza:
EXPO 2016, hepimizin bildiği gibi, Antalya’da on gün önce açılmış
bulunmaktadır. EXPO Kulesi hâlen kullanım dışı, sebebi nedir, ne zaman
faaliyete geçecektir? Raylı sistem bitmediği hâlde neden bitmiş gibi açılışı
yapılmıştır, ne zaman faaliyete geçecektir? EXPO için bitirilmesi beklenen
doğu, kuzey çevre ve batı çevre yolları neden bitmemiştir? 53 ülkenin katılımı
bildirildiği hâlde Çin, Hollanda, İtalya dışında faaliyetine rastlanan pavyon
neden yoktur? EXPO alanında hâlen yaygın olarak inşaat malzemeleri, inşaat
atıkları ve molozlar neden durmaktadır?
Antalya-Alanya
kara yolunda kara yolu ortasında AKP’li Büyükşehir Belediye Başkanının ışıklı
reklam kullanım hakkı muhalefet belediyelerine de diğer illerde verilmekte
midir?
Teşekkür
ederim. 
BAŞKAN
– Sayın Akkuş İlgezdi…
11.- İstanbul Milletvekili Gamze Akkuş İlgezdi’nin, 6
Mayıs Deniz Gezmiş, Yusuf Aslan ve Hüseyin İnan’ın idam edilmelerinin 44’üncü
yıl dönümüne ilişkin açıklaması
GAMZE
AKKUŞ İLGEZDİ (İstanbul) – Teşekkürler Sayın Başkan.
6
Mayıs 2016 Cuma günü Deniz, Yusuf ve Hüseyin’in idam edilmelerinin 44’üncü yıl
dönümü. Türk demokrasi tarihi için 6 Mayıs 1972 Cumartesi kara bir gündür. “Üçe
üç!” tezahüratları arasında darağacına gönderilerek idam edilen 3 gencecik
fidanın; Deniz Gezmiş’in, Yusuf Aslan’ın ve Hüseyin İnan’ın hatırası bugün
demokrasi mücadelesinde bayraklaşmıştır. Denizler, emperyalizme karşı,
işçilerin, köylülerin, memurların ve öğrencilerin, kısacası tüm Türkiye'nin
sesi ve yüreği oldular; ülkemizde motorları maviliklere süreceğimiz güzel
güneşli günlerin meşalesini yaktılar ve bu 3 fidan tam bağımsız Türkiye ideali
uğruna hiç çekinmeden hayatlarını feda ettiler. Can Yücel’in de dediği gibi:
“Elbette Türkiye’de en uzun koşuysa devrim/ Onlar onun en güzel 100 metresini
koştular/ İlk onlar göğüsledi ipi/ Aşk olsun sizlere çocuklar, aşk olsun!”
(Mikrofon
otomatik cihaz tarafından kapatıldı) 
BAŞKAN
– Sayın Nurlu…
12.- Manisa Milletvekili Mazlum Nurlu’nun, Körfez Geçiş Köprüsü ücretlerine ve Sabuncubeli Tüneli’nden geçişin ücretsiz olması
gerektiğine ilişkin açıklaması
MAZLUM
NURLU (Manisa) – Değerli milletvekilleri, halkın vergileriyle yapılan boğaz
köprülerinden geçişin 5 lira olduğu bu ülkede, yeni açılacak Körfez Geçiş
Köprüsü’nden geçen her araç için müteahhit firmaya 117 lira ödenecek olmasını
anlamak mümkün değildir. Firmayla yaptıkları sözleşmeye göre, köprüden günde 40
bin araç geçmez ise kalan fark devlet kasasından ödenmek zorundadır. Hazineden bir
kuruş çıkmadı diye övünen AKP Hükûmeti, Deli Dumrul gibi, geçenden de geçmeyen
de para alacaktır. Maalesef, aynı tehlike Manisalıları da beklemektedir.
İzmir-Manisa arasında beş yıldır inşaatı bitirilmeyen Sabuncubeli Tüneli de
paralı olacak ve her araçtan 7,5 lira ücret alınacaktır. Manisalıları Deli
Dumrulların elinden kurtarmak için hizmete açıldığında Sabuncubeli Tüneli’nden
geçiş mutlaka ücretsiz olmalıdır.
Genel
Kurulu saygıyla selamlıyorum. 
BAŞKAN
– Sayın Bozkurt…
13.- Konya Milletvekili Mustafa Hüsnü Bozkurt’un,
Hükûmetten, Ege’de 17 adanın Yunanlılar tarafından işgali konusunda Meclisi
bilgilendirmesini ve bu işgale derhâl son verecek tedbirleri almasını
beklediğine ilişkin açıklaması
MUSTAFA
HÜSNÜ BOZKURT (Konya) – Teşekkür ederim Sayın Başkan. 
Hükûmet
olmak ciddi iştir. Hükümetlerin birinci görevi ise iradelerini başkalarına
teslim etmek değil, o iradeyle devleti yönetmektir. Devleti yönetmenin ön
koşulu vatandaşlarının can ve mal güvenliğini sağlamak, vatanın toprak
bütünlüğünü temin etmektir. Kilis’te yurttaşlarının can ve mal güvenliğini
sağlamakta acze düşen Hükûmet, Ege’de 17 adamızın Yunanlılar tarafından
işgalini de kulağının üstüne yatmış izlemektedir. Bu konuda Meclisi derhâl
bilgilendirmelerini ve Yunan işgaline derhâl son verecek tedbirleri almalarını
kendilerinden bekliyoruz.
Teşekkür
ederim.
BAŞKAN
– Sayın Kuyucuoğlu…
14.- Mersin Milletvekili Serdal Kuyucuoğlu’nun,
yaşamını yitiren madencilerin ölüm nedenleri arasında, kayırmacılık,
denetimsizlik, tedbirsizlik ve yeterli önlemlerin alınmaması gibi nedenler
olduğuna ilişkin açıklaması
SERDAL
KUYUCUOĞLU (Mersin) – Teşekkürler Sayın Başkan.
AKP
iktidarları döneminde yaşamını yitiren madenci sayısı -2003-2014 yılları
arasında- 1.075 kişi olarak açıklanmıştır. Bu kadar kişinin ölüm nedenleri
arasında kayırmacılık, denetimsizlik, tedbirsizlik, yeterli önlemlerin
alınmaması gibi nedenler vardır. Ölümler sonrası, kusuru olanların üzerlerine
gidilmesi ve cezalandırılmaları gerekirken neredeyse madencilerimiz ve aileleri
cezalandırılır hâle gelmiştir. İş sağlığı ve güvenliği toplantısında ilgili
genel müdür, takip ve hayat hattı sistemi için gereken ekipmanın temin
edilememesi nedeniyle madenlerde hayat kurtaracak düzenlemenin bir türlü hayata
geçirilemediği ve sürekli ertelendiği itirafında bulunmuştur; bu ekipmanların
ülkemizde üretiminin olmadığını, ithalatında ise sıkıntılar olduğunu, uygunluk
verecek kuruluşların ise yetersizliğini belirtmiştir. Daha fazla insanımızın
hayatını kaybetmemesi için…
(Mikrofon
otomatik cihaz tarafından kapatıldı) 
BAŞKAN
– Sayın Depboylu…
15.- Aydın Milletvekili Deniz Depboylu’nun, Miraç
Kandili ile 3 Mayıs Türkçülük Günü’nü kutladığına ve Aydın’ın Karacasu ilçesinin Yeniköy Mahallesi’nde her yıl devam eden toprak kayması konusunda Bakanlığın
çalışması olup olmadığını öğrenmek istediğine ilişkin açıklaması
DENİZ
DEPBOYLU (Aydın) – Teşekkür ediyorum Sayın Başkan.
Öncelikle,
Türk İslam âleminin mübarek Miraç Kandili’ni ve yüce Türk milletinin 3 Mayıs
Türkçülük Günü’nü kutluyorum. Milletimizin birlik ve beraberliği, huzuru,
refahı için bu güzel gecenin feyzinde, hayırlara vesile olmasını diliyorum.
Sayın
Bakan, Aydın ili Karacasu ilçesi Yeniköy Mahallesi’nde elli yıl önce başlayan
ve her yıl devam eden toprak kayması nedeniyle vatandaşlarımız mağdur
durumdadır, evlerde ve köy camisinde çatlaklar mevcuttur. Yerleşim bölgesinin
afet kapsamına alınarak köyün mevcut bölgeye yakın bir bölgeye taşınması için
Bakanlığınızın çalışması var mıdır?
Teşekkür
ederim.
BAŞKAN
– Teşekkür ederim Sayın Depboylu.
Gündeme
geçiyoruz.
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının bir tezkeresi vardır, okutup bilgilerinize
sunacağım.
VII.- BAŞKANLIĞIN GENEL KURULA SUNUŞLARI 
A) Tezkereler
1.- Türkiye Büyük Millet Meclisi Başkanlığının, Türkiye
Büyük Millet Meclisi Dışişleri Komisyonu Başkanlığının ev sahipliğinde Romanya,
Polonya, Türkiye Parlamentoları Dışişleri Komisyonları üçlü toplantısının
ülkemizde düzenlenmesinin ve Dışişleri Komisyonu Başkan Vekili Cemalettin Kani
Torun'un Somali ziyaretinin Türkiye Büyük Millet Meclisi Başkanlık Divanının
6/4/2016 tarihli ve 9 sayılı Kararı’yla uygun bulunduğuna ilişkin tezkeresi
(3/725)
29/4/2016
Türkiye Büyük Millet Meclisi Genel Kuruluna
Türkiye
Büyük Millet Meclisi Dışişleri Komisyonu Başkanlığının ev sahipliğinde Romanya,
Polonya, Türkiye Parlamentoları Dışişleri Komisyonları üçlü toplantısının
ülkemizde düzenlenmesi ve Dışişleri Komisyonu Başkan Vekili Cemalettin Kani
Torun'un Somali ziyareti, Türkiye Büyük Millet Meclisi Başkanlık Divanının
6/4/2016 tarih ve 9 sayılı Kararı’yla uygun bulunmuştur.
Söz
konusu ziyaret ve toplantı Türkiye Büyük Millet Meclisinin Dış İlişkilerinin
Düzenlenmesi Hakkında 3620 sayılı Kanun’un 7’nci ve 10’uncu maddeleri gereğince
Genel Kurulun bilgilerine sunulur.
  İsmail
Kahraman
 Türkiye
Büyük Millet Meclisi 
  Başkanı
BAŞKAN
– Bilgilerinize sunulmuştur.
Meclis
araştırması açılmasına ilişkin üç önerge vardır, ayrı ayrı okutuyorum:
B) Meclis Araştırması Önergeleri
1.- HDP Grubu adına, Grup Başkan Vekili Diyarbakır
Milletvekili İdris Baluken’in, Türkiye'nin uyguladığı sınır politikalarının yol
açtığı düzensiz göç ve insan kaçakçılığının geldiği boyutların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/187)
Türkiye Büyük Millet Meclisi Başkanlığına
Türkiye'nin
uyguladığı sınır politikalarının yol açtığı düzensiz göç ve insan
kaçakçılığının geldiği boyutların tespit edilmesi; Suriye, Irak ve İran sınırı
ve deniz kıyılarındaki hak ihlallerinin araştırılması, uluslararası mülteci
hukukuna uygun geri göndermeme ilkesini esas alan politikalar
geliştirilebilmesi amacıyla Anayasa’nın 98'inci, İç Tüzük’ün 104 ve 105'inci
maddeleri gereğince Meclis araştırması açılması için gereğini arz ederiz.
 İdris
Baluken
 Diyarbakır
 HDP
Grubu Başkan Vekili
Gerekçe:
Suriye'deki
iç savaş sonrasında Türkiye'ye büyük bir mülteci akışı olmuştur. Kasım 2015
resmî rakamlarına göre kayıtlı 2 milyon 200 bin mülteci bulunmaktadır.
Türkiye'nin mülteci sorununa karşı temel yaklaşımı ise Orta Doğu'daki siyasi
çıkarları açısından kullanabileceği bir araç olarak bakmanın ötesine maalesef
geçememiştir. Suriye'deki derinleşen savaş rejim, IŞİD, El Nusra gibi çete
örgütlerinin insanların yaşam alanlarını yerle bir etmesi sonucu zulüm gören
insanlar Türkiye sınırına akın etmektedir.
Türkiye,
Hatay'dan Cizre'ye kadar olan Suriye sınırında yasal geçiş imkânı sağlayacak
açık kapı politikası uygulamadığı ve sınır kapılarını keyfî ve düzensiz bir
şekilde açıp kapattığı için binlerce mülteci, yaşam hakları başta olmak üzere,
pek çok hak ihlallerine maruz kalmıştır. Türkiye son aylarda güvenliği gerekçe
göstererek Suriye sınırındaki birçok kapısını kapatmış, uluslararası koruma
arayan kişileri ise kaçakçıların insafına bırakmıştır. En son AB’yle varılan
mutabakatla sınırda var olan tel örgü çekilmesi gibi uygulamaların arttırılması
planlanmaktadır. İnsan Hakları İzleme Örgütü 2015 Raporu’na göre, Türkiye’ye
sadece kaçakçılar aracılığıyla girilebildiği belirtilmiştir. Dolayısıyla kadın,
erkek, çocuk ve yaşlılar korku içerisinde gece yarısı etraftan gelen silah
sesleriyle dağlık arazilerde uzun yollar katetmek zorunda kalarak geçiş yapmaya
çalışmaktadırlar. Türkiye'nin iddia ettiği gibi sınırın mültecilere resmî
olarak kapatılması mülteci akınını engellemediği gibi, savaştan dolayı
ülkesinden göç etmek zorunda kalan insanları doğrudan insan kaçakçılarının
ellerine teslim etmek anlamına gelmektedir. Öyle ki sınırdan Türkiye'ye,
Türkiye'den de AB ülkelerine geçiş için kaçakçılara ödenen miktarlar ve ödeme
yöntemleri dahi alenen bilinir bir hâldedir.
AB’yle
varılan mutabakatla paralel olarak zaten var olan Suriye'den ve Irak'tan gelen
koruma ihtiyacı olanları sınır dışı etme uygulamalarında artış yaşandığı
gözlemlenmekte, bu da uluslararası mülteci hukukunca tanınan temel bir ilke
olan geri göndermeme ilkesini ihlal etmektedir. Türkiye, Suriye ve Irak
sınırlarından gelen sığınmacıları geri itmektedir. Sınırdan giriş yapmak
isteyen ve Türkiye'den Avrupa'ya geçmeye çalışırken yakalanan sığınmacılar
sınırdaki güvenlik görevlilerince dövüldüklerini, gözaltına alınıp sonra sınır
dışı edildiklerini ifade etmektedirler. Dahası, Türkiye sınırını geçmek isteyen
çok sayıda insan askerî müdahale sonucu yaşamını yitirmiştir.
2015
yılında 420 bin Suriyeli Yunanistan'a geçmeye çalışmıştır. Botlarla karşı
tarafa geçişler insan kaçakçıları tarafından hiçbir şekilde uygun ve güvenilir
koşulların olmadığı yöntemlerle yapılmaktadır. Tanıklar, botlara Sahil
Güvenliğin silahla ateş ederek korku ve panik yarattıklarını, hatta doğrudan
kendilerini ya da patlatmak için botu hedef aldıklarını belirtmişlerdir. Hem
kara sınırı hem de deniz sınırında savaştan göç etmek zorunda kalmış insanlar,
Türkiye'nin ve AB'nin uyguladığı sınır politikası sonucunda daha tehlikeli
koşullara itilmektedir.
Uluslararası
koruma ihtiyacı olan sivillere uygulamalar bu kadar katı iken IŞİD, El Nusra
gibi çete mensupları istedikleri gibi sınırı aşıp Türkiye'ye giriş çıkış
yapabilmektedirler. Suruç ve Ankara katliamları başta olmak üzere birçok şiddet
olayının faillerinin Suriye'den Türkiye'ye giren çete elemanları olduğu, yüklü
miktarda patlayıcı madde ve silahı sınırdan rahatlıkla geçirdikleri bilinmektedir. Ulusal ve
uluslararası basına da yansıdığı üzere, yabancı savaşçıların Suriye ve
Irak'taki çetelere katılmak için Türkiye'yi rahatlıkla kullanabildikleri
bilinmektedir. Türkiye, çetelere yönelik tedbirler almak yerine, sığınmacıların
Türkiye'ye girişlerini engelleyecek önlemler almaktadır.
Türkiye,
savaşı destekleyen dış politikasını bir an önce değiştirerek göç etmek zorunda
kalmış insanların sorunlarını çözmeyi hedeflemelidir. Bu nedenle, Türkiye'nin
uyguladığı sınır politikalarının yol açtığı düzensiz göç ve insan
kaçakçılığının geldiği boyutların tespit edilmesi; Suriye, Irak ve İran sınırı
ve deniz kıyılarındaki hak ihlallerinin araştırılması, uluslararası mülteci
hukukuna uygun geri göndermeme ilkesini esas alan politikalar
geliştirilebilmesi için bir araştırma komisyonu kurulmasını önermekteyiz. 
2.- HDP Grubu adına, Grup Başkan Vekili Diyarbakır
Milletvekili Çağlar Demirel’in, gözaltında ve cezaevlerinde kadına yönelik
cinsel taciz ve şiddet olaylarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/188)
Türkiye Büyük Millet Meclisi Başkanlığına
Gözaltında
ve cezaevlerinde kadına yönelik cinsel taciz ve şiddet olaylarının
araştırılması, bu uygulamaların sonlandırılması için alınması gereken hukuki ve
idari tedbirlerin tespit edilmesi amacıyla Anayasa’nın 98'inci, İç Tüzük’ün 104
ve 105'inci maddeleri gereğince Meclis araştırması açılması için gereğini arz
ederim.
 Çağlar
Demirel
 Diyarbakır
 HDP
Grubu Başkan Vekili
Gerekçe: 
Devletlerin
baskıcı dönemlerinde sistematikleşen suçlardan biri olan kadına yönelik cinsel
işkence suçu 1990'lı yıllarda olduğu gibi bugün yine Türkiye'nin gündemindedir.
AKP iktidarının devreye koyduğu topyekûn savaş konseptinin bir parçası olarak
kadın bedeni üzerinde kirli bir savaş politikası yürütülmekte, antidemokratik
ve baskıcı uygulamalara karşı sesini yükselten kadınların iradesini kırmak
maksadıyla cinsel taciz, tecavüz ve işkence yöntemlerine başvurulmaktadır. 7
Hazirandan bu yana, toplumsal muhalefetin güçlü olduğu coğrafyalarda kimi kadın
basın açıklamasına katıldığı için gözaltına alınıp götürüldükleri karakolda,
kimi cezaevi girişinde ince aramalar esnasında, kimi de daha karakola
götürülmeden gözaltı aracında cinsel işkenceye tabi tutularak yıldırılmaya
çalışılmıştır.
Muş'un
Varto ilçesinde Kevser Eltürk'ün işkence edilerek katledilmiş bedeninin teşhir
edilmesi, Adana'da gözaltına alındıktan sonra cinsel işkenceye maruz kalan
Figen Şahin'in çekilen çıplak fotoğraflarının sosyal medyada paylaşılmakla
tehdit edilmesi, Şanlıurfa Emniyet Müdürlüğünde Ş.Ç ve L.T'nin IŞİD mensubu
olduklarını iddia eden kişiler tarafından cinsel işkenceye uğramaları, Erzurum
Atatürk Üniversitesinde sınava girmek üzereyken sınıfında gözaltına alınan
Z.İ'nin emniyette iç çamaşırlarına kadar soyulduktan sonra işkenceye uğraması,
Diyarbakır'ın Sur Belediye Eş Başkanı Fatma Şık Barut ve Silvan Belediye Eş
Başkanı Yüksel Bodakçı'nın ağustos ayında getirildikleri Sincan Kadın Kapalı
Cezaevinde “ince arama” adı altında zorla çıplak arama işkencesine maruz
kalmaları geçtiğimiz aylar içinde basında yer alan vakalar olmuştur. Son
olarak, Diyarbakır'da 6 Eylülde gözaltına alınan Şükran Yıldız'ın Diyarbakır
Emniyet Müdürlüğünde eylül ayından bu yana gözaltına alınan kadınlara
sistematik olarak cinsel işkence uygulandığını anlattığı mektubu ve 8 Kasımda
Diyarbakır Bismil'de gözaltına alınan Gülizar Akad'ın uğradığı cinsel işkence
ve tehditler kamuoyunun gündemine getirilmiştir.
Tüm
bu yaşananlar bize gösteriyor ki gözaltında cinsel şiddet ve işkence bir devlet
politikası işlevi görmektedir. Özellikle, 1990’lı yıllarda Kürtlerin yoğunlukta
yaşadığı yerlerde cinsel işkence suçunu işleyen polislerin açığa alınmadığı ya
da haklarında yargı sürecinin başlatılmadığı; kısacası, cinsel suçlara karşı
cezasızlık zihniyetinin hâkim olduğu bilinmektedir. Devletin geçmişiyle
yüzleştiği ve “işkenceye sıfır tolerans” iddiasında olan AKP iktidarı boyunca
da kadın tutuklulara yönelik cinsel taciz ve işkence vakaları gündeme gelmiş,
ne yazık ki bu vakalar etkin bir şekilde soruşturulmamıştır. Tüm bu yaşananlar
hafızamızda yer etmiş ve yeni vakalar söz konusu iken bu durumun ciddiyetle
üzerinde durulması ve titizlikle incelenmesi gerekliliği ortadadır.
Türkiye'nin
de tarafı olduğu uluslararası birçok anlaşma gözaltında çıplak arama ve her
türlü cinsel saldırıyı işkence olarak tanımlamaktadır. Bu sebepten, sözleşmeye
taraf olan hükûmetler, sözlü ve fiziksel saldırıları ve işkence iddialarını
titizlikle araştırmak ve caydırıcı cezalarla önlem almakla yükümlüdür. Çokça
gündeme getirilen ve kolluk kuvvetlerine dönük güveni azaltan bu tür
uygulamaların önüne geçilmesinin yegâne yolu bu iddiaların ivedilikle
araştırılarak sorumluların cezalandırılması olacaktır.
Tüm
bu nedenlerden ötürü, 7 Hazirandan bu yana kamuoyuna yansıyan ve daha önce de
TBMM gündemine taşıdığımız gözaltında ve cezaevlerinde kadınlara yönelik cinsel
işkence vakalarının araştırılarak bu uygulamaların sonlandırılması için
atılması gereken hukuki ve idari tedbirlerin tespit edilmesi adına bir araştırma komisyonu
kurulmasını önermekteyiz. 
3.- Antalya Milletvekili Ahmet Selim Yurdakul ve 20
milletvekilinin, Antalya ve Türk turizminin sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/189)
Türkiye Büyük
Millet Meclisi Başkanlığına
Antalya
turizminin öngörülemez yapısı hem iş gücü piyasasını hem de yatırımcıları
etkileyerek millî ekonomiyi ve sosyal yapıyı tehdit eder bir hâle gelmiştir.
2014 Ocak-Kasım tarihleri arasında Antalya'ya gelen yabancı turistlerin sayısı
11 milyon 375 bin 584'ten 2015 Ocak-Kasım dönemi itibarıyla 10 milyon 769 bin
353 kişiye düşmüştür. İstatistikler göstermektedir ki Antalya'ya giriş yapan
yabancı turist sayısı yalnızca bu yıl yüzde 5,33 oranında azalmıştır. Bununla
birlikte, Rusya'dan gelen yabancı turist sayısının yüzde 18,53 oranında
azalması da turizm sektörü açısından dikkate değer bir husustur. Bu olumsuz
tablonun neticesi olarak millî varlıklarımız içinde yer alan yatırımlar ve
tabiat varlıklarımız atıl bir hâle gelerek kullanım dışı olmuşlardır.
Antalya'dan arka arkaya gelen satılık otel haberleri ve toplu işten çıkarmalar
da durumun vahametini gözler önüne sermektedir. Turizm sektörü bu hâliyle
sürdürülebilir olmaktan çok uzaktır. Bu nedenle Antalya turizminin içinde
bulunduğu sosyal ve ekonomik sorunların belirlenerek çözüm üretilmesiyle ilgili
tedbirlerin alınması ve yasal düzenlemelerin oluşturulması amacıyla Anayasa’nın
98, Türkiye Büyük Millet Meclisi İçtüzüğü’nün 104 ve 105’inci maddeleri
gereğince bir Meclis araştırması açılması hususunda gereğini saygılarımızla arz
ederiz.
1) Ahmet Selim Yurdakul  (Antalya)
2) Erkan Akçay  (Manisa)
3) Deniz Depboylu  (Aydın)
4) Kamil Aydın  (Erzurum)
5) Kadir Koçdemir  (Bursa)
6) Nuri Okutan  (Isparta)
7) İsmail Faruk Aksu  (İstanbul)
8) Mustafa Mit  (Ankara)
9) Erhan Usta  (Samsun)
10) Erkan Haberal  (Ankara)
11) Mehmet Parsak  (Afyonkarahisar)
12) Arzu Erdem  (İstanbul)
13)Baki Şimşek  (Mersin)
14) Seyfettin Yılmaz  (Adana)
15) Mehmet Erdoğan  (Muğla)
16) İsmail Ok  (Balıkesir)
17) Fahrettin Oğuz Tor  (Kahramanmaraş)
18) Mehmet Necmettin Ahrazoğlu  (Hatay)
19) İzzet Ulvi Yönter  (İstanbul)
20) Edip Semih Yalçın  (İstanbul)
21) Mustafa Kalaycı  (Konya)
Genel
Gerekçe:
Antalya'ya
giren yabancı turist sayısı Kasım 2015 itibarıyla bir önceki yıla göre yüzde
5,33 oranında azalmıştır. Uzun vadeli sözleşmeler ve düşük kâr oranlarıyla
faaliyetlerini sürdürmeye çalışan her şey dâhil sisteminin en büyük
müşterilerinden biri olan Rusya'dan gelen turist sayısı ise aynı dönemde yüzde
18,53 oranında azalmıştır.
Son
dönemde AKP Hükûmetinin öngörülemez dış politik hamlelerinden en çok etkilenen
illerin başında gelen Antalya, uçak düşürme olayından sonra Rus turistlerin
ülkemizi ziyaretten imtina etmesi nedeniyle büyük bir ekonomik ve sosyal
kayıpla mücadele içine girmiştir.
Kepenk
kapatan otellere her gün yeni otellerin eklenmesi ve toplu işten çıkarmaların
neticesinde il genelinde işsizlik rakamlarında büyük bir yükseliş
beklenmektedir. İşsizlik oranlarının arttığı yerleşim birimlerinde suç
oranlarının yükselmesi ve ailelerin ekonomik yoksunlukla karşı karşıya kalarak
sosyal problemlerin artması da meselenin önemini göstermesi açısından dikkate
değerdir.
Turizm
sektöründe önemli bir yere sahip olan Antalya'nın küçük-büyük tüm uluslararası
siyasi krizlerden etkileniyor olması, bu sektörün günlük politikalarla idare
edildiğini ve kolaylıkla her türlü siyasi tehdide maruz kaldığını göstermiştir.
Millî turizm kapasitemizin önemli bir kısmını tek başına
oluşturan Antalya'nın ve ülkemizin, daha profesyonel ve geniş kapsamlı bir
turizm yaklaşımına ihtiyacı bulunmaktadır. On iki ay sürecek bir turizm
kapasitesi olan bölgenin potansiyelini değerlendirmek, ziyaretçi
çeşitlendirmesini ve Rus turistlerin tercihlerini etkileyen sıkıntıların
Antalya ve Türk turizmine olan olumsuz etkilerini araştırmak, çözüme yönelik
ilgili tedbirlerin alınması ve yasal düzenlemelerin oluşturulması amacıyla
Anayasa’nın 98, Türkiye Büyük Millet Meclisi İçtüzüğü'nün 104 ve 105’inci
maddeleri gereğince bir Meclis araştırması açılması hususunda gereğini
saygılarımızla arz ederiz. 
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis
araştırması açılıp açılmaması konusundaki görüşmeler, sırası geldiğinde
yapılacaktır. 
Türkiye Büyük Millet Meclisi Başkanlığının iki tezkeresi
daha vardır, ayrı ayrı okutup oylarınıza sunacağım. 
A) Tezkereler (Devam)
2.- Türkiye Büyük Millet Meclisi Başkanlığının,
İstanbul Milletvekili Şafak Pavey'in mazereti nedeniyle 28/3/2016 tarihinden
itibaren 26 gün izinli sayılmasının Başkanlık Divanının 6/4/2016 tarihli ve 9
sayılı Kararı’yla uygun görüldüğüne ilişkin tezkeresi (3/726)
27/4/2016
Türkiye Büyük Millet Meclisi Genel Kuruluna
İstanbul
Milletvekili Şafak Pavey'in mazereti nedeniyle 28/3/2016 tarihinden itibaren 26
gün izinli sayılması, Başkanlık Divanının 6/4/2016 tarihli ve 9 sayılı
Kararı’yla uygun görülmüştür.
Genel
Kurulun onayına sunulur.
 İsmail
Kahraman 
Türkiye
Büyük Millet Meclisi
 Başkanı
BAŞKAN
– Oylarınıza sunuyorum: Kabul edenler... Kabul etmeyenler... Kabul edilmiştir. 
3.-Türkiye Büyük Millet Meclisi Başkanlığının, Türkiye Büyük Millet Meclisi Başkanı İsmail Kahraman
başkanlığındaki bir heyetin; Endonezya Temsilciler Meclisi Başkanı Dr. H. Ade
Komarudin, Yeni Zelanda Temsilciler Meclisi Başkanı David Carter ve Singapur
Meclis Başkanı Halimah Yacob'un vaki davetlerine icabet etmek üzere Endonezya,
Yeni Zelanda ve Singapur'a resmî ziyaretlerde bulunmasına ilişkin tezkeresi
(3/727)
2/5/2016
Türkiye Büyük Millet Meclisi Genel Kuruluna
Türkiye
Büyük Millet Meclisi Başkanı İsmail Kahraman başkanlığındaki heyetin; Endonezya
Temsilciler Meclisi Başkanı Dr. H. Ade Komarudin, Yeni Zelanda Temsilciler
Meclisi Başkanı David Carter ve Singapur Meclis Başkanı Halimah Yacob'un vaki
davetlerine icabet etmek üzere Endonezya, Yeni Zelanda ve Singapur'a resmî
ziyaretlerde bulunması hususu, 28/3/1990 tarihli ve 3620 sayılı Türkiye Büyük
Millet Meclisinin Dış İlişkilerinin Düzenlenmesi Hakkında Kanun'un 6’ncı
maddesi uyarınca Genel Kurulun tasviplerine sunulur.
 İsmail
Kahraman
Türkiye
Büyük Millet Meclisi
 Başkanı
BAŞKAN
– Oylarınıza sunuyorum: Kabul edenler… Kabul etmeyenler… Kabul edilmiştir.
Sayın
milletvekilleri, sayın grup başkan vekillerinin söz talebi vardır, kendilerine
söz vermeden önce bir konuyu bilginize sunmak istiyorum. Türkiye Büyük Millet
Meclisi çalışmalarında uygulama birliğini sağlamak amacıyla Türkiye Büyük
Millet Meclisi Sayın Başkanının başkanlığında hem sayın grup başkan
vekilleriyle hem de Türkiye Büyük Millet Meclisi başkan vekilleriyle birer
toplantı gerçekleştirilmişti. Bu toplantılarda mutabakata varılan hususlar
grupların bilgisi dâhilindedir. Türkiye Büyük Millet Meclisi başkan
vekilleriyle yapılan toplantıda varılan mutabakata göre, grup başkan
vekillerine gündeme geçmeden önce eğer söz talep ederlerse 2+1 dakika süreyle
söz verilebilecektir. Gündeme geçtikten sonra söz talep edilmesi hâlinde
verilecek olan süre bir dakikadır. Sanıyorum bugün sayın grup başkan vekilleri
gündemin yoğunluğu nedeniyle herhâlde bunu ihmal ettiler. Bugüne mahsus olmak
üzere, emsal teşkil etmemek üzere, ben söz talep eden sayın grup başkan
vekillerine 2+1 dakika süreyle söz vereceğim. Sırayla söz taleplerini
karşılıyorum.
Sayın
Akçay, buyurunuz.
VI.- AÇIKLAMALAR (Devam)
16.- Manisa Milletvekili Erkan Akçay’ın, Miraç
Kandili’ni kutladığına, PKK’nın güneydoğuda yerleştiği mahallelerden arındıkça
terörü batıya ve büyük kentlere taşımaya çalıştığına ve iktidarın, başkanlık,
laiklik ve yeni anayasa tartışmalarıyla Türkiye’yi cepheleştirmekten vazgeçmesi
gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Bütün
İslam âleminin ve aziz milletimizin Miraç Kandili’ni tebrik ediyorum. Son
zamanlarda meydana gelen olaylar herkesin, bütün milletimizin el ele, omuz
omuza vermesi gerektiğini gösteriyor. Ülkemiz her yandan vahim saldırılar
altındadır. Zaman, hainlere ve vatana kasteden düşmana karşı herkesin el ele
vermesi ve güç birliği içinde olması gerektiği bir zamandır. Çeşitli terör
örgütleri, büyük kentlerde panik yaratmak için canlı bomba ve bomba yüklü
araçlarla intihar eylemleri gerçekleştiriyor. Teröristlerin amacı, Türk halkına
yaşadığı hiçbir yerde güvende olmadığı duygusunu vermektir. Teröristler
halktaki güven duygusunu ortadan kaldırarak turizmi, ticareti, ekonomiyi ve
günlük yaşamı da zehirlemeye çalışıyorlar. IŞİD Kilis’e katyuşalarla bunun için
saldırıyor, PKK sokaklara bombayı bunun için döşüyor, canlı bombalarla büyük
kentlere bunun için saldırıyorlar. Türk milleti evlatlarını şehit veriyor. AKP
iktidarıysa Türkiye gündemini başkanlık, yeni anayasa ve laiklikle meşgul
ederken IŞİD Karkamış’ta obüsle karakol vuruyor. Kilis’te katyuşa saldırılarının
devam etmesi ve 18 kişinin ölmesi üzerine kentten ciddi bir göç yaşanmaktadır.
PKK’nın Varto, Lice, Nusaybin gibi ilçelerde ve Şırnak’ta tuzakladıkları
bombalar patlıyor. Dahası, PKK, terör alanını genişletmek için elinden gelen
her şeyi yapıyor; bu bağlamda, Manisa Soma-Kırkağaç arasındaki yolu patlayıcı
tuzaklayarak patlatıyor, Bursa’da, Ulucami yakınlarında canlı bomba
saldırısında bulunuyor. PKK güneydoğuda yerleştiği mahallelerden arındıkça
terörü batıya ve büyük kentlere taşımaya çalışıyor. 
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Akçay.
Buyurunuz.

ERKAN
AKÇAY (Manisa) – Türkiye, iç ve dış odakların planladığı ciddi bir terör
fitnesiyle karşı karşıyadır. Terörün siyasi ve militer uzantıları, kaosu
ülkenin her yanına yayma gayreti içindedir. Bu ülkede yaşayan herkes, içeriden
ve dışarıdan gelen her türlü saldırıya karşı, bütün vatandaşlar olarak omuz
omuza vermek durumundayız. Bu konuda en büyük sorumluluk da iktidara
düşmektedir; başkanlık, laiklik ve yeni anayasa tartışmalarıyla Türkiye’yi
cepheleştirmekten vazgeçmeli ve düşman birleşirken vatandaş ayrıştırılmamalıdır
diyor, teşekkür ediyorum. 
BAŞKAN
– Teşekkür ederim Sayın Akçay. 
Sayın
Baluken. 
17.- Diyarbakır Milletvekili İdris Baluken’in,
demokratik eylem ve etkinliklerde halka yönelik bir saldırı konsepti başlatan
AKP Hükûmetinin bu saldırı dalgasını Meclis çalışmalarına da taşımaya kararlı
göründüğüne, Genel Kurul ve Anayasa Komisyonunda yaşanan saldırı ve linç
anlayışını kınadığına ve 3 Mayıs Dünya Basın Özgürlüğü Günü’ne ilişkin
açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Sayın
Başkan, abluka altındaki kent merkezlerinde, alanlarda, meydanlarda -en yakın
tarihte 1 Mayıs’ta gördüğümüz gibi- demokratik eylem ve etkinliklerde halkımıza
yönelik topyekûn bir saldırı konsepti başlatan AKP Hükûmeti, belli ki bu
saldırı dalgasını Meclis çalışmalarına da taşımaya kararlı görünüyor. Gerek
Meclis Genel Kurul çalışmalarında gerekse de komisyon çalışmalarında, aylardır,
buraya milletvekilliği yapmak değil, birtakım merkezlerin fedailiğini yapmaya
gelen bir linç güruhu tarafından muhalefet partilerine yönelik saldırılar
geliştiriliyor. 
HÜSEYİN
KOCABIYIK (İzmir) – Sen saldırdın sen!
İDRİS
BALUKEN (Diyarbakır) - En son geçen hafta Genel Kurulda 6-7 milletvekilimizin
100-150 kişilik bir grup tarafından lince tabi tutulması, bir gün sonra Anayasa
Komisyonunda aynı gerginliğin toplantı zeminine taşınması ve nitekim dün de bir
kadın milletvekilimizin önce “Vururum.” şeklinde tehdit edilmesi ve sonra darp
girişimi üzerinden Meclise de yakışmayan birtakım görüntüler her gün
yaşanmaktadır. Ancak, bu saldırıların ve linçlerin bilinçli olduğu, bugün
Başbakan Davutoğlu’nun yapmış olduğu açıklamalarda da açıkça kendini ele
veriyor. Dün Anayasa Komisyonunda ortaya çıkan görüntüleri “AKP Grubunun destan
yazdığı” şeklinde tanımlayan bir anlayış, aslında çok planlı ve bilinçli bir
şekilde bu şiddet ortamını Meclis ortamına taşıma konusunda kararlı olduğunu da
ortaya koyuyor. 
Biz,
öncelikle bu saldırı ve linç anlayışını buradan bir kez daha kınadığımızı,
saldırı ve lincin boyutu ne olursa olsun halkın iradesi doğrultusunda muhalefet
partilerine biat ettirmeyi…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum, Sayın Baluken.
İDRİS
BALUKEN (Diyarbakır) - Teşekkür ediyorum Başkan.
…bizi
susturmayı amaçlayan bu saldırılara karşı da asla, bedeli ne olursa olsun, tek
bir geri adım atmayacağımızı ifade etmek istiyorum.
Diğer taraftan, bugün Miraç Kandili, İslam âlemi açısından
son derece önemli bir gün. Tüm İslam âleminin Miraç Kandili’ni kutluyor;
ülkemize, tüm insanlık âlemine barış, huzur ve adalet getirmesini temenni
ediyoruz. 
Yine, bugün Dünya Basın Özgürlüğü Günü. Türkiye hâlâ
basın özgürlüğü açısından 180 ülke arasında 151’inci sırada, hâlâ 33 gazeteci
cezaevlerinde bulunuyor. Bu 33 kişiden 22’si özgür basın geleneğine mensup
muhabirler. Sadece ablukalarda, son birkaç ay içerisinde, gözaltına alınan ve
tutuklanan muhabir sayısı 9. Bu tablonun Türkiye’ye yakışmadığını, AKP
Hükûmetinin…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – ...basın özgürlüğü üzerindeki vesayetini bir an önce
kaldırması gerektiğini ifade ediyor, teşekkür ediyorum.
BAŞKAN
– Teşekkür ederim Sayın Baluken.
Sayın
Altay…
18.- İstanbul Milletvekili Engin Altay’ın, Miraç
Kandili’ni kutladığına ve 3 Mayıs Dünya Basın Özgürlüğü Günü’ne ilişkin
açıklaması
ENGİN
ALTAY (İstanbul) – Teşekkür ederim Sayın Başkan.
Sayın
milletvekilleri, bugün Dünya Basın Özgürlüğü Günü. Fakat, üzülerek ifade etmek
zorundayız ki gerek Sınır Tanımayan Gazeteciler Örgütü verilerine göre gerek
diğer verilere göre Türkiye’nin basın özgürlüğüyle ilgili olarak uluslararası
karnesi her geçen gün biraz daha kötüye gidiyor. 2002’de AKP’den önceki
Türkiye, basın özgürlüğünde 58’inci sıradayken 180 ülke içerisinde, 2016
itibarıyla 156’ncı sıraya gerilememiz Türkiye için bir utançtır. Türkiye Büyük
Millet Meclisinin saygıdeğer üyelerinin de böyle düşündüğüne inanıyorum.
Hükûmet şunu bilmelidir ki bir ülkede basın özgür değilse o ülkede bırakın
ileriyi, demokrasiden söz etmek mümkün değildir. Gene Hükûmet şunu bilmek
zorundadır ki demokrasi bir tepki ve protesto rejimidir. Tepki ve protesto
haklarının kullanılmasını, kullanılan bu hakların haber yapılmasını engelleyen
bir Hükûmetin uygulaması demokrasiyle bağdaşmaz, buna bir siyasi sıfat
getirmek, yakıştırmak gerekirse burada diktatörlükten bahsedilir. Milletin
oyuyla gelmek elbette önemlidir, milletin takdiridir, bu takdirin bizim de
başımızın üstünde yeri vardır ama “Milletin oyuyla geldim.” siyasi
şımarıklığıyla bu despotluğun, bu zulmün, bu hak gasbının daha fazla Türkiye’de
taşınması da mümkün değildir.
Sayın
Başkan, öte yandan, bugün bütün Müslüman âlemi için, İslam âlemi için kutlu bir
gün, kıymetli bir gün. Cumhuriyet Halk Partisi Türkiye Büyük Millet Meclisi
Grubu olarak milletimizin…
(Mikrofon
otomatik cihaz tarafından kapatıldı)
BAŞKAN
– Mikrofonunuzu açıyorum Sayın Altay.
ENGİN
ALTAY (İstanbul) – …ve tüm İslam âleminin Miraç Kandili’ni tebrik ediyoruz. Miraç
Kandili’nin kardeş kavgasının nihayet bulmasına, İslam coğrafyasında barış,
huzur ve güven ortamının tesisine vesile olmasını temenni ve niyaz ediyor, tüm
insanlık için barış diliyoruz. 
Saygılarımla.
(CHP sıralarından alkışlar)
BAŞKAN
– Teşekkür ederim Sayın Altay.
Sayın
Bostancı…
19.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in yaptığı açıklamasındaki bazı
ifadelerine ve Miraç Kandili’ni kutladığına ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler.
Sayın
Baluken’in yapmış olduğu değerlendirmeyi esefle karşılıyor ve şiddetle
reddediyorum. Aynı bağlamda yaptığı konuşmanın tam tersini HDP Grubu için
yapmak mümkün; sahada yaşanan terör eylemlerinden Meclise taşınan şiddete
yönelik her türlü değerlendirmeyi yerli yerine koyarak benzer bir değerlendirme
yapmak mümkün ama ben onu yapmayacağım.
Parlamentonun
kendi kurallarına uygun bir şekilde çalışması hepimizin yükümlülüğü, tabii ki
en başta da iktidarın yükümlülüğü ve biz buna azami dikkati gösteriyoruz hem
Genel Kurulda hem de komisyonlarda. Fakat maalesef dokunulmazlıklarla ilgili
olarak Komisyonda yaşanan olayların ben de bire bir şahidiyim, orada ilk imza
sahibi olarak bulunuyordum. Olayların nasıl geliştiğini görüyorum. Maalesef, ara
verildikten sonra, o zamana kadar kendi içerisinde yine HDP’li vekillerin, AK
PARTİ’li vekillerin bulunduğu ve bir müzakere zemininin teşekkül ettiği
Komisyonda, benim gözlemim HDP’li vekiller gerilimi yükseltmişler ve olayların
çıkmasının müsebbibi olmuşlardır.
AHMET
YILDIRIM (Muş) – Çarşamba günü… Çarşambaya gel. 
MEHMET
NACİ BOSTANCI (Amasya) – Komisyonun kurallarına uygun bir şekilde yürümesinde
bizim açımızdan herhangi bir beis olmaz. İç Tüzük’e uygun bir şekilde yürüsün,
oylamalar yapılsın, kararlar alınsın, insanlar fikirlerini söylesinler ama bir
tür siyasal gerilim yaratarak bunun üzerinden bir stratejiyle netice almaya
çalışmak yönündeki bir akılla karşı karşıya olduğumuzu düşünüyorum.
AHMET
YILDIRIM (Muş) – Çarşamba günü gibi!
MEHMET
NACİ BOSTANCI (Amasya) – En azından, geçmişe ilişkin bu Parlamentoda çok acı
olaylar yaşandı, biliyoruz, komisyonlarda da yaşandı; bundan sonrasına ilişkin
hep beraber çalışacağız ve bu ülkenin ortak geleceği için hep beraber yine
müzakere etmeye ve konuşmaya devam edeceğiz.
(Mikrofon
otomatik cihaz tarafından kapatıldı) 
BAŞKAN
– Mikrofonunuzu açıyorum Sayın Bostancı. 
MEHMET
NACİ BOSTANCI (Amasya) – Yine hepimizin yükümlülüğü, bütün bunları yaparken,
kesinlikle şiddetten uzak, insanların fikirlerini serbestçe söylediği, hukuka
ve ahlaka uygun müzakere zeminlerinin teşekkül edilmesidir. Biz buna dikkat
edeceğiz, ümit ederim diğer arkadaşlar da dikkat ederler, temennimiz bu
yöndedir. Dolayısıyla, böyle bir Parlamento çalışması temennisi ve bu yönde bir
hassasiyet çağrısıyla birlikte bu hususu noktalıyorum. 
Öte
yandan, Miraç Kandili; milletimizin ve İslam âleminin miracını kutluyorum.
Esasen,
miracın bize söyledikleri çoktur: İnsan ki iki sonsuzluk arasında gerili bir
ip, kötü yanlarımıza ilişkin o ahlaki eğitimi yapmak ve meziyete…
(Mikrofon
otomatik cihaz tarafından kapatıldı) 
MEHMET
NACİ BOSTANCI (Amasya) - …ilişkin bir dünyanın kurulması için çaba göstermek,
tam da böyle bir günde daha yüksek sesle söylememiz gereken bir husustur ve
tartıştığımız bütün bu konuları da böyle bir bağlamda görmek gerektiğini
düşünüyor, saygılarımı sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın Bostancı. 
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, dinliyorum. 
İDRİS
BALUKEN (Diyarbakır) – Sayın Bostancı konuşması sırasında dokunulmazlık
tartışması nedeniyle bilinçli bir şekilde gerilimi yükselttiğimizi ve
dışarıdaki terör ve şiddet ortamını Meclis zeminine taşıdığımızı ifade etti,
açıktan sataşmada bulundu. 
BAŞKAN
– Buyurun Sayın Baluken. (HDP sıralarından alkışlar) 
İki
dakika süreyle söz veriyorum. 
VIII.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken’in, Amasya
Milletvekili Mehmet Naci Bostancı’nın yaptığı açıklaması sırasında HDP Grubuna
sataşması nedeniyle konuşması 
İDRİS
BALUKEN (Diyarbakır) – Teşekkür ediyorum. 
Sayın
Başkan, değerli milletvekilleri; hepinizi saygıyla selamlıyorum. 
Sayın
Bostancı, meselenin sadece HDP’ye yönelik saldırılar olmadığını çok iyi
biliyorsunuz. Dokunulmazlıklarla ilgili mesele olmadığını da çok iyi
biliyorsunuz. Geçen çarşamba akşamı burada dokunulmazlıklar tartışılmıyordu.
6-7 milletvekiline yönelik 150-200 milletvekili linç girişiminde bulunurken bu
Meclisin gündeminde, Genel Kurulda dokunulmazlık yoktu.
Hatırlarsanız,
aynı gün gündüz saatlerinde de CHP Bolu milletvekiline yönelik, yine kürsüye
yönelik bir saldırı gerçekleştirildi. Birkaç gün önce CHP Trabzon
milletvekilinin kürsüdeki konuşmasını bitirmesine müsaade edilmeden bir saldırı
yapıldı. Siz bunları çok iyi biliyorsunuz. Aylardır, bakın aylardır bu konuda
gerekli tedbirleri alın diye sizleri uyarıyoruz. Meclis Başkanıyla en son
yaptığımız toplantıda da her üç siyasi partinin, muhalefet partisinin grup
başkan vekilleri de bu konudaki kaygı ve endişelerini dile getirdi, geçmişte bu
Meclis Genel Kurulunda yaşanan olaylarla ilgili nelerin yaşanabileceğine dikkat
çekti ama siz ısrarla bunlarla ilgili tedbir almak yerine, bunlarla ilgili bu
linç ve saldırı dalgasını kırmaya yönelik en küçük bir çaba göstermek yerine,
tıpkı bugün olduğu gibi bunları meşrulaştıran bir tutum ve anlayış
içerisindesiniz. Vallahi, böyle devam edin isterseniz. Bu Meclis Genel
Kurulunda hiçbirimizin onaylamadığı son derece ciddi birtakım olaylar yaşanırsa
her birimiz pişman olacağız. Umarım ki meşrulaştırma arayışından vazgeçer, bir
an önce özellikle iktidar partisi grup başkan vekilleri olarak bu Meclise
yakışmayan bu ortamların son bulması için gerekli tedbirleri alırsınız diyorum.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Baluken. 
Sayın
Bostancı…
VI.- AÇIKLAMALAR (Devam)
20.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in sataşma nedeniyle yaptığı
konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Sayın Başkanım, hukuk dışı hiçbir uygulamanın yanında
olmayız, kürsüye yürümek dâhil, konuşmaya müdahale etmek dâhil. 
BURCU
ÇELİK ÖZKAN (Muş) – O zaman şu listeyi ıslah etmeniz gerekecek. 
NURSEL
AYDOĞAN (Diyarbakır) – Beş seneden beri yapıyorsunuz, daha ne olacak? 
MEHMET
NACİ BOSTANCI (Amasya) – Parlamento geleneği içerisinde laf atma, söz atma,
bunu zaman zaman bütün gruplar yapıyor ama fiilî olarak müdahaleyi hiçbir
şekilde uygun görmeyiz, kabul etmeyiz. 
Çarşamba
gecesi yaşanan talihsiz olaya ilişkin, Anayasa Komisyonundaki toplantı öncesi
hep birlikte değerlendirme yapmıştık, biz de üzüntülerimizi beyan ettik. O gün
yaşanan olayda, evet, arkadaşlarımız burada tedbir de almışlardı herhangi bir
fiilî durum yaşanmasın diye ama yine de zaman zaman bu tür arbedeler oluyor,
arbedeler yaşanırken de bütün bir AK PARTİ Grubu saldırmış gibi değerlendirmek tamamen
yanlıştır, aralayan vekiller vardır, çatışma vardır...
MAHMUT TOĞRUL (Gaziantep) – Fotoğraflar ortada. 
MEHMET NACİ BOSTANCI (Amasya) – Sonuçta bunlar bizim
istediğimiz olaylar değildir. Parlamentonun çalışma usulü bellidir.
Dolayısıyla, geçmişe ilişkin değerlendirme yaparken abartılı bir dil kullanmak
yerine bunların yaşanmamasını temin edecek bir gelecek düşüncesiyle konuşmak
daha uygun olur. Geleceğe ilişkin, hukuka, ahlaka uygun çalışma ortamının
teşekkülü konusunda hepimiz yükümlülüklerimizi yerine getirelim diyorum. 
Saygılarımı sunuyorum. 
BAŞKAN – Teşekkür ederim Sayın Bostancı. 
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım. 
IX.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekilleri Diyarbakır
Milletvekili Çağlar Demirel ile Diyarbakır Milletvekili İdris Baluken
tarafından, Kilis başta olmak üzere sınır illerindeki yurttaşlarımızın can ve
mal güvenliğinin ciddi tehdit altında olduğu hakkında 3/5/2016 tarihinde
Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 3 Mayıs 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 
3/5/2016
Türkiye Büyük Millet Meclisi
Başkanlığına
Danışma
Kurulu 3/5/2016 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 İdris
Baluken
 Diyarbakır

 Grup
Başkan Vekili
Öneri:

3
Mayıs 2016 tarihinde Diyarbakır Milletvekili Grup Başkan Vekili Çağlar Demirel
ve Diyarbakır Milletvekili Grup Başkan Vekili İdris Baluken tarafından (1892
sıra numaralı) Kilis başta olmak üzere sınır illerindeki yurttaşlarımızın can
ve mal güvenliğinin ciddi tehdit altında olduğu hakkında Türkiye Büyük Millet
Meclisine verilmiş olan genel görüşme açılmasına dair önergenin, Genel Kurulun
bilgisine sunulmak üzere bekleyen diğer önergelerin önüne alınarak 3/5/2016
Salı günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN
– Halkların Demokratik Partisi Grubu önerisinin lehinde ve aleyhinde olmak
üzere dört sayın milletvekiline söz vereceğim.
Lehinde
ilk konuşmacı Mahmut Toğrul, Gaziantep Milletvekili. 
Buyurunuz
Sayın Toğrul. (HDP sıralarından alkışlar)
Süreniz
on dakikadır. 
MAHMUT
TOĞRUL (Gaziantep) – Teşekkür ederim.
Sayın
Başkan, değerli milletvekilleri; Genel Kurulu saygıyla selamlıyorum. 
Sayın
Başkan, son zamanlarda, Kilis’e kaynağı Hükûmete göre belirsiz ama aslında
faili belli olan roketler, katyuşa roketleri düşmektedir. Bu roketleri maalesef
Hükûmet kimin attığını kimliklendirmek istememektedir. Efkan Ala İçişleri
Bakanı dâhil hepsi, dillerine pelesenk etmişler “Sınırın öte yakasından atılan
roketler” diye söylüyorlar. Yani, “Gökten 3 elma düştü.” gibi tarif ediyorlar.
Hâlbuki bu roketleri fırlatan, atan kimdir, çok açık. İşte, zamanında
Başbakanın söylediği gibi “Öfkeli çocuklar atıyor.” Ama bunu bile
söylemiyorlar. IŞİD militanları her gün ilimize, Kilis’e roketler
fırlatıyorlar. 18 Ocaktan bu yana Kilis’e atılan roket sayısı 57. 
Değerli
arkadaşlar, bu roketlerden 20 yurttaşımız yaşamını yitirdi, 71 yurttaşımız
yaralandı. Ama, Hükûmetimiz tabii ki çok önemli önlemler de geliştiriyor, bu
önlemlerden de bahsetmeden olmaz. Örneğin, Sayın İbrahim Kalın “Bunlar yanlışlıkla
düşmüş olabilir.” diyor. Sayın Vali ondan geri kalır mı? Sayın Vali Newton’a
rahmet okutuyor: “Bu roketler -şikâyet ediliyor- tabii ki düşecekler.” Efendim,
yer çekimi kuvveti olduğunu biz 1600’lü yıllardan sonra yeni öğrendik! Evet,
Newton’a rahmet okutmuştu. Elma düşmeseydi, muhtemelen, bugün Kilis Valisi
roket düşmesinden yer çekimini bulur, Nobel’i alırdı. 
HAYDAR
AKAR (Kocaeli) – Yer çekimi gâvur icadı ya, onun için. 
MAHMUT
TOĞRUL (Devamla) – Değerli arkadaşlar, önlemler ayrıca alınıyor. Mesela, Kilis
Valisi diyor ki: “Bizim üzerimize de düşebilir. Biz her gün abdest alıp dışarı
çıkıyoruz.” Çok önemli bir önlem. Daha da ötesi, diyor ki: “Gürültü çıkarmayın,
ses çıkarmayın. Bir çukur yer bulun, oraya girin, hedef küçültün.” Bak, askerî
dili de eksik etmiyor arkadaşlarımız. Çok önemli bunlar tabii ki. AFAD broşür
hazırlıyor bunun için, bu telkinler için broşür hazırlıyor değerli arkadaşlar. 
Şimdi,
Kilis’e her gün bu roketler düşerken, Karkamış’a her gün bu roketler düşerken…
Peki, Kilis ve Karkamış arasındaki bu sınır bölgesi olmasa IŞİD militanları
nereden nefes alır değerli arkadaşlar? Haritaya bakın, IŞİD’in elindeki alanın
dışarıya açılan tek kapısı Kilis ile Karkamış yani Azez ile Cerablus arası ve
bu bölgenin aktif bir sınır geçiş hattına, lojistik destek hattına dönüştüğünü
biz defaatle söyledik ve hâlâ söylemeye devam ediyoruz ama gerekli önlemlerin
alınmadığı açıkça ortaya çıkıyor. Gerekli önlemler alınıp burası eğer kapanırsa
IŞİD’in nefes alacak alanı kalmaz. Ama değerli arkadaşlar, dünyanın tüm
çeteleri geliyor, bu hattı kullanarak, Gaziantep-Kilis hattını kullanarak
Suriye saflarına geçiyor, orada AKP’nin Suriye’de yapmak istediği politikalar
doğrultusunda savaştırılıyor, tekrar aynı hattı kullanarak yurt içine
giriyorlar. Evet, daha önce ne hikmetse önemli günlerde mesela, Türkiye'de
sendikalar, çalışanlar, emekçiler Ankara’da “barış” diye haykıracaklar, o günü
seçiyorlar. Ne hikmetse değerli arkadaşlar, Türkiye'nin demokrat, aydın
gençleri Rojava’da, Kobani’de yaratılan, gençlerle dayanışmak için sınır
bölgesine gidiyorlar, Suruç’ta patlıyor. Ve en son da 1 Mayıs günü seçiliyor
değerli arkadaşlar, 1 Mayısta Gaziantep’te maalesef, emniyete yönelik olduğu
iddia edilen bir bombalı araç saldırısı oluyor. Sadece bunlar değil ama ben bu
son örneğin üzerinde durmak istiyorum. 
Bakın,
iddialara göre bir gün öncesinde Amerikan Dışişleri Bakanlığından bizim
Dışişleri Bakanlığına bir bilgi geliyor. Yer belirtiliyor, “Şurada, şurada şu
kadar ton bomba patlatılacak.” diye istihbarat geliyor. Gaziantep mülki idare
amirleri o gece saat on bir-on iki civarında bir toplantı yapıyorlar ve bu
toplantıda önlem alıyorlar güya ama 1 Mayıs günü maalesef yer, zaman
belirtilmesine rağmen o bombanın orada patlatılmasına engel olunamıyor ve 2
polis yaşamını yitiriyor, 18’i polis olmak üzere 23 yurttaşımız yaralanıyor. 
Değerli
arkadaşlar, Hükûmetimizin yaptığı önemli bir iş daha var. Her bombalı eylemden
sonra, DAİŞ, IŞİD çetesi, bu tecavüzcüler çetesi yapmışsa mutlaka yayın yasağı
koyuyor ve bombalama anını paylaşan, sosyal medyada paylaşan polis açığa
alınıyor. Yine, bizim daha önce de defalarca bu bölge hattının bir lojistik
desteğe dönüştüğünü, bu bölge hattını IŞİD’in yol geçen hanı gibi kullandığını
söylememize rağmen, Antep’te yüzlerce uyuyan IŞİD hücresi olduğunu belirtmemize
rağmen… Bir polis memuru bizi doğruluyor, değerli arkadaşlar, diyor ki:
“Gaziantep Akyol Mahallesi’nde bir bina var. Burayı IŞİD militanları hastane
olarak kullandılar. Hatta ben de o binanın önünde nöbet tuttum.” Binanın
fotoğrafları paylaşılmış, değerli arkadaşlar.
Ve
AKP’nin DAİŞ’le, IŞİD militanlarıyla aslında birçok vesileyle yaptığı, tuttuğu
iş ortaya çıkmış durumdadır. Ancak bu politikanın nedenini de iyi anlamak
lazım. Bu politika, tabii ki AKP’nin Suriye ve özellikle Rojava karşıtı dış
politikasının eseri. Buna teslim olmuşlar. Kürt karşıtı politika, Rojava’da
Kürtlerin bir statü almasını engellemek için herkesle çuvala girebilir. Çünkü
yapılan iş, işlemlerden bunu anlıyoruz, Cumhurbaşkanının açıklamasından bunu
anlıyoruz. Diyor ki: “Biz Kuzey Irak’ta, Irak Kürdistanı’nda olduğu gibi burada
bir oldubittiye izin vermeyiz.” Peki, orayla ne yapıyorlar? Ticaret yapıyorlar,
12 milyar dolar. Daha da önemlisi, değerli arkadaşlar, Suriye’yle de
ticaretimiz artıyor. Suriye sınırımızın özellikle IŞİD elinde olan bölgesinde
ihracatımız artıyor. Bu ihracatı kimle yapıyoruz, değerli arkadaşlar?
Suriye’yle mi yapıyoruz, YPG, YPJ’yle mi yapıyoruz, yoksa Ahrarel-Şam, El
Nusra, IŞİD’le mi yapıyoruz? Bu sınırın kontrolü IŞİD’in elinde. Bunlar bizim
için kırmızı çizgi olmaz ama bize tek bir çakıl taşı atmamış olan YPG, YPJ yani
Rojava bölgesi bizim için kırmızı çizgi. AKP Hükûmeti için orada asla bir
oldubittiye izin verilemez, bir çakıl taşı dahi atılmamış o yer de kırmızı
çizgidir. 
IŞİD
sınır komşumuz olabilir, kadınlarımızı, kızlarımızı satmak için Gaziantep’te
köle pazarları kurmuş olabilirler ya da AFAD kamplarında yetişip Suriye’de de
savaşmış olabilirler, bu problem değil, ama bize bir çakıl taşı atmamış olan
Kürtler bizim için çok önemli bir kırmızı çizgidir. Yani “Bizim için” derken
ülkeyi yönetenler için söylüyorum, Cumhurbaşkanı, Başbakan ve Hükümeti…
Sayın
arkadaşlar, şunu özellikle söylemek istiyorum: İki nedeni vardır bu
saldırıların. Birincisi, öteden beri söylüyoruz, Türkiye Pakistanlaşmaya doğru,
Gaziantep, Kilis bölgesi de Peşaverleşmeye doğru hızla ilerliyor. Birincisi,
beslediğiniz karga dönüp gözünüzü oyuyor, bumerang gibi size dönüyor. Ama bir
diğeri, gerçekten bu da bizi düşündürüyor, neden AKP’nin karşıtı politikaların
protesto edilmesi gerektiği dönemlerde, özellikle o günlerde patlatılması,
Hükûmetin “Bunlar cici çocuklardır, sinirli çocuklardır. İşte yanlışlıkla
atıyor.” demesi…
(Mikrofon
otomatik cihaz tarafından kapatıldı) 
MAHMUT
TOĞRUL (Devamla) - …daha önce MİT Müsteşarının “Oraya 4-5 insan gönderirim,
oradan 7-8 tane füze fırlatırım ve orası için bir bahane oluştururum, mesele
değil.” demesi bize AKP’nin bu meseleyi iç politika malzemesi hâline
getirdiğini düşündürüyor.
Saygılar
sunuyorum. (HDP sıralarından alkışlar) 
BAŞKAN
– Teşekkür ederim Sayın Toğrul.
Önerinin
aleyhinde Emin Haluk Ayhan, Denizli Milletvekili.
Buyurunuz
Sayın Ayhan. (MHP sıralarından alkışlar) 
EMİN
HALUK AYHAN (Denizli) – Teşekkür ediyorum Sayın Başkanım. 
Sayın
Başkan, sayın milletvekilleri; Kilis başta olmak üzere sınır illerindeki
vatandaşların can ve mal güvenliğinin ciddi tehdit altında olduğu cihetle
Anayasa ve İç Tüzük’ün ilgili maddeleri gereğince bir önerge talebi var. Bu
hususta Milliyetçi Hareket Partisinin görüşlerini arz etmek üzere söz aldım, yüce
heyeti saygıyla selamlıyorum. 
Daha
önce, biz, Kilis’i ziyaret ettik Sayın Genel Başkanımızın talimatlarıyla. Bu
amaçla bir araştırma önergesi de verdik. “Gerçekten Kilis merkezinde uyuyan
hücre evler var mı? Varsa ne gibi önlemler alınıyor? İstihbarat ve güvenlik
birimlerimiz neden zafiyet içerisinde? Katyuşa füzesi değil de daha etkin
güdümlü füzeler, kimyasal başlıklı füzeler atılsaydı hâlimiz ne olacaktı? IŞİD
terör örgütü neden Kilis’e füze atmaktadır? Acaba bunun bir nedeni var mıdır?
Atılan füzelerden sonra misilleme yapılıyor, kime karşı yapılıyor? Kilis’e
atılan bu bombalarla varılmak istenen hedef nedir? Neden bu Hükûmet bu konuya
duyarsız davranmaktadır? Neden uluslararası platformlarda bunu gündeme
getirmemektedir? Suriye’yle ilgili, 900 kilometrelik sınırımızda birçok
yerleşim yeri varken neden özellikle Kilis bombalara maruz kalmaktadır? Füze
kalkan sistemi neden yoktur? Füzeler düştüğünde siren çalmamaktadır.” ve devam
ediyor. Bu, oradaki vatandaşların bize sorduğu sorulardan oluşturduğumuz bir
bölüm. 
Şimdi,
tabii ki sınırlar sadece bugünün eseri değil, sınırlar çözüm sürecinin eseri.
Bugün ortaya çıkan bir şey değil bu. Bugün sıkıntıda yaşıyorsak bunun için
yaşıyoruz. Şimdi, baktım, önergede PYD yok, PKK yok. Yalçın Akdoğan zaten çözüm
sürecini istiyordu, yok buralarda. Bilmiyorum, Sayın Bakan görüşüyor musunuz
siz bu meseleleri orada? Hükûmetin zaten bu işle ilgisi yok. Çözüm sürecinde
orada oturduğu hâlde farklı şeyler söylüyor Sayın Akdoğan. Sayın Cumhurbaşkanı
işe sahip çıktı da “Böyle bir şey yok.” dedi. Millet inandı da biraz iş
farklılaştı. Buna bakıyorsunuz, Hükûmet cevap vermiyor. İhracat konusu var.
Şimdi, iddialar var. Füzelerle ilgili beyanlara, açıklamalara bakıldığında,
barbar çetelerin ve halkın güvenliğini sağlama konusunda ortaya konan bilinçli
çaresizlik hâli “Bu algı güçleniyor.” diyor. Hükûmet buna ne diyor, çok merak
ediyorum. Hükûmetten cevap verebilecek bir kadro da yok burada. “PYD’yi
destekleyin.” der gibi bir ifade çıkıyor burada. 
Şimdi,
Türkiye Cumhuriyeti bu işi hafife almamalı. Bu iş çözüm sürecinden başladı,
geldi. Şimdi, nereden bakarsanız bakın, bölgede uygulanan politikalar
Türkiye’yi sıkıntıya soktu. Hem ülkenin dışında uyguladığınız politika
sıkıntıya soktu hem içeride “çözüm rezaleti” dediğiniz politikalar sıkıntıya
soktu. Problem sadece sınırın orasından gelmiyor. Türkiye Cumhuriyeti Silahlı
Kuvvetleri, emniyet güçleri, bakın oralarda memleketin huzurunu sağlamak için
neler yapıyor? Şimdi, Türkiye Cumhuriyeti’ni hiç kimsenin sıkıntıya sokmaya
hakkı yok. 
Şimdi,
“yerel dinamikler” deniyor. Yerel dinamikler de PYD, PKK… Şimdi, onlara da
bakmak lazım. Kilis’te çatışma riski var. Bakınız, Kilis perişan, her gün füze
isabet ediyor. Bu ilimizde yaşayan vatandaşlar korku içinde. O bölgede PKK’nın
olmadığı tek il. Kilis terör örgütlerinin açık hedefi hâline gelmiş. Buradan
göçler başlamış. Hiç kimsenin can güvenliği yok. Kilisli vatandaşlarımız
çocuklarını okula göndermekten, toplumsal hayata güvenle katılmaktan
çekiniyorlar. Kilis’in artan sorunları nedeniyle kadın ve aileden sorumlu genel
başkan yardımcımız oraya gitti; daha sonra biz Kahramanmaraş ve Hatay
vekillerimizle beraber oraya gittik. Burada fecaat… Bombalar yağıyor. Hükûmet
duyarsız. Sosyal hayat can çekişiyor. Aileler perişan, evlerde oturmak güvenli
değil. Hastaneler talep ve ihtiyaçlara cevap vermiyor. Esnaf kan ağlıyor; başka
yerlerde, başka bölgelerde olduğu gibi vergi, sosyal güvenlik primleri ve diğer
ödemelerinin ertelenmesini istiyor. Suriyeli nüfusun yüksekliği Kilis’in sosyal
huzuruna da dinamit koyuyor. 
Milliyetçi
Hareket Partisi Kilis’in ve Kilisli kardeşlerimizin yanında oldu, o bölgedeki
vatandaşlarımızın yanında oldu. Şimdi hiç kimse bizim AKP gibi Kilis’e yüz
çevirmemizi beklememeli. Kilis Türk’ündür, Türk milletinin de kalbidir. 
Şimdi,
arzu ederdik ki Sayın Başbakan oraya gittiğinde Sayın Merkel’le beraber Kilis’e
de gitsin. Niye gitmedi? Sınırın kenarında veya öbür tarafındaki kamplarla da
bir haşır neşir olsaydı. Bunlar çok önemli hususlar. Kilis’e Sayın Genelkurmay
Başkanı gitti, MİT Müsteşarı gitti; Savunma Bakanı ne işi vardıysa onlardan
sonra, işini ikmal edip gitti; niye gecikti gitti bilmiyorum. Roketlerin kasten
atıldığını Sayın Başbakan düşünüyor. Almanya Başbakanını oraya yakın
ağırlıyorlar, sanıyorum sınıra gitmeyi tehlikeli buluyorlar, “Bunları Bakanlar
Kurulunun gündemine taşıyacağız.” diyorlar. Bakanlar Kuruluna o ana kadar
girmiş değildi. 
MHP
olarak, gerçekten, Hükûmetin, hükûmet politikalarını ve vatandaşın
Parlamentodan taleplerini acil olarak yerine getirmesini bekliyoruz. Bakın,
Türkiye'nin, millî bekasının parametrelerini başka ülkelerin inisiyatifine terk
etmemesi lazım. Biz tezkereyi burada niye verdik? Ne yapıyorsunuz tezkereyle?
Biz niye verdik? (AK PARTİ sıralarından “Bağırma, sakin ol.” sesi) Oy verdim,
bağırırım. 
Şimdi,
Türkiye Cumhuriyeti egemen bir devlet. Millî, üniter ve güçlü bir devlet,
sınırlarını, hiç kimsenin himmet ve desteğine ihtiyaç duymayarak koruyacak
siyasi tasarruf ve stratejilerini bizzat kendisi tayin etmek mecburiyetindedir.
Niye buraya geldiniz de bunu istediniz? Öyle değil mi Sayın Bakan? 
Şimdi,
Türk milleti, kendi söküğü varsa -bugün, bunları Sayın Genel Başkanımız sabah
söyledi- kendi söküğünü kendi dikecek, kendi göbeğinin bağını kendi kesecek
dirayet ve tecrübeye sahip. Ülkeyi yöneten Hükûmet aciz içinde. Sayın Bakanın
bunlarla ilgisi yok. Bakanlar Kurulunda görüşüldükten sonra açıklamaları da
tatmin edici değil. Nereden geliyor, nasıl geliyor, bunları eğer Türkiye
Cumhuriyeti tespit edemiyorsa, kim olduklarını bilemiyorsa burada sıkıntı var
demektir. 
Şimdi,
şunu özellikle ifade etmek istiyorum: Bu bölgede sınırlar problemliyse,
güvenlik sıkıntıdaysa burada, özellikle Kilis’in karıştırılmasının, Türk şehri
olmasının çok büyük bir önemi var. Bu bir. 
İkincisi:
Çözüm sürecinin sonucunda ne oldu? Güneydoğuda bugün, o hendeklerin altında
kaldınız. Kim yaptı bunları, Hükûmet neredeydi, istihbarat neredeydi, ne
yapıyordu, bu kadar ölen vatan evladının sorumlusu kim? Hükûmet buna cevap
vermek mecburiyetinde. Burada, buna cevap verecek bakanlar yok maalesef.
Bunların çok net bir şekilde izah edilmesi lazım, anlatılması lazım. 
Ama
şunu buradan söylüyorum, haykırıyorum: Gelin, siz sınırın iki tarafındaki terör
örgütlerini temizleyin; Milliyetçi Hareket Partisi, sonuna kadar Hükûmetin
arkasında. Söz verin bu kürsüden. Her gün beyanat verip “Angajman kuralları
uygulanacak.” demek oradaki vatandaşın işini çözmüyor, milletvekillerine F
klavye vermek milliyetçilik olmuyor. Bu meseleyi çözün. 
Yüce
heyete saygılar sunuyor, teşekkür ediyorum. (MHP sıralarından alkışlar) 
BAŞKAN
– Teşekkür ederim Sayın Ayhan. 
Önerinin
lehinde, Öztürk Yılmaz, Ardahan Milletvekili… (CHP sıralarından alkışlar) 
Buyurunuz
Sayın Yılmaz, süreniz on dakikadır. 
ÖZTÜRK
YILMAZ (Ardahan) – Sayın Başkan, değerli milletvekilleri; yüce Meclisi saygıyla
selamlıyorum.
Bizim
Kilis’le ilgili, gönül isterdi ki burada kapsamlı bir açıklama ve değerlendirme
yapılsın. Çünkü 18 Ocaktan bu yana yapılan saldırılara baktığımız zaman, bu
saldırılar devam ediyor. Ölen insanlarımızın sayısı artıyor, yaralıların sayısı
artıyor ve kentten göç başlıyor. Okullar tatil değil ama öğrenciler okullara
gitmiyor. Öğretmenler rapor alıyor. Kentte bir panik havası var. Atılan
roketler ve insanların can derdiyle bütün bunlar oluyor. Ama tedbir konusunda
ciddi bir tedbir alınmadığını görüyoruz. 
Bakınız,
4 maddelik Kilis planı açıklandı Hükûmet tarafından. Ne zaman? 25 Nisanda.
“İlave askerî tedbirler alınacak, ilave İHA’larla sınır gözetlenecek, ekonomik
tedbirler alınacak; tüccar, esnaf, zarar görenlerin bu zararları giderilecek;
sosyal destek programı sağlanacak, sağlık alanında ilave tedbirler alınacak;
ilave doktorlar, zırhlı ambulanslar Kilis’te hizmete başlayacak.” dendi. O
zaman orada hayatını kaybeden vatandaşımızın sayısı 17’ydi ve yaralılarımız
61’di; şimdi hayatını kaybedenler 21’e çıktı ve yaralılar da 71’e çıktı. 
Bizim
bir kentimize ciddi bir saldırı var. Bu saldırı dışarıdan geliyor. Bu roketleri
atanlar elbette belli, bunun kim olduğu da belli. Türkiye’de sokakta yürüyen 3
yaşındaki bir çocuğa sorsanız, eğer aklı kâmil olmuşsa kimin yaptığını söyler.
Bunu yapan katil IŞİD terör örgütü, bunu bir kere bilelim. (CHP sıralarından
alkışlar) Bunun adını koyalım. Türkiye bunun adını koyduğu için IŞİD’ten ilave
bir tehdit algılamasına giremez, bunun adını koymadığı zaman bunlar devam eder
çünkü bir şeyi teşhis etmek tedbiri de getirir. Bu konuda maalesef Hükûmetin
doğru dürüst bir tedbir aldığını görmüyoruz. Bu konuyla ilgili ne tür bir
çalışma yapıldığını da şu ana kadar görmedik, şahit olmadık sadece Bakanlar Kurulundaki
açıklama dışında. 
Şimdi, niye bunlar oluyor? Neden bu noktaya gelindi?
Türkiye’nin bir kenti, bu kadar mülteciyi ağırlayan, bu kadar özverili olan bir
kenti ne oldu da bir anda böyle saldırıların hedefi hâline geldi? Her şey Arap
Baharı’yla ve Suriye politikasının yanlışlığıyla başladı. Türkiye o dönemde –hatırlayacaksınız-
2011 Martından sonra Orta Doğu’nun lideri olacaktı, Kuzey Afrika’dan Orta
Doğu’ya kadar bütün rejim değişikliklerinin yapılmasına öncülük edecekti ve bu
dünya devletleri de Türkiye’yi “Bak, işte bu kadar yetenekli bir ülke, bütün
bunları sağlıyor.” diye ödüllendirecekti. Her şey çöktü; Türkiye’nin bu planı
Libya’da çöktü, Mısır’da çöktü ve Suriye’de çöktü. Sadece bu ülkelerde çökmedi,
dış aktörlerle de bizim kavgamız arttı, Rusya’yla gerginlik Suriye’den dolayı
oldu. ABD’yle ters düştük daha ziyade Suriye’den dolayı ve bölgesel aktörlerle
ters düştük. 
Kabaca baktığımız zaman on yıl önce Orta Doğu’da
devletlerin sayısı terör örgütlerinin sayısından fazlaydı; devlet vardı,
diktatördü ama devlet vardı, bir merkezî otorite vardı. Bugün terör
örgütlerinin sayısı devletleri aşmış durumda, sadece Suriye’de kaç tane terör
örgütü olduğunu kimse bilmiyor, sayısını bile bilmiyoruz. Allah aşkına
bunlardan dost olur mu, bunlardan Türkiye’ye dost olur mu? Bunlarla iş birliği
yapılır mı? 
Ayrıca bir şey söylemek istiyorum: Angajman kuralları
diye bir şey tutturulmuş. Ya, kardeşim, angajman kuralları senin hava sahanı
ihlal eden, senin toprağını taciz eden bir devlete karşı uygulanır. Bir terör örgütüne
karşı angajman değil, onu yok edersin sen. Ne angajmanından bahsediyorsun?
Gerekirse onu yok edersin. (CHP sıralarından alkışlar) Tabii, diplomatik
terminoloji maalesef biraz hassas.
İkinci
bir konu: Biz niye Suriye’ye yönelik sadece obüslerle karşılık veriyoruz? Çünkü
hava sahasında Rusya’nın uçakları var, sınırın diğer tarafına geçemiyoruz.
Peki, biz koalisyonda yer almıyor muyuz? Koalisyonda yer aldığımız ABD ve başka
ülkelerin uçakları niye bu hedefleri vurmuyor? Daha da enteresan bir şey söyleyeyim
-hadi onlar da vurmuyor- biz Suriye’ye hava sahasını Rusya kontrol ediyor diye
giremiyoruz. Peki Musul hava sahasını kim kontrol ediyor? Orayı niye
vurmuyoruz? Niye mesela Musul hava sahasına biz geçip bu hedefleri vurmuyoruz?
NURETTİN
YAŞAR (Malatya) – Sence niye vurmuyoruz?
ÖZTÜRK
YILMAZ (Devamla) - Vurmamız lazım.
NURETTİN
YAŞAR (Malatya) – Anlat niye vurmuyoruz? Niye vurmuyoruz, niye?
ÖZTÜRK
YILMAZ (Devamla) - Vurmamız lazım, çünkü Türkiye IŞİD’ten daha güçlüdür.
NURETTİN
YAŞAR (Malatya) – Niye vurmuyoruz?
ÖZTÜRK
YILMAZ (Devamla) - İstediğimiz zaman vurup yok edebilir Türkiye bunları. 
NURETTİN
YAŞAR (Malatya) – Bak konsolosluk yaptın, niye vurmuyoruz anlat bize.
ÖZTÜRK
YILMAZ (Devamla) - Ben size anlatayım, çünkü vurmak istemiyorsun da onun için
vurmuyorsun. Gerçeği mi istiyorsun sen! (CHP sıralarından alkışlar)
NURETTİN
YAŞAR (Malatya) – Anlat, anlat, tam anlat. 
ÖZTÜRK
YILMAZ (Devamla) - Her şeyini anlatayım sana, çık seninle her şeyi tartışayım
ben. Beni konuşturma lütfen, devlet adabımı da bozma. 
NURETTİN
YAŞAR (Malatya) – Sayın Konsolos tam anlat.
ÖZTÜRK
YILMAZ (Devamla) - Türkiye bu konuda ciddi bir tedbir almak zorunda, Türkiye
her zaman bu konuyla ilgili gerçek manada bir tedbir almak zorunda. Bizim
ulusal güvenliğimiz her şeyin üstündedir. Ülkemizin güvenliği her şeyin üstünde
gelir. Biz bu konuyla ilgili -bugün Kilis’e oluyor, yarın Gaziantep’e olacak,
başka gün başka bir ilimize olacak- ne yapacağız? Bütün bunlarda terör örgütü
oluyor diye bütün nüfusları mı taşıyacağız? Tedbir almamız lazım, Hükûmetin
açık açık tedbir alması lazım. IŞİD’i terör örgütü olarak gördüğünü ilan etmiş,
onun gereğini de yapması lazım bütün kentlerde.
İki…
NURETTİN
YAŞAR (Malatya) – Boş konuşuyorsun, ezber konuşuyorsun. 
ÖZTÜRK
YILMAZ (Devamla) - Kardeşim, sözün varsa gel burada konuş, bana oradan laf
atma. 
NURETTİN
YAŞAR (Malatya) – Git Allah’ını seversen, bomboş konuşuyorsun ya. 
ÖZTÜRK
YILMAZ (Devamla) - Terör örgütleriyle ilgili, bu konuda ağrısı olanlar,
gocunanlar varsa onlara cevabını veririm.
NURETTİN
YAŞAR (Malatya) – Bilgiyle konuş, şov yapıyorsun. Bir de sen Musul’da
konsolosluk yaptın. 
ÖZTÜRK
YILMAZ (Devamla) - Bir başka konu, bakınız AKP politikasıyla ilgili ben şunu
anlarım: Biz eğer geçip Suriye’ye ilgili müdahaleyi yapamıyorsak bizim oturup
bir düşünmemiz lazım. Bu koalisyon uçakları İncirlik’ten kalkıyor, bütün
lojistik malzemelerini İncirlik’te depoluyorlar, her şeyleri İncirlik’te. Biz
bunlardan rica ediyoruz, bunlardan talepte bulunuyoruz da mı bunlar orayı
vurmuyor? IŞİD’in geldiği, roket attığı yerler belli, nereden attığı belli.
Bunu Google’dan bile gösteriyorlar, her şey belli. Bab’tan atıyorlar, o sınır
kasabalarından atıyorlar, gelen roketlerin menzili belli. Niye bunlara tedbir
almıyoruz? 
Arkadaşlar,
bir başka konu: Şimdi, bizim, bölgesel olarak bir şeyi bilmemiz lazım;
önümüzdeki dönem, maalesef, radikal terör örgütlerinin Türkiye'yi tehdit ettiği
bir döneme giriyoruz. Komşularımız kaynıyor, coğrafya çalkantılı, sınırlar
değişiyor. Hâl böyleyken biz hâlâ duruyoruz laf atıyoruz. Ben, şahsen bunu bir
politika olarak görmüyorum. Benim söylediğimde bir yanlış var mı? 
BAYRAM
ÖZÇELİK (Burdur) – Hepsi yanlış.
NURETTİN
YAŞAR (Malatya) – Senin söylediğinde siyaset yok.
ÖZTÜRK
YILMAZ (Devamla) – Biz tedbir almamalı mıyız? Kilis’te oturanlar oturduğu yerde
kalsın, roketler atılmaya devam mı etsin, bunu mu istiyorsunuz siz?
NURETTİN
YAŞAR (Malatya) – Senin söylediğinde popülizm var; siyaset yok, diplomasi yok.
HAYDAR
AKAR (Kocaeli) – Konuş, konuş. Sen devam et, devam.
NURETTİN
YAŞAR (Malatya) – Bak senin söylediğinde siyaset yok, diplomasi yok; popülizm
var.
BAŞKAN
– Sayın milletvekilleri, lütfen hatibi dinleyin efendim.
ÖZTÜRK
YILMAZ (Devamla) – Başka bir konuyu belirtmek istiyorum, Türkiye'nin özellikle
bölgesel iki konuda adım atması gerekiyor: Birincisi; önümüzdeki dönemde
IŞİD’in tehdidi daha fazla artıyor, IŞİD sıkıştıkça Türkiye'ye dönük
tehditlerini artırıyor. Yarın belki de Menbic’e operasyon yapılacak. Hâl böyle
olduğu zaman, bizim daha büyük bir tehdit algılamasıyla, büyük bir stratejiyle
bunun üzerine gitmemiz lazım. İki; keza aynı şekilde Irak’ta da bu tehdit iyice
zirve yapıyor. IŞİD sıkıştıkça, keza Irak’ta da sıkıştıkça Türkiye'ye dönük
tehdit artıyor. Türkiye'yi, IŞİD, maalesef bir eleman temin etme, bir lojistik
olarak görmek istiyor; bizim buna izin vermememiz gerekiyor. 
Uluslararası
toplumda da bu konuyla ilgili, gelen, atılan roketler, hayatını kaybeden
insanlar, bunlarla ilgili de diplomatik olarak gerekli girişimleri yapmamız
lazım, bizim olayın iç yüzünü açıklamamız lazım. Niye bunlar atılıyor
Türkiye'ye? Nedir? Bizim bilmediğimiz başka bir şey varsa muhalefet olarak
bunları da öğrenmek isteriz. 
Türkiye’de
her gün böyle bir tehditle, böyle bir roketle biz şahsen uyanmak istemiyoruz;
hiç kimse istemiyor, insanlar tedirgin olmak istemiyor. Türkiye'nin
uluslararası toplumda bu konuyla ilgili yapmış olduğu bir girişim var mı,
mesela Kilis’e dönük IŞİD terörüyle ilgili bir girişimi var mı? Kilis’e dönük
yapılan IŞİD terörüyle ilgili, Türkiye bu zamana kadar bir girişim yaptı mı?
Koalisyon ortaklarından bu konuyla ilgili resmî olarak bir yardım talep etti
mi? Bundan sonraki süreçte ne tür bir ortak harekât yapılacağına ilişkin bir
karar alındı mı? Bunlar yapılmıyor. Maalesef, biz gazetelerde her gün yeni bir
saldırı görüyoruz. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Yılmaz.
Önerinin
aleyhinde Reşit Polat, Kilis Milletvekili konuşacak. 
Buyurunuz
Sayın Polat. (AK PARTİ sıralarından alkışlar) 
Süreniz
on dakikadır.
REŞİT
POLAT (Kilis) – Sayın Başkan, değerli milletvekilleri; yüce heyetinizi saygıyla
selamlıyorum. 
İki
konuşmacımız da bu DEAŞ terör örgütünün Türkiye’ye neden musallat olduğu,
Türkiye’nin bunlara karşı zayıf düştüğü noktasında serzenişlerde bulundu. Ben
size olayı en başına alarak, Kilis’in vekili olarak anlatayım, sonra da
Türkiye’nin ne yapması gerektiğine, devletin ve Hükûmetin ne yapması
gerektiğine gelin birlikte karar verelim. 
İlk,
Kilis Elbeyli sınırında olan Dağ Hudut Karakolumuzda DEAŞ militanları 1
askerimizi şehit etti. Ona mukabil, hemen olaya askerlerimiz müdahale etti ve
DEAŞ militanını öldürdüler. 
ERKAN
AKÇAY (Manisa) – Militan mı, terörist mi? 
REŞİT
POLAT (Devamla) – Terörist.
O
gün de ben ilimde bulunduğum için hemen Elbeyli’ye intikal ettim, olayın
gidişatını izledim ve 1 teröristin öldürülmesi sonucu karşı taraftan gelen 3-4
araba, terörist dolu araba… Bizim sınırımıza yürüyüşleri sonucu da topçu
bataryalarımız oraya gereken cevabı verdi. Aynı olay Şehit Mehmet Karakolunda
da gerçekleşti ve yine, aynı sert tutumumuzu oraya karşı da gösterdik. O günden
bu yana, bizim gerek toplarımız gerek uçaklarımız gerek koalisyon güçlerinin
uçakları, DEAŞ teröristlerinin bu millete yapılan saldırılarını, hudut
karakollarına yapılan mermi atışlarını, havan topu atışlarını ve şehrimize
gelen roketlerin sonucu olarak çok şiddetli şekilde vuruyoruz. Olayın çıkış
noktası bu. 
Şimdi,
bizim topraklarımıza kasteden bir terör örgütünü, şehit eden bir terör
örgütünü, biz görmezden mi geleceğiz? Tabii ki gerekli müdahaleyi yapacağız.
Bakın,
18 Ocaktan itibaren başlayan bu roket saldırısının sonucunda 21 vatandaşımız
hayatını kaybetmiş, 70 civarı vatandaşımız yaralanmış ve halkta da büyük bir
tedirginlik oluşmuş.
NURSEL
AYDOĞAN (Diyarbakır) – Yıllarca ellerini kollarını sallaya sallaya bizim
sınırlarımızı kullanıp Azez’e geçtiler, şimdi bunları söylüyorsunuz. Hayret bir
şey!
REŞİT
POLAT (Devamla) – Peki, ben şimdi buradan arkadaşlara soruyorum: DEAŞ’ı, ilk,
terör örgütü olarak gören ve söyleyen bu Hükûmettir.
NURSEL
AYDOĞAN (Diyarbakır) – Elini kolunu sallayarak gittiler. Saklanarak değil yani.
Gidin görün.
REŞİT
POLAT (Devamla) - DEAŞ bir terör örgütüdür. Bu, kesinleşmiş bir gerçektir. 
Peki,
bu kadar atış sonucunda onlara hiç mi bir şey olmamış? Gerek uçakların gerek
obüs toplarının atışı sonucu bine yakın DEAŞ teröristi öldürülmüştür. Ben,
genel gidişatını bu şekilde size ifade edeyim. 
Tabii
ki polemik çok, işte “atıldı mı, düştü mü, abdestsiz çıkmayın…” ya da başka
şeyler. Bence, bunların hepsini bir tarafa…
NURSEL
AYDOĞAN (Diyarbakır) – Polemik değil…
REŞİT
POLAT (Devamla) – Benim zamanım olsa, onların polemik olup olmadığını size
anlatırım ama bazı konulara girmem lazım. 
Biz,
bu polemiklerle uğraşacağımıza, şu an bu DEAŞ terör örgütünü bu ülkeden nasıl
uzaklaştırırız, onun hesabını hep birlikte yapmamız lazım.
ALİ
ŞEKER (İstanbul) – Araştırma önergesine destek mi olacaksınız?
REŞİT
POLAT (Devamla) - Bakın, en son anılan -ben dinledim arkadaşları- Hükûmet
yetkililerinden hiçbir zaman şu denmemiş… “Bu, DEAŞ mevzilerinden geliyor mu,
gelmiyor mu, atıldı mı, rastgele mi düştü?” gibi söylemlerde bulundular. Ben,
25 Nisan Bakanlar Kurulu toplantısından sonra Sayın Numan Kurtulmuş’un
açıkladığı tam metni size okuyorum; bakın, biz nereden atıldığını görmüşüz,
kimin attığını söylemişiz: “18 Ocaktan bu yana 46 roket atışı yapılmış ve bu
atışlar DEAŞ unsurlarının bulunduğu mevziden atılmıştır.” Bu sizi tatmin
etmiyor mu? Ya, demek ki DEAŞ mevzusunu kabul ediyoruz ama ısrarla diyorsunuz
ki: “Siz DEAŞ’ı seslendirmiyorsunuz, söylemiyorsunuz, terör örgütü olduğunu
kabul etmiyorsunuz.”
MAHMUT
TOĞRUL (Gaziantep) – Antep’te hastane kuruldu mu, kurulmadı mı?
REŞİT
POLAT (Devamla) - Peki, Hükûmetimiz boş mu duruyor? En son takviye askerî
birliklerin oraya konuşlandırılmasından sonra… Bu takviye askerî güçleri de
size açıklayayım: Obüslerimiz var, tankçı birliklerimiz var, özel
harekâtçılarımız var orada. Şu anda da Sakarya Roketatar Sistemleri getirildi,
bir ay sonra da, inşallah, “HIMARS” dediğimiz güdümlü roketatar sistemleri
geliyor. Biz sürekli DEAŞ mevzilerini vuruyoruz.
MAHMUT
TOĞRUL (Gaziantep) – Bir aya kadar dayanırsa Kilis tabii.
REŞİT
POLAT (Devamla) - Ama “Bu milletin birliği ve dirliği için hemen, anında bir
kara operasyonu gerçekleştirelim ve o terör örgütünü oradan uzaklaştıralım.”
derseniz tabii ki bu seçenek de görüşülüyor. Bilindiği üzere bu seçenekler bir
anlık değil, bir strateji, askerî uzmanların karar vereceği konular. Biz,
Meclis olarak karar alabiliriz, o ayrı ama Kıbrıs Barış Harekâtı’nda bile
yapılan operasyon dört beş sene sonra gerçekleşmiş. Tabii ki biz bu sürenin bu
kadar uzamasını istemiyoruz. Bir an önce bu terör örgütünün -tabii, güneydoğuda
ve doğuda PKK terör örgütünün de olduğu gibi- bu topraklardan defolup gitmesini
istiyoruz. 
Şimdi,
Bakanlar Kurulumuz Kilis’le ilgili başta güvenlik tedbirleri olmak üzere 25
Nisanda ekonomik anlamda yapılan önlemleri de açıkladı. Gerek esnaf ve
tüccarımızın zararları, kredi imkânları noktasında, sağlık alanında, millî
eğitim alanında, sosyal destek programları anlamında Kilis’e destek oluyorlar. 
Bakın,
biz yaklaşık beş seneden beri 130 bin kardeşimizi misafir ediyoruz ve sizler,
füzeler düşene kadar maalesef ama maalesef Kilis’e gelip de bu güzel insanlara,
barışsever insanlara sahip çıkmadınız. Ne zaman bir füze geldi, hepiniz
topyekûn bağırmaya başladınız. Şu anda Kilisli tedirgin, tabii ki tedirgin.
Roketler geliyor ilimize. Birlik zamanı diyorum, beraberlik zamanı diyorum.
Eğer bu millet, birlik ve beraberliğini muhafaza edip terör örgütlerine, sadece
DEAŞ değil, PKK’ya da MLKP’ye de aynı tepkiyi gösterirse inanın ki bu şer
odakları, bu kara bulutlar bu ülkenin üzerinden kaybolup gideceklerdir. (AK
PARTİ sıralarından alkışlar)
NURSEL
AYDOĞAN (Diyarbakır) – Ne ektiyseniz onu biçersiniz. 
REŞİT
POLAT (Devamla) - HDP Grubu “Kilis’teki bu olayların araştırılması” diye önerge
vermiş, üstüne de eklemiş, demiş ki: “Ankara patlamaları, Suruç patlamaları…”
Bir de PKK’yı ekleyeydiniz, hep birlikte araştırsaydık, hep birlikte görseydik.
OSMAN
AŞKIN BAK (Rize) – PYD’yi, YPG’yi… 
REŞİT
POLAT (Devamla) – PYD’yi ekleseydiniz, hep birlikte onu da araştıralım. 
MAHMUT
TOĞRUL (Gaziantep) – IŞİD’e sahip mi çıkıyorsunuz? 
REŞİT
POLAT (Devamla) – Bakın arkadaşlar, terör örgütlerine karşı birlikte mücadele
vereceksek hep birlikte vereceğiz, ayırmayacağız. Bizim için DEAŞ da terör
örgütüdür, PKK da terör örgütüdür, PYD de terör örgütüdür. (AK PARTİ
sıralarından alkışlar) 
NURSEL
AYDOĞAN (Diyarbakır) – Ne zamandan beri terör örgütü? İşinize geldiği zaman
terör örgütü, işinize gelmediği zaman kucaklarsınız.
REŞİT
POLAT (Devamla) - En son olarak, bakın, bu tampon bölgeyle ilgili de hemen bir
açıklama yapayım: Sayın Cumhurbaşkanımız, dört seneden beri, bu olaylar başladı
başlayalı tampon bölgenin önemiyle ilgili üstüne vura vura vurgu yapıyor ama
bir türlü Birleşmiş Milletlerden bu konuda Türkiye’ye destek yok. Bu, dört sene
önce oluşturulsaydı şimdiye bu sorunların hiçbirisi olmazdı. Onun için, bu
fikre gelin hep birlikte sahip çıkalım. 
SİBEL
YİĞİTALP (Diyarbakır) – Neden sizsiniz, siz!
REŞİT POLAT (Devamla) - Bu terörü bu topraklardan hep
birlikte kovalım.
“Girmeden tefrika bir millete, düşman giremez;
Toplu vurdukça yürekler, onu top bile sindiremez.” (AK
PARTİ sıralarından alkışlar)
ÇAĞLAR DEMİREL (Diyarbakır) – Bu işler şiir okumakla
olmuyor, güzel şiir okumakla olmuyor bu işler! 
REŞİT
POLAT (Devamla) – Bu nedenledir ki sizin içinde bulunduğunuz bir önerinin kendi
memleketime hayır getirmeyeceğine inanıyorum ve önerinize ret veriyorum. 
Yüce
Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Polat.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Başkan, hatip konuşmasında önergemize ilişkin, bu
önergeyi vermekle hem serzenişte bulunduğumuz…
MEHMET
UĞUR DİLİPAK (Kahramanmaraş) – Aleyhinde zaten ya! Aleyhinde konuşacak, ne
yapacak?
NURETTİN
CANİKLİ (Giresun) – Aleyhinde konuşuyor zaten. Ne diyecek ki?
ÇAĞLAR
DEMİREL (Diyarbakır) – …aynı zamanda polemik yarattığımızı hem de partimizin
ismini de kullanarak bu konuyu amacından saptırdığımızı ifade ediyor.
NURETTİN
CANİKLİ (Giresun) – Genel bir eleştiridir Sayın Başkan.
ÇAĞLAR
DEMİREL (Diyarbakır) – Bu kadar önemli bir konuyu, Kilis’e her gün roketlerin
düştüğü, insanlarımızın orada katledildiği, yaralandığı bir konuyu önemsemediğimizi
ifade ederek bunu amacından saptırdığımızı ifade ediyor.
Sataşmadan
dolayı 69’a göre söz hakkı talep ediyorum Başkanım.
NURETTİN
CANİKLİ (Giresun) – Aleyhte söz almış Sayın Başkan, aleyhte konuşuyor.
BAŞKAN
– Sayın Demirel, ben Sayın Polat’ı dinledim. Sayın Polat kendi grubunun
eleştirilerini dile getirdi.
Bu
eleştiriler arasında sataşmaya yol açabilecek ya da sizin ifade ettiğiniz husus
dışında söylemediğiniz hususları size atfedecek şekilde bir ifadeye
rastlamadım.
ÇAĞLAR
DEMİREL (Diyarbakır) – Başkan, direkt grubumuza…
BAŞKAN
– Şöyle yapalım, belki dikkatimden kaçmış olabilir: Tutanakları getirteceğim.
ÇAĞLAR
DEMİREL (Diyarbakır) – Tamam Başkan.
BAŞKAN
– Dediğiniz gibi bir husus var ise talebinizi değerlendireceğim.
ÇAĞLAR
DEMİREL (Diyarbakır) – Başkan, direkt grubumuza yönelik, HDP’yi de ifade ederek
HDP’nin bu konuyu gündeme getirmesiyle konuyu saptırdığına dair ifadede
bulundu. Açık bir sataşma söz konusu.
BAŞKAN
– Sayın Demirel, anlıyorum, haklı olabilirsiniz. Ben tutanakları getirteceğim,
talebinizi değerlendireceğim. 
ÇAĞLAR
DEMİREL (Diyarbakır) – Yani, bu, eleştirinin ötesinde bir şey. Grubumuza
yönelik direkt bir sataşma söz konusu, o yüzden. Yani, ben not aldım. “HDP bu
konuyu amacından saptırarak gündeme getirdi.” Ve sanki amacımız neymiş?
Saptırmışız. Bu kadar önemli bir konuyu gündeme getirmemize ilişkin normal bir
eleştiri değil, bu bir sataşmadır, grubumuza bir sataşma söz konusu. 
BAŞKAN
– Sayın Demirel, sataşmadan dolayı bir hakkınız var ise bu hakkınızı size
teslim ederim, hiç kuşku duymayın. Tutanaklara bakacağım süratle, talebinizi
değerlendireceğim efendim. 
ÇAĞLAR
DEMİREL (Diyarbakır) – Oylamaya geçilecek Sayın Başkan. 
BAŞKAN
– Daha sonra…
ÇAĞLAR
DEMİREL (Diyarbakır) – Tutanakları…
BAŞKAN
– Hayır, hayır, olabilir, oylama yapılır, ben birleşimin ilerleyen bölümlerinde
sataşma var ise size söz vereceğim efendim. Oylama yapılması söz vermeye engel
değil. 
MAHMUT
TOĞRUL (Gaziantep) – Konunun sıcaklığı kaybolacak Başkan. 
BAŞKAN
– Halkların Demokratik Partisi Grubu…
III.– YOKLAMA
(HDP
sıralarından bir grup milletvekili ayağa kalktı)
ÇAĞLAR
DEMİREL (Diyarbakır) – Yoklama talep ediyorum. 
BAŞKAN
– Peki. 
Halkların
Demokratik Partisi Grubu önerisini oylarınıza sunacağım. Oylamadan önce bir
yoklama talebi vardır. O nedenle, önce yoklama talebinde bulunan sayın
milletvekillerinin Genel Kuruldaki varlığını tespit edeceğim, daha sonra da
yoklama işlemini gerçekleştireceğim. 
Sayın
Demirel, Sayın Acar Başaran, Sayın Taşdemir, Sayın Encu, Sayın Konca, Sayın
Toğrul, Sayın Adıyaman, Sayın Zeydan, Sayın Yiğitalp, Sayın Yıldırım, Sayın
Aydoğan, Sayın Yıldırım, Sayın Erdoğmuş, Sayın Gaydalı, Sayın Ataş, Sayın
Becerekli, Sayın Bilgen, Sayın Pir, Sayın Aslan, Sayın Fırat, Sayın Baydemir. 
Yoklama
için iki dakika süre vereceğim. 
Yoklama
işlemini başlatıyorum. 
(Elektronik
cihazla yoklama yapıldı) 
BAŞKAN
– Toplantı yeter sayısı yoktur. 
Birleşime
on dakika ara veriyorum. 
Kapanma Saati: 16.59
İKİNCİ OTURUM
Açılma Saati:17.14 
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Mücahit DURMUŞOĞLU (Osmaniye), Zihni AÇBA (Sakarya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 84’üncü Birleşiminin
İkinci Oturumunu açıyorum.
III.- YOKLAMA
BAŞKAN
– Halkların Demokratik Partisi Grubu önerisinin oylamasından önce yapılan yoklamada
toplantı yeter sayısı bulunamamıştı. 
Şimdi
yoklama işlemini tekrarlayacağım.
Yoklama için iki
dakika süre veriyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır.
IX.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekilleri Diyarbakır
Milletvekili Çağlar Demirel ile Diyarbakır Milletvekili İdris Baluken
tarafından, Kilis başta olmak üzere sınır illerindeki yurttaşlarımızın can ve
mal güvenliğinin ciddi tehdit altında olduğu hakkında 3/5/2016 tarihinde
Türkiye Büyük Millet Meclisi Başkanlığına verilmiş olan genel görüşme
önergesinin, Genel Kurulun 3 Mayıs 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN - Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI (Devam)
C) Önergeler
1.- İstanbul Milletvekili Yakup Akkaya’nın, (2/733)
esas numaralı Türkiye Cumhuriyeti Emekli Sandığı Kanununa Bir Geçici Madde
Eklenmesine Dair Kanun Teklifi’nin doğrudan gündeme alınmasına ilişkin önergesi
(4/29)
2/5/2016
Türkiye Büyük Millet Meclisi
Başkanlığına
(2/733) esas no.lu Kanun Teklifi’mizin İç Tüzük’ün
37’nci maddesi uyarınca Genel Kurul gündemine alınması hususunda gereğini arz
ederim.
 Yakup
Akkaya
 İstanbul
BAŞKAN – Önerge hakkında söz talep eden sayın
milletvekilleri var, onlara söz vereceğim.
Teklif sahibi olarak Yakup Akkaya, İstanbul
Milletvekili.
Buyurunuz Sayın Akkaya. 
YAKUP AKKAYA (İstanbul) – Sayın Başkan, sayın
milletvekilleri; (2/733) sıra sayılı Kanun Teklifi’miz hakkında söz almış bulunmaktayım.
Öncelikle hepinizi saygıyla selamlıyorum.
Öncelikle, İzmir Milletvekilimiz, yoldaşımız Sayın
Tuncay Özkan’a geçmiş olsun diyor, bir an önce onun aramızda olmasını
diliyorum.
Bugün ayrıca Dünya Basın Özgürlüğü Günü ve yine ne
yazık ki sınıfta kaldık. Ülkemiz bu tabloyu hak etmiyor. Bu tablo, bu güzel
ülkede bu demokrasiyi içine sindiremeyenlerin eseridir. Elbette, biz Cumhuriyet
Halk Partisi olarak Türkiye’de basının özgür olması için, basın özgürlüğü için
çalışmamıza devam edeceğiz.
Değerli milletvekilleri, bugün ayrıca Miraç Kandili.
Şiddetin, kibrin, öfkenin yok olması dileğiyle hepinizin Miraç Kandili’ni
kutluyorum.
Değerli milletvekilleri, çalışma hayatında sorunlar ne
yazık ki bitmiyor. Dün burada Sayın Çalışma Bakanı, konuşmasında çalışma hayatının
güllük gülistanlık olduğunu, kimsenin sorunu olmadığını nahif bir üslupla,
nezaketle anlattı. Bir an düşündüm “Acaba Sayın Bakan Türkiye’yi mi anlatıyor?”
diye. Sayın Bakan, 1980 darbesini bile 1977 1 Mayısına bağlamadan tutun da
esnekleşmenin her türlüsünün içinde yer aldığı, işçiyi koruma yerine işvereni
korumayı hedefleyen 4857 sayılı İş Kanunu’nun evrensel emek normlarıyla dolu
olduğunu, on dört senede 17 bin işçinin iş cinayetlerinde öldürülmesini bir
yana bırakıp İş Sağlığı ve Güvenliği Kanunu’nun ne kadar iyi olduğunu anlattı
bu kürsüden. Konuşmayı dinlerken, gerçekten, demek ki siyaset bu dedim. “Bütün
olumsuzluklar, temiz bir dille nasıl tersine çevrilebilir, vatandaşlar nasıl
ikna edilir?” anlayışını gördüm. Sayın Bakanın olayları tersine gösteren
konuşması, esasen AKP’nin on dört yıllık siyaset anlayışının da bir
yansımasıydı. Aslında Cumhuriyet Halk Partisi olarak bizim olayları çarpıtma
yönünde nasıl yetersiz olduğumuzun da bir göstergesiydi bu. Olsun, dedik, biz
bu kürsülerden halka doğruları söylemeye devam edeceğiz.
Değerli milletvekilleri, kanun teklifimizde de
görüleceği üzere teklifimiz, bir hakkın teslim edilmesiyle ilgilidir.
Memurlarımız, otuz yılı aşan çalışma süreleriyle ilgili emekli ikramiyesi alma
hakkından mahrum kaldılar, süre sınırı vardı çünkü ancak Danıştay 10.
Dairesinin başvurusu üzerine Anayasa Mahkemesi, 25 Aralık 2014 tarihinde bu
haksızlığı ortadan kaldırdı ve Resmî Gazete’de yayımlandı. Ancak memur
emeklilerimizin Anayasa Mahkemesinin kararının uygulanması için Sosyal Güvenlik
Kurumuna yaptıkları başvurular, Anayasa Mahkemesinin kararlarının geriye
işlemeyeceği iddiasıyla, hükmüyle askıya alınmış oldu ve uygulanmadı. Bu
nedenle memurlarımız da haklarını alabilmek için mahkemelere gitmek zorunda
kaldılar. Danıştayın bu konuda memur emeklileriyle ilgili vermiş olduğu
yüzlerce karar bulunmaktadır. 
Değerli milletvekilleri, ben buradan bir kez daha Sayın
Çalışma Bakanına soruyorum: Böyle yargı kararları var iken, Anayasa
Mahkemesinin 2014 tarihinde emeklilere vermiş olduğu böyle bir karar var iken
iki yıldan beri bu haksızlığı gidermek için niçin burada bir kanun teklifinde
bulunmuyorsunuz ve niye düzenlemiyorsunuz? Emeklilerimizin haklarını alabilmek
için mahkeme kapılarında beklemelerine gönlünüz nasıl rıza gösteriyor?
Değerli
milletvekilleri, burada iktidara düşen görev, yargı kararıyla Anayasa’ya aykırı
olması nedeniyle geçersiz hâle gelen yasanın yerine yeni bir yasal düzenleme
yapmak değil midir? Kanun önünde eşitlik ilkesi ve sosyal hukuk devleti olmanın
bir gereği olarak söz konusu tarihten önce emekli olmuş ve eksik ikramiye almış
olan memurlarımızın bu ikramiyelerinin de ayrıca ödenmesi gerekmektedir, yasa
da bunu emretmektedir. Bu konuda Anayasa Mahkemesi, kararını vermiştir. Bu
yolla bir hak tecelli ettirilmiştir ve yapılması gereken Meclisin de bu hakkı
emeklilerimize vermesidir. 
Gelin,
burada, bir ana muhalefet partisi veriyor diye bu işi ötelemeyin.
Memurlarımızın, otuz yıldan fazla bu ülkeye hizmet etmiş olan memurlarımızın
anasının ak sütü gibi helal olan ikramiyelerini burada verilmek üzere bu yasa
teklifimizi destekleyin, onların da bu sorunlarını ortadan kaldıralım.
Hepinize
bir kez daha teşekkür ediyor, saygı ve sevgilerimi sunuyorum. Sağ olun, var
olun. (CHP sıralarından alkışlar)
BAŞKAN
– Teşekkür ederim Sayın Akkaya. 
Önerge
hakkında ikinci konuşmacı, bir milletvekili olarak Ünal Demirtaş, Zonguldak
Milletvekili. 
Buyurunuz
Sayın Demirtaş. (CHP sıralarından alkışlar)
ÜNAL
DEMİRTAŞ (Zonguldak) – Teşekkür ederim Sayın Başkan. 
Değerli
milletvekilleri, öncelikle tüm İslam âleminin Miraç Kandili’ni kutluyorum. 
Değerli
milletvekilleri, Emekli Sandığı Kanunu’na geçici bir madde eklenerek 7/1/2015
tarihinden önce emekli olmuş ancak otuz yıldan fazla olan çalışmaları için
emekli ikramiyesinden yararlanamamış olan emeklilerin veya mirasçılarının
emekli ikramiyelerinin ödenmesi için verilen kanun teklifinin lehinde söz almış
bulunmaktayım. 
Değerli
milletvekilleri, emekli olan memurlar, 2014 yılına kadar, Anayasa Mahkemesinin
vermiş olduğu karara kadar, ne kadar uzun süreli çalışırlarsa çalışsınlar,
emekli ikramiyesi hakkından yararlanmada otuz yıllık süre sınırıyla
karşılaşmaktaydılar. Bunun sebebiyse Emekli Sandığı Kanunu’nun 89/4’üncü
maddesiydi. Bu maddeye göre, özetle “Yukarıdaki fıkralara göre verilecek olan
emekli ikramiyesinin hesabında otuz fiilî hizmet yılından fazla süreler dikkate
alınmaz.” denilmekteydi. Bu sebeple de, örneğin, kırk yıl çalışan bir devlet
memuru, kırk yıl üzerinden değil, ancak otuz yıl üzerinden emekli ikramiyesi
almaktaydı; ne kadar yanlış, ne kadar haksız, ne kadar adaletsiz ve ne kadar
hukuksuz bir uygulama; öyle değil mi sayın milletvekilleri? Hem devlet memurunu
kırk yıl çalıştıracaksın hem de otuz yıl üzerinden emekli ikramiyesi
vereceksin, devlet memurunun on yıllık hakkını gasbedeceksin; böyle bir şey
kabul edilebilir mi arkadaşlar? Elbette, kabul edilemez. 
Devlet
memuru, ömrünü devletine vermiş, yıllarca hizmet etmiş, yıllarca çalışmış,
aldığı maaş ise üç kuruş maaş, eğer bu devlet memuru dürüstse, namusluysa iki
yakası zaten bir araya gelmemiştir, başını sokacak bir evi dahi yoktur. Onun
emekliyken rahat edeceği, hiç değilse, başını sokabileceği bir evinin olması
gerekmez mi? Bir memur, maaşı düşük olduğu için, otuz yıl üzerinden aldığı
emekli ikramiyesiyle, bugünkü koşullarda yani ev fiyatlarının uçan daireye
döndüğü bir durumda, ancak ya bir kümes alabilir ya da bir kulübe alabilir
değerli arkadaşlar. Eğer bir devlet memuru, iktidarın memuru olduysa, “işi
bilen” bir memursa, çalışırken köşeyi dönmüşse, tabii, bunlar başka. Burada
bahsettiğimiz memurlar, çalışırken köşeyi dönen, “işini bilen” memurlar değil,
dürüst ve namuslu memurlar. 
O
sebeple, memurun otuz yılın üzerindeki hakkının gasbedilmesi, haksız ve hukuka
aykırı bir uygulamaydı. İşte, Anayasa Mahkemesi, 2014 yılında vermiş olduğu
kararla Emekli Sandığı Kanunu’nun bu maddesinin, 89/4’üncü maddesinin iptaline
karar vermiştir. Yüksek mahkeme, vermiş olduğu iptal kararında ise özetle,
Anayasa’nın 10’uncu maddesinde belirtilen, “kanun önünde eşitlik” ilkesinin
ihlal edilmesi nedeniyle karar vermiştir. Peki, Anayasa Mahkemesi, hukuka
aykırı, bu haksız uygulamayı iptal etmiş ama Sosyal Güvenlik Kurumu memurların
otuz yılın üzerindeki haklarını ödüyor mu? İşte, ödemiyor sayın
milletvekilleri. Otuz yılın üzerinde çalışan memur, otuz yılın üzerindeki
hakkını SGK’dan istediğinde SGK reddediyor. Niye reddediyor? Anayasa Mahkemesi
iptal kararının yayımlandığı tarihten yani 7/1/2015 tarihinden itibaren hüküm
ve sonuç doğuracağı, yani Anayasa Mahkemesi kararlarının geriye yürümeyeceği
gerekçesiyle reddediyor. Peki, SGK’nın bu işlemiyle ikinci kez mağdur olan
devlet memuru ne yapıyor? SGK’nın bu işlemi için idare mahkemesinde dava
açıyor. 
Değerli
milletvekilleri, bu şekilde Anayasa Mahkemesinin iptal kararından sonra dava
açan tüm memurlar bu davalarını kazandılar. SGK, bu davalar nedeniyle oldukça
fazla bir iş yüküyle karşı karşıya kaldı. Daha ötesi, dava harç ve masrafları,
karşı taraf avukatlık ücretleri hep SGK bütçesinden çıkıyor. Sorun, uygulamada
geç de olsa çözülmüş gibi gözüküyor ancak bu konuda Anayasa Mahkemesinin iptal
kararından sonra kanuni düzenleme yapılmadığı için yasal bir boşluk var. İşte
bu kanun teklifiyle bu yasal boşluk ortadan kalkacaktır, memurların mağduriyeti
de bir nebze giderilecektir. Bu sebeple bu yasal boşluğu dolduracak olan kanun
teklifimizin kabul edilmesi hâlinde otuz yılın üzerinde çalışan memurlar,
analarının ak sütü gibi helal olan haklarını mahkeme kapılarında sürünmeden
alacaklardır.
(Mikrofon
otomatik cihaz tarafından kapatıldı)
ÜNAL
DEMİRTAŞ (Devamla) – Kanun teklifinin tüm Genel Kurulca kabul edilmesi
dileğiyle en içten sevgi ve saygılarımı sunuyorum. (CHP sıralarından alkışlar)
BAŞKAN
– Teşekkür ederim Sayın Demirtaş.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmemiştir.
Alınan
karar gereğince, sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz.
1’inci
sırada yer alan Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı ile Avrupa Birliği Uyum Komisyonu
ve İçişleri Komisyonu Raporlarının görüşmelerine kaldığımız yerden devam
edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (x)
BAŞKAN
- Komisyon? Yerinde.
Hükûmet?
Yerinde.
Dünkü
birleşimde İç Tüzük’ün 91’inci maddesine göre temel kanun olarak görüşülen 277
sıra sayılı Kanun Tasarısı’nın birinci bölümünde yer alan 5’inci maddesi
üzerinde önerge işleminde kalınmıştı.
Madde
üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı sayılı Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı'nın 5’inci maddesi’nin
(5)’inci fıkrasında yer alan “...toplantıyı izleyen beş iş günü içinde...”
ibaresinin “...toplantıyı izleyen 3 iş günü içinde...” olarak değiştirilmesini
arz ve teklif ederiz.
 Muhammet Rıza Yalçınkaya Hayati Tekin  Murat
Bakan
 Bartın Samsun İzmir
 Tanju Özcan Mahmut
Tanal  Onursal Adıgüzel
 Bolu İstanbul İstanbul
 Haluk Pekşen  Uğur
Bayraktutan Engin Özkoç
 Trabzon  Artvin Sakarya
BAŞKAN – Şimdi, maddeye en aykırı
önergeyi okutup işleme alacağım.
Türkiye
Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 5’inci maddesinin (2)’nci fıkrasında
yer alan “Kararlarda çekimser oy kullanılmaz” ibaresinin tasarı metninden
çıkarılmasını arz ve teklif ederiz.
 İdris Baluken  Çağlar
Demirel Müslüm Doğan
 Diyarbakır Diyarbakır İzmir 
Behçet Yıldırım Mizgin
Irgat Alican Önlü
 Adıyaman  Bitlis Tunceli
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) - Katılmıyoruz Sayın Başkan.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) - Katılmıyoruz Sayın Başkan. 
BAŞKAN
– Önerge hakkında Bitlis Milletvekili Mizgin Irgat konuşacaktır.
Buyurunuz
Sayın Irgat. (HDP sıralarından alkışlar)
MİZGİN
IRGAT (Bitlis) – Sayın Başkan, değerli milletvekilleri; öncelikle İslam
âleminin Miraç Kandili’ni kutluyorum. Aynı zamanda bugün Basın Özgürlüğü Günü.
Tüm zorlu şartlarda gerçekleri saklamayan ve mesleğini icra eden tüm
gazetecileri, tüm zorlukları göğüsleyerek mesleğini yürüten ve bedel ödeyen
gazetecileri selamlıyorum ve günlerini kutluyorum.
277
sıra sayılı Tasarı’nın 5’inci maddesiyle ilgili partim adına söz aldım.
Kurulmak istenen komisyon, kolluk gözetim komisyonu. Bu komisyonu kurarken
aslında genel gerekçede de dile getirildiği gibi kendi vatandaşının temel hak
ve özgürlüğünden ziyade, olması gereken demokrasi sistemini kurma yerine, vize
serbestisi ve AB uyum sürecinde pozitivist bir yaklaşımla çıkarılmak istenen
bir dizi tasarının devamı niteliğinde olan bu komisyonun Türkiye demokrasisine,
Türkiye’nin ihtiyaç duyduğu sisteme cevap olmadığı çok açık.
Komisyonun kuruluş şekline baktığımızda, hesap
verilebilirlik bir tarafa, yürütmeye bağlı, yürütmenin yargı erki üzerindeki
gücünü kuvvetlendiren ve aslında, sadece ve sadece, son dönemde çıkan birçok
yasa gibi, AKP Hükûmetinin “Bir şeyler yaptık, Türkiye demokrasisine adım
attırdık.” anlamında çıkartmış olduğu, cevap olmayan bir tasarı niteliğindedir.
Şimdi, bizler, Polis Vazife ve Salȃhiyet Kanunu ve
geçen günlerde çıkan iç güvenlik yasasında kolluğa “vur” yetkisini bu Meclisten
vermedik mi? Burada, aslında, daha öncesinde, sayısız suça karışan kolluk
kuvvetine yasal kılıfla hak ve yetki vermedik mi? Hayatını kaybeden çocukların
hayatını katleden kolluk kuvvetlerine, mahkemelerde beraat kararlarıyla
kendilerine “İyi yapmışsın.” demedik mi? Ardından, Yargıtay bu haksız hukuksuz
mahkeme kararlarına onay vermedi mi?
Yahya
Menekşe Cizre’de, 2008’de, sadece ve sadece protesto hakkını kullandığı için
öldürüldü ve onu vuran polis beraat etti ve bu beraat kararını da Yargıtay
onadı. 12 yaşındaki Uğur Kaymaz’ı ve babasını, onları öldüren polisler hakeza beraat
etti, bu beraat kararını Yargıtay yeniden onadı. 
Burada
şu an sayamayacağım, sayısız çocuğun katili aklandı bu ülkede. Dolayısıyla,
yanlışlarıyla, suçlarıyla, evet, bu ülkenin kolluğunu denetime, gözetime ve dur
demeye lüzum var, evet, bunun farkındayız ama Hükûmete bağlı, yürütmeye bağlı,
Adalet Bakanlığına bağlı, yürütmenin bir erki gibi ve raporlarının denetleme
gücünün olmadığı bir komisyona ihtiyaç yok. Vize serbestisi için, pozitivist
bir yaklaşımla, böylesi sancılı bir süreçte, Kolluk Gözetim Komisyonu adı
altında biz, Türkiye’nin vize serbestisi noktasında demokrasi eşiğini
aşmayacağını düşünüyoruz. Bu kadar kirli bir karneye sahipken bir komisyonla
aklanamayacağınızı düşünüyoruz. Avrupa İnsan Hakları Mahkemesinde 2’nci
sıradayken bu komisyonla aklanamayacağınızı düşünüyoruz. Bu temelde, iç
bürokrasiyi artıran, Meclise gereksiz mesai yaptıran bu tür tasarıların
ülkemize, Türkiye’ye ve yaşanan sancılara cevap olmayacağını düşünüyoruz. Bu
komisyon bu katliamlara engel olacaksa, evet, olsun ama olmayacak; sadece
izlemekle yetinecek, bunlar mahkemelerde aklanacak, bu aklanmalarına da
Yargıtay onama kararlarıyla işlerlik kazandıracak ve yeniden yeniden…
(Mikrofon
otomatik cihaz tarafından kapatıldı)
MİZGİN
IRGAT (Devamla) - …her gün bir polis, bir çocuğu ya da bir sivili TOMA’nın
altında ezerek hayatına son verecek. Dolayısıyla da bu Kolluk Gözetim Komisyonu
yaşanan acılarımıza cevap değil; sadece göstermelik bir yasadan öteye
geçmemektedir. 
Saygıyla
selamlıyorum. (HDP sıralarından alkışlar) 
BAŞKAN
– Teşekkür ederim Sayın Irgat. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı'nın 5‘inci maddesinin (5)’inci
fıkrasında yer alan “...toplantıyı izleyen beş iş günü içinde...” ibaresinin
“...toplantıyı izleyen 3 iş günü içinde...” olarak değiştirilmesini arz ve teklif
ederiz.
Uğur Bayraktutan (Artvin) ve arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan.
BAŞKAN
– Önerge hakkında konuşmak isteyen Haluk Pekşen, Trabzon Milletvekili. 
Buyurunuz
Sayın Pekşen. (CHP sıralarından alkışlar) 
HALUK
PEKŞEN (Trabzon) – Sayın Başkan, saygıdeğer milletvekilleri; çok kıymetli
milletvekili arkadaşımız Sayın Tuncay Özkan’a acil şifalar diliyorum. 
Tam
da bu konuyla ilgili, bugünkü komisyonla ilgili bir konu bu. Tuncay Özkan’ın
-biliyorsunuz- cezaevinde kendisine yapılan bir DDT aşısıyla zehirlendiğini biliyoruz.
Nitekim bununla ilgili Almanya’da tedaviye gidiyor ama Almanya’daki hekimler,
yalnızca DDT değil, vücuduna iki ayrı radyoaktif maddenin de enjekte edildiğini
söylüyorlar. 
Komisyonunuzun,
bu kuracağınız komisyonun hiçbir işe yaramayacağına siz de eminsiniz, siz de
biliyorsunuz zaten. Niçin? Çünkü, uzun zamandan beri sizin de kaygı duyduğunuz
bir yapı, kozmik odaya girmek için olağanüstü entrikaları büyük bir maharetle
çevirebilip, ondan sonra ülkenin en önemli sırlarını o kozmik odadan alıp,
deşifre eden kişi hâlen ne yazık ki cebinde Yargıtay üyesi kimliğini
taşıyabiliyor ve siz onlara hiçbir şey yapamadınız; hâlen Yargıtaydalar, hâlen
Danıştaydalar, hâlen güvenlik kuvvetleri içerisinde çok etkin ve güçlüler. Siz
daha buz dağının üzeriyle bile mücadele edemediniz. Devletin en önemli projelerini
çökerttiler. Nerede o bahsettiğiniz Millî Gemi Projesi, Millî Uçak Projesi,
Hava Savunma Sistemi Projesi? Hiçbirisi yok. Kim peki, bunları çökertti?
Doğrudan kolluk hizmetini yapan, bir kısmı da adli kolluğun içerisine sızmış
olanlardı ama siz onlara ilişkin de hiçbir şey yapamadınız çünkü onları, zaten
iktidara ve bu büyük güce sizler taşıdınız. Takribî sayıları 60 bine varan bu
isimlerle ilgili, emin olun, ne bu komisyonunuzun bir şey yapması söz konusu ne
de Hükûmetinizin bundan sonra bir adım yol alması mümkün değil.
Çok
kısa bir süre içerisinde muhtemeldir ki Parlamentonun gündemine taşıyacağınız
bu hani dokunulmazlıklarla ilgili Anayasa geçici maddesi var ya, o da önünüzde
öyle bir dinamit olarak duruyor ki ben sizi bir hukukçu olarak bir kez daha uyarmakta
yarar görüyorum. Hani onun gerekçesinde “Yayınlanana kadar işlenmiş olan
fiillerden dolayı oluşacak olan soruşturmalar.” diyorsunuz ya, emin olun,
yayına gitmeden on dakika önce 20 tanenizin hakkında savcılıkta bir hazırlık
soruşturması numarası alınırsa sizlere geçmiş olsun. Sizi hukuka ilişkin bir
dizi uyarıyorum. 
Bakın,
kişisel verilerle ilgili yasa sizi de yakalayacak. Arkasından gizli soruşturma
ve gizli soruşturmacı düzenlemesiyle çıkardığınız yasa emin olun sizin
karşınıza gelecek ve bu hani dokunulmazlıklar var ya, o dokunulmazlıklarda
hiçbiriniz güvende değilsiniz. Dünyanın hiçbir yerinde böylesine önemli bir
tuzağa hiç kimse düşmez. 
Arkadaşlar,
dünya savaşlarını hep ateşli, bombalı, patlayan, ötede beride savrulan, saçılan
cesetlerle herkes sanır ama öyle değil, dünya savaşlarının nitelikleri değişti.
Bakın, Suriye’de tarihin en önemli üçüncü dünya savaşı yapıldı, orada herkes
kozlarını paylaştı, bize fatura kaldı. O Orta Doğu, Kuzey Afrika çatır çatır
elimizden alındı. Neyle alındı, neyle alındı, soruyorum? İşte sizin bugün
“kolluk gözetimi” dediğiniz ve o görevlendirdiğiniz şahısların ülkede
yürüttükleri operasyonlarla. O kolluk kuvvetlerini nasıl denetleyeceksiniz?
Soruyorum ben, bu yapıyla denetleyebilir misiniz? Hadi gücünüz var, iktidarsınız,
Yargıtayda onların gücünü kırabiliyor musunuz, Danıştayda kırabiliyor musunuz?
Hiçbir şey yapamıyorsunuz, hiç bir adım yol alamıyorsunuz. Sizi uyarıyorum, bu
kurul, bu Kolluk Gözetim Kurulu hiçbir anlam ifade etmeyecektir, bu yalnızca
şeklî bir düzenlemeden öteye geçemeyecektir. 
Bakın,
aysbergin üzerindeki, görünen yüzüyle bile mücadele etmekte büyük sıkıntı
çekiyorsunuz. Keşke Sayın Adalet Bakanı burada olsaydı ve kendisine sormam
gereken soruları sorsaydım. 8,5 milyon insanı iktidarınızın ilk on yılında
sorguladınız. Bu sorguladığınız insanların yalnızca yüzde 37’sine dava açıldı.
Bu dava açılanların yalnızca yüzde 34’ü mahkûm oldu yani 8,5 milyonun yalnızca
yüzde 13’ü mahkûm oldu. Siz iktidarınızda Türkiye’nin dönüştürülmesine büyük
bir hedef oldunuz ve bunları yaptınız. Emin olun yaptıklarınızın hepsini
önünüze mutlaka koyacaklar.
Hepinizi
saygıyla sevgiyle selamlıyorum. (CHP sıralarından alkışlar)
BAŞKAN
– Teşekkür ederim Sayın Pekşen.
Önergeyi
oylarınıza sunuyorum…
MAHMUT
TOĞRUL (Gaziantep) – Karar yeter sayısı istiyoruz Başkanım.
BAŞKAN
– Karar yeter sayısı mı talep ettiniz?
MAHMUT
TOĞRUL (Gaziantep) – Evet.
BAŞKAN
- Evet, karar yeter sayısı talebi vardır, o nedenle önerge oylamasında karar
yeter sayısını arayacağım.
Önergeyi
oylarınıza sunuyorum: Kabul edenler… Kabul etmeyenler… 
Karar
yeter sayısının olup olmadığı konusunda kâtip üyeler arasında görüş farklılığı
vardır, bu nedenle elektronik cihazla oylama yapacağım.
İki
dakika süre veriyorum.
Süreyi
başlatıyorum.
(Elektronik
cihazla oylama yapıldı)
BAŞKAN
– Karar yeter sayısı vardır, önerge kabul edilmemiştir. 
5’inci
maddeyi oylarınıza sunuyorum: Kabul edenler… Kabul etmeyenler… 5’inci madde
kabul edilmiştir. 
Birinci
bölümde yer alan maddelerin oylamaları tamamlanmıştır. 
Sayın
milletvekilleri, bir önceki oturumda Sayın Çağlar Demirel’in sataşma
gerekçesiyle bir söz talebi vardı. Sayın Reşit Polat’ın konuşmasının
tutanaklarını getirttim, inceledim. Sayın Polat’ın konuşmasının son cümlesi şu
şekilde: “Bu nedenledir ki sizin içinde bulunduğunuz bir önerinin kendi
memleketime hayır getirmeyeceğine inanıyorum ve önerinize ret veriyorum.” 
Sayın
Demirel “Önergemizi bir başka anlamda kullandı.” ya da “Amacından saptırdı.”
derken sanıyorum bu cümleye dayanıyordu.
Buyurun
Sayın Demirel, sataşma gerekçesiyle iki dakika süreyle size söz veriyorum.
ÇAĞLAR
DEMİREL (Diyarbakır) – Sayın Mahmut Toğrul konuşacak.
MAHMUT
TOĞRUL (Gaziantep) – Ben konuşacağım Sayın Başkanım.
BAŞKAN
– Buyurun Sayın Toğrul.
Süreniz
iki dakikadır. 
Lütfen
yeni bir sataşmaya meydan vermeyiniz.
VIII.- SATAŞMALARA İLİŞKİN KONUŞMALAR (Devam)
2.- Gaziantep Milletvekili Mahmut Toğrul’un, Kilis
Milletvekili Reşit Polat’ın HDP grup önerisi üzeinde yaptığı konuşması
sırasında HDP Grubuna sataşması nedeniyle konuşması
MAHMUT
TOĞRUL (Gaziantep) – Sayın Başkan, değerli milletvekilleri; çıkan hatibi
dikkatle takip etmeye çalıştım acaba gerçekten Kilis için bir önlemleri olacak
mı diye. Biz birçok eleştiri getirmiştik. Öteden beri bu sınır hattının DAİŞ
militanları için bir yolgeçen hanı olduğunu, bir lojistik destek hattı olduğunu
ifade ettik. Bununla ilgili tek bir cümle söylemedi. 
Bakın,
geçmişte öyle bir algı oluşmuştu ki, Sudan’dan çıkan 3 militan gelip Türk
askerinin yanına “Ben karşı tarafa, IŞİD saflarına savaşmaya gidiyorum.”
diyebilecek kadar dünyada bir algı oluştu. Siz bu algıyı maalesef
değiştiremediniz. Bugün Gaziantep’te binlerce IŞİD hücresi olduğu gerçeği hâlâ
karşımızda duruyor. Daha da önemlisi, sayın vekil bizim bölgeyle
ilgilenmediğimizi söyledi. Sayın vekil belki bilmiyordur, ben ta temmuz ayında
Kilis Öncüpınar Sınır Kapısı’na kendim gittim, Valilikle ve yetkililerle
görüştüm. Sayın vekil bunları takip etmiyor sanırım. 
Yine
“Şu anda Kilis’te insanların can ve mal güvenliği yok.” diyoruz, sayın vekil
Türkiye'nin sahip olduğu askerî gücü savunuyor, “Bizim şunumuz var, bizim
bunumuz var.” Daha da ileri gidiyor, “Uçaklarla cevap veriyoruz.” diyor. Hangi
gün uçak kaldırdınız Sayın Vekil, hangi gün? Kaldırma hakkını verdiler mi? Siz Rusya
uçağını düşürdükten sonra bir uçak kaldırabiliyor musunuz bölgeyle ilgili? Şu
anda Kürt karşıtı projenizde, Rojava karşıtı politikanızda tek bir değişiklik
yok ve IŞİD’le iç içe politika yürütmeye devam ediyorsunuz ve daha da önemlisi,
IŞİD’i Suriye’yi planlamakta bir araç olarak hâlâ kullanmaya devam ediyorsunuz.
Hepinize
saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Toğrul.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN – Şimdi, ikinci bölümün görüşmelerine
başlıyoruz.
İkinci
bölüm, geçici madde 1 dâhil, 6 ila 13’üncü maddeleri kapsamaktadır.
İkinci
bölüm üzerindeki söz taleplerini karşılayacağım.
İlk
olarak Halkların Demokratik Partisi Grubu adına Ayhan Bilgen, Kars
Milletvekili.
Buyurunuz
Sayın Bilgen. (HDP sıralarından alkışlar)
HDP
GRUBU ADINA AYHAN BİLGEN (Kars) – Sayın Başkan, değerli milletvekilleri; ben de
Miraç’ı kutlayarak sözlerime başlayacağım ama miracı bazıları sadece bir mucize
olarak, bir olağanüstülük olarak, bir şehirden başka bir şehre fiziki koşulları
aşarak gitmek gibi algılar. Oysa, miraç, insani değerlerde yükseliştir; içinde
bulunduğunuz toplumun kokuşmuş, kirlenmiş, güce tapan değerleriyle hesaplaşma
ve onun üzerine çıkma erdemini sergilemektir. Hani o meşhur sloganda olduğu
gibi “Kurtuluş yok tek başına, ya hep beraber ya hiçbirimiz.” ahlakıyla da geri
toplumunuza dönersiniz ve yüzleştiğiniz hakikat neyse onu da kendi toplumunuza
taşırsınız. Umarım, bu duygularla, sadece maddiyata dayalı kalkınma hırsıyla
değil, gerçekten evrensel insani değerlerin yücelişine, yükselişine de vesile
olur.
Değerli
milletvekilleri, kolluk güçleriyle ilgili bir mekanizma kurmaktan bahsediyoruz
ama bir taraftan da çok sıcak, günlük yaşadığımız şiddet olaylarıyla ilgili o
kadar düzeyi düşük, o kadar güvenlik konseptinden uzak bir okumayla değerlendirme
yapıyoruz ki yani bu yasalar en güzel şekilde çıkarılsa bile bunların toplum
güvenliğine, insan güvenliğine hiçbir faydasının olmayacağını göstermeye yeter
sadece. Biraz önce bir konuşmacı, örneğin, Kilis’le ilgili değerlendirme
yaparken konuşmasının sonunda bir temenni olarak, gayet tabii iyi niyet duygusu
olarak “İnşallah, ülkemizin üstündeki kara bulutlar dağılır." dedi.
Değerli arkadaşlar, bir temenni olarak bunu hepimiz yapabiliriz ama dünyanın
hiçbir yerinde güvenlik böyle kara bulutların romantik biçimde dağılmasıyla
falan sağlanmıyor. İki yolu var bunun: Bir, politikalarınızla ilgili bir
yüzleşme içine gireceksiniz, gerçekten öngörü, feraset, basiret olacak
siyasetinizde. İkincisi de -bir yöntem daha var, daha çok Türkiye
hükûmetlerinin tercih ettiği yöntem- birtakım ülkelerden yüklü miktarda silah
alıyorsunuz, sonra üzerinizdeki kara bulutlar dağılıyor. Duyduğumuza göre
IŞİD’le ilgili de Almanya’dan ciddi biçimde, işte, yeni bir silah alımı projesi
gündemde. Dolayısıyla da muhtemelen kara bulutlar bir vesileyle dağılır. 
Ama
bu konuya yaklaşımın ciddiyetsizliği sadece buradaki hatiplerle ilgili değil.
Bakın, geçmişte bu konuyla ilgili kullanılan ifadelerden birisi, Başbakana ait
ifadelerden birisi “nankörlük” ve “hainlik” ifadelerini içeriyor. Şimdi, bir
silahlı örgüte “nankör” ifadesini niye kullanırsınız, “hain” ifadesini niye
kullanırsınız? Nankör, kelime çok açık yani siz bir iyilik yaparsınız ama o
inkâr eder sizin iyiliğinizi, kadrini bilmez, “nankör” diye tarif edersiniz.
“Hain” kavramını ne için kullanırsınız? Aslında öyle değildir ama sonra ihanet
etmiştir. Neye ihanet etmiştir, kime ihanet etmiştir, herhâlde siz bunu az çok
tahmin ediyorsunuz. 
Ama
hepsinden fecisi, biz bir ay önce Kilis’i Nobel Barış Ödülü’ne önerdik değil mi
Türkiye Cumhuriyeti olarak? Şimdi, ya, iki gün sonra, o sınırda kim yaşıyor,
oralar kimin kontrolünde, buraya füze düşer mi, buraya roket atılır mı, bu IŞİD
denilen yapılanmanın gücü nedir, buna dair bir şey biliyor idiyseniz ama buna
rağmen burayı Nobel Barış Ödülü’ne önermişseniz vallahi Türkiye’yi dünyaya
rezil etmekten başka hiçbir şeye aklınız çalışmıyor demektir. Yok eğer bunu
bile bile yaptıysanız yani bu düşecek bombaların, roketlerin, füzelerin falan
farkındasınız ama “Biz Kilislileri belki Nobel Barış Ödülü’yle mutlu ederiz.”
diye düşünüyorsanız o da sizin takdiriniz. 
Değerli
milletvekilleri, Avrupa Birliği sürecinde üyelikle ilgili yerine getirmemiz
gereken esas sorumlulukları galiba yapabileceğimize gözümüz kesmediği için, şu
anda vize muafiyetiyle ilgili daha kestirme bir yoldan, terazinin bir tarafına
mülteciler konmuş vaziyette, öbür tarafa da birkaç gün içinde yetişmesi gereken
yasalar ve vaziyeti kurtarmaya çalışıyoruz. Aslında yaptığımız iş, bizi şu anda
izleyenler de herhâlde görüyorlardır, fark ediyorlardır, salon şu anda boşa
yakın ama oylama olduğunda dışarıda çok değerli işler yapan vekillerimiz içeri
giriyorlar ve önergelerle ilgili parti disiplini içerisinde görevlerini yerine
getiriyorlar ve biz durumu kurtarıyoruz.
Bir
kere bu, hani, en hafif ifadeyle, aslında ölüye makyaj yapmaktır. Bir ülkenin
Parlamentosunda yasa yapım yöntemi böyleyse, başka bir şeyi konuşmaya, başka
mekanizmalar kurmaya, Avrupa Birliği sürecinin gerektirdiği asgari sistematiği
tartışmaya da aslında çok hacet yok. Ama eğer bu yöntemi tercih edecekseniz, o
zaman da… Biraz önce, bir milletvekili, her fırsatta bize başkanlık dersi
veriyor ya, ona bir şey hatırlatayım. Hani “Başkanlık olmazsa kaos olur.
Parlamenter sistem olursa vesayet olur.” falan diye söze başlıyor her seferinde,
aynı soruyu tekrar tekrar okuyor. Ama bir şey hatırlatayım ona: Başkanlık
sisteminde parti disiplini diye bir şey yok arkadaşlar. Eğer başkanlık
sisteminde parti disiplini olsa Amerika felç olurdu. Çünkü, başkan başka
partiden, kongre, Senato başka partiden olduğu zaman, parti disiplinsizliği
sayesinde Amerika’nın yüce çıkarları için kararlar alınabiliyor.
CAHİT
ÖZKAN (Denizli) – O zaman destek verin, başkanlık sistemine destek verin.
AYHAN
BİLGEN (Devamla) - E, şimdi, buraya başkanlık sistemini getirdiğinizde, öyle
koşa koşa el kaldırarak oy kullandığınızda vallahi burası tiyatroya döner,
burası gerçekten bir faciayla karşı karşıya olan durumun makyajla örtülmesinin
sistematiğine döner.
Aslında
ülke, bırakın üzerinde operasyon yapmayı, ameliyat yapmayı, kadavraya dönmüş
durumda, kadavraya. Herkes bir taraftan ameliyat yapıyor, herkes; kimin nereye
gücü yetiyorsa, o oraya operasyonunu yapıyor, siz inkâr etseniz de reddetseniz
de. 
Değerli
milletvekilleri, Arapçada bir deyim var: “Harese” Bu, develerin çok hoşuna
giden, dikenli, çölde yetişen bir bitkidir. “Hırs” kelimesi de oradan gelir
aslında, “ihtiras” kelimesi de oradan gelir, “muhteris” kelimesi de oradan
gelir. Deve bu bitkiyi çok sever, çok sever ama yedikçe ağzı kan içinde kalır;
sonra kendi kanını da sever, yedikçe ağzı kanar, ağzı kanadıkça yemeye devam
eder. İşte bu fiilden hareketle de “Gözünü hırs bürümüş.” ifadesi gibi birtakım
ifadeler Türkçeye girmiştir. 
Değerli
milletvekilleri, bugün karşı karşıya bulunduğumuz tablo, ülkenin her yerinde şiddetin,
çatışmanın ortaya çıkardığı tablo, her gün kan ve gözyaşı. Ölen kim öldüren kim
olursa olsun -çok net biçimde söylüyorum, ölen kim öldüren kim olursa olsun- bir
siyasi sorumlulukla, bir basiretle önüne geçecek bir akıl, bir ahlak ve bir
vicdan gerektiriyor ama bunu sergilemek yerine, bunu inşa etmek yerine, bunu
siyaseten aramak yerine biz sadece Avrupa Birliğini kandırabileceğimizi
sandığımız yasalar yaparak vakti kaybediyoruz, başka bir şey yapmıyoruz. 
Değerli
milletvekilleri, çok uzaktan örnek vermeyeceğim, kendimden bahsetmeyi falan
asla sevmem ama ben beş yıl boyunca, geçen yıla kadar, güvenlik güçleri
tarafından, Tevhit Selam Örgütünün üyesi olduğum gerekçesiyle dinlenmişim.
Şimdi, Tevhit Selam Örgütü deyince tahmin edersiniz kimin dinlediğini herhâlde?
Hani bizi hep suçladığınız o paralel, FETÖ falan filan… Şimdi, benim
dinlendiğim tarihlerde sizin birçok arkadaşınız onların her açılışına gidip
Pensilvanya’ya selam gönderiyordu ama şimdi siz işin içinden kolayca
çıkıyorsunuz, diyorsunuz ki “O zaten bir terör örgütü, bunu yapmış.” Ben beş
yıl boyunca Tevhit Selam Örgütünden dinleniyorum ama sonra güvenlik güçleri
neye karar veriyor biliyor musunuz? Benimle ilgili gelen fezlekede, benim KCK
Türkiye meclisi üyesi olduğuma karar veriyor. Şimdi, güvenlik güçlerinin sivil
izlemesini falan bir tarafa bırakın, bu iş çok teknik bir konu, burayı da biraz
aşar. Güvenlik güçlerinin neyini izleyeceksiniz? Finansmanını mı
izleyeceksiniz, fiillerini mi izleyeceksiniz, güvenlik stratejisini mi
izleyeceksiniz? Güvenlik bürokrasisini izlemenin imkânı var mı? Sivil toplum şu
anda izleyebiliyor mu? Mecliste kurduğunuz komisyonlar bir işe yarıyor mu?
Bütün bunlar olmadan güvenlik sektörünü izlemenin imkânı yok ama biz yeni bir
mekanizma daha kuruyoruz. 
Yargılamayla
ilgili bir şey yapılmıyor. Bakın, o gün burada çok tepki verdiğiniz
arkadaşımızın sadece aynı soy isimden Roboski’de, Uludere’de 15 tane çok yakın
akrabası, çoğu da çocuk olmak üzere hayatını kaybetti, siz burada güvenlik
sektörünün izlenmesine dair bir mekanizmayı konuşurken onu dinlemeye tahammül
edemediniz. Ee, şimdi, bu şartlarda güvenlik sektörünün izlenmeyeceğini siz de
biliyorsunuz, biz de biliyoruz ama Avrupalılar yerse, yani bu kanunu ciddiye
alırlarsa hepiniz için hayırlı olsun.
Sağ olun. (HDP sıralarından alkışlar)
BAŞKAN – Teşekkür ederim Sayın Bilgen.
İkinci bölüm üzerinde Cumhuriyet Halk Partisi Grubu
adına Hayati Tekin, Samsun Milletvekili. 
Buyurunuz Sayın Tekin. (CHP sıralarından alkışlar)
CHP GRUBU ADINA HAYATİ TEKİN (Samsun) – Sayın Başkan,
değerli Meclis üyeleri; bugün görüşülmekte olan 277 sıra sayılı Kolluk Gözetim
Komisyonu Kurulması Hakkında Kanun Tasarısı’nın ikinci bölümü üzerine CHP Grubu
adına söz almış bulunuyorum. Yüce Meclisi saygıyla selamlarım.
Mübarek Miraç Kandili’niz kutlu olsun; hayırlara vesile
olmasını Cenab-ı Allah’tan niyaz ederim. 
Tam bugün konuşmakta olduğumuz maddelere uygun olarak,
terörle mücadelede bulunan kolluk kuvvetlerimize başarılar diliyorum. Bu ulvi
görevi yaparken şehit düşen asker ve polislerimize Allah’tan rahmet,
gazilerimize şifalar, ailelerine sabırlar diliyorum.
Kolluk Gözetim Komisyonu Kurulması Hakkında Kanun
Tasarısı’nın öne çekilmesinin sebebi, taahhüt edilen Avrupa Birliği uyum
yasaları çerçevesinde, son dönemdeki vize muafiyeti karşılığında yükümlülüklerin
yerine getirilmesi. 
Aslında bu kanun taslağına özü itibarıyla karşı
değiliz, hatta geç kalmış yani 23’üncü Dönemde çıkartılması gereken bir kanun
olarak görüyoruz. Yalnız bunun Avrupa Birliği tarafından dayatılmasına
karşıyız. “Avrupa Birliği olmazsa ‘Ankara Kriterleri’ der, tüm kararları alır,
onaylar geçeriz.” diyerek efelenenler bugün her şeye boyun eğmiş vaziyette. 
Peki, yine soruyorum: Bu düzenlemeler neyin karşılığı
olarak öne çekiliyor? Şunu biliyoruz ki vize muafiyetine karşılık 3 milyon
Suriyeli ülkemizde konuşlanacak. Vize muafiyeti ne getirecek? Avrupa'ya gezmeye
gidebilenler 60 euro ödemeyecek; yine, Avrupa'ya gidecek turistler de sıralarda
uzun kuyruklar bekleyip zaman kaybetmeyecek yani dağ fare doğuracak. Tabii ki
AKP için işin en cazip, en tatlı yönü, tanesi bin eurodan 3 milyon Suriyeli
ülkemizde kalacak. Antrparantez, 2016 yılında 152 bin bebeğin de dünyaya
gelmesi bekleniyor. 
Ülkemizde işsizlik oranı, tarım hariç, yüzde 10’u
geçmiş iken, yoksulluk sınırında 17 milyon insan yaşarken, açlık sınırında 6
milyon vatandaşımız bulunurken artması beklenen millî gelir, tıkanan ekonominin
sonucunda, orta vadeli program neticesinde 10.390 dolardan 9.380 dolara
gerilemişken ve 2016 yılı için öngörülen kişi başı millî gelir 9.364 dolar olarak
öngörülürken, kısacası vatandaş başta olmak üzere, sanayi ve ticaret piyasaları
parasızlıktan kan ağlarken arkamıza ve önümüze dönüp bir hesap yapmamız
gerekmiyor mu? Hesaba baktığımızda, bir insanın doğumu, büyümesi, ilkokuldan
liseye kadar eğitimi, beslenmesi, barındırılması, askerliği, iş imkânı
yaratılması -antrparantez, biliyoruz ki ülkemizde bir kişiye iş imkânı
yaratılabilmesi için 200 bin lira yatırım gerekmektedir- ayrıca, bu kişinin
evlenmesi, ev ocak sahibi olması, kişi başı yapılan kamu yatırımları dâhil, bir
kişinin maliyeti Avrupa standartlarında 2 milyon, Türkiye standartlarında 1
milyon lira olduğu hesap edilirse yediğimiz kazık kelle başı 997 bin liradır.
“Kelle” diye hitap etmek kaba, bunu biliyorum. Biliyorsunuz, bu “kelle” burada hesap
modelinizden dolayı söylenen bir kelime ve asla ve asla Cumhuriyet Halk
Partililer tarafından şehitler için kullanılamaz. 
23
Nisan Ulusal Egemenlik törenleri pasifleştirilmeye çalışılırken, “Laiklik
Anayasa’dan çıkarılmalı.” gafı bilinçli veya beyin sulanması olarak gündeme
düşürülürken elimize gelen bir davetiyeyle Kutülamare, 11 ayrı etkinlik, altı
ay sürecek kutlama programı tarafımıza iletilmiştir ve 29 Nisan akşamı
etkinliğin birincisi de gerçekleştirilmiştir. Kutlamalar Kutülamare İngiliz
emperyalizmine karşı verilmiş bir mücadelenin zaferidir. Hepimize kutlu olsun.
Başta Halil Paşa olmak üzere ecdadımızın mekânları cennet olsun. 
İngiliz
emperyalizmine karşı kazanılan bu zafer, 1952'de, bugün Avrupa Birliğine
yapılan yağcılık misali, NATO'nun direktifleriyle o gün kaldırılmıştır. Bugün
AKP anlayışıyla uyum içinde bir davranıştır. Aslında AKP kendi zaferini de
kutlayabilir. 22 Şubat 2015'te, bildiğiniz gibi, büyük dünya ordularının -bu
ordular ironi olarak kullanılmaktadır, IŞİD ordusu, YPG ordusu, PYD ordusu-
Türkiye'ye yaptığı destekler sayesinde ecdadımızın sekiz yüz yıldır koruduğu
bir stadyum kadar olan Süleyman Şah Türbesi bir gecede kaça kaça sınırımıza
getirilmiştir. Bildiğiniz gibi, Sayın Davutoğlu'nun büyük kaçış zaferini öve
öve bitiremediği o mübarek gün kara bir leke olarak Hükûmetinizin sayfalarında
kalacaktır. Özellikle söylüyorum, bilmediğiniz gibi, kamuoyundan saklanan
önemli bir nokta şudur: Komutanlara verilecek olan kaçış rütbeleri Türk Silahlı
Kuvvetlerini kabul etmemiştir. Bir gün şanlı tarihimize sürülen bu kara lekeden
dolayı tüm sorumlular Yüce Divanda ve tarih önünde hesap verecektir.
Ulu
Önder Atatürk bizlere muasır medeniyetler seviyesini hedef olarak gösterirken
emperyalizmin pençesine düşmüş mağdur milletlere ufuk açmıştır. Bugün AKP'nin
politikaları, mazlum ve mağdur milletler üzerinde emelleri olan batı
emperyalistlerine Orta Doğu başta olmak üzere postalık yapmaktadır. Yaratılan
IŞİD’i Suriye'den kovacağız derken sınırımızı koruyamaz hâle geldik. Sınırdan
da vazgeçtik; Kilis başta olmak üzere, topraklarımızı koruyamaz hâle geldik.
İlginçtir Kilis halkını da Kilis Valisinden koruyamıyoruz. Sayın Bakanım,
gerçekten gidip bir baksanız, o vali atadığınız vali mi? Yoksa karda kıyamette
Kemal Sunal'ın arkadaşları makama oturmuş olmasınlar! Gerçi orada halk, Kemal
Sunal ve arkadaşından memnundu. Birleşmiş Milletlerin 51’inci maddesi gereği,
mütecavizleri yok etmek hakkına sahip olduğumuzu, başta Sayın Cumhurbaşkanımız
ve Sayın Davutoğlu gayet iyi bilmektedir. Yaptıkları sadece “Ey!” diye
seslenmek veyahut da "Sabrımızı kimse denemeye kalkmasın." diye
efelenmek. Bu, elbette ki karanlıkta türkü söyleyip ıslık çalmaktan ibarettir. 
Size
önerim: Bu gece istihareye yatıp rahmetli Ecevit'in ruhunu çağırmanız belki
feyiz olur. Değerli dostlar, aksi takdirde hepimizin gözüne baka baka Suriye’de
Kuzey Kürdistan kurulmak üzeredir. 
Bu
arada, BOP'un eş başkanı olduğunu söyleyenlerin stratejik ortağı olan Amerika,
Suriye'de Esad rejiminin kalmasına yeşil ışık yakmıştır. Yunanistan, Ege’deki adaları
kevgire döndürmüşken uğruna Rus uçağı düşürdüğümüz stratejik ortağımız Amerika,
kendine ortak olarak PYD’yi tercih etmiştir. Bu vahim tablo karşımızda dururken
900 kilometre sınırımızdan dışarıya burnumuzu dahi çıkaramıyoruz. İflas etmiş
dış politikanızdan geriye kalan sadece değerli yalnızlığımızdır. 
Karşı
karşıya kaldığımız neticeye bakarsak, görüşmekte olduğumuz 277 sıra sayılı
Tasarı’yla Kolluk Gözetim Komisyonu kurulması dâhil toplam 72 şartın saatler
içinde yerine getirilmesi gayreti, her şey 3 milyar euronun yüzü suyu
hürmetinedir. Daha birincisi gelmedi ama, ikinci 3 milyar euro beklenti suya
düşmek üzeredir. Eğer o para gelmezse yandı gülüm keten helva. O paralar
gelmeyebilir. Çünkü 14 Nisanda açıklanan Avrupa Konseyi İnsan Hakları Raporu’nda,
özellikle terörle mücadelede insan hakları prensiplerinin ve hukuk devleti
ilkelerinin ihlal edildiği, ayrıca ifade özgürlüğünün daraldığı, en önemlisi de
tüm bu sorunların kaynağının yargı bağımsızlığının kaybolmasından ötürü olduğu
vurgulanmıştır.
Yargı
bağımsızlığının olmadığı herkes tarafından dile getirildiği bu ortamda, kolluk
gözetim komisyonu kurulması kanununun ikinci bölümünde göze çarpan en önemli
unsur şeffaflık ve bağımsızlıkla alakası olmayan üst amirler komisyonunun
teşkil edilmesidir.
“İş
yükü” gerekçe gösterilerek birinci bölümde bahsedilen infaz koruma memurları,
gümrük muhafaza memurları, özel güvenlik bu tasarıya dâhil edilmemektedir. Aynı
gerekçeyle yani “iş yoğun olur” gerekçesiyle isimsiz, adressiz, hatta T.C.’siz
ihbarlar şikâyet olarak kabul görmemektedir, bahane olarak "oluşacak iş
yükü” gösterilmektedir.
Özellikle
poliste kolluğun siyasallaştığı herkesçe malumken haksızlığa uğrayan ezilmiş,
itilmiş vatandaş güven içinde şikâyetini bir hiyerarşi örgütlenmesi olan
kolluğa nasıl yapacaktır?
(Mikrofon
otomatik cihaz tarafından kapatıldı) 
HAYATİ
TEKİN (Devamla) - Bu duygu ve düşüncelerle yüce Meclisi ve değerli
milletvekillerini saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Tekin.
Gruplar
adına, Milliyetçi Hareket Partisi Grubu adına Mehmet Parsak, Afyonkarahisar
Milletvekili. 
Buyurunuz
Sayın Parsak. (MHP sıralarından alkışlar)
MHP
GRUBU ADINA MEHMET PARSAK (Afyonkarahisar) – Aziz Türk milleti, saygıdeğer
milletvekilleri; sözlerimin başında hepinizi saygıyla selamlıyorum.
Bugün,
3 Mayıs. Biz Türk milliyetçileri için 1944’te, bundan tam yetmiş iki yıl önce
tabutluklarda filizlenen Türk milliyetçiliği siyasi hareketinin 72’nci yıl
dönümünde tüm Türk milliyetçilerinin Milliyetçiler Günü’nü bu vesileyle
kutluyorum. 
Gene,
bugün, tüm İslam âlemi için mübarek gün, Miraç Kandili. Başta ekranları başında
bizleri izlemekte olan aziz milletimiz olmak üzere yüce Meclisimizde bulunan
milletvekillerinin, gene Genel Kurulumuzda yer alan stenograflar başta olmak üzere
görevlilerimizin ve tüm İslam âleminin de Miraç Kandili’ni kutluyor, hayırlara
vesile olmasını Cenab-ı Allah’tan niyaz ediyorum. 
Saygıdeğer
milletvekilleri, 277 sıra sayılı Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı’nın ikinci bölümü
üzerinde Milliyetçi Hareket Partisi Grubu adına söz almış bulunmaktayım.
Kanun
tasarısının ikinci bölümünün Kolluk Gözetim Komisyonunun sekretarya, kayıt ve
idari işlemleri ve komisyonun faaliyetleri kapsamında kurulacak merkezî kayıt
sistemi ile ön inceleme ve disiplin soruşturması işlemlerini kapsadığı
görülmektedir.
Bilindiği
üzere, kolluk kuvvetlerimiz, adli ve idari olmak üzere iki başlık altında,
genel kolluk kuvvetleri ve özel kolluk kuvvetleri kapsamlarında değerlendirilmekte;
polis, jandarma, Sahil Güvenlik, gümrük muhafaza, MİT, Kamu Düzeni ve Güvenliği
Müsteşarlığı, orman muhafaza, infaz koruma ve geçici köy korucusu personelinden
oluşmaktadır.
Kolluk
kuvvetlerimiz bu kadar geniş bir alana yayılmışken, kolluk kuvvetlerimizin
gözetiminden sorumlu bir yapının sadece polis, jandarma ve sahil güvenlik
yapısını kapsaması, kanun tasarısının ne kadar özensiz ve alelacele
hazırlandığının açık bir göstergesidir.
Hükûmetin
Avrupa Birliği vize serbestisi diyaloğu sürecinin bir parçası olarak 24’üncü
Dönemden kalma kanun tasarılarını ısıtarak hızla Meclis gündemine taşıması bu
tür özensizlikleri sık sık yaşamamıza neden olmaktadır.
Avrupa
Birliği normlarında yer alan kolluk kuvvetlerine gözetim uygulaması, elbette
şeffaflık ve güvenilirlik gibi hususları amaçlasa da görüşülmekte olan
tasarıyla Hükûmet gözetim mekanizmasının yanı sıra, kolluk kuvvetlerimizle
ilgili mevcut denetim mekanizmalarına paralel bir denetim mekanizmasını da
hayata geçirmeye çalışmaktadır. Belki de fırsattan istifade edilerek ortaya
konulan bu tavır, hâlihazırda görev yapan ve tarafsızlık başta olmak üzere
birçok sorunla boğuşan kolluk kuvvetlerimizin denetim mekanizmalarını zor
durumda bırakmaktadır. 
İktidar
yine kendi içerisinde çelişkiler barındıran baştan savma bir tasarıyla yüce
Meclisin karşısındadır ve ne yazık ki yine yasak savmaktan öteye
gidememektedir. 
Saygıdeğer
milletvekilleri, tasarının kabulü hâlinde kolluk kuvvetlerimizin yaşadığı
sorunlar, çözülmek bir yana, daha da karmaşık hâle gelecektir. İktidarın,
yönetim sisteminde bilinçli bir çok başlılık oluşturmaya yönelik bu tür
gayretlerini Milliyetçi Hareket Partisi olarak kabul etmemiz mümkün değildir.
İçişleri
Bakanlığının Mülkiye Teftiş Kurulu başta olmak üzere, kolluk kuvvetlerimizin denetlenmesinden
sorumlu birimlerimizin görev alanına giren bu düzenleme birçok açıdan kabul
edilemez durumdadır. 
Sayın
milletvekilleri, tasarıda kolluk kuvvetlerimizin gözetimiyle sorumlu tutulan
Kolluk Gözetim Komisyonu İçişleri Müsteşarlığı başkanlığında, Türkiye İnsan
Hakları Kurumu Başkanı, İçişleri Bakanlığı Mülkiye Teftiş Kurulu Başkanı,
Adalet Bakanlığı 1. Hukuk Müşaviri, Ceza ve Tevkifevleri Genel Müdürü, Ceza
İşleri Genel Müdürü ile Adalet Bakanı tarafından ceza ve ceza usulü hukuku
konusunda çalışan akademisyenler ve serbest avukatlar arasından teklif edilerek
Bakanlar Kurulu tarafından belirlenecek birer üyeden oluşmaktadır.
Avrupa
Birliği normları açısından bağımsız ve sivil nitelikte olması gereken Gözetim
Komisyonunun sadece devlet memurları ve Adalet Bakanının teklifiyle Bakanlar
Kurulu tarafından belirlenecek sözde sivil üyelerden oluşması, iktidarın
“şeffaflık”, “bağımsızlık” ve “sivillik” kavramlarına bakışının ibretlik bir
vesikası olarak Meclis tutanaklarında yerini almış durumdadır. Anlaşılan o ki
iktidar “sivillik” ve “bağımsızlık” kavramlarından herkese ve her şeye uzak ve
fakat AKP’ye yakın olmayı anlamaktadır. 
Sayın
milletvekilleri, kolluk kuvvetlerimizin onlarca sorunu dururken, vize
serbestisi adına, kolluk kuvvetlerimizin gözetimine ilişkin hususların gündeme
taşınması iktidar usulü bir işgüzarlığı üzücü bir biçimde gözler önüne
sermektedir. Kolluk kuvvetlerimizin özlük haklarına gelince suspus olan
Hükûmet, muhalefetin bu konuda verdiği araştırma önergesi ve kanun tekliflerini
zamanın akışına terk ederken, Avrupa Birliğinin âdeta talimatları doğrultusunda
bu tür yasaları ne yazık ki jet hızıyla Meclise taşımaktadır.
Kolluk
kuvvetlerimizin ağır ve olumsuz çalışma koşullarına gelince suspus olan
Hükûmet, Avrupa Birliğine vize serbestisi söz konusu olunca canlanmakta,
dillenmekte ve hızlanmaktadır. Kolluk kuvvetlerimizin kariyer planlamasına,
bozulan ast-üst ilişkisine gelince kılını kıpırdatmayan Hükûmet, Avrupa
Birliğinin istek ve arzuları karşısında hareketlenmekte, hiçbir derde deva
olmayacak, sözde düzenlemelerle âdeta göz boyamaya çalışmaktadır. Kolluk
kuvvetlerimizin paralel yapıyla mücadele adı altında yerle bir edilen teşkilat
düzenine gelince duyarsız davranan Hükûmet, Avrupa Birliğinin hassasiyetleri
söz konusu olduğunda kulak kesilmektedir. Şehit ve gazilerimiz ile bunların
yakınlarının haklarının artırılmasına, mağduriyetlerinin giderilmesine yönelik
tekliflerimizi anında reddeden Hükûmet, iş kolluk kuvvetlerimizle ilgili Avrupa
Birliği normlarına dayalı bir gözetim ve denetim mekanizmasına gelince
iştahlanmaktadır. Terör örgütünün talepleri karşısında Oslo’da, Habur’da ve
Dolmabahçe’de kuzu gibi davranan Hükûmet, kolluk kuvvetlerimizin, sendikal
haklar başta olmak üzere, her türlü haklı talebi karşısında aslan kesilmektedir.

Sayın
milletvekilleri, burada, iktidar tarafından vize serbestisi adına âdeta zorla
yaptırılan bu tür faaliyetler, az önce ifade ettiğim yönleri itibarıyla eksik
ve yanlışlarla dolu olduğu kadar, Avrupa ülkeleri tarafından son dönemde vize
serbestisiyle ilgili olarak gündeme getirilen hususlar itibarıyla da âdeta
nafiledir. Vize serbestisi havucuyla Türkiye’ye mart ayında kabul ettirilen
geri kabul anlaşması sonrası, Avrupa Birliği ülkeleri, iktidarın vize
serbestisi konusundaki iştahını görünce ağız değiştirmiş, vize serbestisi için
iktidarın Meclisten çıkarmak için uğraştığı 72 konunun yasalaşmasının yeterli
olmayacağını, bu başlıklarla ilgili uygulamaların da değerlendirilmesinin
gerektiğini, vize muafiyeti verilse bile, herhangi bir Avrupa devletinin geçiş
konusundaki kapasitesinin aşılması hâlinde, vize serbestisinin yeniden
tartışmaya açılabileceğini söylemeye başlamışlardır. 
Anadolu’da
“Abdalın yoldaşlığı köyü görene kadar.” diye bir söz vardır. Burada da benzer
bir şekilde, Avrupa Birliğinin vize serbestisi vaadi geri kabul anlaşmasının
kabulüne kadar olmuş, anlaşmanın kabulünden sonra çatlak sesler gittikçe daha
fazla yükselmeye başlamıştır. İktidar, her zaman olduğu gibi, yine, kendi
ifadesiyle, kandırılmaya ve aldatılmaya çok yakındır.
Sayın
milletvekilleri, burada gündeme getirilmesi gereken bir diğer husus da
devletimizin ve milletimizin güvenliğini sağlamak ve bu kapsamda gerekli iş ve
işlemleri yürütmekle görevli olan kolluk kuvvetlerimizin, Hükûmetin yanlış
politikalarının sonuçlarını temizlemekle görevlendirilmesidir. Hükûmetin
özellikle toplumsal olaylarda başvurduğu bu yöntem, kolluk kuvvetlerimiz ile
milletimiz arasındaki muhabbet bağını ve iş birliğini zedelemektedir. Bu konuda
Hükûmet tarafından yapılan bir diğer yanlış ise Hükûmetin Oslo’da, Habur’da ve
Dolmabahçe’de yan yana oturduğu terörle ters düştüğünde, daha önce “çözüm” adı
altında elini kolunu bağladığı güvenlik güçlerimizi plansız bir şekilde sahaya
sürmekte ve güvenlik güçlerimiz, geçmişte Milliyetçi Hareket Partisinin yaptığı
tüm uyarılara rağmen, Hükûmetin devam ettiği yanlışlar sonucu canından aziz
bildiği vatan toprağına düşmektedir. 
Milliyetçi
Hareket Partisi olarak, iktidarın, ev ödevini teneffüste yetiştirmeye çalışan
öğrenci misali çalışmalar yapmaktan vazgeçerek ülke geleceğimizi ve devlet
işleyişimizi olumsuz yönde etkileme ihtimali yüksek konularda hassas ve özenli
davranmasını tavsiye ediyoruz. Milliyetçi Hareket Partisi olarak iktidarı,
Türkiye Cumhuriyeti’nin devleti ve milletiyle bölünmez bütünlüğünü canlarıyla kanlarıyla
savunan güvenlik güçlerimizin özlük haklarını…
(Mikrofon
otomatik cihaz tarafından kapatıldı)
MEHMET
PARSAK (Devamla) – …mesleki şeref ve haysiyetlerini korumaya ve yükseltmeye
yönelik çalışmaya davet ediyor, bu vesileyle bir kere daha hepinizi saygılarımızla
selamlıyorum. (MHP sıralarından alkışlar) 
BAŞKAN
– Teşekkür ederim Sayın Parsak.
Gruplar
adına olan konuşmalar sona ermiştir.
Şimdi,
şahısları adına söz talep eden sayın milletvekillerine söz vereceğim.
Şahsı
adına ilk konuşmacı Mustafa Şükrü Nazlı, Kütahya Milletvekili.
Buyurunuz
Sayın Nazlı. (AK PARTİ sıralarından alkışlar)
MUSTAFA
ŞÜKRÜ NAZLI (Kütahya) – Sayın Başkan, değerli milletvekilleri; 277 sıra sayılı
Kolluk Gözetim Komisyonu Kurulması ve Bazı Kanunlarda Değişiklik Yapılması
Hakkında Kanun Tasarısı’nın ikinci bölümü üzerine şahsım adına söz almış
bulunuyorum. Bu vesileyle sizleri ve aziz milletimizi saygıyla selamlıyorum.
Sözlerime başlamadan önce mübarek Miraç Kandili’nizi
kutluyor, ülkemize ve İslam âlemine hayırlar getirmesini temenni ediyorum.
Son
günlerde özellikle Bursa, Gaziantep, Diyarbakır ve Şemdinli’de gerçekleştirilen
hain saldırılarda hayatını kaybeden güvenlik güçlerimize Allah’tan rahmet
diliyorum. Asırlardır birlikte yaşadığımız bu coğrafyada terörle mücadele
esnasında canlarını hiç düşünmeden feda eden aziz şehitlerimizi rahmet ve
minnetle anıyorum. Şehit yakınlarımıza, gazilerimize ve terörle mücadeleye
devam eden tüm güvenlik güçlerimize şükranlarımı sunuyorum.
Bugün
dualarımız aynı zamanda Halep’te. Gönül coğrafyamızın başkentlerinden olan
Halep yanıyor, dünya seyrediyor. Esed güçleri ve Rusya tarafından yapılan
saldırılarda on günde 290 kişi şehit oldu, 3.150 kişi yaralandı, 2.100 aile
zarar gördü, 700 bina yıkıldı, 30 bin insan muhtaç durumda. 600 hava saldırısı
gerçekleştirildi, 3 binin üzerinde de füze saldırısı oldu. Bu katliamı yapan
Esed güçleri ve Rusya’yı ve onlara destek veren her türlü örgütü ve ülkeyi de
buradan lanetliyorum. 
Değerli
milletvekilleri, görüşmekte olduğumuz tasarıyla kolluk şikâyet sisteminin daha
etkili ve hızlı işleyişini sağlamak, şeffaflığı ve güvenilirliği artırmak,
kolluk şikâyet sistemine duyulan güvenin daha üst seviyelere taşınmasını
sağlamak amaçlanmaktadır. Devletimizin temel görevlerinden biri, bireylerin
Anayasa ve yasalarla güvence altına alınmış temel hak ve özgürlüklerini korku
ve endişeden uzak, güven içerisinde kullanmasını sağlayacak ortamları
hazırlamaktır. Bu fonksiyonların icrasında birincil kurumlar kolluk
birimleridir. Güvenlikli ortamı sağlarken ortaya çıkan bazı olaylarda diğer
kamu görevlilerinin sahip olmadığı birtakım yetkilerle donatılan kolluk
kuvvetleri tüm dünyada olduğu gibi arama, zor kullanma ve özgürlüğü kısıtlama
gibi yetkilerle olaylara müdahale etmektedir. Bu derece önemli yetkilerin
kullanılması kolluk görevlilerini diğer kamu görevlilerine göre daha fazla
şikâyete açık hâle getirmekte ve bu şikâyetler özellikle kötü muamele ve
işkence gibi zaman zaman kamuoyunda geniş yankı bulabilecek şekilde ortaya
çıkmaktadır. Bu yetkilerin kanun çerçevesinde, toplumun beklentileri
istikametinde kullanılıp kullanılmadığının tespiti ve bu durumun kamuoyuyla
paylaşılması önem arz etmektedir. 
Görüşmekte
olduğumuz tasarı hazırlanırken, Avrupa Birliği ülkelerindeki mevcut şikâyet
sistemi incelendi, vatandaşla bire bir anketler yapıldı, ilgili kamu kurum ve
kuruluşlarıyla değerlendirildi, sivil toplum örgütleriyle yapılan istişareler
sonrasında nihayet İçişleri Komisyonumuzla görüşülerek bugün Genel Kurul
gündemimize gelmiş oldu. Kolluk Gözetim Komisyonu kurulmasıyla sistemdeki
hâlihazırda uygulanmakta olan mevcut şikâyet sistemi ve idari soruşturma
sistemi güçlendirilmektedir. Mevcut yapı devam etmekle beraber, bazı ekler
getirilmesiyle birlikte ceza yargılama sisteminde bir değişiklik
öngörülmemektedir. Yani, savcıların ve yargının yetkileri aynen devam
etmektedir. 
Kolluk
şikâyet sisteminin etkin bir şekilde çalışması, halkın devlete olan güven
duygusunun güçlendirilmesi açısından modern demokrasilerde büyük önem
taşımakta. Başta Avrupa Birliği ülkelerinde olmak üzere pek çok ülkede bu yönde
yasal düzenlemelere gidilmektedir. Tasarıyla, kamuoyunun ve kolluk teşkilatı
personelinin kolluk şikâyet sistemine güven duygusunun daha da üst seviyelere
taşınması hedeflenmekte, diğer taraftan kolluk görevlileri hakkında yapılan
şikâyetlerle ilgili kayıt ve soruşturma sistemlerinin altyapısı da Avrupa
Birliği standartlarına ulaştırılmaktadır. Kurulacak olan komisyon, ihbar ve
şikâyetlerle ilgili resen mevcut mekanizmayı harekete geçirecek, Emniyet Genel
Müdürlüğü, Jandarma Genel Komutanlığı ve Sahil Güvenlik Komutanlığında görev
yapan kolluk personelini kapsayacaktır. Kolluk Gözetim Komisyonu, halkın ve
kolluk personelinin şikâyet sistemine güvenini artırıcı ceza yargılama sistemi
dışında ek bir merci olması bakımından önem arz eden bir komisyon olacaktır. 
Bu
düşünce ve duygularla kanun tasarısının ülkemize hayırlı olmasını temenni
ediyor, ülkemizin birliği ve bütünlüğünü, milletimizin can ve mal güvenliğini
koruyan güvenlik güçlerimize görevlerinde muvaffakiyetler temenni ediyor,
hepinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Nazlı. 
Şahsı
adına ikinci konuşmacı Baki Şimşek, Mersin Milletvekili.
Buyurunuz
Sayın Şimşek. (MHP sıralarından alkışlar) 
BAKİ ŞİMŞEK (Mersin) – Sayın Başkan, değerli
milletvekilleri; görüşülmekte olan Kolluk Gözetim Komisyonu Kurulması Kanun
Tasarısı üzerinde şahsım adına söz almış bulunmaktayım. Yüce heyetinizi
saygıyla selamlıyorum.
Tüm İslam âleminin Miraç Kandili’ni kutluyorum. Miraç
Kandili vesilesiyle, inşallah, bütün İslam âleminde akan kanın ve gözyaşının
sona ermesini temenni ediyorum.
Ayrıca, 3 Mayıs Türkçülük Günü’nü kutluyor, 1944
yılından bu tarafa kutlanan, bugüne sebebiyet veren, işkenceler çeken, çileler
çeken, sürgünlere giden başta Başbuğ Alparslan Türkeş olmak üzere Ziya Gökalp
ve diğer dava arkadaşlarımıza Allah’tan rahmet diliyoruz.
Tabii, şehitlerimiz gelmeye devam ediyor. Son 5 günde
25 şehit, 100’ün üzerinde yaralımız var. Bütün şehitlerimize Allah’tan rahmet
diliyorum.
Türkiye’de, maalesef, uygulanan yanlış politikalar
sebebiyle, başta Kilis olmak üzere, doğu ve güneydoğunun birçok yerinde olaylar
yoğun şekilde devam etmekte ama Kilis’le ilgili maalesef hâlâ gerekli tedbirler
alınmamakta ve Kilis, şu anda boşaltılmakta, Kilis’teki halkın birçoğu
Kilis’ten göç etmekte. 
Ülkenin valilik görevini yapan görevlisi, Kilis’teki
insanlara “Abdestli gezin, abdestsiz dolaşmayın.” demekte, kadın ve aileden
sorumlu Devlet Bakanı da, Kilis’teki insanlara terapi yapmak üzere uzmanların
gönderileceğini söylemekte.
Devletimizin gerekli tedbirleri almasını, meşru müdafaa
hakkını kullanmasını bekliyoruz. Bu bölgedeki insanların çoğunluğu zaten göçten
büyük sorun yaşayıp, seçim bölgem olan Mersin’e gelmektedir. Mersin, 300 binin
üzerinde Suriyeli misafir etmektedir ve doğudan gelen göçlerle beraber 400
binin üzerinde göçmenle karşı karşıya kalmıştır.
İşsizlik zaten Mersin’de üst düzeydedir. Şu anda
tarımın ve narenciyenin de çökmesiyle Mersin çok zor bir durumda kalmıştır. 
Bu
vesileyle, Suriyeliler her türlü imkândan bizim insanlarımızdan daha iyi
şartlarda faydalanmaktadır. Türkiye’de yaşayan bir Türk insanı devlet
hastanelerinde istediği gibi muayene olamazken bir Suriyeli istediği gibi
hastaneye gidebilmektedir. Suriyeli bir öğrenci üniversite sınavında bizim gençlerimizden
daha ayrıcalıklı bir şekilde faydalanabilmektedir. Hükûmetimizin öncelikli
görevi Türk insanının mutluluğunu ve refahını sağlamaktır, güvenliğini
sağlamaktır ama maalesef, Türkiye’deki insanların konut sorununu çözemeyen
Hükûmet, Suriyelilere konut yapma projeleri açıklıyor. 
AB
yasaları çıkarmakla meşgul oluyoruz, başkanlık ve yeni anayasa hayalleri
kuruyoruz ama Türk insanının gündeminde bizim konuştuğumuz maddeler yok; Türk
insanı, maalesef, yokluk ve yoksullukla mücadele ediyor. 
Şu
anda Erdemli’de domatesin kilosu 100 kuruş. 
Rize,
İzmir ve diğer bölgeler narenciye teşvikini alırken seçim bölgem olan
Mersin’in, Türkiye’nin en büyük ihracatını yapan Mersin’in narenciye teşviki
ödenmemiştir. 
Maalesef,
biz bu yasalarla uğraşırken taşeron işçilerin konusu hâlâ gündeme
gelmemektedir. 720 bin işçiyi Taşeron Yasası’yla kadroya alacağımızı söyledik
ama hâlâ bekletmekteyiz. Yasanın içeriği ortaya çıktıkça yeni hayal
kırıklıkları ortaya çıkıyor. Bunlara sendika hakkı vermiyoruz, sosyal haklardan
faydalandırmıyoruz, maaşında artış yapmıyoruz. 
Meclisin
birinci görevi, Türkiye’nin gerçek sorunlarıyla uğraşmaktır, terörü çözmektir,
işsizliği çözmektir ve gerçek gündemle Türkiye’yi yönetmektir.
Bu
duygu ve düşüncelerle yüce heyetinizi saygıyla selamlıyorum. (MHP sıralarından
alkışlar)
BAŞKAN
– Teşekkür ederim Sayın Şimşek.
Şimdi
ikinci bölüm üzerinde on beş dakika süreyle soru-cevap işlemi
gerçekleştireceğim, sisteme giren sayın milletvekillerine söz vereceğim.
Sayın
Arslan…
KAZIM
ARSLAN (Denizli) – Sayın Başkanım, Çevre ve Şehircilik Bakanına soruyorum:
Sanayi ve şehir atıklarının arıtılmadan Menderes’e verilmesi sonucu Menderes
havzasının kirlendiği, nehrin kirlenmesine bağlı olarak sulama yapılan
arazilerin çoraklaştığı gözlenmektedir. Büyük Menderes havzası Türkiye’nin
tarımsal potansiyeli yüksek alanlarıdır. Hızlı sanayileşme ve kentleşme
sonucunda oluşan sanayi ve evsel atıklar ile hatalı kullanılan suni gübreden
kaynaklanan tarımsal kirlilik nehir ekosistemini ve havza verimliliğini olumsuz
etkileyerek sürdürülebilir tarımı tehdit etmektedir. Bunları düzeltmek için
hangi tedbirleri almayı düşünüyorsunuz?
İkinci
sorum, Babadağ Çukurbağ küme evleri yakınında bulunan 3 baz istasyonunun
bulunduğu alanda, baz istasyonlarının çevresinde bulunan ağaçlarda sararma,
kuruma gibi etkiler görülmektedir ve bölge halkı tarafından son yıllarda kanser
vakalarında artış olduğu dile getirilmektedir. 3 baz istasyonunun etkileri
açıkça gözlenirken şehir merkezinde ve ülke genelinde baz istasyonları hızla
artmaya devam etmektedir. Bunlarla ilgili ne tür tedbirler almayı
düşünüyorsunuz?
Teşekkür
ederim.
BAŞKAN
– Teşekkür ederim Sayın Arslan.
Başka
soru olmadığından size söz veriyorum.
Buyurunuz
Sayın Bakan.
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Teşekkür ederim Sayın
Başkan.
Öncelikle,
ilk soruya cevap vermek istiyorum. Türkiye’nin 7 havzası üzerinde detaylı
çalışmalarımız başladı. Bu bölgelerde hem projeler üreteceğiz hem de buradaki
kirlenmeye karşı çevreyi koruyacak tedbirler alacağız. Bununla ilgili detaylı
bilgiyi sayın vekilimize yazılı olarak da sunarım.
İkincisi
“Çukurbağ’da 3 baz istasyonun yaptığı etkiler noktasında bir tedbir almayı
düşünüyor musunuz?” dedi, bu konu aslında bizim konumuz değil ama bu konuyla
ilgili, ilgili bakanlıklara bilgi verip onlardan da yazılı bir cevap alırız.
Teşekkür
ediyorum.
BAŞKAN
– Teşekkür ederim Sayın Bakan.
Soru-cevap
işlemi sona ermiştir.
6’ncı
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 6’ncı maddesinin (1)’inci fıkrasında
yer alan “sevk ve idaresinde” ibaresinin “yürütülmesinde” şeklinde
değiştirilmesini arz ve teklif ederiz.

 İdris Baluken Çağlar
Demirel Müslüm Doğan
 Diyarbakır Diyarbakır İzmir
 Behçet Yıldırım Burcu
Çelik Özkan  Alican Önlü
 Adıyaman Muş Tunceli
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 277 sıra sayılı “Kolluk Gözetim Komisyonu Kurulması ve Bazı Kanunlarda Değişiklik
Yapılması Hakkında Kanun Tasarısı’nın 6’ncı maddesinin (2)’nci fıkrasında geçen
“Bakanlık tarafından hazırlanarak” ibaresinin “Bir ay içinde Bakanlık
tarafından hazırlanarak” olarak değiştirilmesini arz ve teklif ederiz.
 
Muhammet Rıza Yalçınkaya Hayati
Tekin Murat Bakan 
 Bartın Samsun İzmir
 Onursal Adıgüzel Tanju
Özcan Zeynel Emre
 İstanbul Bolu
 İstanbul Mahmut Tanal Engin
Özkoç
 İstanbul Sakarya
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkanım.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan.
BAŞKAN
– Önerge hakkında konuşmak isteyen Zeynel Emre, İstanbul Milletvekili. (CHP
sıralarından alkışlar)
Buyurunuz
Sayın Emre.
ZEYNEL
EMRE (İstanbul) – Sayın Başkan, değerli milletvekilleri; 277 sıra sayılı Kolluk
Gözetim Komisyonu Kurulması ve Bazı Kanunlarda Değişiklik Yapılması Hakkında
Kanun Tasarısı’nın 6’ncı maddesi üzerine söz aldım, sizleri saygıyla
selamlarım.
Değerli
milletvekilleri, haftalardır burada neredeyse sabahlara kadar çalışıyoruz. Bir
amaç var, bir hedef var, vize muafiyeti için Avrupa Birliğinin istediği
yasaları, kanunları buradan hızla çıkaracağız. Hızla çıkaracağız ki
vatandaşımız da rahat rahat Avrupa’yı gezsin. Bu amaç doğrultusunda
görüştüğümüz yasalardan biri de bugünkü Kolluk Gözetim Komisyonuna ilişkin. 
Dünyada
tüm ülkelerin oldukça zorlandığı bir alan var. Kamu yararı, kamu güvenliği
kavramı ile bireysel hak ve özgürlükler, insan hakları kavramlarının çatıştığı,
çeliştiği alan tüm yönetim sistemlerinde tartışma konusudur. Bu meseleyi
bütüncül olarak ele almazsak yanılgıya düşeriz. Anayasalar, kanunlar, tüzükler
esas itibarıyla insanların bir arada yaşamasına yöneliktir, bu amaçla
hazırlanmıştır, bir arada yaşamanın kurallarıdır. Zaman içerisinde ihtiyaçlara
göre değiştirilebilir, buradaki önemli nokta halkın iradesidir, ancak mevcut
kanunlara, Anayasa’ya, tüzüklere herkesin uyması gerekir. Yasalara uymamanın
karşılığı vardır, yaptırımları vardır. Halk bu konuda kendisini yönetenleri
örnek alır, Cumhurbaşkanını örnek alır, Meclis Başkanını örnek alır, bakanları,
valileri örnek alır; Anayasa’yı tanıyıp tanımadıklarına bakar, kaymakamları
çağırıp “Mevzuata takılmayın.” deyip demediğine bakar ya da “Siz şimdi
gerekirse hukuku dinlemeyin, biz sonra gerekirse bir kanun çıkartırız.”
demesini önemser. Yukarıdan böyle bir irade gelirse aşağıdaki kolluk
görevlileri de kurallara uymakta zorlanır. Sonra da bu kolluk görevlilerine
“Biz kandırıldık, biz bir yanlış yaptık, yaptığımız yanlış sonucunda ülkedeki
güvenlik riski arttı, git bunu düzelt. Düzeltirken de insan hakkı ihlali yapma,
hukuka uygun davran, temel hak ve özgürlükleri gözet.” diyeceksiniz, sonuç ne
olacak? Değerli milletvekilleri, sonuçta, Avrupa İnsan Hakları Mahkemesi bizim
ülkeden giden dosyalara âdeta yetişemiyor. Sonuç: Ethem Sarısülük’ün, Ali
İsmail Korkmaz’ın, Berkin Elvan’ın, Abdullah Cömert’in ve daha nicelerinin
vurulması, kaybedilmesi. Sonuç: Hrant Dink’in katilinin kollukça görkemli bir
şeklide karşılanması. Örnekleri çoğaltabiliriz.
Değerli
milletvekilleri, bakın, bu ülkenin barışa ihtiyacı var, huzura ihtiyacı var; bu
başlıkta herkes mutabık, bu kürsüye çıkan herkes barıştan bahsediyor,
demokrasiden bahsediyor ancak şunu unutmayalım: Parlamentoda grubu bulunan 4
parti asgari müştereklerde uzlaşmadığı sürece, 550 milletvekili çalışma
arkadaşı olmadan bu ülkeye huzur gelmez. Temsilcileri kavga eden halk huzur
içinde yaşar mı? Bu gerçekçi mi? Meclis TV’nin yayını kaç defa kestiğine bakıp
Mecliste bir gün içerisinde kaç defa kavga edildiğini, kavga çıktığını
anlayabilen bir halkımız var.
Değerli milletvekilleri, konuşmalarımızı sosyal medyada
paylaşıyoruz, beni her hafta dinleyen seçmen diyecek ki belki de: “Ya, bu vekil
de hep aynı şeyleri söylüyor.” Maalesef, birkaç haftadan beridir görüştüğümüz
yasa tasarılarıyla ilgili benzer şeyleri söylüyorum. Kolluk Gözetim Komisyonu
ülkemiz açısından faydalı olabilir ancak tıpkı Batı’daki, Avrupa Birliği
ülkelerinde olduğu gibi, bir sivil otorite olarak kurulursa faydalı olur. Bu
hâliyle biz birbirimizi kandırmış olacağız. “Acaba Avrupa Birliği bunu
anlayacak mı, anlamayacak mı?” diye de bakacağız. 
Şunu söyleyelim: Ülkenin demokratikleşmesine yönelik
adımları biz kendiliğimizden de atabiliriz, niye Avrupa Birliğinin taleplerini
bekliyoruz? Daha iyisi bizde olsun. Önce biz yapalım. Geçmişte bunun da örnekleri
var. Bakın, biz 1934’te kadına seçme ve seçilme hakkını verirken Avrupa’da
birçok yerde yoktu bu. Bu Parlamentonun yaşı birçok ülkenin yaşından fazla.
Yeter ki niyet olsun, takiye yapmayalım, samimi olalım. Yani, biri çıksın,
desin ki: “Evet, burada kurulan Kolluk Komisyonu sivil bir otorite.” Açıkçası,
gülerler insana. İktidar baskısından ari bir şekilde inceleyeceksek, bunu öyle
alacaksak amenna, hepimiz destekleyelim ancak bu hâliyle birbirimizi kandırmış
olacağız.
Hepinize
saygılar sunuyorum. (CHP sıralarından alkışlar)
BAŞKAN
- Teşekkür ederim Sayın Emre.
Önergeyi
oylarınıza sunuyorum…
ÇAĞLAR
DEMİREL (Diyarbakır) - Karar yeter sayısı istiyoruz Başkanım.
BAŞKAN
- Karar yeter sayısı talebi vardır, oylamada karar yeter sayısını arayacağım.
Önergeyi
oylarınıza sunuyorum: Kabul edenler… Kabul etmeyenler… Karar yeter sayısı
yoktur. 
Birleşime
on dakika ara veriyorum. 
Kapanma Saati: 18.39
ÜÇÜNCÜ OTURUM
Açılma Saati: 18.50
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 84’üncü Birleşiminin Üçüncü
Oturumunu açıyorum.
İstanbul
Milletvekili Zeynel Emre ve arkadaşlarının önergesinin oylanmasında karar yeter
sayısı bulunamamıştı. Şimdi önergeyi yeniden oylarınıza sunacağım ve karar
yeter sayısı arayacağım.
Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
277 sıra sayılı
Kanun Tasarısı’nın görüşmelerine devam ediyoruz.
Komisyon
yerinde.
Hükûmet yerinde.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 6’ncı maddesinin (1)’inci fıkrasında
yer alan “sevk ve idaresinde” ibaresinin “yürütülmesinde” şeklinde
değiştirilmesini arz ve teklif ederiz.
Burcu
Çelik Özkan (Muş) ve arkadaşları
BAŞKAN –
Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN –
Hükûmet?
ÇEVRE VE
ŞEHİRCİLİK BAKANI FATMA GÜLDEMET SARI (Adana) – Katılmıyoruz Başkanım.
BAŞKAN – Önerge
hakkında konuşmak isteyen, Burcu Çelik Özkan.
Buyurunuz Sayın
Çelik Özkan. (HDP sıralarından alkışlar)
BURCU ÇELİK
ÖZKAN (Muş) – Teşekkür ederim Sayın Başkan. 
Değerli
milletvekilleri, burada çok şey konuşuyoruz ama çocuklarımız üzerine hiçbir şey
konuşamadığımızı düşünüyorum. Çocuklarımızın her alanda, toplumun içerisinde,
ailede, sokakta, bulundukları her alanda aslında tamamen farklı yaklaşılması
gereken kişiler olduğunu düşünüyorum. Burada bugün çocuklarımızın cezaevi
koşullarına, cezaevlerinde kalan çocuklar üzerine bazı hususlara değinmekte
yarar olduğunu düşünüyorum. 
Şimdi,
Türkiye'nin de taraf olduğu Birleşmiş Milletler Çocuk Hakları Sözleşmesi’nde ve
Türkiye'nin ulusal yasası olan Çocuk Koruma Kanunu’nda çocukların özgürlüğünden
yoksun bırakılmasının başvurulacak en son yöntem olarak düşünülmesi gerektiği
ve uygun olabilecek en kısa süreyle sınırlandırılması gerektiği hüküm altına
alınmıştır. Dolayısıyla, devletin ailesinden ayırarak yetiştikleri, yaşadıkları
yerlerden binlerce kilometre uzakta alıkoyduğu bu çocukları ulusal ve
uluslararası mevzuat ve kurallar çerçevesinde koruması ve kollaması yasal bir
zorunluluktur. Ancak gelin görün ki Türkiye tüm bu ulusal ve uluslararası
sözleşmelere rağmen, Türkiye cezaevlerinde 13 Ocak 2016 tarihi itibarıyla 1.667
tutuklu, 717 hükümlü olmak üzere 2.384 çocuk mahpus bulunmaktadır. Şimdi, bu
sayı, bizlere haklarında herhangi bir hüküm olmayan çocukların cezaevlerinde
tutulduğunu, Türkiye’deki adalet sisteminin çocukları korumaktan uzak olduğunu
açık bir şekilde göstermektedir. Türkiye’de İstanbul Maltepe, Ankara Sincan ve
İzmir Aliağa Şakran olmak üzere 3 tane çocuk ve gençlik kapalı ceza infaz
kurumu; İstanbul, Ankara ve Denizli’de olmak üzere ise 3 çocuk eğitimevi bulunmaktadır.
Adalet Bakanlığı tarafından müteahhitten kaynaklanan bir sorun olmadığı
takdirde 2016 yılında 288, 2017 yılında yine 288, 2018 yılında yine 288 kişi
kapasiteli Tekirdağ ili Çorlu ilçesindeki çocuk cezaevinin açılacağının
planlandığı da yine basına yansımıştır. 1.440 kapasite artışı hedeflenmekte
olan, 2016-2019 yılları arasında açılması planlanan bir eğitimevi olmadığı da
yine basına yansımıştır. Yine, 3 çocuk cezaevi dışında, yetişkinlerin
kapatıldığı birçok cezaevinde çocuklar yetişkinlerle aynı koşullarda şu anda
tutsak olarak yer almaktadır. Çocuk cezaevlerinde veya çocuk eğitimevlerinde
değil de yetişkinlerin kapatıldığı cezaevlerinde tutulan çocukların durumu
başlı başına bir sorun arz etmektedir. Yetişkinlerin kaldığı cezaevlerindeki
kurum personelinin çocuklara yaklaşımı konusunda hiçbir deneyim ve tecrübesi
olmadığı gibi, çocukların cezaevlerinde düzenlenen aktivitelere katılımı,
sosyal ve kültürel yaşama adapte olabilmeleri de imkânsız hâle gelmektedir.
Ayrıca, cezaevlerinde, yetişkinlerde olduğu gibi, çocuklar için de adli ve
siyasi ayrımı yapılmaması da başka bir sorundur. 
Değerli
arkadaşlar, cezaevlerinin fiziksel koşulları çocukların gelişimini sağlamaktan
çok uzaktır. Aşırı kalabalık, yetersiz sağlık koşulları, kötü muamele, özellikle
sosyal çalışmacılar olmak üzere personel yetersizliği ve cezaevlerindeki diğer
kişiler tarafından uygulanan şiddet ve istismar vakaları hapsedilen çocuklardan
gelen başlıca şikâyetlerdir. Çocukların cezaevlerinde çıplak aramalara maruz
kalması, kapalı görüş uygulamalarında arada bulunan camdan dolayı annesine,
yakınlarına sarılamaması, üç öğün yemek dışında su dâhil olmak üzere her şeyin
ücrete tabi tutulmuş olması başlıca önemli sorunlardır ve bizlerin buna çözüm
olması gerekiyor. 
Her
gün bizler çeşitli cezaevlerinden bu konulara ilişkin başvurular alıyoruz,
sadece bir tanesine değineceğim. Adana’da gerçekleşti, direkt okuyorum basına
yansıdığı hâliyle: “Mart ayının son günlerinde, Adana E tipi kapalı cezaevinde
kalan ailelerin şikâyetleri üzerine cezaevine giden avukatlar çocuklarla
görüşmüşlerdir. Gardiyanların çocukları sürekli denetledikleri, çocukların
hazır ol vaziyette bekletildiği, gardiyanlar tarafından çocuklara sürekli ‘Bana
başkanım diyeceksin.’ şeklinde dayatmaların söz konusu olduğu, bu hitabı
kullanmayan çocukların dövüldüğü tespitleri yapılmıştır. Ayrıca, siyasi
nedenlerle tutuklanan çocukların çıplak arama, hoş geldin dayağı adı altında
dövüldükleri, yine kameraların olmadığı her ortamda dayağa maruz kaldıkları,
hasta yahut yaralı, bakıma muhtaç çocukların tedavilerinin yapılmadığı tespit
edilmiştir.” Bir saat olan görüş sürelerinin on beş dakikayla sınırlı tutulduğu
bilgisi de yine tarafımıza ulaşan bilgiler arasındadır ne yazık ki. 
Hepimizin,
bu Parlamento çatısı altında bulunan herkesin bu konulara mutlaka duyarlılıkla
yaklaşması gerektiğini düşünüyor, hepinizi saygıyla selamlıyorum.
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Çelik Özkan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
6’ncı
maddeyi oylarınıza sunuyorum: Kabul edenler… Kabul etmeyenler… 6’ncı madde
kabul edilmiştir. 
7’nci
madde üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 7’nci maddesinin (2)’nci fıkrasının
ikinci cümlesinin sonundaki "Bu durum ihbar ve şikâyette bulunan kişilere
bildirilir." ibaresinin "Bu durum ihbar ve şikâyette bulunan kişilere
on gün içinde bildirilir." şeklinde değiştirilmesini arz ve teklif ederiz.
Saygılarımızla.
 Kadir Koçdemir  Nuri
Okutan  Erkan Haberal 
 Bursa  Isparta
 Ankara
 Ruhi Ersoy  Baki
Şimşek 
 Osmaniye  Mersin

Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 7’nci maddesinin (1)’inci fıkrasına
“İhbar veya şikâyetin elektronik ortamda yapılabilmesi için Bakanlık tarafından
gerekli tedbirler alınır.” ibaresinin eklenmesini arz ve teklif ederiz. 
 İdris Baluken  Çağlar
Demirel  Müslüm Doğan 
 Diyarbakır  Diyarbakır
 İzmir
 Behçet Yıldırım  Mahmut
Celadet Gaydalı  Alican Önlü
 Adıyaman  Bitlis
 Tunceli
BAŞKAN
– Şimdi, maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı’nın 7’nci maddesinin (2)’nci
fıkrasının aşağıdaki şekilde değiştirilmesini arz ve teklif ederiz. 26/4/2016
 Muhammet Rıza Yalçınkaya Murat
Bakan Hayati Tekin 
 Bartın  İzmir
 Samsun
 Tanju Özcan  Mahmut
Tanal  Onursal Adıgüzel
 Bolu İstanbul
 İstanbul
 Engin Özkoç Kazım
Arslan
 Sakarya Denizli
"(2)
İhbar ve şikâyetlerin soyut ve genel nitelikte olmayan, ilgili olduğu kişi veya
olayların açıkça belirtilen, iddiaların ciddi bulgu ve belgelere dayandığı ve
sıhhati şüpheye mahal vermeyecek belgelerle ortaya konmuş olan ihbar ve
şikâyetler sonucu işlem başlatılabilir. Bu şartları taşımadığı, doğrudan veya
yapılan araştırma sonucunda anlaşılan ihbar ve şikâyetlerle ilgili olarak,
soruşturma izni vermeye yetkili mercilerce veya disiplin amirlerince, 2/12/1999
tarihli ve 4483 sayılı Memurlar ve Diğer Kamu Görevlilerinin Yargılanması
Hakkında Kanun ya da disiplin mevzuatına göre işlem yapılmaz. İhbar ve şikâyet
bulunan kişi, ihbar ve şikâyetin takibi konusunda kurul tarafından
bilgilendirilmek isterse, kişisel iletişim bilgilerini kuruma bildirebilir.
Kurul bu koşulda, ihbarı yapan kişiyi, soruşturmanın gidişatına göre
bilgilendirir. İşleme konulmayan ihbar ve şikâyetlerle ilgili bilgiler ise, hakkında
ihbarda bulunulan kolluk görevlisinin kişisel bilgileri ve ihbar ve şikâyete
konu olan iddia konu edilmeden, yalnızca vaka olarak ve istatistiki verilerin
elde edilebilmesi amacıyla Merkezi Kayıt Sistemi'ne işlenir. İhbar veya
şikâyette bulunan kişilerin kimlik bilgileri gizli tutulur."
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Başkan.
BAŞKAN
– Önerge hakkında konuşmak isteyen Kazım Arslan, Denizli Milletvekili. 
Buyurunuz
Sayın Arslan. (CHP sıralarından alkışlar)
KAZIM
ARSLAN (Denizli) - Sayın Başkan, değerli milletvekilleri; öncelikle, hepinizi
sevgiyle, saygıyla selamlıyorum. 277 sıra sayılı Kolluk Gözetim Komisyonu
Kurulması ve Bazı Kanunlarda Değişiklik Yapılmasıyla İlgili Tasarı’nın 7’nci
maddesinde istediğimiz değişiklikle ilgili söz aldım. 
Öncelikle,
Miraç Kandili’nizi kutluyorum. Ayrıca, şimdiye kadar şehit olmuş olan kolluk kuvvetlerimiz
için Allah’tan rahmet diliyorum, ailelerine de başsağlığı diliyorum.
Şimdi,
7’nci maddede Kolluk Komisyonunun merkezî sisteminin oluşmasıyla ilgili, bu
konuda yapılan ihbar ve şikâyetlerin aynı komisyonda toplanmak suretiyle ve
takibinin de buradan yapılması suretiyle kolluk görevlerinin daha düzenli, daha
disiplinli, daha iyi bir şekilde yürütülmesine olanak sağlayacak bir yasa
olmasını temenni ediyorum. Ancak, bugünkü mevcut yapı içinde özellikle, kolluk
kuvvetlerimizin yetişmesine olanak sağlayan polis okullarımızın, kolejlerimizin
kapatılmış olması, Polis Akademisinin kapatılmış olması ve burada okumuş olan,
orada öğrenim görmüş olan arkadaşlarımızın ortada kalması ve birçoklarının da
iş bulamaması ve mağdur olması sebebiyle de öncelikle, bu kanunla birlikte
onların da mağduriyetlerinin giderilmesi yönünde bir çalışmanın olmasının
mutlaka uygun olacağını söylemek isterim. Çünkü değerli arkadaşlarım, Polis
Akademisine giren, polis kolejine giren arkadaşlarımız oranın şartlarını kabul
ederek ve kendisini o meslekte yetiştirip iş sahibi olmak, görev almak, yetki
sahibi olmak üzere okula kaydediliyor ama daha sonra okul kapatılmak suretiyle
bir kısım öğrencilere görev verilirken kurayla, bir kısmına da maalesef
verilmiyor, mağdur ediliyor. O nedenle, öncelikle bu okulların yeniden
açılmasına olanak sağlamak ve ayrıca bu okulların kapatılması sebebiyle mağdur
olan kardeşlerimizin mutlaka mağduriyetlerinin giderilmesi noktasında bir
çalışma yapmaya ihtiyaç olduğunu belirtmek isterim.
Değerli
arkadaşlarım, değerli milletvekilleri; bakın, birçok kolluk kuvvetinde görev
alan arkadaşlarımızın polis kolejlerinde, Polis Akademisinde yetişmeleri
hâlinde görev ve sorumluluklarını daha iyi yaptıklarını gözlemliyoruz ama onun
dışında, lise mezunu olup da, üniversite mezunu olup da iş bulamadığı için
polis olmak isteyen ve polislik mesleğine giden arkadaşlarımızın çoğunun
görevlerini tam anlamıyla iyi bir şekilde yapamadığını da görüyoruz. O nedenle,
bu arkadaşlarımızın görevlerini hem iyi yapmaları yönünde hem de takip
edilmeleri yönünde bu komisyonun da bir görev yapacağını düşünüyorum ancak ne
olursa olsun, meslekten yetişen insanların görevini yapması kadar ve mesleğini daha
iyi icra etmesi kadar güzel bir şey, iyi bir şey mutlaka yoktur. Onun için, bu
arkadaşlarımızın, kolluk görevi yapan arkadaşlarımızın çok önemli görev icra
etmeleri sebebiyle, güvenliği sağlamaları sebebiyle halkla ilişkilerini iyi
sürdürmelerine olanak sağlamak için eğitimlerinin ve öğretimlerinin çok iyi bir
şekilde yapılmasına ve yaptırılmasına da olanak sağlamak gerektiğini
düşünüyorum. O nedenle, öncelikle kapatılmış olan polis kolejlerinin, Polis
Akademisinin açılmasına olanak sağlamak için bir çalışma yapmaya ihtiyaç var.
Ayrıca, bu okullarda okuyup da kura sonucunda mesleğe girememiş olan, mağdur
olmuş olan polis kardeşlerimizin de mağduriyetlerinin giderilmesine ihtiyaç
var. 
Ayrıca,
kolluk kuvvetlerinin de yaptıkları görev sırasında halkımıza farklı farklı
davranmanın ötesinde aynı eşitlikte, aynı şekilde davranmasına da ihtiyaç var.
Özellikle öğrencilere karşı yaptıkları yanlış hareketlerden ve baskılardan da
vazgeçmelerine ihtiyaç var diyorum, hepinizi saygıyla sevgiyle tekrar
selamlıyorum.
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Arslan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 7’nci maddesinin (1)’inci fıkrasına
“İhbar veya şikâyetin elektronik ortamda yapılabilmesi için Bakanlık tarafından
gerekli tedbirler alınır.” ibaresinin eklenmesini arz ve teklif ederiz. 
Mahmut
Celadet Gaydalı (Bitlis) ve arkadaşları
BAŞKAN –
Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN –
Hükûmet?
ÇEVRE VE
ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan.
BAŞKAN – Önerge
hakkında konuşmak isteyen Mahmut Celadet Gaydalı, Bitlis Milletvekili.
Buyurunuz Sayın
Gaydalı. (HDP sıralarından alkışlar) 
MAHMUT CELADET
GAYDALI (Bitlis) – Sayın Başkan, değerli milletvekilleri; sözlerime başlamadan
önce İslam âleminin ve gerçek Müslümanların mübarek Miraç Kandili’ni
kutluyorum.
Halkların
Demokratik Partisi ve grubum adına 277 sıra sayılı Kanun Tasarısı’nın 7’nci
maddesi üzerinde söz almış bulunmaktayım. Sizleri ve kamuoyunu saygıyla
selamlarım.
Değerli
milletvekilleri, maddeyle kolluk görevlileri hakkında yapılan şikâyetlerin
izlenmesi amacıyla oluşturulacak olan merkezî kayıt sistemi düzenlenmektedir.
Fakat bu maddede en dikkat çekici hususlardan biri “Kurulacak olan bu merkezî
kayıt sisteminde kolluk güçleri hakkında ihbarda bulunan veya şikâyet eden
kişinin kişisel bilgileri, merkezî kayıt sistemine işleyeceği veriler kişisel
veri olarak sayılacaktır.” kısmıdır. Madde gerekçesinde de “…kişisel verilerden
sayılmakta olup, hukuka aykırı olarak bu verileri kaydeden, yayan, ele geçiren
veya yok edenler hakkında TCK’da öngörülen müeyyideler uygulanacaktır.”
denilmektedir. Fakat bugüne kadar, özellikle kişisel veriler konusunda devletin
pratiği ortadadır. 
Hepinizin
çok iyi bildiği gibi, 50 milyon insanın kişisel verileri bazı sitelerde
yayınlanıyor. Bu hususta kurulacak olan bir merkezî kayıt sisteminin
güvenliğini nasıl ve ne şekilde sağlayacaksınız, gerçekten bunun
cevaplandırılması gerektiği inancındayım. 
Diğer
bir konu ise fişleme operasyonlarıdır. Muhtarlardan devlet dairelerinde görev
yapan memurlara kadar herkesi bu fişleme sarmalının bir ucu hâline getiren bir
anlayış hüküm sürmektedir. Bugün, iktidar gibi düşünmeyen, toplumun her
kesiminden yurttaşlarımıza yönelik fişleme yapıldığı artık bilinen bir
gerçektir. İnsanlar kimliklerinden, inançlarından, düşüncelerinden, siyasal
görüşlerinden, yaşam tarzlarından dolayı fişlenmektedir. Yakın tarihimizde buna
ilişkin onlarca örnek sıralamak mümkündür.
Bugün,
kolluk güçlerine yönelik en ufak bir eleştiriyi dahi suç sayan, vatana ihanetle
eş değer gören, bu anlamda, hukuku askıya alan bir anlayışla karşı karşıyayız.
Bugün, kolluk güçlerinin uygulamalarından dolayı mağdur olacak kişilerin,
şikâyet hakkını kullanırken fişlenmeyeceklerinin, hatta hakkında çeşitli
yaptırımlar uygulanmayacağının, maalesef garantisi yoktur. 
Değerli
milletvekilleri, maddenin (2)’nci fıkrasına bakıldığı zaman, “İhbar ve
şikâyetlerin soyut ve genel nitelikte olmaması, ilgili olduğu kişi veya
olayların belirtilmesi…” denilmektedir. Bu konuyla ilgili olarak, özellikle,
“…genel nitelikte olmaması…” denilerek bahsi geçen ihbar veya şikâyetlerin
hangi perspektifte ele alınacağı konusunda bir şüphe yaratmaktadır. 
Özellikle
suç ve ceza konuları son zamanlarda adilane bir biçimde uygulanmamaktadır.
Devlet, suçu ve suçluyu kendi çıkarları doğrultusunda değerlendirmekte ve bu
yönde yargı üzerinde bir hegemonya kurmaktadır. Zaten genel anlamda sistem için
öngörülen hususlar incelendiği zaman, İçişleri Bakanlığına bağlı vali ve
kaymakamlar tarafından sistemin kontrol edilmesi ve izlenmesi hedeflenmektedir.
Vali ve kaymakamların, hatta İçişleri Bakanlığının emirleri doğrultusunda
kolluk kuvvetlerinin uyguladığı hak ihlalleri ve topluma yönelik şiddet had
safhadadır. Bu doğrultuda, bu sistemde, açıkçası, “Kimi kime şikâyet
ediyorsun?” durumu söz konusudur. Maalesef, geçmiş ve mevcut pratik durum böyle
bir düzenlemede güven sorunu oluşmasına neden olacaktır. Zaten toplum içinde
devlet tarafından fişlenme korkusu yer almaktayken bu sisteme insanlar tüm
bilgileri nasıl güven içinde kaydedebilir? Bu sorunu aşmanın tek yolu ancak tam
bağımsız bir yargı sistemi, demokratik ve şeffaf bir yönetim anlayışıyla mümkün
olabilir. Toplumsal kutuplaşmanın toplumun iliklerine kadar yaygınlaştırıldığı
böylesi bir yönetim anlayışı söz konusu oldukça, maalesef bu düzenlemeler kâğıt
üzerinde kalacak, pratikte farklı amaçlara hizmet edecektir.
Son
olarak da şunu belirtmek istiyorum: Yüzlerce önemli davada bugüne kadar tek bir
kolluk gücüne ceza vermeyen, kolluk gücünü koruma altına alan bu yönetim nasıl
olacak da…
(Mikrofon
otomatik cihaz tarafından kapatıldı)
MAHMUT
CELADET GAYDALI (Devamla) – …bu kanunun gereğini yerine getirecektir. Şikâyet
edilenin değil de şikâyet edenin bir kez daha mağdur edileceği yönünde derin
kaygılar duymaktayım. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Gaydalı.
Önergeyi
oylarınıza sunuyorum…
III.- YOKLAMA
(HDP
sıralarından bir grup milletvekili ayağa kalktı)
ÇAĞLAR
DEMİREL (Diyarbakır) – Yoklama istiyoruz Başkan, yoklama talebimiz var.
BAŞKAN
– Önergeyi oylarınıza sunmadan önce yoklama talebi istenmiştir. Dolayısıyla,
önce yoklama işlemini gerçekleştireceğim.
Şimdi,
yoklama talebinde bulunan sayın milletvekillerini tespit edeceğim.
Sayın
Demirel, Sayın Kerestecioğlu Demir, Sayın Taşdemir, Sayın Irgat, Sayın Toğrul,
Sayın Adıyaman, Sayın Zeydan, Sayın Yiğitalp, Sayın Aydoğan, Sayın Kaya, Sayın
Yıldırım, Sayın Özkan, Sayın Yıldırım, Sayın Gaydalı, Sayın Fırat, Sayın Aslan,
Sayın Ataş, Sayın Becerekli, Sayın Öcalan, Sayın Özgökçe Ertan.
Yoklama
işlemini başlatıyorum.
İki
dakika süre veriyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 7’nci maddesinin (2)’nci fıkrasının
ikinci cümlesinin sonundaki "bu durum ihbar ve şikâyette bulunan kişilere
bildirilir" ibaresinin "bu durum ihbar ve şikâyette bulunan kişilere
on gün içinde bildirilir" şeklinde değiştirilmesini arz ve teklif ederiz.
Saygılarımızla
Nuri Okutan (Isparta) ve
arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan.
BAŞKAN
- Gerekçeyi okutuyorum:
Gerekçe:
Tasarının “Merkezî kayıt sistemi” başlıklı 7’nci maddesinin ikinci fıkrasının
birinci cümlesinde ihbar ve şikâyetler ile şartlar sıralanmış, ikinci
cümlesinde de bu şartları taşımayan başvurulara işlem yapılmayacağı ve durumun
ihbar veya şikâyette bulunan kişilere bildirileceği hüküm altına alınmaktadır.
Ancak ne zaman bildirileceğine dair bir süre belirtilmemiştir. Değişiklik önergesiyle
bu süre on gün olarak belirlenmekte, başvuruların sürüncemede kalması
önlenmekte ve böylece keyfîliğin önüne geçilmektedir
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
7’nci
maddeyi oylarınıza sunuyorum: Kabul edenler… Kabul etmeyenler… 7’nci madde
kabul edilmiştir.
8’inci
madde üzerinde üç adet önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 8’inci maddesinin (1)’inci fıkrasının
(b) bendinde yer alan "Söz konusu suçlarla ilgili ön incelemeler ve/veya
disiplin soruşturmalarının valiliklerce veya kaymakamlıklarca yapılması
halinde, bu işlemler imkânlar ölçüsünde mülkî idare amirliği hizmetleri
sınıfında bulunan görevliler tarafından yürütülür" ibaresinin tasarı
metninden çıkarılmasını arz ve teklif ederiz.
 İdris Baluken Çağlar
Demirel Müslüm Doğan
 Diyarbakır Diyarbakır
 İzmir
 Behçet Yıldırım Alican
Önlü Filiz Kerestecioğlu Demir
 Adıyaman Tunceli İstanbul
Türkiye Büyük Millet Meclisi
Başkanlığına
Görüşülmekte
olan 277 sıra sayılı Kanun Tasarısı’nın 8’inci maddesinin (1)’inci fıkrasının
(c) bendinin aşağıdaki şekilde değiştirilmesini arz ve teklif ederiz. 
Saygılarımızla.

 Kadir Koçdemir Nuri
Okutan Erkan Haberal
 Bursa Isparta Ankara
 Baki Şimşek  Ruhi
Ersoy 
 Mersin Osmaniye
c)
Yetkili makamlarca ön inceleme ve/veya disiplin soruşturmasını icra etmek üzere
mülkiye müfettişi görevlendirilmesi durumunda, diğer idari mercilerce
başlatılmış olan ön inceleme ve/veya disiplin soruşturmaları, mülkiye
müfettişine devredilir. Komisyonun kendisi doğrudan ön inceleme ve/veya
disiplin soruşturması yapmaz. 
BAŞKAN
– Şimdi maddeye en aykırı önergeyi okutup işleme alacağım. 
Türkiye Büyük Millet Meclisi
Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı’nın 8’inci maddesinin (a) bendinin
madde metninden çıkartılmasını arz ve teklif ederiz. 
 Muhammet Rıza Yalçınkaya Hayati
Tekin Murat Bakan
 Bartın Samsun İzmir
 Tanju Özcan Engin
Özkoç Mahmut Tanal
 Bolu Sakarya İstanbul
 Onursal
Adıgüzel
 İstanbul
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkanım.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Başkan.
BAŞKAN
– Önerge hakkında konuşmak isteyen?
Gerekçe
mi Sayın Altay?
ENGİN
ALTAY (İstanbul) – Gerekçe…
BAŞKAN
– Gerekçeyi okutuyorum:
Gerekçe

Yasanın
amacına uygun olarak kolluk güçlerinin etkin denetimi ve soruşturulması
amaçlanır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 8’inci maddesinin (1)’inci fıkrasının
(c) bendinin aşağıdaki şekilde değiştirilmesini arz ve teklif ederiz. 
Saygılarımızla.
Kadir
Koçdemir (Bursa) ve arkadaşları
c)
Yetkili makamlarca ön inceleme ve/veya disiplin soruşturmasını icra etmek üzere
mülkiye müfettişi görevlendirilmesi durumunda, diğer idari mercilerce
başlatılmış olan ön inceleme ve/veya disiplin soruşturmaları, mülkiye
müfettişine devredilir. Komisyonun kendisi doğrudan ön inceleme ve/veya
disiplin soruşturması yapmaz.
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan. 
BAŞKAN
– Hükûmet? 
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan. 
BAŞKAN
– Gerekçeyi okutuyorum:
Gerekçe:
Komisyonun
adı “Kolluk Gözetim Komisyonu” olmasına rağmen, görevleri kayıt altına alma ve
izlemeyle sınırlı kalmamış, 8’inci maddede ön inceleme ve disiplin soruşturması
işlemlerine de yer verilmiştir. Kolluk Gözetim Komisyonunun inceleme ve teftiş
alanına da müdahil olması, tasarının esas amacı olan "gözetim"
fonksiyonunun aşılıp denetim alanına girilmesi anlamına gelmektedir. Oysa ki
komisyonun esas görevi "denetim" değil, adı üzerinde
"gözetim"le sınırlı olmalıdır.
Ayrıca,
yılların birikim ve uzmanlığıyla temayüz etmiş, ülkemiz için önemli bir değer
olan İçişleri Bakanlığı Mülkiye Teftiş Kurulunun yanında ikinci bir kurul
oluşturuluyor algısı son derece sakıncalıdır. Tasarı, bu hâliyle İçişleri
Bakanlığı Mülkiye Teftiş Kurulunun fonksiyon, insan kaynakları ve diğer
yönlerden zayıflatılması ve etkisizleştirilmesi sonucunu doğuracak bir mahiyet
arz etmektedir.
Değişiklikle,
tasarıda ön inceleme ve/veya disiplin soruşturmasını icra etmek üzere mülkiye
müfettişinin görevlendirilmesinin komisyon tarafından yapılacağı algısını
ortadan kaldırmak için 8’inci maddenin (1)’inci fıkrasının (c) bendinin başına
"yetkili makamlarca" ibaresi eklenmiştir. Ayrıca, bendin sonuna
"Komisyonun kendisi doğrudan ön inceleme ve/veya disiplin soruşturması
yapmaz." cümlesi eklenerek, komisyonun bir denetim değil gözetim birimi
olduğu vurgulanmıştır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 8’inci maddesinin (1)’inci fıkrasının
(b) bendinde yer alan "Söz konusu suçlarla ilgili ön incelemeler ve/veya
disiplin soruşturmalarının valiliklerce veya kaymakamlıklarca yapılması
hâlinde, bu işlemler imkânlar ölçüsünde mülki idare amirliği hizmetleri
sınıfında bulunan görevliler tarafından yürütülür." ibaresinin tasarı
metninden çıkarılmasını arz ve teklif ederiz.
Filiz Kerestecioğlu Demir (İstanbul) ve arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet? 
ÇEVRE
VE ŞEHİRCİLİK BAKANI FATMA GÜLDEMET SARI (Adana) –Katılmıyoruz Sayın Başkan.
BAŞKAN
– Önerge hakkında konuşmak isteyen Filiz Kerestecioğlu Demir, İstanbul
Milletvekili. 
Buyurunuz
Sayın Kerestecioğlu Demir. (HDP sıralarından alkışlar) 
FİLİZ KERESTECİOĞLU DEMİR (İstanbul) – Teşekkürler
Sayın Başkan.
Değerli
milletvekilleri, kolluk görevlileriyle ilgili kanun tasarısının “Ön inceleme ve
disiplin soruşturması işlemleri”ne ilişkin maddesinde “Söz konusu suçlarla
ilgili ön incelemeler ile disiplin soruşturmalarının valiliklerce veya
kaymakamlıklarca yapılması hâlinde, bu işlemler imkânlar ölçüsünde mülkî idare
amirliği hizmetleri sınıfında bulunan görevliler tarafından yürütülür.” ifadesi
yer alıyor.
Bu, AİHM kararları tecrübesinin hiçe sayıldığını ve
tekrar tekrar mahkûm olunmalara yine davetiye çıkardığı anlamına gelecek. Zira,
Türkiye aleyhine açılan davalarda verilen kararlar, ehil kişiler tarafından
soruşturmanın yürütülmemesi nedeniyle Türkiye aleyhine sonuçlandığından,
soruşturma ve incelemelerin ehil kişiler tarafından yürütülmesi ve tasarının
geçmişte işlenen suçları da kapsaması büyük önem taşıyor.
Değerli milletvekilleri, benim bildiğim kadarıyla,
anayasalar ancak parlamentoda, anayasanın tarif ettiği yollarla değiştirilir,
başka seçenek yoktur. Yahut bir darbe yapılır ve anayasa yürürlükten
kaldırılır. Zamanında, Adalet Partisi “Çetin Altan’ın dokunulmazlığını
kaldırıyoruz.” diye, açıkça yasama sorumsuzluğunu yani siyasi ifade özgürlüğünü
kaldırmıştı. Anayasa Mahkemesi ise “Bu işlem Meclisin yetkisinde değil.”
diyerek kararı bozunca, Adalet Partililer teyakkuza geçmişti. Adalet Partisi
Vekili Orhan Seyfi “Anayasa Mahkemesinin kararı, komünist propagandaya meydanı
boş bırakmak anlamına gelir. Komünizme karşı olanlar bu karardan irkilmiş,
hayrete düşmüştür.” demişti.
Size biraz eski moda gibi gelebilir bu isnatlar. Çünkü,
bugün moda olanlar, 3 sütun üstüne, kapkara puntolarla “Casus, darbeci, terörist”
yazmak.
Siyasi
gelenek ise aynen devam ediyor. Anayasa Mahkemesi de Anayasa da bugün
teferruat. Bugün yine Meclis, kendisinde olmayan bir yetkiyi kullanıyor.
Ettikleri sözler nedeniyle milletvekillerimiz hakkında fezlekeler hazırlanmış.
“Dokunulmazlığın kaldırılması” adı altında yasama sorumsuzluğu yani
milletvekillerinin sözlerinden sorumlu olmaması esası kaldırılıyor. Bu,
Meclisin yetkisi altında mıdır? Hayır. Bunu anlamak için hiç de hukukçu olmak
gerekmez ama AK PARTİ’li olmak yeterlidir. 
Bir
soru sormak isterim: Türkiye’de, AKP’ye oy veren vatandaşlar da dâhil,
hâkimlerin ve mahkemelerin tarafsız olduğuna inanan tek bir kişi kaldı mı?
Yargıtay Başkanının da ifade ettiği gibi yargıya güven yüzde 70’lerden yüzde
30’lara düştü bugün. Anayasa madde 138 “Hâkimler, görevlerinde bağımsızdır;
hiçbir organ, merci veya kişi mahkemelere, hakimlere talimat veremez.” der.
Durum böyle mi peki? Hayır. Cumhurbaşkanının dediği gibi parlamenter sistem
bekleme odasında. Hükûmetin genel siyasetinin yürütülmesinden Başbakanı sorumlu
tutan 112’nci madde de artık çöpe atıldı. 2015’ten bugüne, Cumhurbaşkanına
hakaret suçundan 1.845 dava açılmış durumda. 
Bugün
Basın Özgürlüğü Günü. Basın özgürlüğü için, Avrupa Sözleşmesi “Basın özgürlüğü
demokratik bir ülke için vazgeçilmezdir.” der, Anayasa’nın 28’inci maddesi
“Basın hürdür.” der. Obama bile Türkiye’deki basın özgürlüğüyle ilgili açık
mesaj veriyor. Erdoğan hâlen “Türkiye’deki kadar özgür medya hiçbir ülkede
yok.” diyor. Bugün kaç muhalif gazete, kaç TV kanalı kaldı ve kaç muhalif
gazeteci işten çıkarıldı? Söylediklerinize gerçekten siz de inanıyor musunuz? 
Evet,
“Dün destan yazıldı.” diyor Başbakan. Benim bildiğim, destanlar, halkların
hayatında büyük yankılar uyandırmış, tarihî, toplumsal olayların anlatıldığı
eserlerdir. 
Dün Oscar Wilde’ı Oscar ödülü sanan bir vekil olmuş
sanırım. Size bir söz de ben söyleyeyim ve kim olduğunu, bu sözü kimin
söylediğini de söylemeyeceğim, varın kendiniz araştırın, bulun. Millî, yerli
değerlerden dem vurup yanındakininkini çalarım diyen değil; milliyet, ulus fark
etmez, ekmeği bölüşelim diyen birisi söylemiş bunu: “Parlamenter eylem bazı
kişilere uşaklık unvanını, bazı kişilere de sürgün ve ağır hapis cezaları
kazandırır.” Herkes üzerine düşeni layıkıyla yaşar.
Saygılar
sunarım. (HDP sıralarından alkışlar) 
BAŞKAN
– Teşekkür ederim Sayın Kerestecioğlu Demir.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
8’inci
maddeyi oylarınıza sunuyorum: Kabul edenler… Kabul etmeyenler… 8’inci madde
kabul edilmiştir.
9’uncu
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 9’uncu maddesinin (1)’inci fıkrasında
geçen “tarihli” ibaresinin “tarih” olarak değiştirilmesini arz ve teklif
ederiz.
 İdris Baluken Çağlar
Demirel Müslüm Doğan
 Diyarbakır Diyarbakır İzmir
 Behçet Yıldırım Alican
Önlü Mahmut Toğrul
 Adıyaman Tunceli Gaziantep
ENGİN
ALTAY (İstanbul) – Önergeyi çekiyoruz Başkanım.
BAŞKAN
– Evet, diğer önerge çekilmiştir, onu okutmuyorum bu nedenle.
Şimdi
okuttuğum önergeye Komisyon katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan.
BAŞKAN
– Önerge hakkında konuşmak isteyen Ayhan Bilgen, Kars Milletvekili.
ÇAĞLAR
DEMİREL (Diyarbakır) – Mahmut Toğrul konuşacak Sayın Başkan.
BAŞKAN
– Sayın Toğrul, buyurun efendim, siz konuşacaksınız sanıyorum.
Buyurunuz.
MAHMUT
TOĞRUL (Gaziantep) – Sayın Başkan, değerli milletvekilleri; evet, şimdi, Avrupa
Birliği vizesi alacağız ya, vizesiz geçişle Avrupa’ya gideceğiz ama ben size
Gaziantep’te yaşanılan bir örnekten bahsedeyim. Böyle bir ülke bu sorunları
yaşıyorsa acaba Avrupa Birliği bunları görmez mi? Sadece yapıyormuşuz gibi
yapmak yeterli olur mu? 
Değerli
Başkan, geçen hafta, daha önce İdil’de katledilen ve cenazesi Mardin’e
defnedilen bir ailenin ATK sonuçlarının kan eşleşmesi neticesinde Nizip’e
ailesi cenazeyi getirmek ister. 
Sayın Başkan, aile mezarlığa gittiğinde Gaziantep
Büyükşehir Belediyesinin emri olduğunu, cenazeyi Nizip Mezarlığı’na
gömdürtmeyeceklerini ifade ederler. Ben Sayın Büyükşehir Belediye Başkanını
aradım, rahatsız olduğu ifade edildi, başkan vekiliyle görüşebileceğim
söylendi. Başkan vekiliyle yaptığım görüşmede, geçen hafta yani ondan bir
önceki hafta bir toplantı yapıldığı, bu toplantıya Gaziantep Büyükşehir
Belediye Başkanının, Nizip Belediye Başkanının, Nizip Kaymakamının, Gaziantep
Valisinin ve emniyet yetkililerinin katıldığı, Nizip Mezarlığı şehrin içinde
olduğu için bundan sonra bu tür cenazelere müsaade edilmeyeceği ifade edildi.
Bunun üzerine Sayın Valiyi, Sayın Kaymakamı aramaya çalıştım, maalesef
merkezden yetkilendirilmiş emirlerle valiler, kaymakamlar bizim hiçbir
görüşmemize cevap vermediler. Aile maalesef, doğduğu, büyüdüğü bir şehre yani
yarın gidip başında bir Fatiha okuyacağı bir yere cenazesini gömdüremedi. Bunun
üzerine, cenaze bir süre bekletildikten sonra orası yerine Gaziantep’e gönderilmesi
tavsiye edildi; Nizip yerine Gaziantep Yeşilkent Mezarlığı’na götürebileceği
söylendi. Sayın arkadaşlar, değerli arkadaşlar; bir cenaze üzerinden bir aileye
bu yapılan acaba hangi hukuka, hangi ahlaka, hangi İslam’a, hangi vicdana
sığıyor? Değerli arkadaşlar, aile bunun üzerine cenazesini Suruç’a defnetmek
zorunda kaldı.
Şimdi, “hukuk” diyenler, “adalet” diyenler, “İslam”
diyenler ve bugün Miraç Kandili’nden bahsedenler bir cenazeye nasıl bu kadar
eziyet edilebileceği, nasıl toprakla buluşması… Yarın ailesinin en azından
gidip başında bir Fatiha okuyacağı bir yer verilmemesi nasıl bir hukuktur,
nasıl bir vicdandır, nasıl bir ahlaktır, hangi şeyle bağdaştırıyorsunuz?
İşte, bu, gerçekten, AKP’nin geldiği son noktadır, AKP
Hükûmetinin geldiği son noktadır. İnkâr edilmiyor, bundan sonra cenazelerin
Nizip’e defnedilmesine izin verilmeyeceği açık açık ifade ediliyor. Eğer merak
edeniniz varsa arayıp Nizip Kaymakamından, Nizip Belediye Başkanından,
Gaziantep Büyükşehir Belediye Başkanından ya da Valisinden sorabilirsiniz.
Değerli
arkadaşlar, Gaziantep Valisi, emniyeti şu ana kadar tüm aramalarımıza rağmen
hiçbir şekilde telefonlarımıza çıkmıyor. Bakın, 1 Mayıs günü şehrimizde bir
patlama yaşandı, ben Sayın Valiye ve Sayın Emniyet Müdürüne geçmiş olsun
dileklerimi ancak mesajla iletebildim. Siz daha dönüp hukuktan bahsediyorsunuz,
adaletten bahsediyorsunuz ve İslam’dan, inançtan bahsediyorsunuz. Acaba bu emri
kim verdi değerli arkadaşlar? Hangi güç, vekillerle, seçilmiş… Gaziantep’te 103
bin oy aldım ben, 103 bin oy almış bir vekilin telefonuna çıkmama emrini bu
yetkililere kim verdi? Çıkıp burada, şu şu şu gerekçelerle, açıkça ifade
etsinler. Biz o yetkiyi kimin verdiğini biliyoruz. Bunun altında kalmayacağız,
biz mücadelemize devam edeceğiz.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Toğrul.
Önergeyi
oylarınıza sunuyorum…
III.- YOKLAMA
(HDP sıralarından bir grup milletvekili ayağa kalktı)
ÇAĞLAR
DEMİREL (Diyarbakır) – Yoklama talebimiz var Başkanım.
BAŞKAN
– Bir yoklama talebi vardır, bu nedenle yoklama işlemini gerçekleştireceğim.
Önce yoklama talebinde bulunan sayın milletvekillerini ismen tespit edeceğim.
Sayın Kerestecioğlu Demir, Sayın Demirel, Sayın
Taşdemir, Sayın Irgat, Sayın Toğrul, Sayın Adıyaman, Sayın Zeydan, Sayın
Yiğitalp, Sayın Yıldırım, Sayın Kaya, Sayın Ataş, Sayın Özkan, Sayın Yıldırım,
Sayın Gaydalı, Sayın Bilgen, Sayın Becerekli, Sayın Öcalan, Sayın Aslan, Sayın
Özgökçe Ertan, Sayın Yıldırım.
Yoklama
işlemini başlatıyorum, iki dakika süre veriyorum.
(Elektronik
cihazla yoklama yapıldı)
BAŞKAN
– Karar yeter sayısı vardır.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN
– Önergeyi oylarınıza sunuyorum: Önergeyi kabul edenler… Kabul etmeyenler…
Önerge kabul edilmemiştir.
9’uncu
maddeyi oylarınıza sunuyorum: Kabul edenler... Kabul etmeyenler... 9’uncu madde
kabul edilmiştir.
10’uncu
madde üzerinde bir önerge vardır, önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 10’uncu maddesinin (1)’inci fıkrasında
geçen “tarihli” ibaresinin “tarih” olarak değiştirilmesini arz ve teklif
ederiz.
 İdris Baluken Çağlar
Demirel Müslüm Doğan
 Diyarbakır Diyarbakır İzmir
 Behçet Yıldırım Alican
Önlü Sibel Yiğitalp
 Adıyaman Tunceli Diyarbakır
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan.
BAŞKAN
– Önerge hakkında konuşmak isteyen Sibel Yiğitalp, Diyarbakır Milletvekili.
Buyurunuz
Sayın Yiğitalp. (HDP sıralarından alkışlar)
SİBEL
YİĞİTALP (Diyarbakır) – Sayın Başkan, değerli milletvekilleri; kolluk
kuvvetleri üzerinde olan yasa için söz almış bulunmaktayım.
Ülkemizin
demokrasi üzerinden yönetildiğini hep söylüyoruz ya, ben demokrasinin kısa bir
tanımını yapmak istiyorum size. Demokrasi, dünyadaki tüm üye ve vatandaşların
organizasyon veya devlet politikasında eşit haklara sahip olduğu bir yönetim
biçimidir. İşte, biz de bugün demokrasiyle yönetilen bir ülkeden bahsediyoruz
ama yüzde 49,5’un tahakkümü neredeyse yüzde 51’in üzerinde. Hâlbuki yüzde 49,5,
demokrasilerde yüzde 11’den büyük değildir, yüzde 11 de yüzde 1’den büyük
değildir. Her renk, her inanç, her farklı kimlik demokrasilerde söz hakkına
sahiptir ama bugün demokrasi adına büyük bir katliam yapılıyor ve hem insan
hayatı üzerinden hem tarih üzerinden hem de bütün canlılar üzerinden yapılan
bir katliam var ve devam ediyor bu katliamlar.
Şu
an Sur’da yüz elli beş gündür süren bir sokağa çıkma yasağı var, tam yüz elli
beş gündür. Ve bakın Sur’un ilk hâline, size gösteriyorum ama şimdiki hâline
baktığınızda, havadan çekilen, Valilik tarafından çekilmiş bir görüntü bu. 7
bin yıllık tarihe sahip olan bir yerden bahsediyoruz, tam 7 bin yıllık. Orada
592 tane tarihî eser var ama sizlerin ne tarihe ne insana ne yaşama ne de
insanların kültürüne hiçbir saygınız olmadığı için çok rahat bunun üzerine
katliam politikalarını yapıyorsunuz ve bunu yaparken de size set olabilecek,
sizin politikalarınızı deşifre edecek, afişe edecek herkesin her şekilde sesini
kesmek istiyorsunuz. Yasalar zaten sizin için gerekli değil. Yasalar üzerinden
asla bakmıyorsunuz çünkü sınırları AKP politikası belirliyor, saray belirliyor
ve o saray politikası üzerinden her gün ve her gün insanlar hakkında onlarca
dava açılıyor. Ve buna da kalkıp şöyle de diyebiliyorsunuz: “HDP’nin
dokunulmazlıkları kalksın.” Yani, HDP olmayınca siz bu ülkeyi yöneteceğinizi mi
sanıyorsunuz? Bu Meclisin meşru olacağını mı düşünüyorsunuz? Bu ülkenin, bu
Meclisin hiçbir zaman meşruiyeti olmaz, olmayacaktır da. Bugün, eğer, sizden
farklı insanlara, farklı inançlara tahammülünüz yok ise ve tahammül gösterme
kültürüne sahip değilseniz, saygısına sahip değilseniz, bu saygısızlığınız ve
bu, kültüre bakış açınız, sizin, gerçekten, demokrasiyle olan aranızdaki
mesafeyi çok güzel özetliyor. Biz…
LÜTFİYE
İLKSEN CERİTOĞLU KURT (Çorum) - Teröre tahammülümüz yok bizim. 
SİBEL
YİĞİTALP (Devamla) - Terörizm nedir biliyor musunuz? Kendinden başka hiçbir şey
kabul etmeyendir, kendinden başka herkesi kriminalize edendir. Asıl terörizmi
uygulayan sizlersiniz. Bu terörizm üzerine de algı yarattınız ve bu algı
üzerinden her gün ve her gün binlerce insanı katlettiniz. Bunun içinde askeri
de var, polisi de var, gerillası da var. 
İLKNUR
İNCEÖZ (Aksaray) - Terörist, terörist. 
SİBEL
YİĞİTALP (Devamla) - Bu kadar insanın ölümü sizin, gerçekten, meşru olmayan,
tamamen hukuksuz, hiçbir insani değere sahip olmayan politikalarınızdır ve bunu
da zaman içinde göreceğiz. En son, dokunulmazlık üzerinden bize bir operasyon
yapmaya çalışıyorsunuz ya, bizim zaten dokunulmazlık gibi bir derdimiz yok. Biz
dokunulmaz olsak ne olur, olmasak ne olur? Ama 5 milyon insanın iradesini yok
saymak hiçbir demokrasi kültüründe saygı ölçütü değildir, olmayacak da. 
Ve
burada herkesin şunu bir kez daha kafasında düşünmesini istiyorum: CHP her gün
gelip Sur üzerinden, Cizre üzerinden raporlar düzenledi. Yarın, öbür gün
dokunulmazlık üzerinden Diyarbakır’a gelip “Bu dokunulmazlık kalktığında bir
rapor düzenleyelim, bir bakalım ne oldu.” diyerek bu işi götürecek. Ama bu
dokunulmazlık bugün bizim, yarın CHP’nin olacak ve bunu hep birlikte
izleyeceğiz.
Bakın,
size ısrarla söylüyorum: Bu ablukalar devam ettikçe, bu ölümler ve katliamlar sürdükçe
hepiniz bu ölümlerin altında kalacaksınız. Kalmışsınız, haberiniz yok;
sorgulamıyorsunuz çünkü, muhakeme de etmiyorsunuz. Ve her gün gelip burada
insanlara rahmet okuyorsunuz, şehitler üzerinden cümle kuruyorsunuz ama aynı
şeyler, aynı şeyler, aynı şeyler. Artık insanlar sizin politikalarınızdan
sıkıldı. 
LÜTFİYE
İLKSEN CERİTOĞLU KURT (Çorum) – Diyarbakır da sizden sıkıldı. 
SİBEL
YİĞİTALP (Devamla) - 5 milyon oyla biz geldik, 5 milyon oyla geldik ve
sandıktan çıktık, aynen sizin gibi. 
OSMAN
AŞKIN BAK (Rize) – Biz de 25 milyon oy aldık. 
SİBEL
YİĞİTALP (Devamla) - Sizin gibi devlet imkânlarını da kullanmadık. Kolluk
kuvvetlerimiz de yoktu, polisimiz, askerimiz de yoktu. (AK PARTİ sıralarından
gürültüler) Her yere zırhlı araçlarla da gitmedik ama insanlar ölümü göze
alarak o sandıklarda oy verdiler. (HDP sıralarından alkışlar)
LÜTFİYE
İLKSEN CERİTOĞLU KURT (Çorum) – Sizin korkunuzdan oy verdiler. 
BAŞKAN
– Teşekkür ederim Sayın Yiğitalp.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, konuşmacı, katliam politikalarının
altında kalacağımızı, hatta kaldığımızı, bu politikaların bizim politikalarımız
olduğunu söyledi.
BAŞKAN
– Sayın Bostancı, buyurunuz. (AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR (Devam)
3.- Amasya Milletvekili Mehmet Naci Bostancı’nın,
Diyarbakır Milletvekili Sibel Yiğitalp’in 277 sıra sayılı Kanun Tasarısı’nın
10’uncu maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; kimin katliam
yaptığını halk iyi biliyor. 
BURCU
ÇELİK ÖZKAN (Muş) – Bizce de çok iyi biliyor. 
MEHMET
NACİ BOSTANCI (Devamla) - Halk bütün bunların cevabını sahada veriyor, sandık
konulduğunda da verecek. Katliamı yapanlar teröristler. O teröristlere ilişkin
ağzınızdan tek bir söz çıkmıyor, tek bir eleştiri çıkmıyor. O teröristlere
yönelik tek bir olumsuz söz söylemiyorsunuz. O insanların ölümünden de sorumlu
olanları bu millet biliyor, şehitlerin hayatını kaybetmesinden de sorumlu
olanları biliyor. Bu milleti böyle birtakım söz oyunlarıyla, demokrasi
güzellemesi adı altında, propaganda diline uygun anlatımlarla halkın hakikatini
gözden ırak tutamazsınız. 
AK
PARTİ’nin politikaları açık. AK PARTİ’nin politikası bu ülkeye, bu ülkedeki
insanlara, halka, kamu güvenliğine bir meydan okuma olduğunda bunu
cevaplamaktır. AK PARTİ’nin yaptığı bu. Teröre karşı, devletin, kamunun
güvenliği için, halkın güvenliği için elbette mücadele ederek bunun karşısına
çıkmasıdır. Bunun altında kalanlar terörün diliyle bu işleri
değerlendirenlerdir. Biz herkese, oyu olan, milletten oy almış herkese saygı
duyarız. 
Dokunulmazlıklar meselesinde de hukuka saygıdan bahsediyorsunuz.

BURCU
ÇELİK ÖZKAN (Muş) – Saldırarak saygı duyuyorsunuz.
MEHMET
NACİ BOSTANCI (Devamla) - Hukukun dışında bir şey yok ki, hukukun dışında bir
şey yok. 
FİLİZ
KERESTECİOĞLU DEMİR (İstanbul) – Yok tabii. Çoğunluk hukuku.
MEHMET
NACİ BOSTANCI (Devamla) - Her gün yasama, yürütme, yargıdan bahsediyorsunuz,
yargıdan korkacak bir şey yok. Eğer insanlar yargıya intikal etmiş dosyalar
itibarıyla problemliyse yargı gerekeni yapacak, değilse problem yok, bundan da
endişe edecek bir şey yok, hukukun dışında hiçbir iş yok. 
DİRAYET
TAŞDEMİR (Ağrı) – Hangi hukuk?
MEHMET
NACİ BOSTANCI (Devamla) - Hukukun dışında atılmış hiçbir adım yok, her şey
hukuk çerçevesinde. 
Saygılarımla.
(AK PARTİ sıralarından alkışlar) 
BAŞKAN
– Teşekkür ederim Sayın Bostancı.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Bostancı’nın konuşması aslında başından sonuna
kadar grubumuza yönelik bir sataşma içeriyor. Yani, bizim terör diliyle
konuşmamızdan tutalım, kanun ya da hukuk dışı ifade ettiğimiz, nedenlerini
açıkladığımız durumun tamamen tersini ifade ettiğimizi söylüyor. Tamamen
grubumuza yönelik bir sataşma söz konusudur, 69’a göre söz hakkı talep
ediyorum.
BAŞKAN
– “Terör diliyle konuştuğumuzu söyledi Sayın Bostancı.” diyorsunuz.
ÇAĞLAR
DEMİREL (Diyarbakır) – Evet, evet.
BAŞKAN
- Bu nedenle söz istiyorsunuz.
ÇAĞLAR
DEMİREL (Diyarbakır) – Açıkça bir sataşma var. 
BAŞKAN
– Buyurunuz Sayın Demirel.
ÇAĞLAR
DEMİREL (Diyarbakır) – Öyle bir şey yok. Yani, gerçekleri söylemek eğer…
BAŞKAN
– Kim, siz mi konuşacaksınız?
ÇAĞLAR
DEMİREL (Diyarbakır) – Sibel Hanım konuşacak.
BAŞKAN
– Buyurunuz Sayın Yiğitalp.
Lütfen,
bu cevap hakkınızı yeni bir sataşmaya meydan vermeyecek şekilde kullanınız.
4.- Diyarbakır Milletvekili Sibel Yiğitalp’in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
SİBEL
YİĞİTALP (Diyarbakır) – Bize terör diliyle konuşanlar önce Kilis’e baksınlar.
20 insan öldü ve siz hâlâ “Roket düştü.” diyorsunuz, “Roket düştü.” ya. Atılır
roket, oyuncak mıdır, top mudur düşüyor bu? Burada bile kendiniz… Düşünebiliyor
musunuz bir patlayıcı var, bombalar atılıyor, 20 insan yaşamını yitirmiş,
oranın Valisi diyor ki: “Abdestsiz dışarı çıkmayın.” Böyle midir? Bu şekilde mi
bakılır? Hadi Kürdistanı gözden çıkardınız, peki Kilis’e niye bunu
yapıyorsunuz? 
AYŞE
SULA KÖSEOĞLU (Trabzon) - Türkiye Cumhuriyeti’nin her metrekaresi bizimdir.
HÜSEYİN
FİLİZ (Çankırı) – Öyle bir şey yok ya!
SİBEL
YİĞİTALP (Devamla) – Kilis’e yaptığınız büyük bir terörizmdir.
HÜSEYİN
FİLİZ (Çankırı) – Kürtler öyle bir şey istemiyor!
SİBEL
YİĞİTALP (Devamla) – Kürtlerin ne istediğini 5 milyon kişi belirlemiş, siz
değil. 
HÜSEYİN
FİLİZ (Çankırı) – Kürtler “Kürdistan” diye bir şey istemiyor.
SİBEL
YİĞİTALP (Devamla) – 5 milyon insan, 5 milyon kişi HDP’ye oy vermiştir. 
HÜSEYİN
FİLİZ (Çankırı) – Kürtlerin yakasından inin ya!
SİBEL
YİĞİTALP (Devamla) – Bu 5 milyon kişinin iradesine saygı duymak gibi bir
sorumluluğunuz var, duymak zorundasınız. 
HÜSEYİN
FİLİZ (Çankırı) – Kürtler sizi istemiyor.
SİBEL YİĞİTALP (Devamla) – Asıl Kürtler sizi istemedi.
İstemediği için size oy vermedi. O yüzden Diyarbakır’da alamadınız, o yüzden
Şırnak’ta alamadınız, o yüzden Mardin’de alamadınız. Alamadığınız için bugün
dokunulmazlık üzerinden bizim burada cümle kurmamızı bile istemiyorsunuz. Çünkü
sizin kirli politikalarınızı ifşa eden, deşifre eden biziz. Bugün biz olduğumuz
için kabul edemiyorsunuz, biz olmasaydık çok rahat güllük gülistanlık götürüp
getirecektiniz ama biz varız ve biz hep olacağız.
AYŞE SULA KÖSEOĞLU (Trabzon) - Biz birliğimizi ve
beraberliğimizi de bozdurmayacağız. 
SİBEL YİĞİTALP (Devamla) - Olacağız, sizin kirli ve
katliamcı politikalarınızı, her gün cinayet işleyen politikalarınızı her zaman,
her yerde, her platformda söyleyeceğiz. Emin olun, bundan hiç çekincemiz de
yok, her yerde netiz. Dik durduk, her şekilde dik durduk, her zaman da dik
duracağız, bundan kimsenin kuşkusu olmasın. 
Saygılar sunuyorum. 
BAŞKAN – Teşekkür ederim Sayın Yiğitalp.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa Birliği
Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
10’uncu maddeyi oylarınıza sunuyorum: Kabul edenler...
Kabul etmeyenler... 10’uncu madde kabul edilmiştir.
11’inci madde üzerinde bir önerge vardır, önergeyi
okutuyorum:
Türkiye Büyük Millet Meclisi
Başkanlığına
Görüşülmekte olan 277 sıra sayılı Kanun Tasarısı’nın
11’inci maddesinin (1)’inci fıkrasında geçen “tarihli” ibaresinin “tarih”
olarak değiştirilmesini arz ve teklif ederiz. 
 İdris Baluken Çağlar
Demirel Müslüm Doğan
 Diyarbakır Diyarbakır İzmir
 Behçet Yıldırım Alican
Önlü Mehmet Ali Aslan
 Adıyaman Tunceli Batman
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
ÇEVRE
VE ŞEHİRCİLİK BAKANI FATMA GÜLDEMET SARI (Adana) – Katılmıyoruz Sayın Başkan.
BAŞKAN
– Önerge hakkında konuşmak isteyen Mehmet Ali Aslan Batman Milletvekili. 
Buyurunuz
Sayın Aslan. (HDP sıralarından alkışlar)
MEHMET
ALİ ASLAN (Batman) – Sayın Başkan, sayın Divan; Genel Kurulu saygıyla
selamlıyorum. 
Öncelikle,
herkesin Miraç Gecesi kutlu olsun, inşallah hayırlara, barışa, huzura,
kardeşliğe vesile olur. Asrın müceddidi Miraç için “Leyle-i Miraç, ikinci bir
Leyle-i Kadir hükmündedir.” demiş ve “Bugece mümkün oldukça çalışmakla
kazanç birden bine çıkar.” demiş ve “Miraç gecesi Zatıahmediye’nin yani
Peygamber (AS)’ın terakki hayatının zirve noktasının ünvanıdır.” demiş. 
Dokunulmazlıklara,
aslında, değinecektim ama Sayın Bakanımız buradayken, ben Sayın Bakana bir
konunun çözümü için, halktan gelen talep üzerine bir ricada bulunacağım. Ama şu
ilke, şu norm çok yanlış geliyor bana. Muhalefet partilerinin dokunulmazlığının
siyasi rakip olarak telakki edilen bir başka grubun insafına bırakılması
kesinlikle hakkaniyete ve hukuka aykırıdır. Özellikle, muhalif partilerin
dokunulmazlığının kaldırılmasının iktidar partisine bırakılması, oylamasına
sunulması kesinlikle hakkaniyetle bağdaştırılamaz. Böyle olursa iktidarlar
sürekli muhalefeti ezmek için, baskı altında tutmak için baskı aracı olarak,
şantaj aracı olarak kullanır. 
Sayın
Bakan, Batman’da ve çevresinde, Kozluk’ta, Gercüş’te, Hasankeyf’te, Sason’da,
Beşiri’de, Mardin’de, Midyat’ta, özellikle Midyat’ın beldeleri, köyleri olan,
mahalleleri olan Estel, Derzbine, Keferhuvar, Kefırılleb, Şarızbah, Epşe,
Kınderip, Hebsınes, Barbunıs, Kartmin, Salah, Kerşef, Dalin, Helleh ve Rîş gibi
köylerde ve beldelerde ciddi olarak tapu kadastro sorunları vardır. Yani, Tapu
Kadastro bölgeye girdiğinde halkın büyük bir kısmının okuma yazma bilmemesi,
oradaki halkın hazır olmamasından kaynaklı, atalarımızdan, dedelerimizden kalma
birçok bağ, bahçe, tarla, arazi hazine malına devredilmiştir. Bu sorunlar
sadece Mardin ve Batman’la da sınırlı değildir, Türkiye'nin her bölgesinde bu
sorunlar vardır ve yüz binlerce insan hâlâ mağdur durumdadır ama zaman
geçtiğinden ve birçok gayrimenkul sahibi yıllar sonra bunun farkına
vardığından, hukuki olarak da mahkemeleri kaybettiğinden araziler açık artırma
usulüyle satışa çıkarılmakta ve kişiye ait olan araziler, bağlar, bahçeler,
tarlalar haksız bir şekilde ya arazi mafyalarına peşkeş çekilmekte, satılmakta
ya da bu işten rant sağlayanlara bir şekilde satılmaktadır ve esas hak sahibi
büyük bir mağduriyet yaşamaktadır. 
7
Hazirandan önce, seçimlerde, Mardin Valisi ve Midyat Kaymakamı, mesela, Acırlı
beldesine, Derzbine beldesine gidip “Söz, seçimden sonra bu sorununuzu
çözeceğiz.” demişlerdir ama hâlâ bu sorun çözülmüş değildir. Bu sorunun
çözülmesi için ya kanun hükmünde bir kararname ya da kanun değişikliğine
gidilmesi lazım. Nasıl ki bu Hükûmet bir kararnameyle bir dönem, 1936’dan bu
yana gayrimenkulleri gasbedilmiş, Müslüman olmayanların, gayrimüslimlerin haklarını,
vakıflarını bir şekilde iade etmiş ya da ücretini iade etmişse aynı şekilde, bu
şekilde mağdur olan halkımızın da mağduriyeti giderilebilir, giderilmelidir. 
Bu
recep ayı için, bu Miraç Kandili’nin hatırı için halkımızın bu sorununu lütfen,
acil olarak çözünüz çünkü bundan kaynaklı cinayetler işlenebilmektedir.
Dedesinden, atasından ta Osmanlı döneminden kendisine miras kalan araziler bir
başkasına satıldığında kan davaları çıkabilmektedir. Bilge köyü bunun en somut
örneğidir, Bilge köyü katliamının temelinde tapu kadastrodan kaynaklı sorunlar
vardır.
Teşekkürler,
sağ olun. (HDP sıralarından alkışlar)
BAŞKAN
– Teşekkür ederim Sayın Aslan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
11’inci
maddeyi oylarınıza sunuyorum: Kabul edenler… Kabul etmeyenler… 11’inci madde
kabul edilmiştir.
Birleşime
kırk beş dakika ara veriyorum.
Kapanma Saati: 19.54 
DÖRDÜNCÜ OTURUM
Açılma Saati: 20.42
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 84’üncü Birleşiminin Dördüncü
Oturumunu açıyorum.
277 sıra sayılı
Kanun Tasarısı’nın görüşmelerine devam edeceğiz. 
Komisyon
yerinde.
Hükûmet
yerinde. 
Geçici
madde 1 üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın geçici 1’inci maddesinin (4)’üncü
fıkrasında geçen "bir ay" ibarelerinin "15 gün" olarak
değiştirilmesini arz ve teklif ederiz.
 İdris Baluken  Çağlar
Demirel  Müslüm Doğan
 Diyarbakır  Diyarbakır
 İzmir
 Behçet Yıldırım  Alican
Önlü  Bedia Özgökçe Ertan 
 Adıyaman  Tunceli
 Van 
BAŞKAN
– Şimdi diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın geçici 1’inci maddesinin aşağıdaki
şekilde değiştirilmesini arz ve teklif ederiz.
Saygılarımızla.
 İsmail Faruk Aksu  Mustafa Kalaycı  Nuri
Okutan
 İstanbul  Konya
 Isparta
 Kadir Koçdemir  Ahmet
Selim Yurdakul
 Bursa  Antalya
Geçiş
hükümleri
Geçici
Madde 1- (1) Bu Kanunda çıkarılması öngörülen yönetmelikler, bu Kanunun yayımı
tarihinden itibaren beş ay içinde çıkarılır.
(2)
8 inci maddenin birinci fıkrasının (b) bendi hükmü, anılan fıkranın yürürlüğe
girdiği tarihten önce başlatılan ön inceleme ve/veya disiplin soruşturmaları
hakkında uygulanmaz.
(3)
Merkezi kayıt sisteminin altyapısının oluşturulmasına yönelik iş ve işlemler,
bu Kanunun yayımı tarihinden itibaren başlatılır.
(4)
Öğretim üyeleri ile serbest avukatlar arasından teklif edilecek adaylar, Adalet
ve İçişleri bakanları tarafından bu Kanunun yayımı tarihinden itibaren bir ay
içinde Başbakanlığa bildirilir. Komisyon, Bakanlar Kurulunca üye seçiminin
Bakanlığa bildirimini izleyen bir ay içinde Başkanın belirleyeceği bir tarihte
ilk toplantısını yapar.
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz Başkanım.
BAŞKAN
– Önerge hakkında konuşmak isteyen Ahmet Selim Yurdakul, Antalya Milletvekili. 
Sayın
Yurdakul? Yok.
Gerekçeyi
okutuyorum: 
Gerekçe:
Tasarının geçiş hükümlerine ilişkin geçici 1’inci maddenin (1)’inci
fıkrasındaki "altı ay" ibaresi "beş ay" olarak
değiştirilmiştir. Düzenlemenin tam olarak yürürlüğe girmesi yönetmeliklere
bağlı olduğu için bu süre bir ay öne alınarak beş ay şeklinde belirlenmiştir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın geçici 1’inci maddesinin (4)’üncü
fıkrasında geçen "bir ay" ibarelerinin "15 gün" olarak
değiştirilmesini arz ve teklif ederiz.
Bedia Özgökçe Ertan (Van)
ve arkadaşları
BAŞKAN –
Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN –
Hükûmet?
MİLLÎ SAVUNMA
BAKANI İSMET YILMAZ (Sivas) – Katılmıyoruz Başkanım.
BAŞKAN
– Önerge hakkında konuşmak isteyen Bedia Özgökçe Ertan, Van Milletvekili.
Buyurunuz
Sayın Özgökçe Ertan. (HDP sıralarından alkışlar) 
BEDİA
ÖZGÖKÇE ERTAN (Van) – Teşekkür ediyorum Sayın Başkan.
Bugün
burada, Kolluk Gözetim Komisyonu Kurulması ve Bazı Kanunlarda Değişiklik
Yapılması Hakkında Kanun Tasarısı’nın geçici maddesi üzerinde söz aldım. 
Belki
de Türkiye tarihinde insan hakları ihlallerinin en yoğun olarak yaşandığı bu
dönemde yine temel hak ve hürriyetleri ilgilendiren bir tasarıyla karşı karşıyayız
ama tabii ki 2010’dan beri “Ha kuruldu, ha kurulacak.” diye ısıtılıp ısıtılıp
Meclise getirilen bu tasarının da amacı mevcut hak ihlallerini önlemek değil,
aksine insan haklarını ve insan onurunu pazarlık konusu etmektir. İnsan hakları
savunucuları özellikle kolluğun işlediği, neden olduğu işkence ve yaşam hakkı
ihlallerinin etkin bir şekilde soruşturulması ve cezasız kalmaması için
bağımsız bir gözetim mekanizmasının oluşturulmasını yıllardır talep ediyordu.
Ne yazık ki son aylarda art arda Meclisten geçirilen ve insan haklarını
doğrudan ilgilendiren -bütün kanunlarda olduğu gibi- bu tasarı da yine insan
hakları savunucularının bu istekleri yüzünden utandıracak ve neredeyse pişman
edecek cinstendir. 
Söz
konusu kolluk ve kolluğun neden olduğu hak ihlalleri olunca bu kürsüden
herkesin saatlerce konuşabileceğini düşünüyorum. Hem Mecliste hem de Meclis
dışında sürekli dile getirdiğimiz ve aylardır devam eden sokağa çıkma
yasaklarında öldürülenleri mi dersiniz, polisin işkencesi sonucu hayatını
kaybedenler mi dersiniz, iktidara muhalif olan ve sokağa çıkan herkesin en az
bir defa mutlaka deneyimlediği polis şiddeti mi dersiniz, polislerin tacizine
uğrayan kadınlar mı dersiniz… Gördüğünüz gibi ve sizin de aslında çok yakından
bildiğiniz gibi, AKP iktidarı süresince, kolluğa ilişkin bu hak ihlallerini
saymakla bitiremeyiz. Temel haklar ve özgürlüklerin rafa kaldırıldığı ve
tamamen güvenlikçi politikalar sebebiyle kolluk şiddetinin katbekat arttığını
görüyoruz ve yaşıyoruz. Ayrıca, kolluğa iktidar tarafından sağlanan cezasızlık
vaadi şeklindeki güvenceler de gittikçe tehlikeli bir hâl almıştır. Bu kürsüden
çok defa dillendirdik. 
Bugün,
çok yakın bir örnek vereceğim size, İstanbul’da yaşanan bir vaka. 1 Mayıs günü,
İstanbul’da Tarlabaşı Bulvarı’nda karşıdan karşıya geçmek isteyen Nail Mavuş,
TOMA’nın çarpması sonucu hayatını kaybetti. Emniyet güçlerine güvenin tesis
edildiği normal ülkelerde, bu olay kaza gibi görülebilir ama gelin görün ki
Türkiye o normallik çizgisinden epey uzakta duruyor. Bugün de bu olayla ilgili,
bu olayın nasıl anormal bir şekilde ve soruşturulmadan kapatılmak istenmesiyle
ilgili bir haber çıktı. Hayatını kaybeden Nail Mavuş’un kardeşinin ifadesine
göre, olay yerindeki polis, tutanağın başlığına TOMA’nın Mavuş’a gösteri
sırasında çarptığına ilişkin bir ifade eklemiş. Şikâyetçinin dikkati ve
savcının da uyarısı üzerine bu ifade başlıktan silindi, ancak bu kısa notun
bize anlattığı çok şey var. Tutanağı yanlış tutan polisin, sokakta olma amacı
sadece evine gitmek olan ve gösterilerden oldukça uzak bir yerde bulunan Nail
Mavuş’u 1 Mayısta Taksim’e çıkmak isteyen biri gibi gösterip iş arkadaşının
olaydaki sorumluluğunu azaltmak ve onu, deyim yerindeyse kurtarmak istediği
apaçık ortadadır çünkü Nail Mavuş, 1 Mayıs eylemlerine katılsaydı onu TOMA’yla
ezip geçmek sorun olmayacaktı, hatta ileride üstün hizmet ödülü bile
alabilirdi. 
Değerli milletvekilleri, bu olay, sadece polisin
işgüzarlığıyla açıklanabilecek basit ve münferit bir olay değildir; aksine bu
bir geleneğin göstergesidir. Polisler, sırtını devlete öyle dayamış ki,
muhalefet edeni ve gösterilere katılanları öldürdüklerinde devletin kendilerini
koruyacağına öyle inanmış ki göz göre göre tutanağa yanlış bilgi girmiş.
Devletin kolluk geleneği böyleyken bugün tartıştığımız bu naif, Hükûmete tam bağımlı
ve son derece etkisiz komisyonla mı polislerin neden olduğu hak ihlallerini
önleyeceksiniz? Olsa olsa kolluğa yeni bir zırh daha sağlanmış olacak. 
Sözlerime
son verirken, AB’yle yapılan vize pazarlığındaki koşullar yerine getirilsin
diye hazırlanan ve kolluk görevlilerine getirilen zırhların kaldırılmasına
hiçbir katkısı olmayacak bu kanun tasarısının da bizlerin nezdinde hiçbir
geçerliliği olmadığını belirtmek istiyorum.
Saygılar
sunuyorum. (HDP sıralarından alkışlar) 
BAŞKAN
– Teşekkür ederim Özgökçe Ertan.
Önergeyi
oylarınıza sunuyorum…
ÇAĞLAR
DEMİREL (Diyarbakır) – Başkanım, karar yeter sayısı istiyoruz.
BAŞKAN
– Karar yeter sayısı talebi vardır, karar yeter sayısını arayacağım.
Önergeyi
kabul edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 20.51
BEŞİNCİ OTURUM
Açılma Saati: 21.00
BAŞKAN: Başkan Vekili Mehmet Akif HAMZAÇEBİ 
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 84’üncü Birleşiminin Beşinci
Oturumunu açıyorum.
Van Milletvekili
Bedia Özgökçe Ertan ve arkadaşlarının önergesinin oylamasında karar yeter
sayısı bulunamamıştı. Şimdi önergeyi tekrar oylarınıza sunacağım ve karar yeter
sayısı arayacağım.
Önergeyi kabul
edenler… Kabul etmeyenler… Önerge kabul edilmemiştir, karar yeter sayısı vardır
277 sıra sayılı
Kanun Tasarısı’nın görüşmelerine devam edeceğiz. 
Komisyon
yerinde.
Hükûmet yerinde.
Geçici madde 1’i
oylarınıza sunuyorum: Kabul edenler… Kabul etmeyenler… Geçici madde 1 kabul
edilmiştir.
12’nci madde
üzerinde üç adet önerge vardır, önergeleri okutuyorum:
Türkiye Büyük Millet Meclisi Başkanlığına 
Görüşülmekte
olan 277 sıra sayılı Kanun Tasarısı’nın 12’nci maddesinin (1)’inci fıkrasının
(b) bendinde geçen "hükümleri" ibaresinin "hükümlerin"
olarak değiştirilmesini arz ve teklif ederiz.
 İdris Baluken Çağlar
Demirel Müslüm Doğan
 Diyarbakır Diyarbakır İzmir
 Behçet Yıldırım  Alican
Önlü Gülser Yıldırım
 Adıyaman Tunceli
 Mardin
Türkiye Büyük Millet Meclisi Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı’nın 12’nci maddesinde yer alan (a)
bendinin madde metninden çıkartılmasını arz ve teklif ederiz. 
 Muhammet Rıza Yalçınkaya Hayati
Tekin Murat Bakan
 Bartın Samsun İzmir
 Tanju Özcan Mahmut
Tanal Onursal Adıgüzel
 Bolu İstanbul İstanbul
 Engin
Özkoç
 Sakarya
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 12’nci maddesinin aşağıdaki şekilde
değiştirilmesini arz ve teklif ederiz.
Saygılarımızla.
 
 İsmail Faruk Aksu Mustafa
Kalaycı Nuri Okutan
 İstanbul Konya
 Isparta
 Kadir Koçdemir Ahmet
Selim Yurdakul
 Bursa Antalya
Madde
12- (1) Bu Kanunun;
a)
7’nci maddesi yayımı tarihinden itibaren dokuz ay sonra,
b)
Diğer hükümleri yayımı tarihinde yürürlüğe girer.
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkanım.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz Başkanım. 
BAŞKAN
– Önerge hakkında konuşmak isteyen Ahmet Selim Yurdakul, Antalya Milletvekili.
Buyurunuz
Sayın Yurdakul. (MHP sıralarından alkışlar)
AHMET
SELİM YURDAKUL (Antalya) – Sayın Başkan, sayın milletvekilleri, değerli
vatandaşlarım; öncelikle Türk İslam âleminin Miraç Kandili’ni kutlarım. 
Kanun,
Kolluk Gözetim Komisyonu adı altında bir birim oluşturmaktadır. İyiye ve
doğruya ulaşmanın en önemli yolu kontrol ve denetlemeden geçer. Ancak, kontrol
ve denetleme fonksiyonu sınırlandırılır veya dışarıdan müdahalelere karşı
korunaksız kalırsa bu birim daha en başından amacını kaybeder. 
Kolluk
güçleri, ülkemizin en yoğun çalışan ve hayati risklere rağmen ülkemiz için
fedakârca görev alan arkadaşlarımızdır. Zorlu görev ve stresli çalışma
ortamlarından etkilenen fedakâr vatan evlatlarımız bunun üstüne dönem dönem
siyasi baskılar altında kalmaktadırlar. Siyasi kimlik sahibi seçilmişlerin ve
onların emirlerini sorgulamaksızın astlarına tebliğ eden ve yerine getirilmesi
için astlarını görevlendiren atanmışların daha önce kolluk görevlilerimizi
hangi hâllere soktuklarını defalarca gördük. Türk milletini derinden yaralayan
şu manşetleri daha dün gibi hatırlıyorum: “AK PARTİ’li vekilin oğlu polisleri
sıraya dizdi. Polisleri sıraya dizen AKP’liler para cezasıyla yırttı, polise
hapis cezası verildi.” gibi birçok ifadeyi haberlerde okuduk, izledik. AKP
Hükûmeti bu tasarıyla bir denetleme ve kontrol süreci oluşturmak istiyorsa önce
bir otokontrol sağlaması ve dönüp kendisine bakması gerekmektedir. 
Bizler
bu çatı altında hukuk devleti ve şeffaflık istiyoruz. Siyaseti bir “Al takke
ver külah” mekanizması olarak gören, zor kullanmayı ve baskıyı sonuna kadar
içselleştirmiş olan AKP Hükûmetinin Avrupa Birliğiyle olan ilişkilerini bile
pazarlıklar çerçevesinde yürütmesinden kaygı duyuyoruz. 
Ülkemizin
çıkarları her şeyin üstündedir. Basit bir vize muafiyeti alacağız diye
ülkemizin çıkarlarını görmezden gelemeyiz. AKP Hükûmeti, acilen, Avrupa Birliği
vizesi için kendisinden istenilen sakıncalı talepler konusunda Parlamentomuza
bilgi vermelidir. Örneğin, uğruna şehit verdiğimiz, gazi olduğumuz Kıbrıs’taki
Türk varlığını yok sayarak, içinde Türk’e dair hiçbir şey bulunmayan Rum
yönetimini “Kıbrıs cumhuriyeti” adı altında tanıyıp tanımayacağını bir AKP’li
bakan çıkıp bu kürsüden açıkça ifade etmelidir veya geçenlerde yapılan
Beştepe’deki Bakanlar Kurulunda bu konuda herhangi bir karar alınmış mıdır,
bunu yüce Türk milletine açıklamalısınız.
Ayrıca,
AKP Hükûmeti olarak, vize muafiyeti için, tek millet, iki devlet olarak
gördüğümüz, iyi günde kötü günde daima yanımızda olan Azerbaycanlı
kardeşlerimize Türkiye'ye girişlerinde Avrupa Birliği talepleri doğrultusunda
vize şartı getirip getirmeyeceğinizi açıklamalısınız. 
Bununla
birlikte, vize muafiyeti için bir diğer şart olan Yolsuzluğa Karşı Devletler
Grubuna dâhil olmak için GRECO kararlarını nasıl değerlendireceğinizi açıkça
merak ediyorum. Siyaset-yargı ve siyaset-iş dünyası arasındaki ilişkilerle
ilgili bazı etik kodlar oluşturan ve denetleyen bu oluşumu şahsen büyük bir
merakla bekliyorum. 
Bizler
burada 79 milyonu temsil ediyoruz. Ülkemizin haklarını nasıl savunduğunuzu bir
anlatın, anlatın ama burada “ak” dediğinize dışarıda “kara” demeyin.
Milletimize sadece doğruları söyleyin, sizden istediğimiz bu. 
Bunca
can kaybının ve türlü tehditlerin altında, laikliğin kaldırılması ve
Anayasa'mızın ilk dört maddesinin değiştirilmesini gündeme getirmeye
çalışıyorsunuz. Buradan tüm vatandaşlarımızın önünde sizlere açıkça soruyorum:
Yani, siz laiklikten, cumhuriyetten, İstiklal Marşı’mızdan, Ankara'nın başkent
olmasından, devletimizin bölünmez bütünlüğünden ve Türkçe dilinden rahatsız
mısınız?
OSMAN
AŞKIN BAK (Rize) – Değiliz.
AHMET
SELİM YURDAKUL (Devamla) – Gölgelerde gezmeyi, örtülü konuşmayı o zaman bırakın
ve çıkın tüm niyetlerinizi açıkça Türk milletine anlatın. 
Sevgi
ve saygılarımı sunuyorum. (MHP sıralarından alkışlar) 
BAŞKAN
– Teşekkür ederim Sayın Yurdakul. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı’nın 12’nci maddesinde yer alan (a)
bendinin madde metninden çıkartılmasını arz ve teklif ederiz. 
Tanju
Özcan (Bolu) ve arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz Başkanım. 
BAŞKAN
– Önerge hakkında konuşmak isteyen Mahmut Tanal, İstanbul Milletvekili. 
Buyurunuz
Sayın Tanal. (CHP sıralarından alkışlar) 
Sayın
Tanal, bugün kürsüye geç kaldınız efendim, daha erken bekliyorduk sizi. 
MAHMUT
TANAL (İstanbul) – Peki, teşekkür ederim Sayın Başkan. 
Değerli
Başkan, değerli milletvekilleri; tabii, görüşülmekte olan Kolluk Gözetim
Komisyonu Kurulmasıyla ilgili Kanun Tasarısı… Öncelikle, polis teşkilatındaki
Emniyet mensuplarının özlük haklarıyla ilgili biraz bilgi vermek isterim. 
Seçimlerde
Cumhuriyet Halk Partisinin önerisi ve aynı zamanda seçim programındaki durumu
şuydu: Emniyet mensuplarının katsayısının, ek göstergesinin 3600’e
çıkarılmasıydı ancak siyasi iktidar 3000 yaptı. Buradaki maaşlardaki farklılık,
emekli olan Emniyet mensuplarının ücretindeki, özlük haklarındaki düzenleme 56
TL. 
Değerli
arkadaşlar, elli beş gündür Türkiye’nin her tarafında Emniyet mensupları 12
çarpı 12 yani on iki saat çalışıyor. Bununla ilgili Ankara Emniyet Müdürlüğünde
yapılan bir toplantıda bir şube müdürü Ankara Emniyet Müdürüne “Biz ne zaman on
iki saat çalışmaktan kurtulup normal, rutin çalışma seyrine döneceğiz?” dediği
zaman o şube müdürüne şunu söylüyorlar: “Lütfen bir daha bu toplantıya
katılmayınız.” Ve devam ediliyor, aynı emniyet müdürü Ankara’da kıyafet
değiştirerek, basına da bilgi vererek dolaşıyor ve bir polis memuru -trafik
polisi- bunu yolda durduruyor. Durdurduğu zaman belgeleri istiyor, belgeleri
isterken arasına 100 TL para koyuyormuş. Ve bu Emniyet mensubu bu rüşveti
almadığı için tutanak tutuyor. Bu görevliyi şu anda orada tayin ettiler. 
Değerli
arkadaşlar, siz rüşveti teklif ettikten sonra, sizin unvanınız, makamınız
-emniyet müdürü olur, bakan olur, başbakan olur, cumhurbaşkanı olur- ne olursa
olsun, Ceza Kanunu “Artık burada suç işledi.” diyor. Bu Emniyet mensubu tutanak
tutarak ilgilisi hakkında suç duyurusunda bulunduğu hâlde neden işlem
yapılmıyor? Burada aslında suç işleyen emniyet müdürü; o gariban olan, halk
çocuğu olan trafik polisi değil. 
Dediniz
ki: “Efendim, 17-25 Aralık olayında bu Fethullah Gülen grubu Emniyetin
içerisine sızmış, bir yapılanma olmuş, paralel bir Emniyet kurulmuş.” Sayın
Bakan, şu anda Emniyetin içerisinde Okuyucu ve Menzil Cemaati örgütlendi mi
örgütlenmedi mi? Şu anda Emniyetin içerisinde yine iki tane cemaat var; biri
Menzil Grubu, diğeri de Okuyucu Grubu. Şu anda Emniyetin içerisinde liyakat
esasları olmaksızın tayin ve terfi işini kim yapıyor? Menzil Cemaatinden
referans gelmeden Emniyet mensuplarının içerisinde tayin ve terfi işi
yapılmıyor. 
Ya değerli arkadaşlar, laik hukuk devletinin olduğu bir
ülkede devletin içerisinde cemaatler olmaz, cemaat yapıları olmaz; bunlar
hukuka aykırı olan şeylerdir. Devlet liyakat esaslarına göre idare edilir. 
UĞUR AYDEMİR (Manisa) – FETÖ’yü onun için mi
savunuyorsun?
MAHMUT TANAL (Devamla) – Devletin içerisinde, yok
efendim Menzil Tarikatı, yok Okuyucu, yok efendim İskenderpaşa, yok efendim
Fethullah Gülen... Ya, arkadaşlar, siz bu cemaatlere bu ülkeyi niye teslim
ettiniz? Niye ödüyorsunuz? 
UĞUR AYDEMİR (Manisa) – FETÖ’yü onun için mi
savunuyorsun?
MAHMUT
TANAL (Devamla) – Değerli kardeşlerim, hukuku savunun, cemaatlere sığınmayın.
Sığınabileceğiniz liman hukuk limanı olmalıdır. Sığınabileceğiniz cemaat, hukuk
dışı cemaatler, hukuk dışı yapılar olmamalıdır. 
OSMAN
AŞKIN BAK (Rize) – Millete sığınıyoruz, millete!
MAHMUT
TANAL (Devamla) – Değerli kardeşlerim, burada AKP iktidarı A cemaatinden
kurtulup B cemaatinin limanına, B cemaatinden çıkıp C cemaatinin limanına
sığınıyor.
OSMAN
AŞKIN BAK (Rize) – Millete sığınıyoruz, millete!
MAHMUT
TANAL (Devamla) – Değerli kardeşlerim, Sayın Bakanım; bakın, bugün Malatya
Belediyesinde oradaki bir kompleks tahsis ediliyor, Atatürk posterinin üstü
kapatılıyor, şeriat anayasası isteniliyor; 2016’nın Türkiyesi’nde Malatya’da bu
yapılıyor. Sizden istirham ediyorum, lütfen bu olayların üzerine gidiniz.
Bakın, burada Meclis Başkanı “Laiklik ilkesi Anayasa’dan çıkarılmalıdır.” dedi,
aradan üç günlük bir süre geçmedi, bu uygulamanın pratiğini görüyoruz biz
şimdi. Lütfen, sizden istirham ediyoruz, bu konularla ilgilenmenizi istiyoruz. 
Değerli
arkadaşlarım, Türkiye’nin çimentosu laik hukuk devletidir. Ülkemizi,
vatandaşlarımızı birbirine bağlayan bağ laik hukuk devletidir. Barışın, huzurun
çimentosu laik hukuk devletidir.
Hepinize
teşekkür ediyorum, saygılar sunuyorum. (CHP sıralarından alkışlar)
NURETTİN YAŞAR (Malatya) – Mahmut, cezaevinde kimleri
ziyaret ediyorsun sık sık?
BAŞKAN – Teşekkür ederim Sayın Tanal.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 12’nci maddesinin (1)’inci fıkrasının
(b) bendinde geçen “hükümleri” ibaresinin “hükümlerin” olarak değiştirilmesini
arz ve teklif ederiz.
Gülser Yıldırım (Mardin) ve
arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) - Katılmıyoruz Başkan.
BAŞKAN
– Önerge hakkında konuşmak isteyen Gülser Yıldırım, Mardin Milletvekili. 
Buyurunuz
Sayın Yıldırım. (HDP sıralarından alkışlar)
GÜLSER
YILDIRIM (Mardin) – Sayın Başkan, değerli milletvekilleri; 277 sıra sayılı
Kanun Tasarısı için söz almış bulunmaktayım. 
Yalnız
bugün Miraç Kandili olduğu için, bütün inançlı, imanlı gerçek Müslümanların
buradan Miraç Kandili’ni de yürekten kutluyorum, halklarımıza eşitlik, özgürlük
ve barışa vesile olmasını diliyorum. 
Şimdi,
biz, burada konuşurken hâlen Nusaybin ve Şırnak’ın tanklarla, toplarla
dövüldüğünü bir kez daha bu Mecliste dile getirme ihtiyacı duyuyorum. 
Biz,
bir taraftan, kucağımızı, ülkemizin topraklarını Suriye’den gelen göçmenlere
açmakla övünürken, onlara barınak, onlara kamplar kurmakla övünürken, bu övüncü
dünyayla paylaşmaya, kendimizi bununla övmeye çalışırken diğer taraftan,
Nusaybin’den, Şırnak’tan, Silopi’den, Cizre’den, Gever’den ve daha birçok
ilçeden binlerce insanımızı evsiz bırakmışız, kendi yurdundan göç etme
pozisyonuna getirmişiz ve evlerini barklarını başlarına yıkıyoruz. Bunu da
yapan devletin kolluk kuvvetleri, ordusu, kendisidir. 
UĞUR
AYDEMİR (Manisa) – Neden? 
GÜLSER
YILDIRIM (Devamla) – Bir diğer konu: Gerçekten, bu konunun tümünü de
hissetmeyen bir Meclisle de -maalesef bunu daha önce de dile getirdik- karşı
karşıyayız. 
Bakın,
buradan sürekli terörden bahsediyorsunuz. Şu an dünyanın birçok ülkesi, bütün
dünya IŞİD’in ne kadar barbar, ne kadar insanlık dışı bir örgüt olduğunu
kavramış ve karşısında birleşmiş olmasına rağmen… 
Ben, size bir hatırlatmada da bulunmak istiyorum.
Bakın, Kobani sürecinde IŞİD’e karşı koalisyon güçleri birleşip vurduğunda
Cumhurbaşkanının bir sözünü size hatırlatayım, o IŞİD hakkında ne söyledi: “Ey
dünya, siz IŞİD’e bu kadar yöneliyorsunuz, ne ki, IŞİD’in, DAİŞ’in isminin
içinde ‘İslam devleti’ vardır diye siz DAİŞ’e yöneliyorsunuz.” Yani bu ne
anlama geliyor? IŞİD’i İslam’la bütünleştirme, o ismi İslam’a layık görme
Cumhurbaşkanının kendi sözüdür, bunu size hatırlatalım.
MUSTAFA ŞÜKRÜ NAZLI (Kütahya) – Önerge hakkında konuşur
musunuz, önerge için söz aldınız.
GÜLSER YILDIRIM (Devamla) – Eğer bugün bu sınırlarda
IŞİD bu halka havan toplarıyla, roketatarlarla saldırıyorsa, sivil insanları
katlediyorsa bu özellikle de AKP Hükûmetinin IŞİD’e verdiği ortaklık, verdiği
destek, göz yummanın sonucudur. Eğer şu an Türkiye halkı IŞİD’den gelen
bombardımanla, toplarla, tanklarla, roketatarlarla, sivil insanlarının katliyle
yüz yüze kalıyorsa bunun birinci vebali AKP Hükûmetinin boynundadır. Nasıl ki
bugün kürdistanda ilçelerde o sivillerin katliamı, o evlerin yıkımı sizin
boynunuzun bir boyunduruğuysa, tarihe karşı bir sorumluluğunuzsa ve bunun
vebalini hem Allah’ın hem insanlığın hem hukukun ve kanunun karşısında vermekle
yükümlü kalacaksanız…
UĞUR AYDEMİR (Manisa) – Terörü lanetleyin, terörü.
GÜLSER YILDIRIM (Devamla) – … IŞİD’in de bugün
Türkiye'ye yönelmesi ve yaptığı bütün bu katliamlar, ölümler ve pislikleri yine
sizin IŞİD’e tanıdığınız toleranslarla hesabını sizin vermeniz gereken bir
konudur. 
ŞİRİN
ÜNAL (İstanbul) – Bir kelime de PKK’yla ilgili söyler misiniz?
GÜLSER
YILDIRIM (Devamla) – Çünkü bu halka IŞİD’i İslam temsilcisi olarak yutturan AKP
Hükûmetinin ta kendisidir. “İslam” adı altında bu ülkeye terörizmi dayatan, bu
insanları oraya teşvik eden…
OSMAN
AŞKIN BAK (Rize) – İslam’la bir alakası yok, terörist onlar da. Tüm teröristler
gibi onlara da lanet olsun!
ŞİRİN
ÜNAL (İstanbul) – PKK’ya bir şey diyor musun PKK’ya! PKK’ya bir şey diyor
musunuz Sayın Vekil!
BAŞKAN
– Sayın milletvekilleri, lütfen efendim, hatibi dinleyin.
GÜLSER
YILDIRIM (Devamla) - … ve “İslam” adı altında o özentiyi bu toplumda
yerleştiren sizin politikalarınızın kendisidir. Nasıl ki bir halkın taleplerini
terörizmle bastırmaya çalışıyorsanız, o isim altına sığınarak bastırmaya
çalışıyorsanız, IŞİD’e de tanıdığınız toleransla, “İslam” adı altında IŞİD’e bu
kadar güç kattınız, malzeme sundunuz, silah verdiniz. 
OSMAN
AŞKIN BAK (Rize) – IŞİD'le mücadele ediliyor.
GÜLSER
YILDIRIM (Devamla) – Biz o sınırlarda dururken IŞİD’le nasıl bir ortaklık
içinde olduğunuzu hepimiz gözlemledik ve şahit olduk.
Saygılar
sunuyorum Başkanım. (HDP sıralarından alkışlar)
OSMAN
AŞKIN BAK (Rize) – Bin tane IŞİD'li terörist öldürüldü. Biz hem PKK’yla
mücadele ediyoruz hem IŞİD'le mücadele ediyoruz.
BAŞKAN
– Teşekkür ederim Sayın Yıldırım.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
İLKNUR
İNCEÖZ (Aksaray) – Sayın Başkan…
BAŞKAN
– Sayın İnceöz…
İLKNUR
İNCEÖZ (Aksaray) – Sayın Başkan, az evvel hatip konuşması içerisinde grubumuzu
ilzam ve itham edici, oradaki bütün sivil ölümlerinden bizim politikalarımız…
IŞİD’le alakalı “Siz sorumlusunuz.” demek suretiyle açık bir sataşmada
bulunmuştur. 69’a göre söz talep ediyorum. 
BAŞKAN
– Buyurunuz Sayın İnceöz. (AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR (Devam)
5.- Aksaray Milletvekili İlknur İnceöz’ün, Mardin
Milletvekili Gülser Yıldırım’ın 277 sıra sayılı Kanun Tasarısı’nın 12’nci
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekilleri; az evvel hatibi
konuşması içerisinde dinlerken bir şeyler söylemeye çalıştı ama bir şeyleri
okumuş, bir şeyleri dinlemiş ama bilinmeli ki bir şeyleri gerçekten tersten
okumuş. Şimdi, o tersten okuduğunu düzeltme ihtiyacı hissediyoruz.
Konuşması
içerisinde Sayın Cumhurbaşkanımızın IŞİD’le ilgili söylediği sözlerden
bahsetti. İşte, tam da bu kısmı çok tersten okumuş, çok tersten anlamış, hiç
olmadığı şekilde gerçeği çarpıtarak burada beyan etmiştir. 
Bakın,
biz 2013 yılında, IŞİD’in, DEAŞ’ın terör örgütü olduğunu özellikle belirttik ve
“Senin terör örgütün, benim terör örgütüm olmaz; terör örgütü terör örgütüdür.”
dedik ve tüm terör örgütlerine karşı eşit mesafede olduğumuzu açık ve net bir
şekilde belirttik. (AK PARTİ sıralarından alkışlar) Bak, nereyi tersten
anladığını sana söyleyeyim şimdi: “‘İslam’ kelimesinin içerisinde barış vardır
ve ‘İslam’ ile ‘terör örgütü’ bir arada kullanılmaz.” diyerek ve bütün terör
örgütlerine de açık ve net bir şekilde aynı mesafede olduğumuzu belirtmek
suretiyle tüm terör örgütlerini ve terör örgütlerinin eylemlerini de
lanetlediğimizi Sayın Cumhurbaşkanımız defaatle… Bu cümleyi alıp baştan
okumanızı tekrar tekrar tavsiye ediyorum.
Bununla
birlikte, doğu, güneydoğudaki ölümlerin, göçlerin bir tek sorumlusu var. Böyle,
algılarla, gerçekleri çarpıtarak bu kürsüden halkı… Halkın desteğini alarak, 5
milyonun desteğini alarak geldiğiniz kürsüden o desteğini aldığınız
milletimizin ihtiyaçlarını ve taleplerini dile getirin; bu kürsüye gelip terör
örgütünün sözcülüğünü yapmayın.
Saygılarımı
sunuyorum. (AK PARTİ sıralarından alkışlar) 
BAŞKAN
– Teşekkür ederim Sayın İnceöz.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
GÜLSER
YILDIRIM (Mardin) – DAİŞ’i besleyen sizsiniz.
ÇAĞLAR
DEMİREL (Diyarbakır) – Sayın Başkan, bizi terör örgütünün sözcülüğünü yapmakla,
milletin taleplerini…
BAŞKAN
– Buyurunuz Sayın Demirel.
BURCU
ÇELİK ÖZKAN (Muş) – Kilis’e 4 tane roket düştü, haberiniz var mı?
ŞİRİN
ÜNAL (İstanbul) – PKK’yı savunacak mı şimdi Başkanım?
AHMET
BERAT ÇONKAR (İstanbul) – Terör örgütünün sözcülüğünü yapmayın.
6.- Diyarbakır Milletvekili Çağlar Demirel’in, Aksaray
Milletvekili İlknur İnceöz’ün sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
ÇAĞLAR
DEMİREL (Diyarbakır) – Teşekkürler Sayın Başkan.
Değerli
milletvekilleri, biz her şeyi doğru anlarız ve doğru dile getiririz. Aslında
tersten okumak isteyenler sizlersiniz. Çünkü, siz her zaman her şeyi çarpıtarak
ifade ettiniz.
Can
Dündar ile Erdem Gül’ün açığa çıkarmış olduğu tırları kimler götürdü? Başbakan
Yardımcısının açıkladığı “Evet, biz IŞİD’e yardım ettik, yardım edeceğiz.”
dediği kimdi? Şu an Başbakan Yardımcısının söylemlerini burada ifade edelim.
Cumhurbaşkanı tırlarla götürürken savcıların orada sorgulama yapmasına izin
vermeyerek o savcıları görevden alan, sürgüne gönderen kimdi?
COŞKUN
ÇAKIR (Tokat) – Kimdi?
ÇAĞLAR
DEMİREL (Devamla) – Şu anda, Türkiye’deki tanklara ateş açılıp Kilis’teki
tankların bombalanmasını, görüntüleri IŞİD bütün sosyal medyada yayınladı.
20’den fazla insan orada katledildi, bu kadar insanımız yaralandı. Peki,
Kilis’te bu yaralanan insanları IŞİD yaptı da neden Hükûmetten hiç ses
çıkmıyor? Neden buna ilişkin hâlâ arkasında duruyorsunuz?
Peki,
Diyarbakır bombacısının dokuz gün öncesinden istihbaratın almış olduğu bilgiyle
HDP mitinginde bomba patlatacağı bilinmesine rağmen neden bunun önüne
geçmediniz? Neden insanlar orada katledildi?
Yine,
aynı şekilde, çok net ifade edelim ki “İslam” kelimesine keşke layık
olsaydınız, keşke o kelimeye ve barışa layık bir pratiğiniz olsaydı da biz de
buradan çıkıp her şeyi açık bir şekilde ifade etseydik. Keşke barışa ve
İslamiyet’e layık olsaydınız.
ŞİRİN
ÜNAL (İstanbul) – Siz PKK’yı savunmaya devam edin. 
ÇAĞLAR
DEMİREL (Devamla) – Bütün halkımızın Miraç Kandili’ni buradan tekrar
kutluyorum.
CAHİT
ÖZKAN (Denizli) – Terör marşları söylediğinizi herkes duydu. Herkes ne olduğunu
biliyor.
ÇAĞLAR
DEMİREL (Devamla) – Saygılar sunuyorum. (HDP sıralarından alkışlar)
BAŞKAN
– Teşekkür ederim Sayın Demirel.
İLKNUR
İNCEÖZ (Aksaray) – Sayın Başkanım, sadece kayda girmesi açısından özellikle
belirtiyorum. Bizim terör örgütlerine karşı duruşumuz, tavrımız, AK PARTİ
iktidarı ve hükûmetleri olarak çok açık ve nettir.
FİLİZ
KERESTECİOĞLU DEMİR (İstanbul) - Evet. Daha IŞİD demeyi bilmiyorsunuz. “Kilis’e
düştü.” diyorsunuz. 
İLKNUR
İNCEÖZ (Aksaray) - Aynı mesafeyi kendileri PKK terör örgütüne karşı koysunlar.
(AK PARTİ sıralarından alkışlar)
BAŞKAN
- Teşekkür ederim Sayın İnceöz.
ÇAĞLAR
DEMİREL (Diyarbakır) - Başkan…
BAŞKAN
- Sayın Demirel…
ÇAĞLAR
DEMİREL (Diyarbakır) - Kayda girmesi için ifade edeceğim.
ÖZNUR
ÇALIK (Malatya) - “PKK terör örgütüdür.” diyecek misiniz? Buyurun: IŞİD terör
örgütüdür. Siz de “PKK terör örgütüdür.” deyin. 
OSMAN
AŞKIN BAK (Rize) - Ya, tüm dünya söylüyor zaten terör örgütü olduğunu. Onlar
söylese ne olur, söylemese ne olur. 
ÇAĞLAR
DEMİREL (Diyarbakır) - Yani, sadece, sanki iktidarda AKP Hükûmetinden başka bir
parti yer alıyor da, bütün her şeyi iktidardaki başka bir parti, muhalefet
partileri yapıyor da her şeyi onların üzerine atarak kendisini sütliman gibi
açığa çıkartmaya çalışıyor. İktidarsınız ve sorunları çözemiyorsunuz. Bu ülkeyi
kan gölüne çevirdiniz, hâlâ kalkıp ne diyorsunuz.
Ben
bunu ifade etmek istiyorum kayıtlara geçsin diye. (HDP sıralarından alkışlar)
BAŞKAN
- Teşekkür ederim Sayın Demirel. Tutanaklara geçmiştir.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN
- 12’nci maddeyi oylarınıza sunuyorum: Kabul edenler… Kabul etmeyenler… 12’nci
madde kabul edilmiştir. 
13’üncü
madde üzerinde iki önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan 277 sıra sayılı Kolluk Gözetim Komisyonu Kurulması ve Bazı Kanunlarda
Değişiklik Yapılması Hakkında Kanun Tasarısı’nın 13’üncü maddesinde yer alan
“Bakanlar Kurulu yürütür” ibaresinin “İçişleri Bakanınca yürütülür” olarak
değiştirilmesini arz ve teklif ederiz. 
Muhammet Rıza Yalçınkaya Hayati
Tekin Murat Bakan
 Bartın Samsun İzmir
 Tanju Özcan Mahmut
Tanal Onursal Adıgüzel
 Bolu İstanbul İstanbul
 Engin Özkoç
 Sakarya
BAŞKAN
- Şimdi, ikinci ve maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 277 sıra sayılı Kanun Tasarısı’nın 13’üncü maddesinin (1)’inci fıkrasında
yer alan; “Bu kanun hükümlerini Bakanlar Kurulu yürütür” cümlesinin “Bu kanun
hükümleri Bakanlar Kurulu tarafından yürütülür” cümlesiyle değiştirilmesini arz
ve teklif ederiz.
 İdris Baluken Çağlar
Demirel Müslüm Doğan
 Diyarbakır Diyarbakır İzmir
 Behçet Yıldırım Alican
Önlü Kadri Yıldırım
 Adıyaman Tunceli Siirt
BAŞKAN –
Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkan.
BAŞKAN –
Hükûmet?
MİLLİ
SAVUNMA BAKANI İSMET YILMAZ (Sivas) - Katılmıyoruz Başkanım.
BAŞKAN
- Önerge hakkında konuşmak isteyen Kadri Yıldırım, Siirt Milletvekili.
Buyurunuz
Sayın Yıldırım. (HDP sıralarından alkışlar)
KADRİ
YILDIRIM (Siirt) - Sayın Başkan, değerli milletvekilleri; ben de sözlerime
başlamadan evvel bütün İslam âleminin Miraç Kandili’ni kutluyorum ve huzura
vesile olmasını diliyorum. 
Tabii
“kolluk kuvvetleri” denilince sadece ulusal bazdaki kolluk kuvvetleri akla
gelmiyor, uluslararası olarak oluşturulan kolluk kuvvetlerinin de yine bu
bağlamda bence düşünülmesi gerekiyor. Bunu söylerken sözü şuraya getirmeye çalışıyorum:
Bilindiği gibi, birkaç gün önce İstanbul’da İslam İşbirliği Teşkilatı
toplantısına aşağı yukarı 56 ülkenin temsilcileri katıldı ve bu 56 ülke
içerisinden 34 tanesi -ki Türkiye de bunlara dâhildir- aşırılığa ve teröre
karşı bir müşterek İslam ordusu kurmayı teklif ettiler ve bir nevi karar altına
alındı. Sayın Cumhurbaşkanımız da orada yaptığı konuşmada “Avrupa bizim
meselelerimizi halledeceğine bu İslam İşbirliği Teşkilatı içerisindeki üyeler
halletsin, biz kendi aramızda halledelim.” mealli bir şeyler söyledi. 
Ben
şurada şunu özellikle arz etmek istiyorum: Bu teşkilatın içerisinde yer alan 34
ülkenin temsilcilerine baktığınızda, hepsinin gidişatına baktığınızda,
hiçbirinin İslam ülkelerinde ortaya çıkan bir sorunu çözebilecek kapasitede
olmadığını göreceksiniz. Yüz yılın yarısıdır ki Filistin sorunu olduğu gibi
ortada, bir o kadar süredir ki Kürt sorunu olduğu gibi ortada. Bu ülkeler bu
her iki can alıcı sorunun en küçük bir kıyısını bile halletmiş değillerdir.
Sonra bunlara baktığımızda bunların amacı görünürde aşırılığa karşı
oluşturmaktır bir orduyu ama Suudi Arabistan’a bakın, oradaki krallık
yönetimine, bizatihi kendisi bir aşırı ucun temsilcisidir -Vahhabiliği burada
kastediyorum- ve bu aşırı akım Hazreti Ali, Hazreti Hüseyin ve Şia düşmanı bir
akımdır. Bunlarla Türkiye'nin alabileceği bir mesafe yoktur. Bunlarla Filistin
sorununun çözümü noktasında, Kürt sorununun çözümü noktasında Türkiye'nin
alabileceği en küçük bir adım yoktur. Bunlar olsa olsa Türkiye'yi de büyük bir
felaketin içerisine çekecekler. 
Servetlerine
bakın bu sultanların. Birisinin 5 tane özel uçağı var, Brunei Sultanı ve bu 5
tane özel uçağının içi altınla kaplıdır. Sultanın 22 milyar dolar serveti
vardır, şahsi serveti. Bu sultanlarla mı siz İslam âleminin iç meselelerini çözeceksiniz?
Böyle bir şey mümkün değildir. 
CAHİT
ÖZKAN (Denizli) – Siz İngiliz Büyükelçisiyle mi çözeceksiniz, İngilizlerle mi
çözeceksiniz? Pentagon’la mı çözeceksiniz?
KADRİ
YILDIRIM (Devamla) - O hâlde, İslam âleminde ortaya çıkan Filistin sorunu
olsun, Kürt sorunu olsun o halkların temsilcileriyle ancak çözebilirsiniz. Siz,
o halkın temsilcilerine eğer buradan “dağa, dağa” diye yol gösterirseniz asla
ve asla, ömür boyu bu sorunların çözümü altından kalkamazsınız. Şurayı çok iyi
bilmelisiniz: Eğer bu halkların temsilcileriyle bu sorunu çözmekten
çekinirseniz bu temsilcilerden sonra gelecek olan nesille sizin alabileceğiniz
bir karışlık mesafe olamaz. 
Bakın,
geçenlerde Meclis Başkanımız Meclisi açarken ne dedi: “Gazi Meclis.” Kusura
bakmayın ama “dünyanın ilk Gazi Meclisi” diye denildi. Kusura bakmayın diyorum,
bence bu “gazi” unvanını biz yenileyeceğiz bu gidişle, aklı başına gelmezse
kimsenin. Yani dünyanın ilk Gazi Meclisi olma hüviyetine sahip olan bu Meclis,
böyle devam ederse öbür türlü gazi Meclis olacak ki, oldu. 
HASAN
BASRİ KURT (Samsun) – Çok ayıp! Çok ayıp!
KADRİ
YILDIRIM (Devamla) – Biz bu hafta içerisinde 3 kez bu Meclisin gazi olduğuna
şahit olduk. Bu Meclisin şehit Meclisi olmaması için herkesin aklını başına
alması lazım. 
(Mikrofon
otomatik cihaz tarafından kapatıldı) 
KADRİ
YILDIRIM (Devamla) – Yoksa buradaki insanlara “dağa, dağa” diye bağırmak bir
meseleye çözüm olmaz. Zira, dağa gidenler bilinsin ki bir daha geri gelmezler.
Herkes aklını başına alsın, eğer Müslümanca çözülmek isteniyorsa biz bize
oturalım ve bunu çözelim. Bir kez daha söylüyorum, aklınızı başınıza alın! (HDP
sıralarından alkışlar)
BAŞKAN
– Teşekkür ederim Sayın Yıldırım.
KADRİ
YILDIRIM (Devamla) – Hoşunuza gitse de gitmese de bu mesele böyledir. Sizin
Suudi Arabistanlarda Brunei sultanlarıyla çözebileceğiniz bir Filistin sorunu
da yok, bir Kürt sorunu da yok, ancak biz bize çözeriz. Siz bilirsiniz.
Eyvallah. (HDP sıralarından alkışlar, AK PARTİ sıralarından gürültüler)
BAŞKAN
– Teşekkür ederim Sayın Yıldırım.
Önergeyi
oylarınıza sunuyorum…
III.- YOKLAMA
(HDP
sıralarından bir grup milletvekili ayağa kalktı)
ÇAĞLAR
DEMİREL (Diyarbakır) – Yoklama talebimiz var.
BAŞKAN – Bir yoklama talebi vardır, yoklama talebini
yerine getireceğim.
Yoklama isteminde bulunan sayın milletvekillerini
tespit edeceğim: Sayın Kerestecioğlu Demir, Sayın Demirel, Sayın Taşdemir,
Sayın Dora, Sayın Irgat, Sayın Toğrul, Sayın Adıyaman, Sayın Aydoğan, Sayın
Yiğitalp, Sayın Gaydalı, Sayın Yıldırım, diğer Sayın Yıldırım, Sayın Özkan,
Sayın Ataş, Sayın Yıldırım, Sayın Kaya, Sayın Zeydan, Sayın Öcalan, Sayın
Becerekli, Sayın Bilgen.
Yoklama
işlemini başlatıyorum.
İki
dakika süre veriyorum.
(Elektronik
cihazla yoklama yapıldı) 
BAŞKAN – Toplantı yeter sayısı vardır. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Kolluk Gözetim Komisyonu Kurulması ve Bazı
Kanunlarda Değişiklik Yapılması Hakkında Kanun Tasarısı (1/688) ile Avrupa
Birliği Uyum Komisyonu ve İçişleri Komisyonu Raporları (S. Sayısı: 277) (Devam)
BAŞKAN – Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 277 sıra sayılı Kolluk Gözetim
Komisyonu Kurulması ve Bazı Kanunlarda Değişiklik Yapılması Hakkında Kanun
Tasarısı’nın 13’üncü maddesinde yer alan “Bakanlar Kurulu yürütür.” ibaresinin
“İçişleri Bakanınca yürütülür.” olarak değiştirilmesini arz ve teklif ederiz. 
Muhammet
Rıza Yalçınkaya (Bartın) ve arkadaşları
BAŞKAN
– Komisyon önergeye katılıyor mu?
İÇİŞLERİ
KOMİSYONU ÜYESİ HÜSEYİN ÖZBAKIR (Zonguldak) – Katılmıyoruz Sayın Başkanım.
BAŞKAN
– Hükûmet?
MİLLÎ
SAVUNMA BAKANI İSMET YILMAZ (Sivas) – Katılmıyoruz Başkanım.
ENGİN ALTAY (İstanbul) – Gerekçe...
BAŞKAN – Gerekçeyi okutuyorum: 
Gerekçe:
Tasarının
kanun yapım tekniğine uygun hâle getirilmesi amacıyla iş bu önerge verilmiştir.

BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
13’üncü
maddeyi oylarınıza sunuyorum: Kabul edenler... Kabul etmeyenler... 13’üncü
madde kabul edilmiştir. 
Böylece,
tasarının görüşmeleri de tamamlanmış olmaktadır.
Tasarının
tümünü oylamadan önce İç Tüzük’ün 86’ncı maddesi uyarınca oyunun rengini belli
etmek üzere söz talep eden iki sayın milletvekilimiz vardır. Kendilerini
kürsüye davet ederek söz vereceğim. 
Lehte
olmak üzere ilk konuşmacı Tekirdağ Milletvekili Mustafa Yel. 
Buyurunuz
Sayın Yel. (AK PARTİ sıralarından alkışlar)
MUSTAFA
YEL (Tekirdağ) – Sayın Başkan, değerli milletvekillerim; 277 sıra sayılı Kolluk
Gözetim Komisyonu Kurulması ve Bazı Kanunlarda Değişiklik Yapılması Hakkında
Kanun Tasarısı lehinde söz almış bulunmaktayım. Yüce heyetinizi saygıyla
selamlarken öncelikle idrak etmiş olduğumuz Miraç Kandili’mizin tüm İslam
âlemine hayırlar getirmesini diler, kahraman şehitlerimizi rahmetle ve
gazilerimizi minnetle anarım. 
Bilindiği
gibi, devletlerin en önemli görev ve fonksiyonlarının başında vatandaşlarının
güvenliğini sağlamak ve onların özgür bireyler olarak yaşamalarını temin etmek
gelmektedir. Bu fonksiyonların icrasında birincil kurumlar kolluk birimleridir.
Kolluk görevlileri bu hizmeti sunarken diğer kamu görevlilerinin sahip olmadığı
birtakım yetkilerle donatılmışlardır. Arama, zor kullanma, özgürlüğü kısıtlama
gibi yetkiler bu kapsamdaki örneklerdir. Bu derece önemli yetkilerin
kullanılması kolluk görevlilerini diğer kamu görevlilerine göre daha fazla
şikâyete açık hâle getirmektedir. Ülkemiz, kolluk faaliyetlerinin
yürütülmesinde ortaya çıkabilecek işkence ve kötü muamele olaylarına karşı asla
müsamaha gösterilmeyeceğini işkenceye sıfır tolerans politikasıyla
açıklamıştır. İçişleri Bakanlığı Mülkiye Teftiş Kurulu, Jandarma Genel
Komutanlığı ile Emniyet Genel Müdürlüğü Teftiş Kurulu bünyesinde kolluk hakkındaki
insan hakları ihlal iddialarıyla ilgili özel birimler kurulmuş, ihlal
iddialarının etkin şekilde soruşturmalarının yapılması yönünde önemli adımlar
atılmıştır. AB uyum yasaları ve daha önceki yıllarda yapılan yasal
değişikliklerden sonra, kolluk hakkındaki önemli insan hakları ihlali iddiaları
ile yolsuzluk iddialarının soruşturmalarının doğrudan bağımsız cumhuriyet
savcıları tarafından yerine getirilmesi sağlanmış, adli soruşturmaların
yapılabilmesi için idari izin müessesesi bu suçlar bakımından ortadan
kaldırılmıştır. 
Sayın
Başkan, değerli milletvekilleri; bu tasarıyla Türkiye’de ilk defa merkezî kayıt
sistemi düzenlemesi getirilmektedir. Ülkemizde kolluk hakkında yapılan
şikâyetlerle ilgili etkin bir şikâyet, kayıt ve analiz sistemi bulunmamaktadır.
Mevcut verilerle doğru politikaların üretilmesi, yaşanan problemlerin doğru
şekilde teşhis edilmesi mümkün değildir. Ülkemizde şikâyet kaydıyla ilgili
belirlenmiş standartlar olmadığı gibi, kolluk teşkilatları arasında da bu
anlamda bir yeknesaklık mevcut değildir. Bu durum şikâyet sistemimizin önemli
bir zayıflığı olup kolluk hakkındaki şikâyetlere ilişkin mevcut veriler
sağlıksız ve analiz yapmaya uygun olmayan bir nitelik taşımaktadır. Bu nedenle,
tasarıyla, Jandarma Genel Komutanlığı, Emniyet Genel Müdürlüğü ve Sahil
Güvenlik Komutanlığında görevli kolluk görevlileri hakkındaki ihbar ve
şikâyetlerin kayıt altına alınmasını öngören merkezî bir kayıt sistemi tesis
edilerek aynı zamanda bir bilgi sistemi ve istatistik sistemi de oluşturmak
öngörülmektedir.
Merkezî
kayıt sistemi, kolluk gözetim komisyonu ile bağlı kuruluşlar, valilikler ve
kaymakamlıklar arasında kolluk görevlileri hakkında idari mercilerce yürütülen
ceza ve disiplin işlemleriyle ilgili olarak gerekli bilgilerin kaydedilmesi ve
yapılan uygulamaların izlenmesi amacıyla oluşturulan veri tabanını ifade
etmektedir. Merkezî kayıt sistemi kurulmasının temel amacı, ihbar ve
şikâyetlere ilişkin yapılan idari işlemlerin denetimini etkin kılmak, şikâyet
sisteminin genel olarak gözetimine imkân sağlamak, kolluk teşkilatları arasında
standart bir kayıt ve analiz sistemi kurmak ve şikâyet ve ihbarlara ilişkin
verilerin yardımıyla kolluk şikâyet sisteminin ve kolluk hizmetlerinin
etkinleştirilmesini sağlamaktır. Etkili bir şikâyet kayıt sistemi ancak sağlıklı
verilerin varlığıyla kurulabilir. Dolayısıyla, merkezî bir kayıt ve analiz
sistemi kurulmasının yeni şikâyet sisteminin nirengi noktasını oluşturması
beklenmektedir. Merkezî kayıt sistemi yani şikâyet kayıt ve analiz sisteminin
işleyişi il, ilçe ve Bakanlık merkezi arasında kurulacak olan bir bilgi işlem
ağıyla sağlanacaktır. 
Sayın
Başkan, değerli milletvekilleri; bu yasal düzenleme halkın ve kolluk
personelinin şikâyet sistemine güvenini artırıcı olması bakımından önem arz
etmektedir. Bu yasanın bütün kolluk kuvvetlerimize ve milletimize hayırlı ve
uğurlu olmasını diliyor, sözlerime son verirken yasanın lehinde oy vereceğimi
belirtiyor ve yüce Meclisimizi yeniden saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ederim Sayın Yel.
Aleyhte
İstanbul Milletvekili Mahmut Tanal.
Buyurunuz
Sayın Tanal. (CHP sıralarından alkışlar)
ENGİN
ALTAY (İstanbul) – İktidardan da alkış al bu akşam Sayın Tanal.
MAHMUT
TANAL (İstanbul) – Teşekkür ediyorum Sayın Başkan.
Değerli
milletvekilleri, tabii, iktidardan alkış almak ölçüt değil; iktidar eğer hukuk
sınırları içerisine gelirse ben onları hep alkışlarım ve saygıyla da hep
selamlarım ben. Önemli olan, hukuk kalıpları içerisinde durabilmek Değerli
Başkanım. (CHP sıralarından alkışlar) Onun için, biz bugüne kadar Cumhuriyet
Halk Partisi olarak insanların felsefi düşüncesine, siyasi düşüncesine,
mezhebine, dinine, diline bakmaksızın hep hukuk çerçevesinde baktık, hep insan
çerçevesinde baktık. 
Değerli
arkadaşlar, evet, eğer Avrupa Birliği ülkeleri vize sorununda izin vermezlerse
“Parlamentoda Cumhuriyet Halk Partisi muhalefet etti veya diğer siyasi gruplar
muhalefet etti, onun için bize vizeyi vermiyorlar, bunun sorumlusu üç muhalefet
partisidir.” denilecek. Görebildiğimiz kadarıyla eğer gerçekten vize
uygulanacaksa, vize kalkacaksa… Sanki vatandaşlarımızın parası bol da sırada
bekliyor, Avrupa ülkelerine gezmeye gidecekler. Bu sebepten dolayı, biz, evet,
bu yasa yetersiz ama yetersiz olması nedeniyle biz hep teklifleri verdik,
bunları kabul etmediniz. 
Fakat biraz önce polislerle ilgili ben burada
konuşurken burada bazı arkadaşlarımız laf attı, sizden istirham ediyorum,
bakın, burada ikinci bir operasyon daha başlayacak. Nedir bu? Emniyetin
içerisindeki tasfiyeler başlayacak. Buradaki tasfiye ne olacak? Efendim, “Siz
Menzil grubuna, Okuyucu grubuna mı yakınsınız, Fethullah grubuna mı
yakınsınız?” Bu sebeplerden dolayı, güzide Emniyeti sizin bu şekilde tasfiye
etme hakkınız var mı? Değerli arkadaşlar, bunları liyakat esaslarına göre
yapın. Ankara Emniyet Müdürüne sesleniyorum, Emniyet Genel Müdürüne
sesleniyorum, İçişleri Bakanına sesleniyorum: Emniyet mensupları, tüm diğer
kamu kurumlarını cemaatlere teslim etmeyiniz.
Değerli
arkadaşlar, hep bizim rahmetli Lütfi Duran hocanın liyakat esasıyla ilgili bir
doktora tezi vardı, kamu kurumlarında liyakat esası. Bu liyakat esası sanki 657
sayılı Devlet Memurları Kanunu’ndan çıkarıldı, tamamen cemaat endeksli olarak
gidiyor. Bu cemaat yapılandırmaları hakikaten ülkenin altına konulmuş olan bir
dinamittir. Bu cemaatlerle iktidarın bağını kesmesini istirham ediyorum.
Biraz
önce “IŞİD’e yardımcı oluyor musunuz, olmuyor musun?” tartışması çıktı. Değerli
arkadaşlar, size ben gazete haberini gösteriyorum, daha bugünkü gazete. Bir
emniyet mensubu ne diyor? Emniyet mensubunun kendi ifadesi: “IŞİD’lilerin
tedavi edildiği binada aylarca nöbet tuttuk.” Daha bugünkü gazete değerli
arkadaşlar. 
HASAN
BASRİ KURT (Samsun) – Hangi gazetede? Göster, göster gazeteyi.
CAHİT
ÖZKAN (Denizli) – İngiliz gazetesi mi?
MAHMUT
TANAL (Devamla) – Değerli arkadaşlar, bakın, burada bunu beyan eden Emniyet
mensubu ve diyor ki: “Hakikaten, bu IŞİD’lilerin burada kaldığını ve bizim de
nöbet tuttuğumuzu…” Emniyet mensubu o kadar içerlenmiş ki haklı olarak…
Şimdi,
biraz önce dediniz ki: “Yok efendim, IŞİD’le bizim ilgimiz yok.” Yüreğiniz
yetiyorsa… Biraz önce hatip konuşurken “4 savcıyı sürgün ettiniz.” dedi. 4
savcıyı sürgün etmediler sayın hatip, 4 savcı şu anda cezaevinde. Yüreğiniz
yetiyorsa bu dosyalarda aleniyeti sağlayın, gizlilik kararının kaldırın, kimin
terör örgütleriyle, kimin IŞİD’e silah gönderdiğini kamuoyu öğrensin. Bu kadar
açık ve net. (CHP sıralarından alkışlar) Neden korkuyorsunuz? Eğer kapaklı bir
işiniz yoksa, kirli bir ilişkiniz yoksa, temizseniz, suça bulaşmamışsanız bu
gizlilik kararını kaldırın.
Bakın,
değerli arkadaşlar, şu anda Türkiye’de devam toplumsal davalarla iktidarın
dolaylı veya direkt bağlantılı olduğu, terör örgütleriyle bağlantılı olduğu tüm
dosyalar gizlidir. Niçin? Aman, iktidarın bu kirli ilişkileri ortaya çıkmasın.
Onun için diyorum ki: Varsa yüreğiniz, varsa cesaretiniz, her şeyin şeffaf
olmasını istiyorsanız, kamuoyunun, herkesin her şeyi bilmesini istiyorsanız…
Değerli
arkadaşlar, bakın, cezaevinde olan 4 savcıyla görüşen şu anda Hükûmette olan
Adalet Bakanıdır, o dönemin Adalet Bakanlığı Müsteşarıdır. Bizzat başsavcıyı
arayıp “Kardeşim, bu tırların kayıtsız olarak geçişine izin verin. İzin
vermezseniz biz yanarsak sizi de yakarız.” dediler. 
(Mikrofon
otomatik cihaz tarafından kapatıldı)
MAHMUT
TANAL (Devamla) – Evet, savcıları yaktılar. O savcılar şu anda cezaevinde
değerli arkadaşlar.
Hepinize
teşekkür ederim, saygılarımı sunarım. (CHP sıralarından alkışlar) 
BAŞKAN
– Teşekkür ederim Sayın Tanal.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, 2013’ten bu yana IŞİD, Türkiye
Cumhuriyeti devleti için terör örgütüdür. Gördüğü muamele budur. 
Öte
taraftan mahkemeden bahsediyor. Mahkemenin çeşitli safahatlarında gizlilik
kararları konulabilir ama sonuç itibarıyla yargının dosyaları herkese açıktır.
Kim ne biliyorsa o yargı dosyaları üzerinden konuşabilir. (AK PARTİ
sıralarından alkışlar) 
BAŞKAN
– Teşekkür ederim Sayın Bostancı.
MAHMUT
TANAL (İstanbul) – Başkanım, sayın hatip kamuoyuna ve sizlere yanlış bilgi
veriyor. Yargı dosyaları herkese açık değil, gizlilik kararı var. 
MEHMET
NACİ BOSTANCI (Amasya) – Çıktıktan sonra, hüküm bittikten sonra.
MAHMUT
TANAL (İstanbul) – Adalet Bakanı o dönemde devreye girmedi mi? Onun için kanunu
değiştirdiler. Adalet Bakanı hakkında fezleke düzenlendi. Bu fezlekelerin
içerisinde sizin Adalet Bakanınızın fezlekesi ne oldu?
BAŞKAN
– Teşekkür ederim Sayın Tanal, tutanaklara geçmiştir.
Tasarının
tümünü oylarınıza sunuyorum: Kabul edenler… Kabul etmeyenler… Tasarı kabul
edilmiş ve kanunlaşmıştır. Hayırlı olsun.
Gündemin
2’nci sırasında yer alan, Türkiye Cumhuriyeti ile
Avrupa Birliği Arasında İzinsiz İkamet Eden Kişilerin Geri Kabulüne İlişkin
Anlaşma ile Oluşturulan Ortak Geri Kabul Komitesinin 2/2016 Sayılı Kararının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız.
2.- Türkiye Cumhuriyeti ile Avrupa Birliği Arasında
İzinsiz İkamet Eden Kişilerin Geri Kabulüne İlişkin Anlaşma ile Oluşturulan
Ortak Geri Kabul Komitesinin 2/2016 Sayılı Kararının Onaylanmasının Uygun
Bulunduğuna Dair Kanun Tasarısı (1/711) ve Dışişleri Komisyonu Raporu (S.
Sayısı: 298) (x)
BAŞKAN
– Komisyon? Yerinde.
Hükûmet?
Yerinde.
Komisyon
raporu 298 sıra sayısıyla bastırılıp dağıtılmıştır.
Şimdi
tasarının tümü üzerindeki söz taleplerini karşılayacağım.
Önce
siyasi parti gruplarının söz taleplerini gerçekleştireceğim. 
İlk
olarak Halkların Demokratik Partisi Grubu adına Erdal Ataş, İstanbul
Milletvekili. 
Buyurunuz
Sayın Ataş. (HDP sıralarından alkışlar) 
HDP
GRUBU ADINA ERDAL ATAŞ (İstanbul) – Sayın Başkan, değerli milletvekilleri;
diğer yasa tasarılarında olduğu gibi maalesef bu yasa tasarısıyla da ülkemizin
temel sorunlarının çözümüne yönelik bir çalışma yürütmek yerine ülkemizin sorunlarına
bir sorun daha eklenmiş durumdadır. 
İki
yönlü içeriğe sahip olan bu yasa tasarısının bir yanını vize serbestisi
oluştururken asıl ve gizlenen yan olarak ikinci yanını mülteci meselesi
oluşturmaktadır. Avrupa Birliği ve dünyanın çözemediği bir sorun Türkiye
halklarının omzuna yüklenmiş durumdadır. Hükûmet ve Başbakan Kayseri
pazarlığıyla bu meseleyi çözdüklerini, önemli oranda bu meseleden kârlı
çıktılarını ifade etseler de 30 tane Avrupa ülkesinin baş edemediği bir sorunu,
3 milyar dolara ya da 6 milyar dolara Türkiye halklarının, Türkiye kuzey
kürdistan halklarının omzuna yükleyen Hükûmetin, aslında bu meselenin farkında
olmadığını açık bir şekilde bir kez daha görmüş oluyoruz. Çünkü Kayserililerin
eğitim aldığı yer yani o pazarlığı öğrendikleri yer, Avrupa kapitalistlerinin
bizzat kendisidir. Bunların, asla 1’e 10, 1’e 100 elde etmedikleri müddetçe
hiçbir şekilde 3-5 milyara ya da vize serbestisi üzerinden bu meseleyi kabul
etmeyecekleri açık olarak bilinmelidir. 
Hükûmet
de sürekli “Vize serbestisi olacak, gideceksiniz gezeceksiniz. Bu mesele
çözüldü.” biçiminde ifade etse de yüzlerce mesele Türkiye'nin omzuna yüklenmiş
durumdadır. Bu meselede de kabul edilip edilmeyeceği belli olmayan bir vize
muamması da gündem içerisinde dolaşıp durmaktadır. 
Öncelikle
şunu ifade edeyim: Biz HDP olarak kesinlikle vize serbestisine karşı falan
değiliz. Biz, tam tersine, sınırların kaldırılmasından yanayız, insanların
seyahat özgürlüğünden yanayız, engellerin kaldırılmasından yanayız, pasaporta
karşıyız. Bütün bunların tümünün kaldırılmasından yanayız. Karşı çıktığımız
nokta, vize serbestisi üzerinden dünyanın en büyük sorunlarından bir tanesinin
Türkiye kuzey kürdistan halklarının sırtına yüklenmesi meselesidir. 
Vize
konularını her ülkeyle elbette görüşebiliriz, bunun bir şeyi yok bizim
açımızdan. Tam tersine, bu ülkenin bütün hükûmetleri ve bütün bürokratik
kesiminin bunu görüşmesi ve bütün bu meseleleri çözmesi gerekiyor. Bizim
onlarla aramızdaki vize sorununu ortadan kaldırabilecek nedenler neyse bunları
tek tek ele alarak çözmemiz gerekiyor. Ama burada Hükûmetin uyanıklıkla aslında
halkların sırtına yüklemiş olduğu mesele kesinlikle vize serbestisi değil,
dediğim gibi, mülteci yükünün Türkiye’deki halkların üzerine yıkılması
meselesidir. 
Vize
serbestisine yönelik getirilen planda da şöyle bir durum var: Yani bunun
sonunda Avrupa ülkelerinin bu ortaya konulmuş olan yasayı kabul edip
etmeyecekleri de pozitif bir oylamayla, puanlamayla ancak sonuçlanıyor. Yani
mülteci meselesi, belki de 100 milyarları bulabilecek bir mülteci meselesi
Türkiye’deki halkların sırtına yüklenirken vize serbestisinin de serbest hâle
getirilip getirilmeyeceği maalesef hâlâ belli değil. 
HDP
olarak mülteci kabulüne de karşı değiliz ama dediğimiz gibi, 30 tane ülkenin
tek başına yıllardır baş edemediği bir sorunu bu ülke halklarının sırtına
yükleme meselesine biz karşıyız. Hükûmet insan hakları kurumlarıyla görüşmemiş,
meslek örgütleriyle görüşmemiş, hiçbir şekilde sağlık, eğitim ve benzeri
örgütlenmelere yönelik bunlara danışmamış, siyasal partilerle bir değerlendirme
gerçekleştirmemiş yani bunun bizim ülkemize getirileri götürüleri üzerine
hiçbir değerlendirme yapmadan kendilerine talimat olarak verilen bu meseleyi
kabul etmiş, kendisi de buradan çıkacak olan bu yasa üzerinden yani mültecilerin
kabulü üzerinden Avrupa’nın burada yapılan hukuksuzluklara sessiz kalmasını,
bir şekilde bu meseleyi örtbas etmesini sağlamaya çalışmaktadır. 
Mülteci
politikası öyle iyi niyetle aşılabilecek bir mesele değil. “3 milyon geldi
onları kucakladık, 2 milyon geldi bunları sahiplendik.” meselesiyle
çözülebilecek, bir günlük iki günlük bir mesele değil. Bu, onlarca yılı
alabilecek ve o kabul eden ülkenin altyapısı buna uygun değilse büyük
tahribatları beraberinde getirecek, yaratacak olan bir sorundur ve bütün
hepimizin ortak sorunudur. 
Bizim
ülkemizde ne yasalar ne toplum ne ekonomik altyapı ne demokratik haklar ne
Hükûmet, hiçbir tanesi buna hazır değil ama dediğim gibi, Hükûmet bu meselede,
belli siyasal kazanımlar sağlamak için başkanlık sistemini geçirme üzerinden bu
ülkede yapmış olduğu hukuksuzlukları gizlemek, AB ve diğer kesimlerin buna göz
yummasını sağlamak için bu politikayı kabul etmiş durumdadır.
Biz
HDP olarak, dediğim gibi, ne vizeye ne de bu noktada mülteci kabulüne karşı
değiliz. Biz, işte bu politikalar üzerinden, hazırlıksız bir şekilde hem
mültecilerin yaşamını mahvedecek hem de bu ülke halklarının sırtına
yüklenebilecek büyük bir sorunun karşısında mücadele yürütüyoruz. Bu öyle bir
sorun ki yani şöyle düşünün: 3 milyon insanı hesapladığımızda bile 18 tane ile,
200’e yakın ilçe ve beldeye, 10 bin tane köy nüfusuna denk geliyor. Yani birçok
ilçenin bir ton sorunu varken, biz bunların hiçbir sorununu çözmezken, onların
insani haklarını dahi bir şekilde kabul etmezken 3 milyon insanı getirerek burada
hapishanelerde, işte, 3-5 milyara onları tutuklu bir şekilde tutup, bir
biçimde, bu ülkede “Biz mültecileri çok seviyoruz, onlara kucağımızı açmışız.”
durumunda halkları bir şekilde kandırma siyasetiyle politika üretilmektedir,
sürdürülmektedir. 
On
yıl sonra bu 10 milyona çıktığında -ki bu politika sona ermeyecek- Suriye’deki
sorun çözüldüğünde de bu mesele sona ermeyecek. Bundan sonraki süreçte bu
mesele giderek derinleşip milyonlarca insanın akın ettiği, Avrupa’nın
politikalarıyla buraya yığıldığı bir sorun hâline dönüştürülecek. Avrupa
eskiden Yunanistan, Bulgaristan, Portekiz, İspanya gibi yerlerde tutuyordu bu
insanları, bu mültecileri. Bir biçimde bunu şimdi Avrupa sınırlarının dışına
iterek mevcut sorunu kendi üstünden atmış durumdadır. 
Bu
insanların, iş alanı, eğitim, sağlık, konut, kültürel sorunları ve
benzerlerinin tümü de dâhil olmak üzere, demografik yapıya ilişkin meseleler de
dâhil olmak üzere, önemli oranda çözülmediği takdirde büyük sorunlar
getirebilecek bir sorun olarak önümüzde duruyor.
Mülteci
sorununun çözümü belli kriterlere bağlıdır yani böyle kritersiz bir sorun
değil. Bunun, belli temel altyapısının olması gerekiyor. Birincisi, öncelikle,
bu mülteci sorununu ortaya çıkaran savaş ve ekonomik yoksulluğun ortadan
kaldırılması lazım. İkincisi, buna sebep olan, bir biçimde bu politikaları
açığa çıkaran bütün bu ülkelerin tümü de dâhil olmak üzere, dünyanın tümünün bu
meseleye ortak edilmesi gerekiyor. Üçüncüsü, kabul eden ülkenin, eğer bu bizim
ülkemizse bu kabul eden ülkenin demokratik altyapısının, ekonomisinin, sosyal
altyapısının bu ülkedeki haklarının, gelen ülkeden yani mülteci gelen ülkeden
ileri olması gerekiyor. Eğer bunlar çözülmemişse, dördüncüsü olan, yani buna
uygun uluslararası alanda insan haklarına uygun olan yasalarla birlikte garanti
altına alınmış olan bir mülteci politikasının yaratılması gerekiyor. Bizim
ülkemizde bu var mı? Maalesef, bizim ülkemiz, mülteci sorununu çözebilmenin
yanında, küçük bir şey olarak bile geçmek bir tarafa dursun, bunların
sorunlarını 3-4 kat artırabilecek bir politikaya sahip durumdadır. Savaş
politikasının tümü, bizzat bu Hükûmet tarafından destekleniyor yani
Suriyelilerin, 3 milyonun buraya gelmesini sağlayan politikanın altında bu
Hükûmetin asıl olarak sorumluluğu söz konusudur. Oradaki bütün örgütler
destekleniyor; oradaki sorunun çözümüne yönelik atılmış olan bütün adımların
hepsi engelleniyor; oradaki, Suriye’deki demokratik güçlerin, bir biçimde kendi
mevzilerini, kendi ülkelerini, kendi topraklarını koruması dahi terör saldırısı
biçimiyle tehditler altında, oradaki, ülkedeki insanlar bir şekilde işgal ve
benzerleriyle tehdit edilmeye çalışılıyor. Sürdürülen bu politikada,
desteklenen bu örgütler üzerinde, oradaki karışıklık 2 kat artıyor ve böylece
mültecilerin büyük çoğunluğunu oluşturan Suriyelilerin de bu ülkeye gelmesi
devlet tarafından sağlanmış oluyor. 
AB’nin
bu politikaya yani bir şekilde bu meselelere sessiz kalması ve teslim olması da
tamamen Türkiye’de bu politikanın tümünü buraya yıkma meselesinden ileri
geliyor. Yani başkanlık sistemi, bu Kürt kentlerinde yapılan bütün bu
meseleler, bu antidemokratik uygulamalar, bu katliamlar, bu saldırıların tümüne
göz yumulması tam da bu politikanın geçirilmesinden kaynaklıdır. Bu yüzden
oranın başkanları gelerek burada anlaşmalara imza atıp buradaki hapishaneleri
yani mültecilere ilişkin yapılmış olan “kamp” denen hapishaneleri açarak
gidiyorlar. 
Yine,
Türkiye’nin, dikkat edilirse, bütün bu mevcut meselelerin tümünde
sorumluluğunun olduğu buradaki üslerin, savaş üslerinin -Libya’da, Irak’ta,
Suriye’de, diğer bütün alanlarda- kullanılması da savaş noktasında Hükûmetin
politikası aslında hiç de Orta Doğu’da yani bu göçü yaratacak olan kesimlerin
sorunlarını çözme değil; tam tersine, hem ekonomik olarak oraları darbelemeye,
oraları zayıflatmaya, hem de orada büyük göçlerin bu tarafa gelmesini sağlamaya
çalışıyorlar.
HASAN
BASRİ KURT (Samsun) – Kobani’den kaç kişi girdi, haberin var mı?
ERDAL
ATAŞ (Devamla) – Sebep olanları dâhil etme meselesinde de bir şey yok. Yani
Avrupa, Amerika, Rusya, hepsi orada bir rol oynuyor, hepsi orada bir şekilde bu
saldırılarla bu meseleyi gündeme getiriyor, yoksulluğu ve savaşı ortaya
çıkarıyor ama maalesef bizim ülkedeki Hükûmet o ülkelerin sorumluluklarını bu
meselenin içerisine katmak yerine, tersine, bu meselenin içerisinden onları
çıkarıyor, bir tarafa itiyor, diyor “Siz bana 3-5 milyar verin, ben bu
insanları bir şekilde burada hapishanelerle, farklı politikalarla tutar, bu
meseleyi çözerim.” 
Bu
mesele öyle büyük bir sorundur ki Avrupa’da, dediğim gibi, 30 ülke bu meseleyle
baş edemedi, edemiyor yani. Çünkü dünyanın her tarafında savaş var ve bu savaş
sonucunda milyonlarca insan kendi yerlerinden yurtlarından ediliyor, ekonomik
yoksullukla kendi ülkelerinden koparak geliyor. Hükûmetin bir an önce bu meselenin
ortağı olan kesimlerle bu politikayı yürütmesi lazım ve bu anlaşmayı reddetmesi
gerekiyor.
Ülkemizdeki
yasalar açısından da bu mesele problemli. Yani düşünün ki mülteciler insan,
onlar buraya gelecekler ve belli haklar talep edecekler. Bu insanların yaşamaya,
konut ve diğer meselelere de hakları söz konusu. Ama bizim ülkemizdeki haklara
bakın, yani bunların tümü o gelen insanlara yeniden bir zulüm yaşatmanın
zemininin tümünü taşıyor. Ekonomik bölüşüm öyle bir derecededir ki yüzde 1’lik
kesim yüzde 90 ekonomiyi cebine indiriyor, bu ülkenin halklarının sadece yüzde
10’u bu ekonomiden pay alıyor. Gelen insanlara yönelik yani bu ülkenin
halklarına yönelik bile sadece yüzde 1 dahi sosyal pay ayırmayan bu Hükûmetin
gelen mültecilere ne ayıracağını artık siz düşünün. Geçen burada bir hatip
Avrupalıların sadece Suriyelilere bir yıl içerisinde -ki öyle 3-5 milyon da
değil- 600, 700 bin nüfus için harcadıkları miktarın 25 milyar olduğunu ifade
etti. Bugün sadece 6 milyara 3 milyon insan… Ki bunun devamı da gelecek yani
Suriye meselesi bittiğinde şey olmuyor ki; Afganistan’dan tutalım da dünyanın
neresinden olursa olsun Avrupa’ya giden bu insanların hepsini Türkiye’ye sürme
planı yapılıyor, Hükûmet de bu meseleyi kabul ediyor. 
Sadece
bu noktada da değil yani şöyle de düşünün: Diller yasaklı değil mi bu ülkede?
Gelen insanların kendi dillerini konuşması peşinen yasak. Ya, Kürtler daha
dillerini konuşamıyor, ana dilinde eğitim yapamıyor. Gelen insanlara bunlar
sağlanacak mı? Hayır. İnançlar yasaklı yani ben sadece Kürtler, Araplar, diğer
hepsi için söylüyorum, inançlar noktasında da bu yasaklar devam ediyor.
Aleviler, Ezidiler, Hristiyanlar, diğerleri; bunlarla ilgili bütün bu
problemler varken gelen mültecilerin burada inanç sorunlarını çözmesi nasıl
sağlanabilecek? Asla sağlanamayacak. Zaten Hükûmetin de bu meselede politikası
bellidir. Bunları “hapishane” denilen o kampların içerisine sokarak onlar
üzerinden para kazanmaya çalışacak ve yapılan bütün insanlık dışı uygulamalar
-ki şimdiye kadar Af Örgütü de dâhil bütün hepsi bunları ifade ettiler- bütün
bu hukuksuzluklar içerisinde bu meseleyi sürdürerek aslında Avrupa’nın dayatmış
olduğu politikayı da peşinen kabul etmiş oluyor. 
Kadınlar
ve çocukların çoğunluğunu oluşturduğu bu mültecilerle ilgili bizim
coğrafyamızdaki sorunlara bakın yani istismarlara bakın, çocuklara yönelik
yapılan haksızlıklara bakın, yine, kadınlara yönelik uygulanan şiddet ve diğer
meselelere bakın, fuhşa, tacize, tecavüze bakın. Yani bütün bu meselelerin
olduğu, cinsel şiddet de dâhil olmak üzere bütün bu sorunların devam ettiği bir
koşulda gelen bu 3 milyon da dâhil… Ki on yılda bunu 10 milyona çıkaracak,
Avrupa asla bundan vazgeçmeyecek. Kayserilileri eğitenlerin… Ki ben
Kayserililerle ilgili şey yapmıyorum, iyi pazarlık yapıyor olabilirler ama maalesef
Hükûmet bu meseleden öğrenememiştir ve bu sorunun içerisinde Avrupa’nın… On
yıllar sürebilecek bir sorun, trilyonlarca para yani bu halkın parası gidecek.
Mültecilerin de mağdur edildiği, halkın da mağdur edildiği bu sorun Türkiye
halklarının sırtına yüklenmiş oluyor. Yani bu tekçi zihniyet, bu ırkçı anlayış,
bu demokrasi düşmanlığı, bu eksikliklerin tümünün sürdüğü bir coğrafyada
bunları çözmek yerine, yeni bir sorunun getirilip bu ülkenin sırtına yüklenmesi
asla kabul edilir değildir. 
Dediğim
gibi, sadece bugün dahi 18 tane ile, 200 tane ilçe ve beldeye, 10 bin tane köye
denk gelen bir nüfus şu an bizim ülkemizdedir. Yani bizim ülkemizdeki illerin
ve diğer bütün kesimlerin sorunları belli. Biz bu meselede tabii ki mülteci
kabul edeceğiz ama bu ülkenin altyapısının kaldırabileceği kadarını kabul
etmemiz lazım. Kalanını Avrupa’nın, Amerika’nın, Rusya’nın, diğer bütün dünya
ülkelerinin sahiplenmesi gerekiyor. Dünyada nasıl bu yoksulluk yaratılmışsa,
nasıl bu savaşlar yaratılıyorsa bunun yükünü de hepsinin taşıması gerekiyor. Bu
ülkedeki Hükûmetin bunu zorlaması gerekiyor ama tersi bir politika uygulanıyor.

Eğitim
açısından da böyle, diğer meseleler de böyle. 
Eğer
bu yapılmazsa ortaya ne çıkacak? Açık olarak ifade edeyim: Birincisi, AB’nin
kendi hukuksuzluklarına göz yumması, AB de büyük bir yükü bize gol atmayla bir
şekilde bertaraf etmesiyle birlikte, sessiz bir şekilde gidilen bu meselede
açık olarak Hükûmetin yapmak istediği mesele şudur: Birincisi, kamplar
oluşturarak buranın üzerinden kâr sağlamaya çalışıyor. Hiçbir kâr elde
edemeyeceğiz, daha büyük zararlar göreceğiz. İkincisi, demografik yapıya
yönelik bir politika yürütülüyor. Yani düşünün ki 2 bin kişilik bir tane yere
-hangi inançtan olursa olsun, Aleviler bu meselede bir tepki gösteriyor, isterse
Sünni olsun, isterse Hristiyan, isterse başka- sen 30 bin tane farklı kültürden
insan getirip yığdığında otomatik olarak oranın kültürü, altyapısı, diğer
meseleleri de tahrip olacak. Yani Hükûmetin bu meseleleri görmesi, buna yönelik
önlem alması gerekirken 2 bin kişilik yerlere götürüyor, Alevilerin bulunduğu
yerlerde yani birçok kaygının bulunduğu, geçmişten bu yana katliamların
yaşandığı yerlere götürüyor 30 bin kişilik insanı yerleştiriyor, oradaki bütün
demografik yapı da, ekonomik altyapı da, kültürel yapı da tahrip olmuş oluyor.
HASAN
BASRİ KURT (Samsun) – Senin aklın fesat, aklın.
ERDAL
ATAŞ (Devamla) – Bu meselelerde de böyle. Bu meselede eğer önlem alınmazsa bu
ülkedeki eğitim kampları örgütlerin eğitim kamplarına dönüşecek yani IŞİD ve
benzeri örgütler bu kampları kendi ellerine geçirerek buralarda militan
devşirmenin yollarına bakacaklar. 
Ucuz
iş gücü önemli bir tehlikedir. Bakın, bu ülkenin ekonomisini çökertecek en
büyük şeylerden bir tanesi hem emekçileri tehdit ediyor hem de bu meselede
bütün diğer kesimlere zarar veren ucuz iş gücü üzerinden hem mülteciler mağdur
olacak hem de bu ülkenin emekçileri yoksullaşarak birbirleriyle karşı karşıya
getirilecekler. 
Devlet
bu politikalardan vazgeçmediği müddetçe, sadece bu dediğim sorunlar değil yani
elini savaştan çekmezse, bu meseleyi yaratanları bu soruna ortak etmezse, yine
aynı şekilde demokratik bir altyapı oluşturup gerçekten alabileceği kadar
mülteci alıp onlara insanca davranmazsa yani bu kamplara... Kamp dediğin nedir?
Kamp dediğin şeydir işte, açık cezaevi. Dünya üzerinde kampın karşılığı böyle
konutların, sitelerin olduğu şeyler değil ki; bunlar açık cezaevleridir, başka
bir şey değil. Bir de doğru bir mülteci politikası yaratılmadığı müddetçe
birkaç yıl sonra bu ülkede ne meydana gelecek? Avrupa'da geldiği gibi burada ne
meydana gelecek onu ifade edeyim: Birincisi; yoğun bir fuhuş, uyuşturucu, yine
buna bağlı olarak hırsızlık, kriminal meselelerin derinleşmesi gibi büyük
sorunlar, şiddet ve benzerleri gündeme gelecek. İkincisi; bunlara yönelik ucuz
iş gücünden kaynaklı yoğun bir ekonomik darbe ve bunun üzerinden yaşanan
yoksulluklar meydana gelecek. Irkçılık ve ayrımcılık artacak çünkü işçi ve
emekçiler bu politikayı anlayamadıklarında ister istemez onlara...
Eğitimsizlik, geleceksizlik, yoksulluk bu ülkeyi bekliyor, hem mültecileri hem
de bizim halklarımızı bekliyor. Bu noktada, hemen yani bu Hükûmetin bu
meseleden vazgeçerek, dediğim gibi bu sorunu yaratanlarla birlikte bu meseleyi
sürdürmesi gerekiyor. 
Mülteciler de insandır; onların konut, seçme seçilme
hakkı, bu ülkede demokratik yapıya katılma, yine aynı şekilde sağlık, eğitim,
ulaşım, bütün haklarının da sağlanması ancak bizim ülkemizin payına düşebilecek
bölümü sahiplenmeyle mümkün olabilir. 
Saygılar
sunuyorum, teşekkür ediyorum. (HDP sıralarından alkışlar) 
BAŞKAN
– Teşekkür ederim Sayın Ataş. 
Sayın
Bostancı…
MEHMET
NACİ BOSTANCI (Amasya) – Sayın konuşmacı yaptığı konuşmada, burnumuzun dibinde
yaşanan zalim ve ahlaksız bir savaş dolayısıyla mağdur, masum ve mazlum bir
biçimde bu coğrafyaya sığınmış olan 3 milyon insana kucak açmış, yer açmış,
şefkat göstermiş, merhamet göstermiş…
NECİP
KALKAN (İzmir) – Aş vermiş.
MEHMET
NACİ BOSTANCI (Amasya) – …ahlaka, hukuka, insanlığa uygun bir tarzda çeşitli
imkânlar sağlamış olan devleti…
SİBEL
YİĞİTALP (Diyarbakır) – Hepsi dilenci sokaklarda. 
MEHMET
NACİ BOSTANCI (Amasya) – …ve elbette bunu sağlayan AK PARTİ politikalarını
tekçi, ırkçı politikalar; orada mültecilerin gelmiş ve kalmış oldukları
kampları hapishaneler olarak tanımlayarak…
SİBEL
YİĞİTALP (Diyarbakır) – O zaman para almayın. 
FİLİZ
KERESTECİOĞLU DEMİR (İstanbul) – 20 lira günlük ücretle çalışırsınız değil mi? 
HASAN
BASRİ KURT (Samsun) – Öyle bir şey yok. 
MEHMET
NACİ BOSTANCI (Amasya) – …eleştirinin ötesinde zalim bir sataşmada bulunmuştur.
Bu çerçevede 69’a göre söz talep ediyoruz. 
BAŞKAN
– “Zalim sataşma” derken bir ironi var sanıyorum burada. 
MEHMET
NACİ BOSTANCI (Amasya) – Evet, evet. 
BAŞKAN
– Buyurunuz, söz veriyorum.
MEHMET
NACİ BOSTANCI (Amasya) – Atay Bey konuşacak efendim. 
BAŞKAN
– Buyurunuz. 
Süreniz
iki dakikadır. 
VIII.- SATAŞMALARA İLİŞKİN KONUŞMALAR (Devam)
7.- Antalya Milletvekili Atay Uslu’nun, İstanbul
Milletvekili Erdal Ataş’ın 298 sıra sayılı Kanun Tasarısı’nın tümü üzerinde HDP
Grubu adına yaptığı konuşması sırasında Adalet ve Kalkınma Partisine sataşması
nedeniyle konuşması
ATAY
USLU (Antalya) – Sayın Başkan, sayın milletvekilleri; biraz önce dinlediğimiz
hatibin kafası çok karışık. Konuşmasında dedi ki: Önce “Gelmesinler.”, sonra
“İhtiyacımız kadar alalım.”, sonra “Biz ilgilenmiyoruz.”, sonra “Onlara yeteri
kadar hak vermiyoruz.” Hatibe öncelikle şunu ifade ediyorum: Dönsün, HDP’nin
parti programına baksın. Parti programında “Coğrafi sınırları kaldıralım.”
diyor HDP yani “Bütün sınırları açalım, isteyen gelsin.” diyor. 
FİLİZ
KERESTECİOĞLU DEMİR (İstanbul) – Demin söyledi.
ÇAĞLAR
DEMİREL (Diyarbakır) – Siz yoktunuz ki, bunların hepsini ifade etti ya. 
ATAY
USLU (Devamla) – Şimdi, arkasından da diyor ki: “İhtiyacı kadar gelsin.” 
Bakın
arkadaşlar, orada zalim bir rejim var, zalim rejimden öte PYD’den kaçanlar var,
DEAŞ’tan kaçanlar var, hepsine biz kapılarımızı açıyoruz. 
NURSEL
AYDOĞAN (Diyarbakır) – Beş yıl önce zalim değil miydi? O zaman kol kolaydınız. 
ATAY
USLU (Devamla) – Ben Ayn El Arap, Kobani olaylarında bölgedeydim. Bir gecede
170 bin kişiyi aldık, almak zorundaydık çünkü bombalar atılıyordu, insanlar
ölüyordu, bebekler ölüyordu. 
SİBEL
YİĞİTALP (Diyarbakır) – Dosttunuz, birlikte tatile gidiyordunuz, ne oldu! 
ATAY
USLU (Devamla) – Onları alırken Kürt demedik, Ezidi demedik, dinlerine
bakmadık. 
Daha
geçen hafta Mülteci Komisyonu olarak biz Mardin’e gittik.
NURSEL
AYDOĞAN (Diyarbakır) – Dönemin Başbakanıyken, kol kolayken oradaki Kürtler aynı
durumdaydı, farklı değildi.
ATAY USLU (Devamla) – Mardin’de Ezidi kampını ziyaret
ettik, Suriyelilerin kamplarını ziyaret ettik. Orada her türlü sosyal imkân
vardı; çocuklar eğitiliyordu, sağlık hizmetleri veriliyordu. Vermek zorundayız.
Bu bizim tarihî, vicdani, hukuki, insani görevimiz. 
SİBEL YİĞİTALP (Diyarbakır) – Sokaklarda, 100 binlerce
mülteci sokaklarda.
ATAY USLU (Devamla) – Öbür taraftan bir mutabakata
varıldı.
SİBEL YİĞİTALP (Diyarbakır) – Sokaklar mültecilerden
geçilmiyor.
ATAY USLU (Devamla) – Bakın, mutabakattan önce, geçen
yıl Akdeniz’de, Ege’de 4.771 insan hayatını kaybetti. 
SİBEL YİĞİTALP (Diyarbakır) – Dilenmeye mahkûm
etmişsiniz, kadınları fuhşa sürüklüyorsunuz, farkında mısınız?
ATAY USLU (Devamla) – Bunların içinde bebekler vardı.
Aylan bebek hayatını kaybetti. Vicdanınız sızlamadı mı? Sızladı.
ÇAĞLAR DEMİREL (Diyarbakır) – Sizin yanlış
politikalarınızdan kaybetti. 
ATAY USLU (Devamla) – Onun için bir mutabakat ortaya
koyduk.
SİBEL YİĞİTALP (Diyarbakır) – O yüzden mi Kayseri
pazarlığı yapıyorsunuz?
ATAY USLU (Devamla) – Bu mutabakattan sonra, her gün 6
bin Suriyeli, 6 bin mülteci Ege’den geçme teşebbüsündeyken bu sayı 100’e kadar
düştü. 
GÜLSER YILDIRIM (Mardin) – Suriye’yi bu hâle getiren
sizsiniz.
SİBEL YİĞİTALP (Diyarbakır) – Kayseri pazarlığı yapan
siz değil miydiniz?
ATAY USLU (Devamla) – Artık insanlar ölmüyor,
ölmeyecek; biz böyle bir medeniyetiz, biz böyle bir devletiz arkadaşlar.
Bunları yapmak zorundayız. 
Kamplarda 280 bin kişi var, kampların dışında 2,5
milyon Suriyeli var. 
SİBEL YİĞİTALP (Diyarbakır) – Geri kalan 2,5 milyon
nerede?
ATAY USLU (Devamla) – Suriye’ye barış gelecek, bunlar
da geri dönecek. 
SİBEL YİĞİTALP (Diyarbakır) – Sokaklarda, sokaklarda.
ATAY USLU (Devamla) – Biz onlarla ilgili her türlü
çalışmayı şu anda yapıyoruz, yapmaya da devam edeceğiz. 
(Mikrofon otomatik cihaz tarafından kapatıldı) 
BURCU ÇELİK ÖZKAN (Muş) – Bırak Suriye’deki barışı,
kendi ülkene barışı getir ilk önce.
ATAY USLU (Devamla) – Avrupa bu anlamda da… Avrupa’ya
da en son dedik ki: Bakın, bu sorun büyük bir sorun. Gelin, külfeti paylaşalım.
Onlar da 8 milyon euroluk bir külfet paylaşımına gittiler, bu gerçekleşti.
Bunların hepsini tek tek çalışıyoruz, tek tek yerine getiriyoruz. Bilin ki bu
mülteciler bizim kardeşlerimizdir. Onlarla ilgili her türlü imkânı vermek
zorundayız. 
Hepinize saygı sunuyorum. (AK PARTİ sıralarından
alkışlar) 
BAŞKAN – Teşekkür ederim Sayın Atay Uslu. 
ÇAĞLAR DEMİREL (Diyarbakır) – Sayın Başkan…
BAŞKAN – Sayın Demirel…
ÇAĞLAR DEMİREL (Diyarbakır) – Başta Sayın Grup Başkan
Vekilinin… Hani, sataşma anlarız da, İç Tüzük’te var, sataşmadan dolayı söz
isteriz 69’a göre ama hani ifade etti ya “zalim sataşma” diye, bunu da Sayın
Bostancı’dan öğrenmiş olduk. 
MEHMET NACİ BOSTANCI (Amasya) – İroni yaptım Çağlar
Hanım. 
ÇAĞLAR
DEMİREL (Diyarbakır) – Bu zalim sataşma dediği tarza ve hatibin konuşmasında,
bizim HDP adına konuşan arkadaşımızı dinlemeden, konuşmasının sonuna yetişen
sayın hatibin bizim grubumuza ve partimize yönelik açıktan bir sataşması
vardır, 69’a göre söz istiyorum. 
BAŞKAN
– Sayın Demirel, şimdi…
ÇAĞLAR
DEMİREL (Diyarbakır) – “HDP’nin projesinde, sınırlarında…” 
BAŞKAN
– Yani, hangi cümlesinde sataşmada bulundu, bir söyler misiniz?
ÇAĞLAR DEMİREL (Diyarbakır) – Söyleyeyim Başkan:
“HDP’nin projesinde sınırları kaldırmak vardır ama HDP bu projesine karşı
geliyor.” İfadeleriyle çeliştiğini ifade etti. Bizim hatibimizin ifadesi ile
bizim projemizin birbiriyle çeliştiğini ifade etti. 
BAŞKAN – Buyurunuz. 
Siz mi konuşacaksınız?
ÇAĞLAR DEMİREL (Diyarbakır) – Evet, ben konuşacağım.
BAŞKAN – Buyurun Sayın Demirel.
Lütfen, yeni bir sataşmaya meydan vermeyiniz.
MEHMET NACİ BOSTANCI (Amasya) - Çağlar Hanım, “zalim”
ironi, ironi.
8.- Diyarbakır Milletvekili Çağlar Demirel’in, Antalya
Milletvekili Atay Uslu’nun sataşma nedeniyle yaptığı konuşması sırasında
Halkların Demokratik Partisine sataşması nedeniyle konuşması
ÇAĞLAR DEMİREL (Diyarbakır) – Teşekkür ediyorum Sayın
Başkan.
Değerli milletvekilleri, hatibimiz konuşurken AKP
sıralarından sürekli “Kobani Kobani” atıfları geliyordu. Evet, Kobani ile Suruç
arasına sınır bırakanlar bunu düşünsün. Kobani ile Suruç kardeşti.
HASAN BASRİ KURT (Samsun) – Şimdi onlarla iş birliği
içindesiniz.
ÇAĞLAR DEMİREL (Devamla) – “Kobani düştü düşecek.”
diyen kimdi, dönüp bir bakın. Cumhurbaşkanının, Başbakanın, Kobani’nin
düşmesini beklediği süreçlerde tırlarla IŞİD’e silah gidiyordu. 
Evet, arkadaşlar söylediler, o süreçte “Kobani düştü
düşecek.” deyip bekleyenler kimdi? Aslında, Kobani’nin düşmesini dört gözle
bekleyenler belliydi, o dönemde de ifade ettiler. Tam o dönemde Kobani’nin
düşmesi için, direkt, tırlarla silah, Türkiye sınırından IŞİD’e gitti. 
Evet, Sayın Mahmut Bey de söyledi, sonradan ne oldu?
Savcılar, sürgün, tutuklama… Hâlâ bunun cezasını çekiyor, hâlâ gazeteciler,
bunu açığa çıkardığı için yargılanıyor.
“Zalim sataşma.” Yani gerçekleri söylemek, burada ifade
etmek -belki binde birini bile ifade etmedik- “zalim” olarak ifade ediliyor.
Sayın hatip konuşmanın son dakikalarına yetişerek,
başını dinlemeden cevap vermeye çalışıyor. Bir dinleyin, sonra gelin, kürsüden
cevabınızı da verin ama dinlemiyorsunuz.
Konuşmacı hatibimiz başta bunu ifade etti. Biz, zaten,
sınırların kaldırılmasından yana politikamızı başından beri ifade ediyoruz. Bu,
Avrupa vizeleri için de geçerli. Bunu, bütün sınırların ortadan kalkması
gerektiğini düşünerek ifade etti. 
Yani sataşmadan söz alıyorsanız, bari, sözünüzün de
gerçeğinin arkasında durun diyorum, hepinize saygılar sunuyorum. (HDP
sıralarından alkışlar)
BAŞKAN – Teşekkür ederim Sayın Demirel.
MEHMET NACİ BOSTANCI (Amasya) – Sayın Başkanım…
MAHMUT TANAL (İstanbul) – Sayın Başkan…
BAŞKAN – Sayın Bostancı…
VI.- AÇIKLAMALAR (Devam)
21.- Amasya Milletvekili Mehmet Naci Bostancı’nın,
Diyarbakır Milletvekili Çağlar Demirel’in sataşma nedeniyle yaptığı
konuşmasıdaki bazı ifadelerine ilişkin açıklaması 
MEHMET
NACİ BOSTANCI (Amasya) – Sayın Cumhurbaşkanının kullandığı söz çok istismar
ediliyor, haksız ve yersiz bir bağlama yerleştiriliyor. 
ÇAĞLAR
DEMİREL (Diyarbakır) – Gerçek, gerçek, Başkan.
MEHMET
NACİ BOSTANCI (Amasya) - 
MEHMET
NACİ BOSTANCI (Amasya) - O dönemde… 
Çağlar
Hanım gayet iyi bilecektir… 
ÇAĞLAR
DEMİREL (Diyarbakır) – Biliyorum, biliyorum, oradaydım.
MEHMET
NACİ BOSTANCI (Amasya) - …düştü düşecek durumda olan Kobani’nin nasıl
kurtulduğunu… 
DİRAYET
TAŞDEMİR (Ağrı) – Onu sonradan siz çevirdiniz, hiç de öyle değil, beş ay sonra
siz öyle bir anlam yüklediniz, düşmeyince söylediniz Kobani’yi.
MEHMET
NACİ BOSTANCI (Amasya) - …Türkiye’nin üzerinden peşmergelerin geçerek oraya
nasıl destek verdiğini herkes biliyor, dünya kamuoyu biliyor. 
ÇAĞLAR
DEMİREL (Diyarbakır) – Dünya kamuoyu biliyor, doğru!
MEHMET
NACİ BOSTANCI (Amasya) - Herhâlde Kobani’ye saldıran IŞİD’cilere bizim silah
göndermemiz söz konusu olsa bu saçma sapan bir politika olur. Kesinlikle böyle
bir şey söz konusu değildir. IŞİD bir terör örgütüdür. (AK PARTİ sıralarından
alkışlar)
BAŞKAN
– Teşekkür ederim Sayın Bostancı. 
OSMAN
AŞKIN BAK (Rize) – IŞİD bir terör örgütüdür, PKK terör örgütüdür, PYD terör
örgütüdür, YPG terör örgütüdür!
ÇAĞLAR
DEMİREL (Diyarbakır) – Kayıtlara girsin diye söyleyeceğim Başkan. 
“Vallahi
de billahi de IŞİD’e gitti.” diyen sizin Bakanınız, sizin Başbakan Yardımcınız.
Kim dedi? “Vallahi de billahi de IŞİD’e gitti.” dedi. 
MEHMET
NACİ BOSTANCI (Amasya) – Öyle demedi.
BAŞKAN
– Teşekkür ederim Sayın Demirel.
ÇAĞLAR
DEMİREL (Diyarbakır) – Yani bunu inkâr mı edeceksiniz, Cumhurbaşkanı, Başbakan,
hepsi kalkıp ifade etti. 
Kobani
düştü düşecek, bayram yapacak durumda olan bir partinin anlayışının burada
gelip farklı bir şekilde yansıtılmasını doğru bulmuyorum.
ABDULLAH
BAŞCI (İstanbul) – Hiç doğru olan bir kelime yok, hepsi yalan, külliyen yalan!
OSMAN
AŞKIN BAK (Rize) – Kobani’nin nasıl kurtulduğunu biliyor herkes, bütün dünya
biliyor!
BAŞKAN
– Tutanaklara geçmiştir.
Teşekkür
ederim Sayın Demirel.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti ile Avrupa Birliği Arasında
İzinsiz İkamet Eden Kişilerin Geri Kabulüne İlişkin Anlaşma ile Oluşturulan
Ortak Geri Kabul Komitesinin 2/2016 Sayılı Kararının Onaylanmasının Uygun
Bulunduğuna Dair Kanun Tasarısı (1/711) ve Dışişleri Komisyonu Raporu (S.
Sayısı: 298) (Devam)
BAŞKAN
– Tasarının tümü üzerinde Cumhuriyet Halk Partisi Grubu adına Sibel Özdemir,
İstanbul Milletvekili…
Buyurunuz
Sayın Özdemir. (CHP sıralarından alkışlar)
CHP
GRUBU ADINA SİBEL ÖZDEMİR (İstanbul) – Teşekkürler Sayın Başkan.
Sayın
Başkan, değerli milletvekilleri; görüşülmekte olan 298 sıra sayılı Türkiye
Cumhuriyeti ile Avrupa Birliği Arasında İzinsiz İkamet Eden Kişilerin Geri
Kabulüne İlişkin Anlaşma ile Oluşturulan Ortak Geri Kabul Komitesinin 2/2016
Sayılı Kararının Onaylanmasının Uygun Bulunduğuna Dair Kanun Tasarısı üzerine
Cumhuriyet Halk Partisi Grubu adına söz almış bulunuyorum. Yüce heyetinizi
saygıyla selamlıyorum.
Geri
kabul anlaşması ve vize muafiyeti konularında ülkemiz ve Avrupa Birliği
arasında yaşanan belirsiz sürece ilişkin eleştiri ve uyarılarımızı sizinle
paylaşacağım. Türkiye ile Avrupa Birliği arasındaki geri kabul anlaşması
mütekabiliyet temelinde Türkiye’de veya Avrupa Birliğine üye ülkelerin birinde
ülkeye giriş, ülkede bulunma, ikamet etme koşullarını sağlayamayan veya
sağlayamaz duruma düşen kişilerin anlaşmada belirlenen şartlar ve kurallar
çerçevesinde ilgili ülkeye geri gönderilmesini amaçlamaktadır. Türkiye 16 Aralık
2013 tarihinde Avrupa Birliğiyle geri kabul anlaşması ve vize muafiyeti için
yol haritası belgesini imzalamıştı ancak Türkiye’nin bütün koşulları sağlasa da
vize muafiyetine ne zaman sahip olacağı kesin bir takvime bağlanmamıştı. Bu
takvim, o gün olduğu gibi bugün de net değildir. 
Müzakereler
başlarken, iktidar partisi kamuoyuna önce vize muafiyetinin sağlanacağını, daha
sonra ise geri kabul anlaşmasını imzalayacağını beyan etmişti ancak iktidar
partisinin Avrupa Birliğiyle müzakere sürecindeki öngörüsüzlüğü, başarısızlığı
nedeniyle iki anlaşma da aynı tarihte imzalanmıştı. Üstelik geri kabul
anlaşmasının daha önce yürürlüğe girmesi o tarihte iktidar partisi tarafından
da kabul edilmişti. 
Değerli
milletvekilleri, dikkatinizi çekmek istiyorum: Avrupa Birliğiyle yaklaşık elli
üç yıla, 1959 ilk başvurumuzu dikkate alırsak belki altmış yıla dayanan
ilişkilerimizin son on dört yılını bu mevcut iktidar partisi yönetmektedir. Bu
on dört yılda iktidarın, genel olarak komşularla uzlaşı ve sıfır sorun ile yola
çıktığı dış politikasından, özel olarak da Avrupa Birliğiyle üyelik
sürecimizdeki tutarsız duruşu ve ülkemizin ve milletimizin geleceğini, ulusal
çıkarlarını kaosa sürüklemesiyle başarısızlığı bir kez daha tescillenmiştir. 
Avrupa
Birliğiyle ilişkilerimizi tek başına sürdürdüğü on dört yıllık dönemde
iktidarın Avrupa Birliğiyle müktesebat uyumunda açılan fasıl sayısı ve açılan
fasılların kapanmasındaki başarısızlığı da aşikârdır. 2005 yılında başlayan tam
üyelik müzakerelerinde toplam 35 başlıkta 15 fasıl açılabilmiş, bunlardan 2006
yılında geçici olarak kapatılan Bilim ve Araştırma Faslı dışında henüz hiçbir
fasıl kapatılamamıştır. 
Mevcut
iktidar, üyelik sürecimizi tıkayan, kilit sorun olan Kıbrıs sorununda çözüm
noktasında bir adım dahi ilerleme kaydedememiştir. 
Yine, on dört yılda Gümrük Birliği Anlaşması’nın
ülkemiz ekonomisine ve ticaretine katkı sağlayacak biçimde revizyon başarısı
sağlanamamıştır. Amerika Birleşik Devletleri ile Avrupa Birliği arasında
görüşülmekte olan Transatlantik Ticaret ve Yatırım Anlaşması görüşmelerinin
başlamasıyla birlikte bu anlaşmanın Türkiye ile Avrupa Birliği arasındaki
Gümrük Birliği Anlaşmasına olumsuz etkilerini gidermek için Sayın Avrupa
Birliği Bakanı bu yılın başında Komisyon toplantısında bu anlaşmanın Türkiye
ile Avrupa Birliği arasındaki Gümrük Birliği Anlaşması’na etkilerinin revize
edileceğini, hatta feshetme noktasına gelebileceğimizi beyan etmişti. Ancak
Sayın Avrupa Birliği Bakanını Avrupa Birliği uyum yasalarını görüşürken pek bu
Mecliste göremedik, o nedenle bu soruları kendisine soramadık, bu konuda ne
düşünüyor öğrenemedik.
Son
geldiğimiz nokta ise değerli milletvekilleri, mevcut iktidar hepimizin izlediği
gibi mülteci krizinden fırsatçılık yaratarak Avrupa Birliği ilişkilerimizi vize
muafiyeti ön koşuluna bağlamıştır.
Değerli
milletvekilleri, tam üye olmak yolunda eğer son on dört yılda bir yol haritası
belirleyebilseydik bu sıkı sıkı sarıldığımız vize muafiyetini zaten elde etmiş
olacaktık.
Değerli
milletvekilleri, son on dört yılda Avrupa Birliğinin yayınladığı tüm ilerleme
raporlarında üyeliğimizin temel koşulu olan Kopenhag Siyasi Kriterlerinden… Ki
bugün itibarıyla çok önemli olan ifade ve basın özgürlüğü, demokratik hukuk
devleti, azınlık ve insan hakları gibi temel Avrupa Birliği değerlerinde bir
ilerleme ve iyileşme kaydedemediğimiz gibi, son yayınlanan raporda da ilk defa
gerilemeden bahsedilmiştir.
Avrupa
Birliği ile ilişkilerimiz gündemde olduğunda veya bir gelişme olduğunda
hepimizin takip ettiği gibi Kabinenin üyelerinden farklı açıklamalara şahit oluyoruz.
Şöyle ki: Sayın Başbakanın Avrupa Birliği liderleriyle Avrupa Birliği
başkentlerinde vermiş olduğu sempatik görüntüler; Sayın Dışişleri Bakanının
veya bazen Sayın Avrupa Birliği Bakanının birbirinden farklı açıklamaları;
malum, Cumhurbaşkanının Avrupa Birliği ülkelerini ve Avrupa Birliği liderlerini
hedef gösteren açıklamaları. Bu demeçler ve bu karmaşık görüntü ülkemizin
ulusal çıkarlarına zarar vermektedir ve uluslararası kamuoyunda ülkemizin
itibarını zedelemektedir.
Değerli
milletvekilleri, vize muafiyetinden daha önemli, bir an önce tartışmamız
gereken ve iktidar partisinin, Hükûmetin acilen çözmesi gereken karşı karşıya
kaldığımız mülteci sorunu ve krizidir. Bu sorunla ilgili Hükûmetin herhangi bir
stratejisinin olduğunu bilmiyoruz, bu sorunu kısa vadede nasıl çözeceğini
bilmiyoruz ki az evvel yaşanan tartışmalar da bu konu üzerineydi. Hükûmet,
Başbakan Sayın Davutoğlu içinden çıkamadığımız bu temel sorunu Avrupa Birliği
ilişkilerinde ve vize muafiyetinde temel koşul olarak öne sürerek kendisi için
bir fırsat ve bir algı yaratma noktasındadır. Biz Cumhuriyet Halk Partisi
olarak ülkemizin ve vatandaşlarımızın çıkarı için Avrupa Birliğine tam üyelik
yolunda ulusal çıkarlarımızı koruyan, kollayan tüm olumlu girişimleri bugüne
kadar destekledik, bugünden sonra da destekleyeceğiz.
Değerli milletvekilleri, Avrupa Birliği uyum yasalarını
kabul ettiğimiz şu son altı aydır biraz da usul ve sürece ilişkin konulara
değinmek istiyorum. Avrupa Birliği uyum yasalarını yoğun bir mesaiyle -bugün de
olduğu gibi- hızla kabul ettiğimiz bu süreçte üyesi olmaya uğraştığımız Avrupa
Birliğinin özellikle etkin kurumsal yapısının, devamlılığının, tutarlı
duruşunun, başarılı entegrasyonunun temel değeri olan uzlaşı kültürüne uzak bir
uygulamaya hepimiz 26’ncı Dönem milletvekilleri olarak bu kabul ettiğimiz
Avrupa Birliği uyum yasalarında şahit olduk. Şöyle ki: Avrupa Birliği üye
devletlerinin 1966 yılında kabul ettiği Lüksemburg Uzlaşması ve son kabul
ettikleri Lizbon Antlaşması’na ekledikleri İyonya Uzlaşısı gibi, karar alma
mekanizmalarında tüm üye devletlerin ve tarafların çekincelerini dikkate alan
ve yansıtan uygulamalar kabul etmişlerdir. Avrupa Birliği ülkeleri bu uzlaşı ve
bu uygulamalarla kurumsal yapılarındaki başkan ve üst düzey temsilcilerini
belirlerken de ortak mutabakatla hareket etmektedirler. Bu kurumsal yapıyı
işletecek ve en iyi temsilîyeti sağlayacak kişileri, yani en üst düzey kurumsal
temsilcilerini belirlerken liyakat, donanım, nitelik bakımından seçmektedirler.
İşte, Avrupa Birliğinin başarılı bütünleşme sürecinin temelinde de bu şeffaf,
demokratik kurumsal yapısı ve üst düzey temsilci belirleme süreci ve karar alma
mekanizmaları vardır. Peki, değerli milletvekilleri, Avrupa Birliğinin bu
şeffaf ve objektif işleyen kurumsal yönetim ilkeleri ve etkin işleyişi
karşısında biz son altı aydır bu Mecliste Avrupa Birliği uyum yasaları
kapsamında kabul ettiğimiz kurumsal yapıları belirlerken uzlaşmadan uzak bir
usulle ve özellikle bu kabul ettiğimiz kurumların oluşumları noktasında gerek
muhalefetin gerek sivil toplum kuruluşlarının çekincelerini, kaygılarını
dikkate almadan belirledik. Ama, daha önemlisi, değerli milletvekilleri, Avrupa
Birliğine üye olmaya çabalayan bizler -ki son altmış yıldır- en üst düzey
kurumsal temsiliyetimizi belirlerken ne yaptık? Cumhurbaşkanını seçerken ne
dedik? “Gül Kardeşimiz olsun.” Başbakanı belirlerken ne dedik? “Ahmet Hocamız
olsun.” Meclis Başkanını belirlerken ne dedik? “İsmail ağabeyimiz olsun.” Daha
sonra bu bitmedi. Doktorumuz, avukatımız, damadımız, şoförümüz, hapishane arkadaşımız…
Bu liste uzayıp gidiyor, bildiğiniz gibi. Sonra da değerli milletvekilleri, ne
diyoruz? Bu Avrupa Birliği zaten bizi almaz. Hep birlikte aynı şeyi söylüyoruz.
Evet,
Avrupa Birliği uyum yasalarını birbiri ardına hızla Meclisten geçirdiğimiz şu günlerde,
üyesi olmaya çalıştığımız Avrupa Birliğinde olduğu gibi, biz de kendi
demokrasimizi, Parlamentomuzu güçlendirmek, karar alma süreçlerini
demokratikleştirmek ve çıkarılacak yasaların daha kapsayıcı olmasını sağlamak
adına Avrupa Birliği Uyum Komisyonu Başkanlığını belki ana muhalefet partisine
devredebiliriz. Üyelik sürecini tamamlayan ve devam eden pek çok ülke Avrupa
Birliği Uyum Komisyonu Başkanlıklarını ana muhalefet partilerine bırakmıştır.
Ki bunun en güzel örneğini Hırvatistan’da görebiliriz. Biliyorsunuz,
Hırvatistan üyelik sürecini çok hızlı şekilde tamamladı ve burada özellikle
muhalefeti üyelik sürecine çözüm ortağı olarak gören bir anlayış sergiledi.
Şimdi, Hırvatistan’a baktığımız zaman, Hırvatistan 2003 yılında Avrupa
Birliğine üyelik başvurusunda bulundu, 2004 yılında aday ülke oldu, 2005
yılında da müzakere sürecine bizimle birlikte başladı, 2013 yılında Avrupa
Birliğinin 28’inci tam üyesi oldu. 
Değerli
milletvekilleri, biz Cumhuriyet Halk Partisi olarak son altı aydır ve özellikle
de son bir aydır Avrupa Birliği uyum yasaları sürecinde tam destekle bir çözüm
ortağından beklenen sorumlu tavrı göstererek hazır olduğumuzu kanıtladık.
Gelin, Avrupa Birliği bizden istiyor diye değil, otoriterliğe doğru hızla giden
demokrasimizin niteliğini yeniden, hep birlikte güçlendirmek için,
vatandaşlarımızın refahı ve mutluluğu için gerekli tüm adımları bu Mecliste
birlikte atalım.
Son
olarak, hepimizin önemle beklediği 4 Mayıs tarihinde, evet, Avrupa Birliği vize
muafiyeti konusunda bu kriterleri sağlayıp sağlamadığımıza dair bir tavsiye
kararı açıklayacak. Ancak, sanki 4 Mayısta hep birlikte, Avrupa Birliğinin vize
serbestisi alanı olan Schengen bölgesinde serbest dolaşım hakkı elde
edecekmişiz gibi bir algı yaratılmaktadır. Eğer 4 Mayısta vize muafiyeti
konusunda olumlu bir tavsiye kararı alırsak, korkumuz, “Muhalefetin tüm
engellemelerine rağmen bunu biz başardık.” diyeceksiniz. Olumsuz yönde bir
tavsiye kararı alırsak da, işte “Bu Avrupa Birliği zaten yıkım ekibi.” Hep
birlikte bekliyoruz yine, maalesef, kandırılacak mıyız? 
Değerli
milletvekilleri, biz ana muhalefet partisi olarak Avrupa Birliğine saygın,
onurlu, koşulsuz bir tam üyeliğin arkasındayız. Avrupa Birliğine uyum
yasalarına tam destek vererek, muhalefet görevimizin gereği olarak bu uyum yasalarındaki
bütün eksiklikleri yapıcı yönde eleştirerek, yasama sürecine katkı sağlayarak,
koşulsuz şartsız bir Avrupa Birliği üyeliğini destekliyoruz. 
Evet, son olarak da, geçen hafta özellikle ülkemizin ve
bu Meclisin gündeminde yoğun şekilde ve çok önemli olduğuna inandığımız bir
tartışma yaşandı. Meclis Başkanı Sayın Kahraman’ın “laiklik” ilkesi üzerine
yapmış olduğu açıklamayı hepimiz birlikte tartıştık. Anayasa’da belirlenen
yetkilerini ihlal eden ve bu kürsüdeki, hepimizin karşısındaki, bu yüce milletin
karşısındaki yeminini ve cumhuriyetin kurucu değerlerini yok sayan bir açıklama
idi. Ancak, benim değinmek istediğim konu, Meclis Başkanının bu açıklamaları,
bu laiklik ilkesi üzerinden yapmış olduğu açıklamalar, takip ettiğiniz üzere,
Avrupa Birliği kamuoyunda çok büyük bir etki yarattı. Şöyle ki: Avrupa
Parlamentosu Başkanı Martin Schulz Almanya’da yayınlanan bir programda,
“Mülteci Krizi ve Türkiye” konulu bir programda şu açıklamaları yaptı:
“Erdoğan’ın baskı politikalarını ve otoriter devlete yönelmesini çok tehlikeli
buluyorum. Ülkeye büyük zarar veriyor.” Yine aynı hafta içerisinde Avrupa
Birliğinin Genişlemeden Sorumlu Komiseri şu açıklamalarda bulundu: “Gerçek amaç
Avrupa Birliğine üye olmaksa o zaman hukukun üstünlüğü önceliklerin en başındadır.
Türkiye'nin tutum değişikliklerine gitmesini bekleriz. ‘Şu yasayı yaptım, bu
yasayı yaptım.’ deyip birtakım kutucuklara tik atmaktan ibaret değil. Bunların
uygulanmasındaki performansla ilgili, nasıl uygulandığı, saygı duyulup
duyulmadığı önemli.” Yine Genişlemeden Sorumlu Komiser şu açıklamalarda
bulunuyor: “Hukukun üstünlüğü ilkesi ve demokrasi tektir, farklı çeşitleri
yoktur. Avrupa ve Türk demokrasisi diye farklı demokrasilerimiz yoktur.”
Sürekli bir Türk tipi Başkanlık demokrasisi, laiklik tanımları yapılmasını
eleştirmiştir.
Şunu
açıklamak istiyorum değerli milletvekilleri: Avrupa Birliği uyum yasalarını
burada, hep birlikte, özellikle vize serbestisi anlamında başarı sağlamak için,
tamamlamak için yoğun ve ağır bir mesaiyle kabul etmeye çalışıyoruz. Ancak,
diğer taraftan, yapılan üst düzey açıklamalar Avrupa Birliği kamuoyunda bütün
bu yaptıklarımızı yıkan bir durum ve görüntü oluşturmaktadır. Bu demeçler ve bu
uygulamalar bizim üyelik sürecimizi Avrupa Birliği kamuoyunda zedeleyen
açıklamalardır. 
Son
olarak, biz burada Avrupa Birliği uyum yasalarını görüşürken, tam da uzlaşı
kültüründen bahsederken bazı milletvekillerinin bu görüşmeler sırasında sözlü
saldırılarına ama daha da vahim olanı, fiziki saldırılarına şahit olduk. 
Değerli
milletvekilleri, ben de bu Parlamentoda bir milletvekili olarak Avrupa Birliği
değerleri ve uzlaşı kültürü bir yana, bizler bu yüce Mecliste etik ve ahlaken
sahip olduğumuz değerlerimize sahip çıkarak bu millete örnek olmalı,
birbirimize tahammül ve saygı sınırlarını koruyarak zaten yeterince kutuplaşan
ve ayrışan topluma örnek teşkil etmeliyiz. Bu bizim Avrupa Birliği üyesi
olmamızdan ve vize muafiyetini almamızdan daha önemlidir diye düşünüyorum.
Bugünün
özelliği itibarıyla 3 Mayıs Dünya Basın Özgürlüğü Günü. Bildiğiniz üzere,
-bugün de gündeme geldi- sınır tanımayan gazetecilerin yapmış olduğu rapor
neticesinde Türkiye geçen yıla nazaran 2 sıra gerileyerek 180 ülke arasında
151’inci sıraya gerilemiştir. Yine, Freedom House’un raporunda da Türkiye
basının durumu noktasında “Özgür değildir.” açıklamasıyla nitelendirilmiştir. 
Konuşmamda
da bahsettiğim üzere, Avrupa Birliği İlerleme Raporu’nda özellikle en çok
eleştiri aldığımız basın ve ifade özgürlüğü ve genel anlamda bütün
özgürlüklerdeki gerileme durumumuz. Özellikle, bu gerilemenin önüne geçilmesi,
medya, ifade ve basın özgürlüğünün güvence altına alınması ve özellikle 23’üncü
fasıl olan yargı ve temel haklar, 24’üncü fasıl olan adalet, özgürlük ve
güvenlik fasıllarının bir an önce açılması için gerek Avrupa Birliği gerekse
bizim Hükûmetimizin ortak bir irade ortaya koymasını ve bizim de ana muhalefet
olarak buna tam destek sağlayacağımızı belirtiyorum. 
Bu
vesileyle tüm baskı ve yıldırma girişimlerine rağmen fedakârca, özgürce
görevlerini yerine getirmeye çalışan tüm basın emekçilerinin 3 Mayıs Dünya
Basın Özgürlüğü günlerini kutluyorum.
Yüce
heyetinizi saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Özdemir.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Başkanım, eleştirilere eyvallah, onları
dinleriz, ancak “İsmail abimiz şuraya, Ahmet kardeşimiz buraya, şoförümüz,
doktorumuz vesaire.” Her kim nereye geliyorsa demokratik süreçlerin neticesinde
geliyor, bu bir. İnsanlar demokratik bir irade çerçevesinde bir yerlere
geliyorlarsa saygı duymak gerekir, bu iki.
BAŞKAN
– Teşekkür ederim Sayın Bostancı.
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci
maddeyi okutuyorum:
TÜRKİYE CUMHURİYETİ İLE
AVRUPA BİRLİĞİ ARASINDA İZİNSİZ İKAMET EDEN KİŞİLERİN GERİ KABULÜNE İLİŞKİN
ANLAŞMA İLE OLUŞTURULAN ORTAK GERİ KABUL KOMİTESİNİN 2/2016 SAYILI KARARININ
ONAYLANMASININ UYGUN BULUNDUĞUNA DAİR KANUN TASARISI
MADDE
1- (1) “Türkiye Cumhuriyeti ile Avrupa Birliği Arasında İzinsiz İkamet Eden
Kişilerin Geri Kabulüne İlişkin Anlaşma ile Oluşturulan Ortak Geri Kabul
Komitesinin 2/2016 Sayılı Kararı”nın onaylanması uygun bulunmuştur.
BAŞKAN
– 1’inci madde üzerinde söz isteyen Halkların Demokratik Partisi Grubu adına
Filiz Kerestecioğlu Demir, İstanbul Milletvekili. 
Buyurunuz
Sayın Kerestecioğlu Demir. (HDP sıralarından alkışlar)
HDP
GRUBU ADINA FİLİZ KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, Suriye son yılların en talihsiz ülkelerinden birisi. Daha önce
başka talihsiz ülkeler de vardı ya da onların yanı sıra hâlâ olmaya devam
ediyor. Başında bir diktatör vardı. Önce bu zat bizim yöneticiler için diktatör
değil biraderdi ama sonra çıkarlar çatıştı ve Suriye tıpkı Irak gibi, tıpkı
Afganistan gibi toprakları üzerinde çeşitli ülkelerin savaş yürüttüğü bir ülke
hâline geldi. 
Şimdi
konuştuğumuz 298 sıra sayılı Yasa Tasarısı yani geri kabul anlaşması bizlere
Avrupa’da vize muafiyeti sağlayacakmış ve o yüzden, bugün aslında olabildiğince
sessiz sedasız olmamız gerekiyor çünkü bugün son gün bunun kabul edilmesi için.
Bu anlaşma kabul edilirse herhâlde vize de ona göre geçecek. Yarın Avrupa
Komisyonu kararını açıklayacak. Komisyonun tavsiyesine rağmen vize muafiyetinin
hem üye ülkelerin hem de Avrupa Parlamentosunun onayından geçmesi gerekiyor. 
Avrupa
Birliğinin Türkiye Cumhuriyeti vatandaşlarına yönelik vize serbestisi
uygulamasına koşullu olarak onay vereceği iddiaları Avrupa basınına şimdiden
yansımış durumda. Fakat durum çok da parlak değil. Politika gazetesinin iddia
ettiğine göre, Almanya ve Fransa Türkiye’yle vize serbestliği anlaşmasına karşı
kendi önlemlerini almaya başlamış bile. İstendiğinde anlaşmayı askıya
alabilecekleri bir acil çıkış kapısı arıyorlar. Türkiye'nin her zaman Avrupa
Birliği kriterlerini yerine getirmesini, aksi koşullarda vize anlaşmasının
iptal edilmesini sağlayacak bir mekanizma geliştirmeye çalışıyorlar.
Türkiye’den vizesiz gelip oturma izni olmadan ülkelerde kalmaya devam edecek
kişilerin sayısının artması, Türkiye’den sığınma başvurularının artması ve
Türkiye'nin yeterli sayıda mülteciyi geri kabul etmemesi gibi şartlar oluşursa
anlaşmayı askıya almayı planlıyorlar. 
AB
hükûmetleri göç krizinin bir an önce çözüme ulaştırılması için büyük bir
kamuoyu baskısı altında. Merkez sağ partileri aşırı sağ partiler sıkıştırıyor.
Avrupa’da da bir sağ yükseliş olduğundan sağ hükûmetlerde Avrupa mülteci
hukukunu ihlal etmek pahasına kapalı sınır politikaları izliyorlar. Türkiye ne
derse desin hem bizler hem de kendi çirkin çıkarları için gözünü insan
haklarına kapamış olan Avrupa durumun farkında. 
Bu mülteci pazarlığı bugün başlamadı. Beşar Esad’ı kısa
sürede devireceğini düşünen AKP, Avrupa Birliğini yanına çekmeye çalışırken
Türkiye’ye sığınan Suriyeli sayısı 100 bini geçerse askerî müdahalede
bulunacağını söylüyordu. Daha mülteciler gelmeye başlamadan sınırda kamplar
kurdu, Suriye’de savaşanlar bu kamplara rahatça girip istediklerinde Suriye’ye
geri dönüyorlardı. İlk mülteci akınını teşvik eden AKP Hükûmetiydi fakat
istenen olmadı, Esad gitmedi, savaş sürdü ve mülteci sayısı bugün 3 milyona
yaklaştı.
Peki, Türkiye sahiden güvenli 3’üncü ülke mi?
Uluslararası Af Örgütü anlaşmanın tarihî bir insan hakkı ihlali olduğunu
söylüyor. Türkiye’den Yunanistan ve İtalya’ya gelmiş mülteciler, sığınma
başvurusu yapmazlarsa veya başvuruları reddedilirse 3’üncü güvenli ülke kabul
edilen Türkiye’ye gönderilecekler. 3’üncü güvenli ülke ne demek? 3’üncü güvenli
ülke olmak için ülkede ırk, dil, din ayrımı yapılmıyor olması, işkence
olmaması, sığınmacıların ciddi risklerle karşılaşmaması, demokratik
standartların yerine getiriliyor olması gerekiyor. İşte birbiri ardına kabul
ettiğimiz kanunların nedeni bu, bunları yerine getiriyormuş gibi gözükmek.
Bütün kıyamet de buradan kopuyor. İnsan hakları örgütleri ki bunlar Birleşmiş
Milletler Mülteci Ajansı, Uluslararası Af Örgütü gibi ciddi saygınlığı olan
kurumlar, anlaşmanın mülteci hukukuna uygun olmadığını ve Türkiye'nin 3’üncü
güvenli ülke olma koşullarını yerine getirmediğinden endişeli olduklarını dile
getiriyorlar. 
Dilediğimiz
kadar mülteci politikamızı övelim, sığınmacılara sağlıklı koşullar
sağlayamadığımız sürece bu insanları ülkemize kabul etmemiz iyi bir politika yürüttüğümüz
anlamına gelmiyor ne yazık ki. Avrupa Birliğinin Türkiye’yle geri kabul
anlaşması imzalarken bahanelerinden biri, Türkiye'nin Suriyeli mülteciler için
getirdiği çalışma izniydi. Konuya bu açıdan baktığımızda, bugün Türkiye’deki
Suriyelilerin yüzde 0,1’inden azının çalışma izni var. Maalesef AKP’nin
nizamından başka müesses nizam kalmadığından bunun farkına varamayan ve hâlen
kendi çıkarlarını koruma derdine düşmüş kimi muhalefet milletvekilleri de bu
sözleri ettiğimizde Türkiye'nin imajından endişeleniyorlar. Oysa bizim için kör
ulusal çıkarlar değil, evrensel ve insandan yana, emekten yana sol değerler
önemlidir. Mültecilerin yalnızca Türkiye’de değil, tüm dünyada insanca koşullar
içinde yaşamaları adına bugün de, yarın da mücadele etmemiz gerekiyor. 
Sorun
aslında ne biliyor musunuz değerli milletvekilleri; savaşları çıkarmadan
önlemek, savaş olmadan bunu önlemek ve insanların mülteci olmasını önlemek ama
dünyada, Türkiye Hükûmeti de dâhil olmak üzere, kimsenin maalesef buna niyeti
yok, kimsenin savaş çıkarmamaya niyeti yok ve kimse savaşları önlemek istemiyor
çünkü savaş ekonomisi diye bir şey var. 
Geçen hafta Almanya’da bütün partilerden
milletvekilleriyle güvenlik stratejilerinin parlamenter denetimi
toplantısındaydık. Bugün, bütün dünyanın ortak hastalığı olan güvenlik
politikaları konuşuldu yani her yerde güvenliği sağlamamız gerektiği, her yerde
bombaların patladığı ve bunun için ortak hareket etmemiz gerektiği konuşuldu.
Amerikalı yetkiliye Amerika’nın Irak’taki politikaları soruldu. “Irak’ta
yürüttüğünüz politika nasıl bir politikaydı? Bugünden baktığınızda bu
politikayı nasıl değerlendirirsiniz?” diye sorulduğunda, Irak’ta önemli
hataların olduğunu ve bugünden baktıklarında Irak’taki politikayı aslında aynı
şekilde yürütmeyeceklerini ifade ettiler. “Peki, Afganistan” dedik; “Peki,
Libya” dedik; bunlara da aynı cevapları verdiler. Sonuçta ne Irak ne Libya ne
Afganistan ne de daha öncesine gittiğimizde, Vietnam’a baktığımızda bunların
hiçbiri doğru yürütülmüş politikalar değildi. İşte bugün Suriye’ye baktığımız
zaman da, aslında Suriye’yi gerçekten bütün ülkelerin bir arada kendi çıkarları
için yürüttüğü bir savaş ortamı hâline getiren politikalar da doğru politikalar
değildi. Bugün, Amerika, bodoslama daha önceden Irak’a girdiği gibi Suriye’ye
giremiyorsa, daha önce yürüttüğü yanlış politikalardan çıkardığı derslerin de
ve kamuoyunun bunda yarattığı savaş karşıtı politikaların da etkisi vardır. 
Evet,
bir ülkede savaş istemiyor musunuz; o ülkedeki özgürlükleri destekleyelim,
insan hakları örgütlerini destekleyelim, insanların ülkelerinde kendi
kaderlerini tayin hakkını tanıyalım ki mülteci olmasınlar, göç etmek zorunda
kalmasınlar. Özgürlük olsun ki güvenlik olsun; eşit, adil bir yaşam olsun ki
güvenlik olsun, insanlar mülteci olmasınlar ve kendi ülkelerinde, kendi yaşam
koşullarında, kendi istedikleri gibi yaşamaya devam edebilsinler. 
İnsanların
mülteci olmadıkları, daha özgür bir dünya dileğiyle hepinizi saygıyla
selamlıyorum. (HDP sıralarından alkışlar)
BAŞKAN
– Teşekkür ederim Sayın Kerestecioğlu Demir.
MEHMET
NACİ BOSTANCI (Amasya) – Sayın Başkanım…
BAŞKAN
– Evet Sayın Bostancı.
MEHMET
NACİ BOSTANCI (Amasya) – Filiz Hanım Avrupa Konseyinde de yapılan bir
tartışmayı buraya taşımıştır. Avrupa Konseyinde bazı raportörler 1951 yılında
bizim Cenevre Anlaşması’na koymuş olduğumuz ihtirazı kayıt çerçevesinde,
doğudan mülteci almayacağımıza ilişkin hususa atıfla… Şimdi, bize doğudan 3
milyon insan gelmiş. Yunanistan’a gidenler Türkiye’ye geri döndüğünde bu
anlaşma çerçevesinde “Türkiye güvenli ülke değildir, bunlar 3’üncü bir güvenli
ülkeye gitmelidir.” diye teorik, havada, kimin kabul edeceği belli olmayan bir
iddia ortaya koyuyorlar. Varsa öyle bir 3’üncü güvenli ülke gitsin. Türkiye’de
3 milyon insan yaşıyor, 3 milyon; 10 kişiyi almak istemiyorlar. (AK PARTİ
sıralarından alkışlar)
BAŞKAN
– Teşekkür ederim Sayın Bostancı, tutanaklara geçmiştir. 
FİLİZ
KERESTECİOĞLU DEMİR (İstanbul) – Ben de aynı şekilde yanlış bir iddiayı, sanki
olmayan bir şeyi iddia ediyormuşum ve oradaki bir tartışmayı buraya taşıdığım
iddia edildiği için 69’a göre sataşmadan söz istiyorum. 
BAŞKAN
– Sayın Demir, tutanaklara geçmek üzere görüşünü ifade etti. Siz de tutanaklara
geçmek üzere görüşünüzü ifade edebilirsiniz.
FİLİZ
KERESTECİOĞLU DEMİR (İstanbul) – Tabii.
BAŞKAN
– Buyurunuz. 
FİLİZ
KERESTECİOĞLU DEMİR (İstanbul) – Evet, Türkiye'nin güvenli bir ülke olmadığını
iddia ediyorum. Bunu iddia edenler de zaten Uluslararası Af Örgütü gibi,
mülteciler örgütleri gibi örgütler, gidip yerinde inceleme yapan örgütler. 
Ayrıca,
Avrupa konusuna da katılıyorum, ki bunu zaten ifade ettim, kendi ülkelerine
kimseyi almak istemedikleri için çirkin bir pazarlık yürüttüklerini ifade
ettim. Tabii, bunun arkasında da duruyorum, ısrarcıyım. Şu anda, gerek Türkiye
gerekse Avrupa arasında, zaten o ülkede çıkarmış oldukları savaşın mağdur
ettiği insanlar üzerinden de yine çirkin bir pazarlık ve politika
yürütüldüğünü, bunun için de savaşların çıkarılmadan önce önlenmesi gerektiğini
ifade ettim. Bunu da tekrar, tutanaklara geçmesi için söylüyorum.
BAŞKAN
– Teşekkür ederim.
Tutanaklara
geçmiştir.
1’inci
maddeyi oylarınıza sunuyorum: Kabul edenler… Kabul etmeyenler… 1’inci madde
kabul edilmiştir.
2’nci
maddeyi okutuyorum:
MADDE 2- (1)
Bu Kanun yayımı tarihinde yürürlüğe girer.
BAŞKAN
– 2’nci madde üzerinde söz isteyen Halkların Demokratik Partisi Grubu adına
Ayhan Bilgen, Kars Milletvekili. 
Buyurunuz
Sayın Bilgen. (HDP sıralarından alkışlar)
HDP
GRUBU ADINA AYHAN BİLGEN – Sayın Başkan, değerli milletvekilleri; önce bir
diyalog aktarayım isterseniz size. Türkiye Cumhurbaşkanı Erdoğan’ın sözleri:
“Yunanistan ve Bulgaristan sınırlarını açıp mültecileri otobüslere bindirip
göndeririz. Eğer iki yıl için 3 milyar avro verecekseniz hiç konuşmayalım.”
Juncker devam ediyor: “İlerleme Raporu’nu Türkiye’deki seçimlerin sonrasına
ertelediğimizi hatırlatırım. Bu erteleme yüzünden eleştirildik. Para konusunda
ben ya da Donald rakamlarla oynayıp duramayız, iki hafta içinde
netleştirmeliyiz.” Devam ediyor: “Çok yoğun çalışıyoruz, Brüksel’de sizi
prensler gibi ağırladık.” Erdoğan: “Prens gibi mi? Tabii ki. Ben bir üçüncü
dünya ülkesini temsil etmiyorum.” Diyalog devam ediyor ama daha ilginci, bu
biliyorsunuz, sızmış, Yunanistan üzerinden dışarıya yansımış bir tutanak; biz
şöyle tahmin ederdik: Bir Cumhurbaşkanının “Biz böyle bir diyaloga girmeyiz,
mülteci konusu bizim için ensar, muhacir falan gibi ahlaki değerlerle tarif
edilecek bir konudur.” diye bir tepki vermesini beklerdik ama öyle demiyor.
TÜGİK toplantısındaki konuşması, 11 Şubat: “Bir süredir AB yetkilileriyle Suriyeli
sığınmacıların sorunlarına çözüm bulmak amacıyla görüşmeler yürütüyoruz. Birkaç
gün önce Merkel'i ağırladık, Juncker’la konuştuk. Benim on beş yirmi yıllık
arkadaşım. Polonya'da Başbakan olduğu andan beri -Tusk için söylüyor- tanıdığım
birisi. Her ikisiyle de görüşmelerimizin konusu mülteci sorunuydu. Birileri bu
görüşmenin tutanaklarını sızdırarak bize saldırmaya çalışıyor. Orada ne
yapmışız biz? Suriyeli mültecilerin haklarını ısrarla savunmuşuz, Avrupa
Birliğinden sözlerini yerine getirmesini, Türkiye'ye karşı samimi davranmasını
istemişiz. Yayınlanan tutanaklar bizim için utanç belgesi değil, ibra
belgesidir." 
Değerli
milletvekilleri, mülteci konusuna hangi perspektiften bakıyorsanız çözümü de o
eksende geliştirirsiniz. Elbette ki mülteci sorunu sadece bir geçiş ülkesi olan
Türkiye'nin çözebileceği bir sorun değil. Avrupa Birliğinin bu konuda
eleştirilmeye değer çok ciddi politik yaklaşımları var ama onunla bizim
yürüttüğümüz görüşme bizim gündemimizde. Şimdi, düşünün ki, yine kendi
ifadeleri olduğu için aynen aktarıyorum: “Gerekirse uygulanmamak üzere…” Tırnak
içerisinde söylüyorum, biz kanun yapıyoruz burada. Yani gerekirse uygulanmamak
üzere bir meclis kanun yapabilir mi? Avrupa Birliği üzerine düşen görevi yerine
getirmezse vize muafiyeti konusunda burada bir haftadır, on gündür yaptığımız
mesaiyi, mültecilerle ilgili burada hak ve özgürlükler bağlamında yaptığımız
konuşmalar, kanunlar uygulanmamak üzere yapılıyor. Sayın Cumhurbaşkanının
ifadesi bu, benim yorumum, benim değerlendirmem değil.
Değerli
milletvekilleri, bir sorunla ilgili eğer öngörüde isabetsiz bir pozisyona
düşmüşseniz çözüm kapasiteniz ona yetmez. Biraz önce iktidar partisi
sıralarından bir milletvekili -sanırım Komisyonda aynı zamanda- bizim
hatibimize söz atıyor, diyor ki: “Siz kaç kişinin geldiğini biliyor musunuz?”
Vallaha, biz kaç kişinin geldiğini biliyoruz ama siz kaç kişinin geleceğini
tahmin ediyordunuz da 100 bini kırmızı çizgi olarak ilan ettiniz, asıl size
sormak lazım. 100 bini kırmızı çizgi ilan ettiğinizde Suriye’deki rejimin
birkaç hafta içinde düşeceğini düşünüyordunuz ama yıllar geçti, gelenlerin
sayısı 2 milyon 800 bini buldu, kamplardakilerin oranı da bunun sadece yüzde
10’u. Yani inceleyebileceğimiz, yaşama koşullarını denetleyebileceklerimizin
oranı toplamın sadece yüzde 10’u. Zaten bu, bütün tablonun vahametini ortaya
koymaya galiba tek başına yetiyor. Eğer siz mültecilerle ilgili yaklaşımınızı
dış politikanızla birlikte ele almazsanız iki açıdan büyük riskler yaşarsınız.
Bunlardan birisi, mesela Halep bombalanıyor şu anda, bazı iddialara göre Ruslar
bombalıyor, bazılarına göre Amerikalılar bombalıyor, Halep bombalanıyor.
Halep’ten yüz binlerce daha mültecinin gelme ihtimali söz konusu. Yani bizim
önümüzdeki rakamlar çok daha büyük bir noktaya ulaşabilir. Eğer siz bölgenizde
bir an önce istikrarın yerleşmesi, bir an önce barışın yerleşmesi ve Türkiye’ye
gelenlerin geri dönmesi üzerine bir strateji yürütmüyorsanız o zaman sadece
gelenlerle ilgili, onların hak ve özgürlüklerini sağlamaya çaba sarf eder ya da
işte bunu Avrupa Birliğiyle bir pazarlık konusuna dönüştürürsünüz. 
Şimdi,
bu geri kabul anlaşmasının içeriğiyle ilgili tabii çok şey var söylenecek ama
benim, insan hakları perspektifiyle bir kere mültecilerle ilgili ciddi bir
ayrımcılık olduğunun altını çizmem gerekiyor. Neden ayrımcılık var? Birincisi:
Belki yakından takip etmeyen milletvekilleri olabilir, Afganlı, Pakistanlı,
Iraklı gibi, öncelikle onlar bize iade edilecekler çünkü o ülkelerde istikrar
daha uzun vadeye yayılmış durumda yani oralarda savaşlar, yoksulluk, kıtlık,
insanlık dışı koşullar, çatışma daha uzun sürecek. Dolayısıyla geri gitmesi zor
olanlar, geri dönmek istemeyenlerin büyük kısmı bize gelecek. 
İkincisi,
daha vahim olan, Suriyelilerle ilgili. Şimdi bizde Suriyeliler var, Avrupa’ya
izinsiz gitmiş Suriyeliler de var. Bize hangi Suriyeliler gelecek, bizden hangi
Suriyeliler gidecek? Çok net: Eğitimli olanları, özel seçilmiş olanları, yani
onların dosyalarına bakıp Avrupa Birliğinin beğendiklerini seçip oraya
götürecek. Bize de -ben o ifadeleri kullanmak istemiyorum ama- muhtemelen daha
kriminal olanlar, kendi ülkesinde sorunlu olanlar… Asla mülteci sorununa böyle
bakmak, böyle yaklaşmak istemem ama bize de galiba bu kalacak. 
Şimdi
bu fotoğraftan, bu tablodan ne Türkiye-Avrupa Birliği ilişkileriyle ilgili
sağlıklı bir tablo çıkar ne bölgede barışa dair bir güçlü strateji çıkar ne de
insan hakları konsepti çıkar.
Değerli
milletvekilleri, çok açık biçimde bir yük paylaşımından Avrupa Birliği
kaçmıştır. Başından beri Avrupa Birliği aslında vize muafiyetini bir havuç
gibi, aslında yüz elli yıllık Osmanlı’dan bu yana devam eden Avrupa-Türkiye
ilişkilerinin bir parçası olarak bir havuç gibi kullanıyor bize. Bir kere, işin
bu tarafı zaten yeterince rencide edici, yeterince onur kırıcı çünkü çok ilginç
ifadeleri Avrupa sağının temsilcisi, Avrupa sağ partilerinin, muhafazakâr
partilerinin temsilcisi diyor ki: “Acil mekanizmalar koyduk bu mevzuatın
içerisine.” Nasıl acil mekanizmalar? Eğer Türkiye’den serbest dolaşımla yani
vize muafiyetiyle Avrupa’ya gidenler vize süresi dolduğu hâlde geri dönmezlerse
yani süresi bittiği hâlde orada kalırlarsa biz üzerimize düşen taahhütleri
yerine getirmez ve iptali gerçekleştiririz. E, şimdi, ne biz oraya güveniyoruz
–güvenilecek bir durum da yok gerçekten- ne onlar bize güveniyor. 
Ama
işte, bunun için tam da, galiba bu işin en mağduru olanların, mültecilerin,
ülkelerini, yurtlarını, topraklarını terk etmek zorunda kalanların sorumluluğu
kime ait yani sahile vuran bebeklerin sorumlusu kim, bununla yüzleşmemiz
gerekiyor. Eğer siz Suudi Arabistan’la bir askerî ittifak, bir stratejik
ittifak yapıyorsanız Orta Doğu’da istikrardan, Orta Doğu’da barıştan, Orta
Doğu’da bir an önce silahların susmasından falan söz etmeyeceksiniz çünkü
müttefikiniz kimse dış politikanız da o eksende şekillenecektir. Bunu bir Suudi
Arabistan karşıtlığıyla falan söylemiyorum. Suudi Arabistan’ın Suriye
politikasının başka ülkeler tarafından da, hem Türkiye'nin müttefikleri
tarafından hem de Körfez’deki başka İslam ülkeleri tarafından da ifade edilen, ilan
edilen stratejisi, Suriye’de sürdürülebilir krizdir, sürdürülebilir kaostur,
sürekli kaostur. 
E,
şimdi, sürekli kriz, sürekli kaos Suudi Arabistan’ın niye işine yarıyor? Çünkü
Suudi Arabistan eğer bölgede mezhebî çatışmayı Suriye’de bloke edebilirse, Yemen’de
durdurabilirse, Bahreyn’de durdurabilirse kendi iç karışıklıklarını engelleme
ve erteleme imkânına sahip olacak. Ama bunu başaramazsa yani bölgede yeni
dengeler, yeni demografik tablolar, yeni siyasal arayışlar ortaya çıkarsa,
herhâlde yıkılma tehlikesiyle karşı karşıya olan ilk rejimlerden birisi Suudi
Arabistan. Demokrasinin “d”si yok, kırıntısı yok ama biz Suriye’de demokrasiyi,
Suriye’de otoriter rejimi bitirmek ve demokrasiyi getirmek üzere Suudi
Arabistan gibi ülkelerle ittifak yapıyoruz, ondan sonra da sahile vuran
bebeklere ağlıyoruz. Bu, timsah gözyaşlarından başka bir şey ifade etmiyor.
Herkesi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Bilgen.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum:
MADDE 3.- Bu Kanun hükümlerini Bakanlar Kurulu
yürütür.
BAŞKAN
– 3’üncü madde üzerinde söz isteyen Halkların Demokratik Partisi Grubu adına
Behçet Yıldırım, Adıyaman Milletvekili.
Buyurunuz
Sayın Yıldırım. (HDP sıralarından alkışlar) 
Yıldırım
gibi geliyorsunuz Sayın Yıldırım.
HDP
GRUBU ADINA BEHÇET YILDIRIM (Adıyaman) – Teşekkürler Başkanım.
Değerli
milletvekili arkadaşlarım, Türkiye Cumhuriyeti ile Avrupa Birliği arasında vize
muafiyeti ve geri dönüşler üzerinde yapılan anlaşma üzerine grubum ve partim
adına söz almış bulunmaktayım.
Öncelikle,
ben de tüm İslam âleminin Miraç Kandili’ni kutluyor, hayırlara ve barışa vesile
olsun diyor, savaştan medet uman zihniyetleri Yüce Rabb’im ıslah etsin diyorum.
(AK PARTİ sıralarından “Amin… Amin…” sesleri)
Ben
Yüce Rabb’imden bu gece böyle bir dilekte bulundum, inşallah yerine gelir. 
FUAT
KÖKTAŞ (Samsun) – Öyle dedin, biz de amin dedik.
BEHÇET
YILDIRIM (Devamla) - Amin. Tamam.
Bu
yasa özü itibarıyla Suriye’deki iç savaştan kaçan insanları Türkiye’de
durdurmak adına yapılan pazarlıkların sonucudur. Mesele vize muafiyetiyle
sınırlı olsa, kabul; hepimiz yurttaşlarımızın her ülkede seyahat etmesini
savunur ve bunu destekleriz. Ancak görünen o ki Türkiye bu şartlarda uzun süre
Avrupa Birliğine giremeyeceğini anlayınca, aynı düşünce Avrupa Birliği
kanadında da şekillenince, Hükûmet, çöken Avrupa Birliği tam üyelik sürecini
unutturmak adına, bir başarıymış gibi, vize muafiyeti karşılığında Avrupa
Birliğinin mülteci sıkıntısını giderecek yasal düzenlemeleri önümüze koydu.
Avrupa Birliği Türkiye'nin tam üyelik durumunu geri plana itmiştir. 
Demokrasilerde
olması gereken asgari standartlarla ilgili düzenlemeler şu anda gündemde
değildir. Demokratik standartlarımızı yükseltecek esas konuları öteleyerek,
Avrupa Birliğinin mülteci sıkıntısını gidermek adına yapılan bu anlaşma,
demokrasi gibi bir derdi olmayan Hükûmetin de ekmeğine yağ sürmüştür. Şimdi
yapılan, Avrupa Birliği tam üyelik sürecinin çökmesini, Hükûmetin de tam üyelik
sürecindeki başarısızlığını bu vize muafiyetiyle saklamaya çalışmaktır. Tabii,
Hükûmet şimdi “Biz bu yollarla Avrupa’nın sınır karakolluğunu yapacağız,
savaştan kaçan insanları burada tutacağız.” diyerek bunu kamuoyuna anlatamazdı.
Bunu vize muafiyetiyle gündeme getirerek tam üyelik sürecindeki başarısızlığını
örtmeye çalışmaktadır. 
Başbakan
“Kayserili iyi ticaret yapmakla övünür.” diyor ama insan yaşamı üzerinden böyle
pazarlık yapmak olmaz, hem ahlaki değildir hem de doğru bir davranış değildir
ve bu, ticari olarak da bazen dükkânı kapattıracak bir duruma bile gelebilir.
Avrupa’ya gidip dolaşıp gezebileceğiz. Yani turist olarak Avrupa için bir gelir
kaynağı olacağız, turist olarak gideceğiz. Ki bu vize muafiyeti de birtakım ek
şartlarla genişleyecektir. Bunun haziranda olacağına inanmıyorum. Bunun
karşılığında biz ne yapacağız? Savaştan kaçmış, mağdur insanları önce burada
tutacağız; tutamadık, Avrupa’nın neresinde yakalanırsa yakalansın bize iade
edilecek. Yani savaşın mülteci boyutuyla faturası 3-5 kuruş karşılığında bize
kesilecek.
Tabii,
biz bu sonuca nereden geldik? Avrupa Birliğinin bu konuda eleştirilebilecek
birçok tarafı var. Ancak, eleştiriye önce kendi ülkemiz ve Hükûmetimizden
başlamak daha doğru ve dürüst bir tavır olacaktır. Suriye’de gelişen iç savaş
durumuna ilişkin bu mülteci sorununun yaşanmaması adına iç savaşın ilk
yıllarında diğer ülkeleri de etkileyebilecek barışçıl bir politika izlemedik,
“Biz de Şam’a gireriz.” diye bu savaş politikalarına teşne olduk. 
Hani,
az önce AKP’li bir arkadaş “Bunlar yarın öbür gün giderler.” dedi. Hükûmet daha
önce de bu konuda açıklama yapmıştı, işte, “Yarın öbür gün giderler. Bu savaş
biter, biz de gider Emevi Camisi’nde cuma namazı kılarız.” demişti ama bakın,
bugün, her gün Kilis’te cenaze namazı kılıyoruz. Öyle kolay kolay bu adamların
gideceği de yok, günden güne… Bu sorun hepimizin sorunu, AKP’nin sorunu değil,
Türkiye’nin sorunu. Bu soruna böyle yaklaşmamız lazım. 
Bu
Hükûmet, Orta Doğu’da, stratejik derinlik adı altında stratejik bir deliliğe
savruldu. Komşularla sıfır sorun politikasından, sıfır ilişki, çok sorunlu bir
boyuta geldi. İşte, onun sonuçlarından biriyle karşılaşıyoruz: Mülteci sorunu.
Bu sorunu nasıl çözeceğiz? Avrupa’yla bu insanlar üzerinden ticaret yaparak.
Peki, bunu, ekonomik maliyetini Avrupa’dan para alarak karşıladınız; ya sosyal,
siyasal, kültürel sonuçlarını nasıl engelleyeceksiniz, yine para alarak mı? Ama
bu, sadece ekonomik bir maliyet değil; bugün size verilen para yarın size
sosyal yaşamda, kültürel yaşamda çözülmesi zor sorunlar bırakacaktır. Savaştan
kaçan mağdur insanları, mültecileri barındırmak her ülkenin yapması gerektiği
gibi, bizim ülkemiz de bu insanlara kucak açmalı ve yardımcı olmalıdır. Ancak
sorun alanlarına temelden bir çözüm paradigması getirmek yerine palyatif
çözümlerle uğraşmanın, nihayetinde bu ülkeye, bu halka ciddi maliyetleri
olacaktır, hem de parayla telafi imkânı olmayacak maliyetleri olur. 
İşte,
bugün, mülteci maliyeti, izlenen savaş politikalarından bağımsız ele alacağımız
bir mevzu değildir. Hükûmet ne yaptı? “Arap Baharı geliyor, buna ben de Orta
Doğu’da öncelik edeyim.” diye bunun olası sonuçlarını, kendi gücünü, bütçesini,
uluslararası ilişkileri dikkate almadan balıklama daldı. Bu politikayı
uygularken de rasyonel mevcut sahayı, sosyolojik altyapıyı dikkate almadan
yaptı. Orta Doğu’da, özellikle Suriye politikasında, tamamen mezhepçi ve Kürt
karşıtı politikalarla hareket etti. Bu mezhepçi, Kürt karşıtı politikalar
ülkeyi Suriye’de tamamen bir çıkmaza soktu. Tamamen savaşçı bir politika
izlerseniz bunun maliyeti var ve bu maliyet sadece ekonomik alanda değil;
sosyal, kültürel birçok maliyeti beraberinde getiriyor.
İşte,
bu yasa, bütün bu sonuçlarla yakından ilişkilidir. Hükûmetin şu an yaptığı,
günü kurtarmaya yönelik bir çabadır. Avrupa’dan üç beş kuruş alarak mülteci
sorununu Avrupa Birliği açısından çözebilirsiniz ama kendi ülkeniz açısından
bunun maliyeti çok farklı boyutlarda olacaktır. Bugün Suriye’de yaşanan savaşın
sonuçlarını… En basitinden, bir mülteciler sorunu var. 2,5-3 milyon mülteciden
bahsediliyor ki bu insanlar yaşamın her alanında olmak durumundalar ve hiçbir
sosyal güvenceleri olmadan aramızda yaşayacaklar. İleriki yıllara ilişkin bu
maliyetin artacağı da muhakkak. 
Evet,
bütün ülkeler Suriye’de, Suriye’de güç dengeleri çatışıyor ve belki hepsi silah
zoruyla bir şeyler yaratabileceğine inanıyor. Ama Türkiye Suriye’de tek kurşun
sıkmadan en büyük kazanan olabilirdi, hâlâ da olabilir. Bunun yolu açıktır.
Savaşa bu kadar bütçe ayrılmasına gerek kalmazdı. Amerika, Rusya ve diğer
batılı ülkeler buraya sınır ülkeler değil, güçle orada durmaya çalışıyorlar.
Çünkü onların binlerce yıldır orada yaşayan halkla kültürel birlikteliği,
stratejik iş birliği olmamış. 
İşte
bizim savaş gerekçemiz: “Bizim burayla 911 kilometre sınırımız var.” İşte tam
da bu nedenle, bu kadar uzun bir sınırımız olduğu için barışçıl bir politika
izlememiz gerekir. O sınırda her gün “kardeşimiz” dediğiniz milyonlarca Kürt
yaşıyor. Onlarla çatışarak, savaşarak sınır güvenliğini sağlayamazsınız,
mülteci sorununu da halledemezsiniz.
Suriye'de
ve Orta Doğu’da masada olmak istiyorsunuz. Masada nasıl olacaksınız? “Biz
savaşı göze alarak olacağız.” diyorsunuz. Ben de diyorum ki: Biz Orta Doğu’da
savaşçı politikalarla olamayız, diğer ülkelerden farklı olarak barışçıl
politikalarla olabiliriz. Savaş politikaları dediniz, hatta Rus uçağını
düşürdünüz. Bakın, bugün Suriye’de değil masada olmak, uçak bile
uçuramıyorsunuz. 
Yeri
geldiğinde “reel politik, reel politik gerçekler” diyorsunuz ve işte reel
politik böyle bir şey. Bugün bütün dünyayı karşınıza alarak Suriye'de masada
olamazsınız. Bugün bütün dünyayla kim yüzünden karşı karşıya kalıyoruz?
Milyonlarca soydaşı bu ülkede vatandaş olan Kürt’ler yüzünden. Kürt karşıtı
politikalar bugün Türkiye'yi bütün dünyadan izole etmiş durumda, bugün
Türkiye'nin dış politikası Kürt sorununa rehin olmuş durumdadır. Eğer Suriye’de
masada olmak istiyorsanız, önce kendi ülkenizdeki masayı devirmemelisiniz.
Kendi masanızı kurtarırsanız Suriye’de de, emin olun masada olacaksınız. Ama siz
ne savaş politikalarını yürütebilirsiniz ne barış politikalarını;
yürütemeyeceğinizi biliyoruz. İşin maliyeti size çıkmıyor, halka çıkıyor;
ısrarımız da bundandır. 
İşte
bugün vize muafiyeti alacağız diye… Bu politikalarla bırakın Avrupa’da seyahat
etmeyi, ülkemizde bile güvenli seyahat imkânı kalmayacak. 
Mülteciler
sorunu Kürt sorununun barışçıl çözümünden, barışçıl politikalardan bağımsız ele
alınacak bir konu değildir. Biz bütün bu problemlerden çıkış kaynağı olarak
barış projesini önerdik. Mültecilerin belli bir maliyeti olduğu kesin. Ama en
ekonomik çözüm nedir, biliyor musunuz? Samimi bir barış projesi. Samimi bir
barış projesi yürütmediğimiz müddetçe ülke olarak kaybetmeye mahkûmuz. Şimdi,
diyebilirsiniz ki: “Bu savaş politikaları ortamında Suriye’de nasıl barış
politikaları izleyelim?” Çok rahat. Türkiye’nin vatandaşı olan milyonlarca Kürt
yurttaş var ve bunların o ördüğünüz duvarlar arkasında amcaları, dayıları,
kirveleri var. Suriye’de ve Orta Doğu’da nefes almak istiyorsak komşu
ülkelerdeki Kürtlerle gelecek vizyonumuzu içeren doğru ve barışçıl bir program
yürütmeliyiz. Bu ülkenin Suriye’deki barışçıl anlamda en büyük silahı, en büyük
gücü Kürtlerdir. Ama ne yapıyorsunuz? Kürtlerle olan sınırımıza duvarlar
örüyorsunuz. Yakın zamanda inşallah bu duvarlar da yıkılacaktır. 
Aslında
düzenlemeyle insan ticareti yapıyoruz. İnsanların yaşamları, gelecekleri
üzerinden Avrupa için bütün bu insanların hayatını, aldığımız ücret karşısında
rehin alıyoruz. Avrupa Birliği uyum yasaları çerçevesinde getirilen bu yasa ile
geri kabul anlaşmasına göre Türkiye savaştan kaçan milyonlarca insan için,
mülteciler için bir cezaevi durumuna dönüşecektir. Ülkeden bu göçü engellemek,
savaştan kaçan binlerce insanı sınırda, ülkede tutmak adına gösterdiğiniz
çabanın onda 1’ini tersine göçle Suriye'deki savaşa katılmak için giden
insanları durdurmak adına yapsaydınız belki bugün bu geri kabul anlaşmasına
bile gerek kalmazdı. 
(Mikrofon
otomatik cihaz tarafından kapatıldı)
BEHÇET
YILDIRIM (Devamla) - Siz enerjinizi… Savaştan kaçan savaş mağduru insanlar için
Türkiye'yi bir bir cezaevi, bir ileri karakol yapmaya çalışacağınıza bu savaşa,
IŞİD'e, El Nusra’ya, Ahrar-uş Şam'a katılmak üzere Avrupa'dan veya herhangi bir
ülkeden, dışarıdan gelen insanları önlemek adına çabalamanız daha hayırlı
sonuçlara sebep verecektir. (HDP sıralarından alkışlar)
BAŞKAN
– Teşekkür ederim Sayın Yıldırım. 
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir.
Tasarı
üzerindeki görüşmeler tamamlanmıştır.
Tasarının
tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için iki dakika süre vereceğim. Bu süre içinde sisteme giremeyen üyelerin
teknik personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar varsa hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını yine oylama için öngörülen iki dakikalık süre içerisinde
Başkanlığa ulaştırmalarını rica ediyorum. 
Oylama
işlemini başlatıyorum. 
(Elektronik
cihazla oylama yapıldı)
BAŞKAN
– Türkiye Cumhuriyeti ile Avrupa Birliği Arasında İzinsiz İkamet Eden Kişilerin
Geri Kabulüne İlişkin Anlaşma ile Oluşturulan Ortak Geri Kabul Komitesinin
2/2016 Sayılı Kararının Onaylanmasının Uygun Bulunduğuna Dair Kanun Tasarısı
açık oylama sonucu:
“Kullanılan oy sayısı :239
Kabul : 238
Ret :1
 Kâtip Üye Kâtip
Üye
 Ömer Serdar Zihni
Açba
 Elâzığ 
Sakarya”(x)
Tasarı
kabul edilmiş ve kanunlaşmıştır, hayırlı olsun.
3’üncü
sırada yer alan Siyasi Etik Kanunu Teklifi ve Avrupa Birliği Uyum Komisyonu ile
Anayasa Komisyonu Raporları’nın görüşmelerine başlayacağız.
3.- Siyasi Etik Kanunu Teklifi (2/1000) ve Avrupa
Birliği Uyum Komisyonu ile Anayasa Komisyonu Raporları (S. Sayısı: 307) 
BAŞKAN
– Komisyon? Yok.
Ertelenmiştir.
Bundan
sonra da komisyonun bulunmayacağı anlaşıldığından, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için 4 Mayıs 2016 Çarşamba günü saat 14.00’te toplanmak üzere
birleşimi kapatıyorum.
Kapanma Saati: 23.17




(x) 277
S.Sayılı Basmayazı 26/04/2016 tarihli 81’inci Birleşim Tutanağı’na eklidir.


(x) 298 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.




