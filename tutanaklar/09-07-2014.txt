



TBMM Tutanak Müdürlüðü




9 Temmuz 2014 Çarşamba
BİRİNCİ OTURUM 
 TÜRKİYE BÜYÜK MİLLET MECLİSİ
 TUTANAK DERGİSİ

 114’üncü
Birleşim
 9
Temmuz 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bingöl Milletvekili İdris Baluken’in, kızamık
mikrobunun yol açtığı SSPE hastalığına ilişkin gündem dışı konuşması
2.- Malatya Milletvekili Öznur Çalık’ın, 11 Temmuz
Dünya Nüfus Günü’ne ilişkin gündem dışı konuşması
3.- Ankara Milletvekili Levent Gök’ün, Ankara’nın
sorunlarına ilişkin gündem dışı konuşması

V.- AÇIKLAMALAR
1.- İzmir Milletvekili Oktay Vural’ın, Ülkü Ocakları
Eğitim ve Kültür Vakfı’nın Irak’taki Türkmenlere gönderdikleri yardımların
ulaştırılması konusunda Hükûmeti göreve davet ettiklerine ilişkin açıklaması 
2.- Başbakan Yardımcısı Beşir Atalay’ın, hiçbir
milletvekilinin ismiyle bir meselesi olmadığına ve eğer bir yanlışlık yaptıysa
bunun bir sürçülisan olduğuna ilişkin açıklaması
3.- İzmir Milletvekili Oktay Vural’ın, Ülkü Ocakları
Eğitim ve Kültür Vakfı’nın Irak’taki Türkmenlere gönderdikleri yardımların
ulaştırılması konusunda Hükûmetin AFAD ve Kızılayı harekete geçirmesi
gerektiğine ilişkin açıklaması
4.- Başbakan Yardımcısı Beşir Atalay’ın, İzmir Milletvekili
Oktay Vural’ın yaptığı açıklamasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, D-8 Üye Devletleri Arasında Tercihli
Ticaret Anlaşmasının Ekini Teşkil Eden Taviz Listelerinin Onaylanmasının Uygun
Bulunduğuna Dair Kanun Tasarısı’nın Türkiye Büyük Millet Meclisi İçtüzüğü’nün
75’inci maddesine göre Hükûmete geri gönderilmesine ilişkin tezkeresi (3/1523) 

B) Meclis Araştırması Önergeleri
1.- İstanbul Milletvekili Mustafa Sezgin Tanrıkulu ve
21 milletvekilinin, işsizlik ve istihdam sorunlarının araştırılarak alınması
gereken tedbirlerin belirlenmesi amacıyla Meclis araştırması açılmasına ilişkin
önergesi (10/1008)
2.- Bolu Milletvekili Tanju Özcan ve 20
milletvekilinin, Belediye Kanunu’nun 11’inci maddesi kapsamında belediyelere
dâhil edilen köylerin sorunlarının araştırılarak alınması gereken tedbirlerin
belirlenmesi amacıyla Meclis araştırması açılmasına ilişkin önergesi (10/1009)
3.- İzmir Milletvekili Rahmi Aşkın Türeli ve 22 milletvekilinin,
engelli vatandaşların sorunlarının araştırılarak alınması gereken tedbirlerin
belirlenmesi amacıyla Meclis araştırması açılmasına ilişkin önergesi (10/1010)

VII.- ÖNERİLER
A) Siyasi Parti Grubu Önerileri
1.- CHP Grubunun, Kocaeli Milletvekili Haydar Akar ve
22 milletvekili tarafından, minibüs esnafı ve çalışanların sorunlarının
araştırılarak alınması gereken önlemlerin belirlenmesi amacıyla 22/5/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 9 Temmuz 2014 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 

VIII.- SATAŞMALARA İLİŞKİN
KONUŞMALAR
1.- Kocaeli Milletvekili Haydar Akar’ın, Kars
Milletvekili Ahmet Arslan’ın CHP grup önerisi üzerinde yaptığı konuşması sırasında
şahsına sataşması nedeniyle konuşması
2.- Kars Milletvekili Ahmet Arslan’ın, Kocaeli
Milletvekili Haydar Akar’ın sataşma nedeniyle yaptığı konuşması sırasında
şahsına sataşması nedeniyle konuşması
3.- Başbakan Yardımcısı Beşir Atalay’ın, Kütahya
Milletvekili Alim Işık’ın 629 sıra sayılı Kanun Tasarısı’nın 4’üncü maddesiyle
ilgili önerge üzerinde yaptığı konuşması sırasında Hükûmete sataşması nedeniyle
konuşması
4.- Kütahya Milletvekili Alim Işık’ın, Başbakan
Yardımcısı Beşir Atalay’ın sataşma nedeniyle yaptığı konuşması sırasında
şahsına ve MHP Grubuna sataşması nedeniyle konuşması
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı ve İçişleri Komisyonu Raporu (1/941) (S.
Sayısı: 629)
4.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)

X.- OYLAMALAR
1.- (S. Sayısı:
629) Terörün Sona Erdirilmesi ve Toplumsal Bütünleşmenin Güçlendirilmesine Dair
Kanun Tasarısı’nın 3’üncü maddesinin oylaması
2.- (S. Sayısı: 629) Terörün Sona Erdirilmesi ve
Toplumsal Bütünleşmenin Güçlendirilmesine Dair Kanun Tasarısı’nın 4’üncü maddesinin
oylaması




Açılma Saati: 14.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Fehmi KÜPÇÜ (Bolu) 
----- 0 -----
BAŞKAN – Türkiye
Büyük Millet Meclisinin 114’üncü Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, kızamık mikrobunun yol açtığı SSPE hastalığıyla ilgili söz isteyen Bingöl
Milletvekili İdris Baluken’e aittir. 
Buyurun Sayın
Baluken. (HDP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bingöl Milletvekili İdris Baluken’in, kızamık
mikrobunun yol açtığı SSPE hastalığına ilişkin gündem dışı konuşması
İDRİS BALUKEN
(Bingöl) – Sayın Başkan, değerli milletvekilleri; grubumuz adına gündem dışı
söz almış bulunmaktayım. Hepinizi saygıyla selamlıyorum. 
Bu gündem dışı
konuşmada yine “subakut sklerozan panensefalit” (SSPE) hastalarının ve
yakınlarının yaşadığı sorunlarla ilgili Genel Kurulu bilgilendirmeye
çalışacağım. 
Yakın dönemde, birkaç
hafta önce SSPE hastalığıyla ilgili buraya bir araştırma önergesi getirmiştik;
gerek hastaların yaşadığı sıkıntılar gerekse de ailelerin yaşadığı sıkıntılarla
ilgili Meclis Genel Kuruluna bir duyarlılık çağrısı yapmıştık ve bir araştırma
komisyonu kurulmasını önermiştik. Ama, maalesef, iktidar partisinin sayısal
çoğunluğuyla, kalkan parmaklarıyla o araştırma önergemiz reddedilmişti. 
Araştırma
önergesi reddedildikten sonra, değerli milletvekilleri, bu aileler Ankara’ya
geldiler. Hemen hemen bütün siyasi grupları ziyaret ettiler, bildiğim kadarıyla
AK PARTİ Grubunu da ziyaret ettiler ve kendi yaşadıkları sıkıntılarla ilgili
siyaset kurumundan bir duyarlılık beklediklerini ifade ettiler. 
Bu SSPE
hastalığında zaten aileleri bir dinlediğiniz zaman, ailelerin çantalarındaki,
ceplerindeki çocukların fotoğraflarına bir baktığınız zaman duyarsız olmanız
mümkün değil çünkü yaşam enerjisiyle dolu çocuklar âdeta yaşayan bir cenaze
hâline gelmişler ve ilaçlara ulaşım, tedavi imkânları, ailelerin yaşadığı
sosyal sıkıntılarla ilgili de çok ciddi problemlerle, maalesef, karşı karşıya
kalmışlar.
Biz, özellikle,
bu konuda, burada yaptığımız konuşmada da dile getirmiştik, Sağlık Bakanının bu
ailelerle bir görüşme yapmasını, Aile ve Sosyal Politikalar Bakanının bu
ailelerle bir randevu vesilesiyle bir araya gelmesini ve bu sorunları birinci
ağızdan öğrenmesini önermiştik. Bugüne kadar, maalesef, buradan bu çağrıyı
yapmamıza rağmen -bugün de aynı çağrımızı tekrarlıyoruz- ne Sağlık Bakanı bu
ailelerle görüştü ne Aile ve Sosyal Politikalar Bakanı bu ailelerle görüşüp
“Sorunları nedir? Hastaların yaşadığı sıkıntılar nedir? Bakanlık bünyesinde ne
yapılabilir?” noktasında bir gündem işletmediler. Hatta bırakın bakanların
görüşmesini, biz beklerdik ki, burada, Mecliste bir saat boyunca muhalefet
partileri görüşlerini ifade ettiler, hiç olmazsa bu bakanlık bünyelerinde birer
heyet oluşsun bu heyetler bu çocukları ziyarete gitsin, aileleri ziyarete
gitsin, çocuklara bir geçmiş olsun desin, ailelere sıkıntılarınızın çözülmesi
için biz gayret içerisinde olacağız desin ama, maalesef, bugüne kadar bu konuda
herhangi bir çabanın olmadığını ifade etmek istiyoruz. 
Bu ailelerin
dile getirdiği bazı talepler var. Daha önceki görüşmede de belirtmiştim,
özellikle bölgede, Siirt, Batman, Şırnak, bu illerde 300’ü aşan SSPE hastası
var ve bu hastaların tedavi alacakları çocuk nöroloğu, uzmanı bulmayla ilgili
sıkıntıları var. Yani bütün bölgede çocuk nöroloğu olmadığı için en küçük
sıkıntılarda bile hastalar, maalesef, kaderleriyle baş başa kalıyorlar. Bu
konuda SSPE poliklinikleri kurulabilir hastane bünyelerinde, çocuk
nörologlarının istihdamıyla ilgili bazı düzenlemeler yapılabilir, ailelere
sosyal, psikolojik bazı destekler ve ilaçlara ulaşımla ilgili yaşamış oldukları
sıkıntıları giderecek bazı mekanizmalar devreye konabilir. Ama, maalesef bugüne
kadar yapılmadı, bundan sonra yapılsın diye biz bugün tekrar Meclisin dikkatini
buraya çekmeye çalışıyoruz.
Değerli
milletvekilleri, bu bahsettiğimiz hastalık aşı yetersizliğinden kaynaklanan bir
rahatsızlık. Ben uzun uzun oraya girmeyeceğim ama yanı başımızda acil alarm
veren bir durumu da paylaşmak istiyorum. Özellikle Suriyeli mültecilerin
yaşadığı kamplarda ve kentlerde aşılara ulaşmayla ilgili çok ciddi sıkıntılar
var. Aile hekimleri aşı bulamıyorlar. Koruyucu hekimlik uygulamaları neredeyse
bitme noktasında. İnanın ki, sağlığın Soma’sının ayak seslerini duyuyoruz. Biz,
birkaç ay sonra, büyük bir salgın hastalık, yüzlerce yaşamını yitirmiş
vatandaşımız ve dolup taşmış hastane koridorlarıyla karşılaşacağız. Şu anda bu
kamplarda “polio”dan tutalım, “leishmania”ya, kızamığa, vereme kadar
aşılanmamanın getirdiği, hem göçmenlerin karşı karşıya olduğu hem oradaki
halkın karşı karşıya olduğu çok büyük bir tehlikeyle karşı karşıyayız. Bu
konuda Sağlık Bakanlığını da, Meclisi de duyarlılığa davet ediyorum.
Genel Kurulu
saygıyla selamlıyorum. 
BAŞKAN –
Teşekkür ederim.
Gündem dışı
ikinci söz, Dünya Nüfus Günü münasebetiyle söz isteyen Malatya Milletvekili
Öznur Çalık’a aittir.
Buyurun Sayın
Çalık. (AK PARTİ sıralarından alkışlar) 
2.- Malatya Milletvekili Öznur Çalık’ın, 11 Temmuz
Dünya Nüfus Günü’ne ilişkin gündem dışı konuşması
ÖZNUR ÇALIK
(Malatya) – Sayın Başkan, değerli milletvekilleri; 11 Temmuz Dünya Nüfus Günü sebebiyle
gündem dışı söz almış bulunmaktayım ve yüce Meclisi saygıyla selamlıyorum.
Birleşmiş
Milletler 1987’den bu yana her yıl 11 Temmuzu Nüfus Günü olarak kutlamakta. Bu
vesileyle, ben de 11 Temmuzun Nüfus Günü olması nedeniyle politikalarımıza
dikkat çekmek üzere söz almış bulunmaktayım. 
Sözlerime
başlarken bugün Arap ülkelerinde yaşanan iç savaşlar ve Müslüman
kardeşlerimizin katledilmesi bizleri derinden üzmektedir. Özellikle Gazze’de
ramazan ayının başlangıcından beri İsrail Filistin halkına soykırım
uygulamaktadır. Tüm savaşlarda, krizlerde olduğu gibi, maalesef, katledilen
nüfusa baktığımızda ise yine kadın ve çocukların ölümleri had safhadadır. 
Türkiye Büyük
Millet Meclisi Nüfus ve Kalkınma Grubu olarak mübarek ramazan ayında Orta
Doğu’daki bu insanlık dramına son verilmesini, uluslararası yasalara
uyulmasını, bir an önce bölgeye barış ve huzurun, kardeşliğin gelmesini temenni
ediyorum.
Değerli
milletvekilleri, bir devleti oluşturan ve devletin varlığının sürdürülmesinde
en önemli etken nüfustur çünkü devleti millet, milleti ise nüfus
oluşturmaktadır. Günümüzde dünya nüfusunun geleceğiyle ilgili birçok araştırma
yapılmaktadır. 2014 yılı itibarıyla 7 milyar 145 bin olan dünya nüfusunun 2050
yılında 9 milyarı aşacağı tahmin edilmektedir. Dünya nüfusunun dağılışına
baktığımızda ise sırasıyla Çin, Hindistan ve Amerika en kalabalık nüfusa sahip
ülkelerdir. 
Ülkemiz ise 2013
tarihi itibarıyla 76 milyon 667 bin nüfusa sahip ve dünyada 19’uncu sırada
bulunmaktayız. 2050 yılında ülkemizin nüfusu en yüksek seviyeye ulaşarak 93
milyon olacaktır, dünyadaki sıramız ise 20’nci sıra olacaktır. 2075 yılına
geldiğimizde Türkiye'nin nüfusu 89 milyon olacak ve çok net bir şekilde,
Türkiye'nin nüfusunun azaldığını göreceğiz. Yaş yapısındaki en önemli değişim
çocuk-yaşlı dengesinde gerçekleşecek ve 2050 yılında tarihte ilk kez yaşlı
sayısı çocuk sayısına ulaşacaktır.
Dünyada yaşlı nüfusun artış hızı
yüzde 2,1 iken genel nüfus artış hızının 1,2 olduğunu görüyoruz. Bu gösteriyor
ki, küresel yaşlanma süreci yani demografik dönüşüm çok hızlı gerçekleşmekte,
çocuk ve gençlerin nüfus içindeki oranı azalırken yaşlıların yüzdesi ciddi
artış göstermektedir. Yaşlı nüfusun yüksek olmasıyla ise -üretimden çekilmiş,
emekli nüfus oranında büyük bir artış olmuş ve üretime katılacak nüfus büyük
oranda azalmış- ekonomide iş gücünün azaldığını gözlemleriz.
2000 yılında her 100 çocuğa 33
yaşlı düşerken, 2050 yılında her 100 çocuğa 101 yaşlı karşılık gelecektir. Bu
çok ciddi bir tehlikedir. Buna önlem olarak gelişmiş ülkeler giderek yaşlanan nüfuslarını
dinamik hâle getirmek için çeşitli politikalar uygulamaktadır; Almanya, İtalya,
Fransa, İsveç, İsrail çok ciddi nüfus artış politikaları uygulamaktadır; hatta
İsrail çocuk yapılması için devlet şeref madalyası bile vermektedir.
İstikrarlı bir nüfus politikası
oluşturmanın yolu ise doğurganlık hızını 2,1’in altına yani altın oranın altına
düşürmemekten geçmektedir. Amerika, Fransa, Norveç gibi gelişmiş ülkeler
doğurganlık hızının 2000’li yıllarda yüzde 2’nin altına düştüğünü görünce acil
önlemler almış, direkt, etkin nüfus politikaları uygulayarak bu seviyeyi yüzde
2’nin üzerine çıkarmışlardır. 
Değerli milletvekillerim,
ülkemize baktığımızda ise cumhuriyetin ilanından hemen sonra izlenen
doğurganlığı teşvik edici politikalardan otuz yıl sonra vazgeçildiğini
görüyoruz. Ve sonuçta 1950’lerden bu yana doğurganlık hızlarında belirgin bir
azalma olmuş, bu düşüş özellikle 1970’li yıllarda ivme kazanmıştır. Ve yaklaşık
otuz yıllık bir süreçte yüzde 61’lik bir azalma göstermiştir. 
Değerli milletvekillerim, Hükûmet
olarak biz çok ciddi manada nüfus artışıyla ilgili teşvik edici politikalar
izlemekteyiz. Özellikle bütün bilimsel analizler ve istatistiklere göre,
Türkiye'nin genç nüfusunu korumak için Başbakanımız Sayın Recep Tayyip
Erdoğan’ın dediği gibi her ailenin asgari 3 çocuğunun olması gerek ve şarttır,
yüzde 2,1’in yani altın oranın altına düşmemek için. Bu sadece Sayın Başbakanın
sözleri değil aynı zamanda…
(Mikrofon
otomatik cihaz tarafından kapatıldı)
ÖZNUR ÇALIK
(Devamla) - …bilimsel analizler ve istatistiklerdir. 
BAŞKAN –
Teşekkür ederim Sayın Çalık.
ÖZNUR ÇALIK
(Devamla) – Tüm gençlere buradan sesleniyorum: Bir kendiniz, bir eşiniz ve bir
de ülkemizin geleceği için en az üç çocuk yapın diyor, yüce Meclisi saygıyla
selamlıyorum. (AK PARTİ sıralarından alkışlar)
OKTAY VURAL
(İzmir) – Erdoğan dediğine göre şarttır herhâlde.
HAYDAR AKAR
(Kocaeli) – Nasıl bakacaksın 800 lirayla?
BAŞKAN – Sayın
Çalık teşekkür ederim.
HAYDAR AKAR
(Kocaeli) – Herkesin tuzu kuru değil.
BAŞKAN – Gündem
dışı üçüncü söz, Ankara’nın sorunları hakkında söz isteyen Ankara Milletvekili
Levent Gök’e aittir.
Buyurun Sayın
Gök.
3.- Ankara Milletvekili Levent Gök’ün, Ankara’nın
sorunlarına ilişkin gündem dışı konuşması
LEVENT GÖK
(Ankara) – Sayın Başkan, değerli milletvekilleri; Ankara ilinin sorunlarıyla
ilgili olarak Meclis Başkanlığına vermiş olduğumuz önergelerimden tam 214
tanesine şu ana kadar hâlen cevap alamadığımı belirterek konuşmama başlamak
isterim. 
Ne zaman bir
yağmur yağsa Ankara’nın hayatını felç eden bir manzarayla karşılaşıyoruz. Bu,
geçmişte bağları ve dereleriyle meşhur olan bir kent olan Ankara’nın
derelerinin üstünün kapatılmasından kaynaklanmakta ve tabiat her yağmurda
Ankara’dan intikam almaktadır. 140 kilometre uzunluğundaki Ankara Çayı’nda
oksijen bitmiştir değerli milletvekilleri. Ankara’nın yok olmaya yüz tutmuş
akarsularının, derelerinin doğal hâlini ortaya çıkartıp ıslah edilmesi
gerekirken, bunların üstlerinin kapatılması, Ankara’nın her yağmurda sele
mahkûm olmasını zorunlu olarak ortaya çıkartmaktadır. 
Ankara’yı sele
mahkum eden Ankara Büyükşehir Belediye Başkanı Melih Gökçek, BAŞKENTGAZ’ın da
satılmasını sağlamak suretiyle, Ankaralıları BAŞKENTGAZ şirketiyle son derece
sıkıntılı bir duruma sokmuştur. Şu anda BAŞKENTGAZ’ın, ulaşım ve döşeme
hatlarındaki sorunları nedeniyle pek çok konuta bağlantı yapılamamaktadır.
Değerli
milletvekilleri, böylesine beceriksiz bir yönetim, kendisine oy veremeyen Mamak
halkını cezalandırmakta, otobüs güzergâhlarını değiştirerek binlerce, yüz
binlerce Mamaklıyı âdeta cezalandırmaktadır. Ankara’da yapılan metro hatlarında
ring seferleri konulmadığı için, Ankaralılar evlerine, metrodan faydalandıkları
hâlde ulaşamamaktadırlar.
TOKİ
konutlarında yaşanan sorunlar devasa boyutlara ulaşmıştır. Yapracık Kuzey
Ankara Kentsel Dönüşümdeki projeler neredeyse çökme noktasına gelmiştir.
Büyükşehir Belediye Başkanı, belediye çalışanlarının pek çoğunu siyasi görüş
farklılığı nedeniyle dış ilçelere sürgün etmekte, onları ailelerinden ve
çalışma yaşamlarından kopartmaktadır. 
Sayın Başkan,
değerli milletvekilleri; yaşanan iç göç nedeniyle Ankara’nın bütün ilçelerinin,
kendi bölgem olan 1’inci bölgenin ilçelerinin tamamına yakınının nüfusları yarı
yarıya düşmüştür, çiftçilik ve hayvancılık bu ilçelerde neredeyse ölmüştür.
Ankara'nın Evren, Koçhisar, Haymana, Polatlı, Bala gibi ilçelerinde pek çok
kamu kuruluşu o ilçelerden ayrılmak zorunda kalmıştır; hastaneler
kapatılmıştır, askerlik şubeleri kapatılmıştır; adliye, ilçe seçim kurulu,
kadastro idareleri kapatılmıştır; Enerjisa birimleri kapatılarak başka
yerlerden abonelikler yapılmak suretiyle insanlarımız kilometrelerce
uzaklıktaki ilçelere gitmek zorunda bırakılmıştır. Taşımalı eğitim veren
kurumlarda okul, sınıf donanımları açısından son derece yetersiz bir tablo
ortaya çıkmıştır. Taşıma yapan araçlarda öğrencilere yardımcı olacak bir
görevli kesinlikle bulundurulmamaktadır. Köy yolları sürekli olarak bozuktur ve
köydeki araçların burada uğradığı tahribat buradan anlatamayacağım ölçüde büyük
bir vaziyet almıştır. 
Değerli
milletvekilleri, hububat fiyatları hâlen açıklanmamıştır. Belde belediyelerinin
kapatılmasından dolayı bütün köyler şu anda çöp yığını hâlindedir. Ulaşım
hizmetleri durmuştur. Ankara'nın en önemli ilçelerinden Polatlı ve Haymana -ki
Sakarya savaşlarının yapıldığı bu ilçelerimiz- bir kültür turizmi merkezine
dönüştürülmemiştir. Polatlı’daki Mehmetçik Anıtı ve müze yıkıntıya dönüşmüştür.
Gordion Müzesi yıkıntı hâlindedir, buraya Kültür Bakanının derhâl el atması
gerekmektedir. 
Haymana
Gavurkale’deki Hitit kalıntıları neredeyse çürüme noktasına gelmiştir.
Haymana’daki şifalı su kaynakları ve kaplıcalar dünyada çok önemli bir kaplıca
olmasına rağmen Haymana turizmine kazandırılmamış ve Haymana ekonomik yönden
hak ettiği değeri hâlen kazanamamıştır.
Şereflikoçhisar
Tuz Gölü’ndeki flamingo cenneti flamingo mezarlığına dönüşmüştür. Dünyadaki
flamingolar için çok önemli kuluçka sahalarından birisi olan Tuz Gölü
Türkiye'nin ikinci büyük gölü olmasına rağmen, hâlen uygulanan su politikaları
ve projeler yüzünden neredeyse kuruma aşamasına gelmiştir. Yine Ankara’ya yakın
ilçelerimizden Bala ilçemiz alçı yatakları bakımından çok zengin olmasına
karşın bu zengin maden yatakları değerlendirilmemektedir. Yine Gölbaşı
ilçemizdeki andezit taş ocaklarının Gölbaşı ekonomisine kazandırılması mutlaka gerekmektedir.

Ankara
ilçelerinin çoğu köylerinde kanalizasyon şebekesi arızalıdır, onarılmamaktadır,
salgın hastalıklar baş göstermek durumundadır. Su depoları yetersiz gelmekte ve
köylüler susuzluktan kırılmaktadır. Elektrikli pompa nedeniyle suyun bedeli
artırılmaktadır. Sık sık arızalarla kesilen elektrik yaşam kalitesini
düşürmektedir. 
Sayın Başkan,
değerli milletvekilleri; elbette bu beş dakikalık süre içerisinde devasa
sorunları olan Ankara’yı anlatmak mümkün değildir ama beş dakikada sizlere
anlattığım konular gerçekten önemlidir ve Meclisimizin de ilgili bakanlarının,
Hükûmetin ilgisini bu noktaya çekmek suretiyle sözlerime son veriyor, hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim Sayın Gök.
Grup başkan
vekillerine söz vereceğim. 
Sayın Oktay
Vural, buyurun. 
V.- AÇIKLAMALAR
1.- İzmir Milletvekili Oktay Vural’ın, Ülkü Ocakları
Eğitim ve Kültür Vakfı’nın Irak’taki Türkmenlere gönderdikleri yardımların
ulaştırılması konusunda Hükûmeti göreve davet ettiklerine ilişkin açıklaması 
OKTAY VURAL
(İzmir) – Teşekkür ederim. 
Sayın Başkan,
özellikle, Suriye’deki gelişmeler sırasında AKP kılavuzlarının beslediği terör
grupları, maalesef Irak’ta Türkmenlere yönelik zulümlerini ve bu milletin
evlatlarına yönelik zulümlerini devam ettiriyorlar. Bu çerçevede, Türkmenlerin
orada uğradığı baskı, yerlerinden, yurtlarından edilmesine karşılık
hamiyetperver vatandaşlarımız Türkmeneli’ne yardım kampanyasına katılmışlar ve
Ülkü Ocakları Kültür ve Eğitim Vakfı bu yardım kampanyası çerçevesinde toplanan
yardımları Türkmeneli’ne götürmek üzere Habur Sınır Kapısı’na kadar
götürmüşlerdir. Bu yardım yapılırken AFAD ve Kızılay “Bu yardımları toplayın,
Irak’a geçirilmesinde, Türkmenlere ulaştırılmasında yardımcı oluruz.”
demelerine rağmen, maalesef, Habur Sınır Kapısı’nda Ülkü Ocakları Vakfı Genel
Başkanı, yardım tırları yapayalnız bırakılmıştır, ne devletin bir yetkilisi
vardır ne Kızılay ne AFAD. Devletin yetkilileri, bu Türkmenlere gidecek
yardımları yapayalnız bırakmışlar, Irak’a geçirilmesi konusunda “Ne yaparsanız
yapın, kendiniz götürüyorsanız götürünüz.” demek suretiyle daha önce verdikleri
sözleri yerine getirmemiş ve üstelik Habur’da bekletilirken, birtakım
çapulcular, açıkçası terörü bir araç olarak kullananlar, yine, Hükûmetin bu tavrından
cesaret alarak bu yardımları götüren tırların şoförlerini “Bu yardımları
götüremezsiniz, götürürseniz canınızdan olursunuz.” diyerek tehdit etmişlerdir.
Devlet nerede? Bu devletin
içerisinde, şoförleri, giden yardım konvoylarını, Türkmenleri tehdit ediyorlar
da bu devletin emniyeti nerede, valisi nerede, İçişleri Bakanı nerede? Bu
yardım tırlarının Türkmenlere ulaştırılmasını niye engelliyor devleti
yönetenler? AFAD nerede? Kızılay nerede? 
Bu bakımdan, ivedilikle Hükûmeti
bu yardım tırlarının Türkmenlere ulaştırılması ve güvenliği temin ederek
organizasyonu amaca ulaştırması konusunda görev yapmaya davet ediyoruz. Bundan
önce, AFAD ve Kızılayın kendi başlarına verdikleri “Yardım ederiz.” sözleri,
daha sonra Ankara’yla yaptıkları istişare neticesinde siyasi amaçlarla
engellenmiştir. Bu engellemeyi kınıyorum. Orada bir hırkaya, bir lokma ekmeğe
muhtaç Türkmenlere yönelik bu yardım konvoyunun ivedilikle oraya
ulaştırılmasının temin edilmesini, Türk milletinin egemenliğini temsil eden
Türkiye Büyük Millet Meclisinde Hükûmeti göreve davet ediyorum. 
Teşekkür ederim.
BAŞKAN – Teşekkür ederim. 
Başka yok sanıyorum. 
Evet, gündeme geçiyoruz. 
Başkanlığın Genel Kurula
sunuşları vardır. 
Kanun tasarısının geri alınmasına
dair bir tezkere vardır, okutuyorum: 
VI.- BAŞKANLIĞIN GENEL KURULA SUNUŞLARI
A) Tezkereler
1.- Başbakanlığın, D-8 Üye Devletleri Arasında Tercihli
Ticaret Anlaşmasının Ekini Teşkil Eden Taviz Listelerinin Onaylanmasının Uygun
Bulunduğuna Dair Kanun Tasarısı’nın Türkiye Büyük Millet Meclisi İçtüzüğü’nün
75’inci maddesine göre Hükûmete geri gönderilmesine ilişkin tezkeresi (3/1523) 
 8/7/2014
Türkiye Büyük Millet Meclisi Başkanlığına
İlgi: 13/5/2014 tarihli ve
31853594-101-965-2172 sayılı yazımız.
İlgide kayıtlı yazımız ekinde
Başkanlığınıza sunulan “D-8 Üye Devletleri Arasında Tercihli Ticaret
Anlaşmasının Ekini Teşkil Eden Taviz Listelerinin Onaylanmasının Uygun
Bulunduğuna Dair Kanun Tasarısı”nın Türkiye Büyük Millet Meclisi İçtüzüğünün
75’inci maddesine göre geri gönderilmesini arz ederim. 
 Recep
Tayyip Erdoğan
 
Başbakan
BAŞKAN – Dışişleri Komisyonunda
bulunan tasarı geri verilmiştir. 
Meclis
araştırması açılmasına ilişkin üç önerge vardır, okutuyorum:
B) Meclis Araştırması Önergeleri
1.- İstanbul Milletvekili Mustafa Sezgin Tanrıkulu ve
21 milletvekilinin, işsizlik ve istihdam sorunlarının araştırılarak alınması
gereken tedbirlerin belirlenmesi amacıyla Meclis araştırması açılmasına ilişkin
önergesi (10/1008)
 Türkiye
Büyük Millet Meclisi Başkanlığına
İşsizlik sorunu,
yıllardır söz verildiği hâlde çözmek yerine her geçen gün daha da sömürülen
konuların başında gelmektedir. 2002 yılında AKP tarafından işsizlikle mücadele
edileceği ve işsizliğin bitirileceğine dair sözler verilmesine rağmen ülkemizin
işsizlik rakamları her geçen gün büyümekte ve doğal olarak işsizlik rakamları
yoksulluğu da tetikleyerek ülkemizde yoksulluğun yönetildiği bir düzeni
oluşturmaktadır. İşsizlik üzerine atılacağı söylenen adımlar sözlerde kalmakta
ve âdeta umutlar sömürülmektedir. Sömürü politikalarının her geçen gün
güçlendiği ve toplum üzerinde egemen olmaya başladığı gerek Türkiye İstatistik
Kurumu (TÜİK) gerekse sivil toplum kuruluşlarının verileriyle ispatlanmaktadır.
Açıklanan
işsizlik rakamları ve yürütülmekte olan ekonomi politikaları doğrultusunda hayata
gözlerini açan her yeni bebeklerimiz, umutsuz, karanlık ve sömürü anlayışının
artarak yoğunlaştığı yarınlara doğmaktadır. Emeklerinin karşılığını almak
isteyen gençlere veya işsizlerimize iş vermek yerine, yoksulluk zaafı
oluşturularak yoksulluğun yönetildiği bir çıkar politikası güdülmektedir.
Yoksullukla
mücadelenin en temel ilkesi olan işsizlik bitirilmek yerine daha
artırılmaktadır. Yurdumuzun hemen hemen her yerinde yoksullukla ve işsizlikle
mücadele sonrası kaybedilen hayatlara ve yarınlara tanıklık etmekteyiz.
Ülkemizin
ekonomik açıdan büyüdüğüne dair Hükûmet kanadından açıklamalar yapılmasına
rağmen maalesef ülkemizin refah seviyesi yerine işsizlik ve yoksulluk rakamları
artmaktadır. Ayrıca, genç işsizlik oranı ve diplomalı işsizler oranı azalmak
yerine artmaktadır. Yapılan araştırmalarda, ülkemiz adına utanç sayılacak
birinciliklerden birini de genç işsizlik alanında yaşamaktayız..
Dolayısıyla
ülkemizdeki işsiz sayısını azaltmak, iş gücüne katılımı artırmak ve istihdamı
artırıcı önlemlerin nasıl alınacağını saptamak amacıyla Anayasa'nın 98'inci,
TBMM İçtüzüğü'nün 104 ve 105’inci maddeleri uyarınca Meclis araştırması
açılmasını arz ve teklif ederiz.
1) Mustafa Sezgin Tanrıkulu  (İstanbul)
2) Özgür Özel  (Manisa)
3) Rahmi Aşkın Türeli  (İzmir)
4) Celal Dinçer  (İstanbul)
5) Ali İhsan Köktürk  (Zonguldak)
6) Haydar Akar  (Kocaeli)
7) Ali Sarıbaş  (Çanakkale)
8) Ali Rıza Öztürk  (Mersin)
9) Kadir Gökmen Öğüt  (İstanbul)
10) Namık Havutça  (Balıkesir)
11) Turgut Dibek  (Kırklareli)
12) İhsan Özkes  (İstanbul)
13) Haluk Eyidoğan  (İstanbul)
14) Melda Onur  (İstanbul)
15) Mehmet Hilal Kaplan  (Kocaeli)
16) Hasan Ören  (Manisa)
17) Ahmet İhsan Kalkavan  (Samsun)
18) Doğan Şafak  (Niğde)
19) Bülent Tezcan  (Aydın)
20) Mehmet Ali Ediboğlu  (Hatay)
21) Mustafa Serdar Soydan  (Çanakkale)
22) Musa Çam  (İzmir)
Genel gerekçe:
Yoksulluk ve
işsizlikle mücadele devletin asli ve birincil görevleri arasındadır. Ülkemizde
yoksulluk sorunu çözülmek yerine istismar edilmekte ve sorun üzerinden fayda
sağlanmak istenerek âdeta yoksulluk yönetilmektedir. Yoksullukla mücadele sivil
toplum kuruluşlarına, yerel yönetimlere ve hayırsever yurttaşlara bırakılarak
soruna yönelik planlı ve samimi politikalar geliştirilmemektedir. Kişiler iş
yerine yapılan yardımlara alıştırılmakta ve bireysel özgürlüklerini elde
etmeleri engellenmektedir. İşsizlik rakamları büyüyerek istihdam yatırımları
yerine yardımlar yapılmakta, kişilerin işsizlikleri âdeta kader olarak kabul
ettirilmektedir. İşsizlik kısaca, insanların temel ihtiyaçlarını giderecek
faaliyetler dışında bırakılarak esir alınmadır.
Kişinin
özgürlükleri bu politikalarla ele geçirilmekte, yoksulluğa mahkûm edilerek
kaderi olduğuna inandırılmakta ve oluşturulan sömürü anlayışıyla yoksulluk
yönetilerek çıkar elde edilmektedir. Türkiye'de yoksulluğu, yolsuzluğu ve
işsizliği bitireceği iddiasıyla iktidar olan AKP, söz konusu sorunların
hiçbirini çözemediği gibi gerek halkı yoksulluğa alıştırarak yoksulluğu yönetme
gayesi gütmektedir. Yoksulluğu yönetme amacıyla birlikte halkın onuruyla
oynanmakta ve yoksulluk üzerinden nemalanmaktadır. Ayrıca yapılan yardımlarla
ilgili yolsuzluk iddiaları bulunmakta olup iddiaları çürütecek veya iddiaların
aksini ispatlayacak ne bir çalışma ne de bir kanıt bulunmaktadır.
Ekonomik
İşbirliği ve Kalkınma Teşkilatı (OECD) tarafından açıklanan rakamlarla AKP
iktidarı süresince alışık olduğumuz bir utanca daha imza atarak genç işsizlikte
utanç birinciliğine erişmiş bulunmaktayız. Ulaştığımız bu utançla birlikte her
geçen gün gençliklerini sınavlara harcayan, gelecekleri adına her geçen gün
kısalan umut ışıkları adına emek veren diplomalı işsizler sayısı artmakta ve
artan işsizlikle birlikte toplum büyük bir yara almaktadır.
2002 yılında
cezaevlerinde 69.512 tutuklu ve hükümlü bulunurken bu rakamın 2012 yılı Nisan
ayında 132.60'a çıktığı resmî rakamlarla paylaşılmaktadır. İşsizlik sorunuyla
birlikte hapishaneler de borçlu ve işsiz yurttaşlarımızla dolmaktadır. İşsiz
olmanın cezalandırıldığı ve iş yerinde suça teşvik edilerek her yaştan bireyin
cezalandırılarak ölüme terk edildiği düzen ülkemizin hemen hemen her yerini
demir parmaklıkla çevrilmesiyle ispatlanmaktadır.
Aile bütünlüğünü
korumak yerine AKP iktidarı ve büyüttüğü sorunların sonucu olarak aileler
parçalanmakta, toplum içerisinde içinde sevgi yerine kin ve nefret tohumları
ekilmektedir. 2002 yılında 95.323 olan boşanma sayısı her yıl üstüne koyarak
büyümekte ve son yapılan araştırmalar ile sadece 2011 yılı bünyesinde 120.117
çiftin boşanmasıyla sonuçlanan sosyal trajediler yaşamaktayız.
Yukarıdaki
açıklamalar gösteriyor ki işsizlik ve yoksulluk üzerine kalıcı, planlı ve
sorunu çözme yönünde bir eylem bulunmamaktadır. Yoksulluk ve açlık sınırı
altından belirlenen çalışan maaşları bulunmakta olup ailelerin kıt kanaat
okuyarak meslek sahibi olmaları yönünde umut beslediği gençlikte de oranlar
umut yerine umutsuzluk ve mutsuzluk vermektedir. 
Sonuç olarak
gelinen noktada, işsizliği azaltmak ve insanların asgari geçim standartlarının
üzerinde yaşamalarını sağlamak için hangi politikaların izlenmesi gerektiğinin
belirlenmesi bir zorunluluk olarak karşımıza çıkmaktadır. 
2.- Bolu Milletvekili Tanju Özcan ve 20
milletvekilinin, Belediye Kanunu’nun 11’inci maddesi kapsamında belediyelere
dâhil edilen köylerin sorunlarının araştırılarak alınması gereken tedbirlerin
belirlenmesi amacıyla Meclis araştırması açılmasına ilişkin önergesi (10/1009)
Türkiye Büyük Millet Meclisi Başkanlığına
5393 sayılı
Belediye Kanunu 13.07.2005 tarihinde Resmî Gazete’de yayımlanarak yürürlüğe
girmiştir. Bu yasa ile 1580 sayılı Belediye Yasası ortadan kalkmıştır. Yeni
Belediye Yasası’yla birlikte Belediyeler Yasası’nın 11’inci maddesiyle
belediye, sınırlarını rahatça genişletebilme imkânına kavuşmuştur.
Yasanın 11’inci
maddesi ile belediye, İçişleri Bakanlığına başvurarak ve Danıştayın da şeklen
görüşünü alarak herhangi köyü belediyeye "Genel altyapı hizmetlerinin
zorunlu kılması ve genel imar düzeni" gibi soyut gerekçelerle tek taraflı
olarak katıp mahalle haline getirmek imkanına sahip olmuştur.
Oysaki 1580
sayılı Yasa’da ve 5393 sayılı Yasa’nın 8’inci maddesinde köylerin belediye
sınırlarına katılması için referandum seçeneği de bulunmaktadır. Geçmiş
yıllarda da uygulama bu şekilde gerçekleşmiştir.
5393 sayılı
Yasa’nın 8’inci maddesine rağmen, 11’inci madde yürürlüğe konularak Türkiye
tarafından 1992 yılında kabul edilen Avrupa Yerel Yönetimler Özerklik Şartı’nın
5’inci maddesine bile aykırı olarak belediyelerin istediği köyü art niyetli
olarak mahalle yapması amaçlanmıştır.
Maalesef yasanın
yürürlüğe girmesinden sonra 11’inci maddenin kaygı duyulduğu şekilde amacı
dışında kullanıldığı görülmüştür. Bu yasanın 11’inci maddesi 2009 yerel
seçimleri öncesinde AKP'li belediyeler tarafından siyasi amaç ile kullanılmış,
2007 ve öncesi seçimlerde AKP'ye yüksek oranda oy vermiş olan köyler, 11’inci
madde kapsamında mahalle yapılmış, 2009 mahallî idareler seçimlerinde belediye
başkanlığında oy kullanmaları sağlanmıştır.
Sadece Bolu'da,
son seçimde (2007 yerel seçimde) tamamında AKP'nin yüzde 65 ve üzerinde oy
aldığı 17 köy tek bir karar ile mahalle yapılmış, Bolu'nun 69.000 olan seçmen
sayısı 86.000'e çıkartılmış, netice olarak da AKP, belediye seçimini 1.800 oy
farkı ile kazanmıştır.
Bolu'daki bu örnek uygulama
Türkiye'nin birçok ilinde tekerrür etmiştir. Sırf siyasi nedenle alınan
kararlar doğrultusunda yüzlerce köy fiilen köy olmasına rağmen hukuken mahalle
olmuş, ancak hizmet anlamında yeni dâhil olduğu belediyeden, ne de köy tüzel
kişiliği olmadığı için il özel İdarelerinde hizmet alamamaktadır.
Bu
bölgelerde yaşayan insanlarımız hâlen köylü gibi yaşamakta ancak şehirli gibi
vergilendirilmektedir. Belediyeler tek taraflı karar ile mahalleli yaptığı bu
köylülerimize hizmet götürmemekte, ancak İller Bankasından bu insanlarımız
adına da pay almaktadır. Yeni mahalle olan bu yerleşim bölgelerinde hizmet
alamayan, zorla mahalleli yapılan insanlarımızın sorunları büyük boyutlardadır.
5393 sayılı Yasa’nın 11’inci
maddesi kapsamında belediyelere dâhil edilen köylerimizin, imar, altyapı,
sosyal ve ekonomik sorunlarının tespiti amacıyla Anayasa’nın 98’inci, İç
Tüzük’ün 104 ve 105’inci maddeleri gereğince Meclis araştırması açılması
hususunu arz ve teklif ederiz.
1)
Tanju Özcan (Bolu)
2)
Ahmet İhsan Kalkavan (Samsun)
3)
Durdu Özbolat (Kahramanmaraş)
4)
Namık Havutça (Balıkesir)
5)
Haydar Akar (Kocaeli)
6)
Mustafa Sezgin Tanrıkulu (İstanbul)
7)
Turgut Dibek (Kırklareli)
8)
Musa Çam (İzmir)
9)
İhsan Özkes (İstanbul)
10)
Haluk Eyidoğan (İstanbul)
11)
Melda Onur (İstanbul)
12)
Mehmet Hilal Kaplan (Kocaeli)
13)
Hasan Ören (Manisa)
14)
Doğan Şafak (Niğde)
15)
Bülent Tezcan (Aydın)
16)
Ali Sarıbaş (Çanakkale)
17)
Mehmet Ali Ediboğlu (Hatay)
18)
Mustafa Serdar Soydan (Çanakkale)
19)
Sabahat Akkiray (İstanbul)
20)
Kadir Gökmen Öğüt (İstanbul)
21) Candan Yüceer (Tekirdağ)
3.- İzmir Milletvekili Rahmi Aşkın Türeli ve 22
milletvekilinin, engelli vatandaşların sorunlarının araştırılarak alınması
gereken tedbirlerin belirlenmesi amacıyla Meclis araştırması açılmasına ilişkin
önergesi (10/1010)
Türkiye Büyük Millet Meclisi Başkanlığına
Ülkemizde yaşayan engelli
vatandaşlarımızın karşı karşıya olduğu sorunların ve çözüm yollarının tespiti
amacıyla Anayasa’nın 98’inci ve TBMM İçtüzüğü'nün 104 ve 105’inci maddeleri
gereğince bir Meclis araştırması açılmasını saygılarımızla arz ve teklif ederiz.
1)
Rahmi Aşkın Türeli (İzmir)
2)
Celal Dinçer  (İstanbul)
3)
Mustafa Sezgin Tanrıkulu (İstanbul)
4)
Özgür Özel  (Manisa)
5)
Mustafa Serdar Soydan (Çanakkale)
6)
Ahmet İhsan Kalkavan  (Samsun)
7)
Haydar Akar (Kocaeli)
8)
Haluk Eyidoğan (İstanbul)
9)
Kemal Ekinci (Bursa)
10)
Alaattin Yüksel  (İzmir)
11)
Sabahat Akkiray  (İstanbul)
12)
İdris Yıldız  (Ordu)
13)
İlhan Demiröz (Bursa)
14)
Hülya Güven  (İzmir)
15)
Mehmet Hilal Kaplan  (Kocaeli)
16)
Kazım Kurt  (Eskişehir)
17)
Engin Özkoç (Sakarya)
18)
Turgay Develi (Adana)
19)
Aykan Erdemir (Bursa)
20)
Bülent Kuşoğlu (Ankara)
21)
Ali Haydar Öner  (Isparta)
22)
Ali Serindağ (Gaziantep)
23) Hasan Ören (Manisa)
Gerekçe: 
Ülkemizde
10 milyona yakın engelli vatandaşımız yaşamaktadır. Bu vatandaşlarımız
eğitimden sağlığa, ulaşımdan çalışma hayatına kadar pek çok alanda ciddi
sorunlarla karşılaşmaktadırlar. Bununla birlikte, bu sorunların çözümüne
ilişkin atılan adımların yetersizliği, bir taraftan mevcut sorunların devam
etmesine neden olurken diğer taraftan yeni sorunların ortaya çıkmasına yol
açmaktadır. Engelli vatandaşlarımızın insan onuruna uygun bir biçimde
yaşamalarını sağlayacak düzenlemeler yapmak, sosyal devletin en önemli
gereklerinden biridir.
Anayasa’mız,
engellilere ilişkin pozitif ayrımcılık içeren düzenlemelere yer vermiş olmasına
rağmen, bu hükümler gereğince yerine getirilmemiştir. Sosyal devlet ilkesinin
bir gereği olarak, özürlülerin desteklenmesi konusunda da ülkemizin not
ortalaması zayıftır.
Engelli
vatandaşlarımızın karşılaştığı en önemli sorunların başında, engellilerin
çalışma hayatına katılımlarındaki yetersizlikler ve kısıtlamalar gelmektedir.
İş yaşamında kanunlara ve diğer bütün düzenlemelere rağmen hak ettikleri
boyutta yer bulamayan engelli vatandaşlarımız, sosyal devlet ilkesinin
kendilerine karşı uygulanmadığını düşünmektedirler. Bu konuda yol gösterici ve
örnek olması gereken kamu kurum ve kuruluşlarında özürlülerin yasalarda
belirtilen oranlarda çalıştırılmamasını, hatta kimi kamu kurum ve
kuruluşlarında hiç engelli çalıştırılmamasını anlamak mümkün değildir. Resmî
verilere göre engelli kadrolarının büyük bir bölümü kullanılmamaktadır.
Türkiye'de
yaşayan engelli vatandaşlarımız, istihdamın yanı sıra, günlük yaşamda da büyük
sorunlarla karşılaşmaktadır. Özellikle şehir içi ulaşım engelli
vatandaşlarımızın en büyük sorunlarından biridir. Yüksek kaldırımlar, sinyalsiz
trafik lambaları, otobüs, minibüs, metro ve diğer raylı taşıma araçlarının
kullanımında engelli vatandaşlarımızın yeterince düşünülmemesi bu vatandaşlarımızı
isyan etme noktasına getirmiştir.
Öte
yandan, 1 Temmuz 2005 tarihli 5378 sayılı Özürlüler Kanunu'nda, yerel
yönetimlere kamu kurum ve kuruluşlarına ait resmî yapılar, mevcut tüm yol,
kaldırım, yaya geçidi, açık ve yeşil alanlar, spor alanları ve benzeri sosyal
ve kültürel altyapı alanları ile gerçek ve tüzel kişiler tarafından yapılmış
umuma açık hizmet veren her türlü yapıların özürlü vatandaşların
erişilebilirliğine uygun hâle getirilmesi zorunluluğu getirilmiştir. Kanunda
ayrıca, büyükşehir belediyeleri ve belediyelerin şehir içinde kendilerine
sunulan ya da denetimlerinde olan toplu taşıma hizmetlerinin özürlülerin
erişilebilirliğine uygun olması için gereken tedbirleri alması, mevcut özel ve
kamu toplu taşıma araçlarının 7 Temmuz 2012 tarihine kadar olan yedi yıl içinde
özürlüler için erişilebilir duruma getirilmesi hükmü de bulunmaktadır.
Bununla
birlikte, yedi yıllık sürenin dolmasına birkaç gün kala bu çalışmaların büyük
ölçüde tamamlanamadığı görülmektedir. Bu çerçevede, 302 sıra sayılı Kanun Teklifi’yle
konu TBMM Genel Kurul gündemine gelmiş olup, sürenin bir yıl uzatılması söz
konusudur. Bununla birlikte, AKP hükûmetlerinin son yedi yılık performansına
bakıldığında, önümüzdeki bir yıllık sürenin etkin ve verimli kullanılacağına
ilişkin iyimser bir bakışa ne yazık ki sahip değiliz.
Bu çerçevede,
engelli vatandaşlarımızın karşılaştıkları sorunların bir an önce çözüme
ulaştırılması için konunun bir Meclis araştırması ile ayrıntılı bir biçimde ele
alınmasına ihtiyaç olduğu düşüncesindeyiz.
BAŞKAN –
Bilginize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Sayın
milletvekilleri, Cumhuriyet Halk Partisi Grubunun İç Tüzük’ün 19’uncu maddesine
göre verilmiş bir önerisi vardır, okutup işleme alacağım ve oylarınıza
sunacağım:
VII.- ÖNERİLER
A) Siyasi Parti Grubu Önerileri
1.- CHP Grubunun, Kocaeli Milletvekili Haydar Akar ve
22 milletvekili tarafından, minibüs esnafı ve çalışanların sorunlarının
araştırılarak alınması gereken önlemlerin belirlenmesi amacıyla 22/5/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 9 Temmuz 2014 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
 Türkiye
Büyük Millet Meclisi Başkanlığına 
Danışma Kurulu
9/7/2014 Çarşamba günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 
Engin Altay 
 
Sinop
 Grup
Başkan Vekili
Öneri:
Kocaeli
Milletvekili Haydar Akar ve 22 milletvekili tarafından, minibüs esnafı ve
çalışanların sorunlarının araştırılarak alınması gereken önlemlerin
belirlenmesi amacıyla, 22/5/2013 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (914 sıra no.lu) Genel
Kurulun bilgisine sunulmak üzere bekleyen diğer önergelerin önüne alınarak,
9/7/2014 Çarşamba günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir.
BAŞKAN -
Cumhuriyet Halk Partisi grup önerisinin lehinde olmak üzere ilk konuşmacı,
Sayın Haydar Akar, Kocaeli Milletvekili. (CHP sıralarından alkışlar) 
HAYDAR AKAR
(Kocaeli) – Sayın Başkan, değerli milletvekilleri; 30 Mart yerel seçimlerinden
sonra Türkiye’nin gündemine oturan, aslında kimsenin çok fazla ilgilenmediği
ama her gün Türkiye’nin her şehrinde problem çıkan bir konuyu gündeminize
getirmek istedim. Aslında, 23 Kasım 2013’te yine bu minibüsçü esnafımızın
sorunlarıyla ilgili bir gündem dışı konuşma yapmış idim ama bu sorunlar, her
gün katlanarak, biraz daha artarak devam ediyor.
Şimdi, bu esnaf
grubuna baktığımızda, aslında esnaf grubu olarak bile sayılmıyor. Yani doksan
yıllık cumhuriyet tarihinde Türkiye Büyük Millet Meclisinde bu esnaf grubunun
problemleri bugüne kadar hiç görüşülmemiş, böyle bir olay da yok.
Bu esnaf grubuna
baktığımız zaman, devletin bütün görevlerini, sosyal devletin yapması gereken görevleri
bunların üzerine yüklemişiz. Sabah altıda yollara çıkan, gece birlere kadar
taşıma işi yapan, herkesle, toplumun her çeşit insanıyla muhatap olan,
öğrencisinden memuruna kadar, işçisinden postacısına kadar her kesimiyle
muhatap olan bir esnaf grubundan, minibüsçülerden bahsetmek istiyorum.
Şimdi, bu
minibüsçüler, sadece sabah altıda kalkıp gece bire kadar çalışmaz, hafta sonu
da, hafta sonları da bunların tatilleri yoktur ve hizmet ederler. Yani
kısacası, kamu hizmetçileridir ve kamu hizmetçilerini de kentlerde genelde
belediyenin hizmet götüremediği alanlarda en kötü güzergâhları bu arkadaşlara
veririz ve burada çalıştırırız. Bir başka şey daha yaparız, bunlar bizim
bütçede gelir kalemi olarak gösterilen trafik cezalarına en çok maruz kalan
esnaf grubudur kamyoncularla birlikte. Genelde, bu esnaf grubu, şehir içi
taşımacılığı yaptığı için zabıta ve polis tarafından sürekli bir baskı altına
alınırlar ve sürekli cezalandırılırlar; ayakta yolcu vardır, oturarak yolcu
vardır, kefeni eksiktir arabasında, bunun gibi nedenlerle sürekli
cezalandırılırlar. Ve bu esnaf grubuna biz çocuğumuzu, canımızı emanet ederiz
ve böyle bir gruptur güvenmek zorunda olduğumuz ama araçlara da bindiğimiz
zaman vatandaşın en çok kavga ettiği, sürekli horladığı, ötekileştirdiği bir
esnaf grubudur ve kamu görevi yaparlar diyoruz.
Türkiye’de
yaklaşık olarak 167 bin kişi bu esnaf grubuna üyedir ve aileleriyle beraber
yaklaşık 1 milyon kişinin ekmeği, bu minibüsçülükle ve minibüsçülük esnafının
işiyle karşılanmaktadır. Yine, benim kentimde, yaklaşık 2.180 minibüs
çalışmakta ve minibüsçü esnafı vardır, 600 bin kişi de bu toplu taşım
araçlarından yararlanmaktadır. 
Şimdi, bu kadar
anlattıktan sonra, bu esnafların en büyük problemi ne? Bakın, herkesin gözünden
kaçan bir şey var, yaklaşık 15 meslek grubunu bedava taşıyorlar, 3 meslek
grubunu da indirimli taşıyorlar. Nedir bu 15 meslek grubu? İşte, postacılar,
jandarma, zabıta, yine polis, engelli, gazi, şehit ailesi, sarı basın kartlılar
gibi meslek gruplarını veya bu kartlara sahip olan insanları, bu insanlar
bedava taşıyorlar ve bugün, sizin çıkarmış olduğunuz, 2013 7’nci ayda 4736
sayılı Kanun’da yapmış olduğunuz bir değişiklikle, yaptığınız değişiklikten
yaklaşık sekiz ay sonra yayımlayarak 30 Mart seçiminden önce çıkarmış olduğunuz
yönetmelikle, 65 yaş ve üstünü de bedava taşımaya başladılar. Evet, 65 yaş ve
üstünü bedava taşımaya başladılar. 
Bakın, Türkiye'nin nüfusunun
yüzde 8’i, 65 yaş ve üstü. Benim ilimde de yaklaşık 275 bin kişi indirimli
yararlanıyor öğretmen ve öğrenci olarak; daha önce 90 bin kişiydi, 65 yaşla
beraber 110 bin kişi de bu ulaşım hizmetlerinden bedava yararlanıyor. 
Şimdi,
diyeceksiniz ki “Yani karşı mısınız?” Hayır, karşı değiliz, sosyal devletin bir
gereği olarak bunu yapabilirsiniz ama karşılığını da vermek zorundasınız. 
Bakın, devletin
hastanelerinde 65 yaşı bedava tedavi etmiyorsunuz. Fırıncı ekmeğini 65 yaşa
bedava vermiyor. Yine, kahvehaneye gittiğinde, çayını içtiğinde 65 yaş ve üstü
bedava çay içmiyor. Hangi meslek grubunu söylerseniz söyleyin… 65 yaşında bir
vatandaş berbere gittiğinde, kuaföre gittiğinde, yine bedava saçları
kesilmiyor. Böyle bir durum var, 65 yaş ve üzeri… Türkiye'de yaklaşık 6 milyon
kişi bu işten bedava yararlanıyor, bununla beraber 15 meslek grubu, biraz evvel
saydığım meslek grubu da bedava yararlanıyor. 
Kendi kentimden
tekrar söylüyorum. Daha önce Kocaeli’nde bu işten 20 bin kişi yararlanıyorken
diğer meslek gruplarında, 65 yaş ile birlikte 110 bin kişiye çıktı. Peki, ne
yapacak bu esnaf grubu? Yani, devletin bütün yükünü, en kötü güzergâhları buna
verdiğiniz zaman, en az kazançları aldıkları yerlerde, en az yolcunun olduğu
yerlerde bu arkadaşlarımız nasıl yapacaklar?
Geçen gün bir
telefon aldım, aynı araca 65 yaş üzerinde 12 kişi birden biniyor ve hepsini
indiriyor. Şimdi, polis zorla araçları durduruyor, 65 yaşı bedava taşımayanlara
baskı yapıyor, hatta dövüyor. Bakın, bu fotoğraf çok net değil: “Polis dayağı
böyle görüntülendi. Kooperatif Başkanı Mehmet Malçok yere yatırıldı,
tekmelendi. Başkan Yardımcısı Çetin Alkan’a biber gazı sıkıldı.” diyor. Bu
resim Kocaeli’nin Gölcük ilçesinde çekildi. Nedeni, 65 yaşı bedava
taşımadıkları için. Hangi birini bedava taşıyacak? Bunlar da diğer meslek
grupları gibi meslek. Yani, sırf popülizm olsun diye, 30 Martta oy devşirelim
diye bu meslek grubuna bedava taşıttırıyorsunuz insanları. 
Tabii ki biraz
evvel söylediğim gibi 65 yaşı da bedava taşıyabilirler, diğer meslek gruplarını
da bedava taşıyabilirler, hatta herkesi bedava taşıyabilirler. Devlet sosyal
devletliğini üstlenirse, bu işin ve bu arkadaşlarımızın kaybettikleri geliri
bir şekilde finanse ederse tabii ki taşıyabilirler. Onunla ilgili de önerilerim
var, konuşmamın içerisinde onları da size anlatacağım. 
Minibüsçü
arkadaşların problemleri bununla bitmiyor. Yine, çıkardığınız bir kanunda
engelliler için rampa yapılmasını öngörmüştünüz, bu da doğru bir kanundu. Ama
rampa yapılırken 4-5 tane şirkete ruhsat verdiniz, bu 4-5 şirket 15 bin liradan
eski araçlara rampa yapıyor. Aslında maliyeti 2.500 TL ama 15 bin TL’ye rampa
yapıyor. Yeni araçlarını da değiştirmek zorunda kalanlar, ruhsat verilmediği
için 150 bin TL, 200 bin TL ücret ödüyorlar. Bu da yetmiyor, rampayı yapabilmek
için koltukları sökmeleri gerekiyor. Her koltuk başına 4 ile 28 bin TL arasında
belediyeye ücret ödeyen bu minibüsçü kardeşlerimiz, koltukları söktüğünde hem
gelir kaybediyorlar hem de belediyeye ödemiş oldukları paraları geri
alamıyorlar. Gerçekten bunların derdi büyük.
Yine,
“Engelliler için rampa yapın.” diyorsunuz. Tamam, yapsınlar ama engelliler
gidip bir bayiden araba satın aldıklarında ÖTV’sini almıyorsunuz, bu da doğru
bir şey ama siz minibüsçüye “Engelliler için rampa yap.” dediğinizde, “Aracını
değiştir.” dediğinizde çatır çatır ÖTV’sini ve KDV’sini alıyorsunuz.
Yine bir başka boyutu,
minibüsçüler sadece sivil yolcu taşımıyor, öğrenci de taşıyor. Bakın, öğrenci
taşıyan “P” plakalı araçlar yüzde 8 KDV ödüyor ama minibüsçü, öğrenci
taşımasına rağmen, kış aylarında sekiz ay müşterilerinin yarısı öğrenci
olmasına rağmen yüzde 18 KDV ödüyor.
Arkadaşlar, gerçekten sıkıntılı
bir meslek grubundan bahsediyoruz. Şimdi bunlar için birtakım çözümler
üretilebilir. Bir defa, bu rampa nedeniyle araçlarını değiştirmek isteyen şoför
arkadaşlardan, minibüsçü esnafından ÖTV alınmayabilir. Yine, bedava
taşıttıracağımız ve “sosyal devlet gereği” diye söylediğimiz bu meslek
gruplarını taşıyabilmeleri için yine mazottan yüzde 25’lik, yüzde 18’lik
ÖTV’leri alınmayabilir, sübvansiyon yapılabilir.
Yine, en büyük problemlerinden
biri de son günlerde çıkan kart problemi, belediyelerde kullanılan elektronik
kartlar yani geçiş kartları, önceden peşin olarak yüklenen kartlar. Bu da doğru
bir… Aslında kullanılması gerekiyor, çağın gereği ama veriyorlar bir şirkete
belediyelerin UKOME’leri, bu hazır paradan yüzde 5 kesiyorlar, günlük
kazançlarından yüzde 5 kesiyorlar ve trilyonları kazanıyorlar.
Aynı zamanda, bunlara hafta içi
ödemeleri yapıyorlar ama hafta sonu bu ödemeleri yapmıyorlar, kendi ceplerinde
kalarak bunların faizlerinden yararlanıyorlar.
Evet, anlattığım dertler…
Gerçekten bu meslek grubunun en büyük dertlerinden bir tanesi, yine, trafik
sigortası. Trafik sigortasına baktığınızda, yine geçen yıl yapmış olduğunuz
değişikliklerle veya bu yılın başında yaptığınız değişikliklerle 600 liraya,
500 liraya, bin TL’ye yaptıkları trafik sigortalarında yüzde 300’lük artış
sağladınız ve bu nedenle de 3 bin TL’ler, 5 bin TL’ler ödemek zorunda kalıyor.
Yani, şöyle demek istiyorum: Ne
varsa minibüsçünün cebinde, göz dikmişsiniz. Trafik sigortasıyla, rampasıyla,
bedava taşıttırdığınız vatandaşlarla, cebindeki parayı, ne varsa almaya
çalışıyorsunuz. Minibüse bineceğinize, minibüsçünün sırtına binmişsiniz ve oy
devşirmeye devam ediyorsunuz. Umarım bu seçimlerden önce, umarım gelecek genel
seçimlerden önce minibüsçülerden farklı fedakârlıklar istemezsiniz diyor,
teşekkür ediyorum. (CHP sıralarından “Bravo!” sesleri, alkışlar)
BAŞKAN –
Teşekkür ediyorum. 
Cumhuriyet Halk
Partisi grup önerisinin aleyhinde ilk konuşmacı Sayın Ahmet Arslan, Kars
Milletvekili. (AK PARTİ sıralarından alkışlar) 
AHMET ARSLAN
(Kars) – Sayın Başkanım, saygıdeğer milletvekilleri; ben de hepinizi saygıyla
selamlayarak konuşmama başlamak istiyorum.
Cumhuriyet Halk
Partisinin verdiği Meclis araştırması önergesi açılmasına ilişkin sayın hatibi
dinledik ve açıkçası hayretle dinledim. Neden hayretle dinledim? Minibüsler 14+
1 yani şoförü dâhil 15 kişi, 14 tane yolcu taşıyan toplu taşıma araçları. 
Aile ve Sosyal
Politikalar Bakanlığının, yüce Meclisten çıkan 4736 sayılı Kanun’la birlikte
5378 sayılı Kanun çerçevesinde çıkardığı iki tane yönetmeliği var: Bir tanesi
Erişilebilirlik İzleme ve Denetleme Yönetmeliği, bir tanesi Ücretsiz Toplu
Taşıma Yönetmeliği. Bu iki yönetmelik çerçevesinde, şoförü dâhil 16+1 yani 17
kişiyi geçen araçlarda indirimli taşıma söz konusu. Minibüsler ise 14+1 kişiliktir
yani 15 kişiliktir. Minibüslerin hiçbirinde bu önergede ifade edilen 17 tane
veya sayın hatibin bahsettiği 15 tane meslek grubu artı 3 tane meslek grubunun
15 tanesine bedava, 3 tanesine indirim konusu kesinlikle söz konusu değildir.
Zira, 17’nin altında oldukları için böyle bir indirim yoktur.
Minibüsçülerle
ilgili ben de birkaç cümle söyleyeyim. Minibüsçü esnafını iyi tanıyorum.
Minibüsler toplu taşımanın tamamlayıcısı anlamında, olmazsa olmaz, orta ölçekli
taşıma araçları. Niye? Siz metroyla, siz trenle, siz raylı sistemle insanları
bir yere götürürsünüz, ondan daha kenar mahallelere dağıtım ise minibüsler
marifetiyle yapılır. Dolayısıyla minibüsçü –sayın hatibin de söylediği gibi-
gece yarısına kadar, sabahın beşinden itibaren yine hizmet vermeye devam eder. 
Ve, yine,
minibüsçünün başka bir sıkıntısı vardır: Minibüsçü âdeta bakkal gibidir, “Bugün
ben çalışmıyorum.” diyemez; hafta sonu, bayram, seyran, tatil demez sürekli
insanımızın hizmetinde olur.
Bunun
farkındayız, bunun farkında olan bir Hükûmet olarak, Aile ve Sosyal Politikalar
Bakanlığıyla, Sanayi Bakanlığıyla, Ulaştırma, Denizcilik ve Haberleşme
Bakanlığıyla, TOFED’le birlikte, Minibüsçüler Derneğiyle, imalatçı firmalarla
birlikte, özellikle bu engellilere yönelik düzenlenen kanun çerçevesinde, 2018’de
yürürlüğe girecek olan engelli araçları için 1 metrekarelik havuz
oluşturulmasına yönelik çalışma kapsamında, bütün bu bakanlıklarla görüşüyor ve
engellilerin daha iyi hizmet alabilmeleri adına -AK PARTİ hükûmetleri döneminde
malumunuz birçok alanda engellilerle ilgili düzenlemeler yapıldı,
iyileştirmeler yapıldı yine engellilerin bu taşıma araçlarından da daha iyi
hizmet alabilmeleri adına- düzenlemeler yapılıyor. Bu düzenlemeyi yapıyorken
muhakkak ki minibüsçü esnafını da mağdur etmemek adına çareler geliştiriyoruz.
İşte, az önce saydığım kurumlarla birlikte, 2018 yılının Temmuz ayına kadar hem
esnafı mağdur etmeyecek hem esnafımızın ihtiyacını görecek hem de engellimizin
ihtiyacını görecek düzenlemeler yapılıyor, bu konuda çalışmalar yapılıyor.
Bu çalışmalar
yapılıyorken ayrı bir araştırma önergesi verilmesi ve komisyon kurulmasına
kesinlikle ihtiyaç yok, bu konuda sizi temin ederim. Yine, tekrar söylüyorum:
Konuşma, başından sonuna “15 meslek grubuna bedava, 3 meslek grubuna indirimli
taşıma yapılıyor.” üzerine kurgulanmıştı. Kocaeli’nde, 16 koltuğun altında olan
yani 14+1 olan minibüslerde böyle bir uygulama kesinlikle yok, Kocaeli
milletvekillerimizle birlikte de az önce teyit ettik. Türkiye’nin genelinde de
kesinlikle böyle bir uygulama yok. 17 koltuğun üstündekiler için geçerlidir.
HAYDAR AKAR
(Kocaeli) – Ya, bırakın bu işi! Allah aşkına doğru konuş, oruçlusun, doğru
konuş ya! Kocaeli’nin tümünde var bu. Yazık!
AHMET ARSLAN
(Devamla) - Minibüsler 14+1’dir, dolayısıyla 14+1’de böyle bir uygulama yoktur
sayın hatip diyorum. 
ALİ SARIBAŞ
(Çanakkale) – Var, var, hepsinde var.
AHMET ARSLAN
(Devamla) – Engellilerimizi, minibüsçü esnafımızı ve sizi saygıyla
selamlıyorum. (AK PARTİ sıralarından alkışlar) 
BAŞKAN –
Teşekkür ederim. 
HAYDAR AKAR
(Kocaeli) – Sayın Başkan…
BAŞKAN - Buyurun Sayın Akar.
HAYDAR AKAR (Kocaeli) – Sayın Başkan,
hatip söylediklerimi çarpıtarak, 14+1’e indirgeyerek, bedava taşınan yolcuların
olmadığını ifade ediyor, düzeltmek istiyorum.
BAŞKAN – Buyurun.
İki dakika, sataşma var.

VIII.- SATAŞMALARA İLİŞKİN KONUŞMALAR
1.- Kocaeli Milletvekili Haydar Akar’ın, Kars
Milletvekili Ahmet Arslan’ın CHP grup önerisi üzerinde yaptığı konuşması
sırasında şahsına sataşması nedeniyle konuşması

HAYDAR AKAR (Kocaeli) – Sayın Başkan,
değerli milletvekilleri; hayatınız vatandaşı aldatmakla geçiyor. Hayatınız
vatandaşı aldatmakla geçiyor, bir kez daha söylüyorum.
Hangi Kocaeli milletvekiliyle
konuştun? Kocaeli’nin neresinde 14+1 minibüs kullanılıyor? Kocaeli’nin tümünde
15+1 ve üzerinde ulaşım var. Kocaeli’nin tümünde insanlar, biraz evvel
bahsettiğim meslek grupları bu işlerden bedava yararlanıyor. Yine,
geliyorsunuz, burada kurnazlık yapıyorsunuz. “Haydar Akar ‘minibüsçü’ dediği
için bedava taşımıyormuşuz”. Bedava taşıttırıyorsunuz bu meslek grubuna. İnsanlara
doğru söyleyeceksiniz. Kabul edelim ki minibüsçü dedik, minibüsçüler taşımıyor.
167 bin tane -otobüs- şehir içi ulaşımında 15+1 var. Bunu da teyit ettiniz mi,
baktınız mı? Lütfen bakın ve ondan sonra bu kürsüye gelip insanlara doğru
bilgiler verin. Aldatamazsınız insanları, aldanmayacaklar bundan sonra bu
insanlar, bu meslek grupları size. Her yerde yalan söyleyerek, doğru olmayan
şeyler söyleyerek insanları aldatmayın diyorum.
Hepinize saygılar sunuyorum.(CHP
sıralarından alkışlar)
BAŞKAN – Teşekkür ederim. 
Buyurun Sayın Arslan.
AHMET ARSLAN (Kars) – Sayın Başkanım,
çok kısa bir açıklama yapmam lazım çünkü benim de sözlerim çarpıtıldı.
BAŞKAN – Sataşmadan mı söz
istiyorsunuz? 
AHMET ARSLAN (Kars) – Evet efendim,
sataşmadan. 
BAŞKAN – Hangi gerekçeyle?
AHMET ARSLAN (Kars) – Efendim,
benimle ilgili “yalan söylüyor…” Cümlelerimi çarpıttı sayın hatip. 
BAŞKAN – Buyurun.
Süreniz iki dakika.


2.- Kars Milletvekili Ahmet Arslan’ın, Kocaeli
Milletvekili Haydar Akar’ın sataşma nedeniyle yaptığı konuşması sırasında
şahsına sataşması nedeniyle konuşması

AHMET ARSLAN (Kars) – Sayın Başkanım,
huzuru meşgul etmemek adına farkındaysanız çok uzun konuşmadım, yine çok uzun
konuşmayacağım.
Ben, edindiğim tecrübe çerçevesinde,
kürsüye çıkıp hiçbir zaman boş konuşmadım. Ben ilgili taraflarla konuşurum,
ilgili mevzuatı araştırırım, ona göre gelir konuşurum. 
17 ve üstü olursa toplu taşıma aracı,
belediye otobüsü, özel halk otobüsüdür. 17’nin altı olursa, 16 olursa ki şu an
Türkiye’de olduğu gibi 14+1 olursa buna dolmuş veya minibüs deniyor, mevzuat
bunu düzenliyor. Dolmuş ve minibüsçülerle de konuştum. Dolmuş ve minibüste
böyle bir uygulama yok, 17’nin üstünde böyle bir uygulama var. 
HAYDAR AKAR
(Kocaeli) – Ben de öyle söylüyorum zaten. Var mı yok mu?
AHMET ARSLAN
(Devamla) – Hazırunu kesinlikle yanlış bilgilendirmem, bilgilendirmedim bu
konuda. 
Saygılarımı
sunuyorum. (AK PARTİ sıralarından alkışlar) 
BAŞKAN –
Teşekkür ederim.
HAYDAR AKAR
(Kocaeli) – Sayın Başkan, boş konuştuğumu söylüyor.
AHMET ARSLAN
(Kars) – Sana bir şey demedim, “Ben boş konuşmam.” dedim.
BAŞKAN – Sayın
Akar, “Ben boş konuşmam.” dedi. Bir tutanaklara bakayım, “Ben boş konuşmam.”
dedi.
AHMET ARSLAN
(Kars) – “Ben boş konuşmam.” dedim. 
HAYDAR AKAR
(Kocaeli) – Buradan, yerimden söylemek istiyorum: Dünyadan haberi varsa, her
şeye yemin edebilirim, dünyadan haberi yok.
BAŞKAN – Sayın
Akar, kızmayın, sakin olalım.
HAYDAR AKAR
(Kocaeli) – Bedava konuşuyor; bu kadar net söylüyorum.
BAŞKAN – Tamam,
peki, sakin olalım.
VII.- ÖNERİLER (Devam)
A) Siyasi Parti Grubu Önerileri (Devam)
1.- CHP Grubunun, Kocaeli Milletvekili Haydar Akar ve
22 milletvekili tarafından, minibüs esnafı ve çalışanların sorunlarının
araştırılarak alınması gereken önlemlerin belirlenmesi amacıyla 22/5/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 9 Temmuz 2014 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)

BAŞKAN – Cumhuriyet
Halk Partisi grup önerisinin lehinde son konuşmacı Sayın Mesut Dedeoğlu,
Kahramanmaraş Milletvekili. (MHP sıralarından alkışlar) 
Buyurun.
MESUT DEDEOĞLU
(Kahramanmaraş) – Sayın Başkan, değerli milletvekilleri; minibüs ve şoför
esnafının sorunlarının tespiti ve çözüm yollarının belirlenmesi amacıyla
verilmiş olan Meclis araştırması önergesi üzerinde Milliyetçi Hareket Partisi
Grubu adına söz aldım. Yüce heyetinizi saygılarımla selamlıyorum.
Değerli
milletvekilleri, şoförlük mesleği, artan sorunlar karşısında her geçen gün
zorlaşmaktadır. Şoför esnafı, uzun ve bitmek bilmeyen yolları saatlerce
direksiyon sallayarak binbir güçlükle aşabilmektedir. Uzun yolları aşarak
binbir güçlükle yüklerini sahiplerine teslim etmek için büyük mücadele gösteren
şoför esnafı, komşu ülkelerde de yaşanan iç savaşlardan olumsuz yönde
etkilenmektedir. Komşumuz Irak’ta yaşanan iç savaşta 32 kamyon şoförümüz, IŞİD
güçleri tarafından 10 Haziran tarihinde rehin alınmış, daha yeni
bırakılmışlardır. Bu da şoför esnafımızın çektiği rezilliklerden, zorluklardan
bir tanesidir. 
Şoför esnafımız,
her geçen gün, yollarda canını ortaya koyarak çalışmaktadır. Bürokrasiden
kaynaklanan sorunlarının yanı sıra, yollarda ve gittikleri ülkelerde can
güvenliği konusunda da sorunları çok büyüktür. 
Sayın Başkan, değerli
milletvekilleri; burada, Irak’ta yaşanan son olaylara ve Türkiye ekonomisine
vermiş olduğu zararlar konusuna da kısaca değinmek isterim. Türkiye'nin Irak’la
olan ihracatı haziran ayında yüzde 21 gerilemiştir. Irak ihracatta yıllık 12
milyon dolar ile en büyük 2’nci pazar konumundadır ve dolayısıyla buradaki bu
pazarın daralması şoför esnafımızı da, Türkiye ekonomisini de olumsuz yönde
etkilemektedir. Türk iş adamlarımız, Türkmenistan’dan sonra 5 milyar dolar ile
en fazla ticari anlamda iş yapılan yeri Irak olarak tespit etmiş ve
çalışmalarını burada yoğunlaştırmışlar. Şimdi, Irak’ta yaklaşık olarak 10
milyar dolarlık ihracat tehlikeye girmiş durumdadır. 
Sayın Başkan, değerli
milletvekilleri; can ve mal güvenliğinin yanı sıra, şoför esnafının en önemli
sorunlarının başında pahalı akaryakıt fiyatları ve yüksek vergi oranları
gelmektedir. Şoför esnafı tarafından kullanılan mazot bugün 4.700-4.800 liraya
kadar yükselmiştir. Mazotun fiyatı Türkiye’de sürekli olarak artmaktadır. Vergi
ve yüksek akaryakıt fiyatları karşısında kazançları iyice düşen şoför esnafı
geçinmede ve ailelerine ekmek götürmede büyük sıkıntı yaşamaktadır. 
Esnaf kendi arasında en büyük
sıkıntıyı belge konusunda yaşamaktadır. Şoför esnafı, çok sayıda belge için
kamu kurum ve kuruluşlarına yüksek oranda ücretler ve vergiler ödemektedir. 
Esnafımız mevzuattan kaynaklanan
sıkıntılar nedeniyle kendi meslektaşları arasında da büyük sorunlar
yaşamaktadır. Hükûmet tarafından yapılan bazı düzenlemeler şoför esnafını pek
çok yerde birbirine düşürmekte ve rekabet ortamını sağlıklı bir şekilde ortaya
koyamamaktadır. Bu nedenle, şoför esnafımızla ilgili yapılan düzenlemeler,
mutlaka, bu esnafımızın bağlı bulunduğu odalarla birlikte yapılmalı, odaların
fikirleri alınmalı, odaların tecrübelerinden yararlanılmalıdır. 
Ülkemizde ucuz akaryakıt
konusunda da şoför esnafı arasında bazı ayrımcılıklar yapılmaktadır. Hükûmet
tarafından bunun ortadan kaldırılması gerekmektedir. Bir taraftaki esnafa ucuz
mazot verirken bir taraftaki esnafa pahalı mazot verip rekabet ortamını, kazanç
ortamını bozmaya hiç kimsenin hakkı yoktur.
Sayın Başkan,
değerli milletvekilleri; Deniz Ticaret Odasına kayıt yaptıran şoför esnafı
indirimli akaryakıttan yararlanmakta ve girdilerini düşürerek yolcu
taşımacılığı yapmaktadır. Aynı bölgede ve aynı ilde esnaf odalarına üye olan
şoför esnafı indirimli akaryakıttan faydalanamamaktadır. Pahalı akaryakıt ve
maliyetlerin artması gibi nedenlere, pahalı parça fiyatları ile ilgili vergi
oranları da eklenince bazı şoför esnafı kaçak akaryakıta yönelmek zorunda
bırakılmaktadır ya da aracında mazot yerine yağ yakar hâle gelmektedir. 
Şoför
esnafımızın derinleşen ve her geçen gün artan sorunlarına yüce Meclis olarak
mutlaka çözüm bulma mecburiyetimiz vardır. Ömrünü yollarda, direksiyon başında,
binbir güçlükle, tek başına geçirmeye çalışan şoför esnafımızın sorunları
yalnızca bunlardan ibaret değildir. 
Bu sorunlar tüm
Türkiye’de olduğu gibi Kahramanmaraş’ta da yaşanmaktadır. Esnaf tüm şehirlerde
olduğu gibi perişandır, akaryakıt fiyatları yüksektir, yedek parça fiyatları
yüksektir, durak fiyatları yüksektir, hat fiyatları alabildiğine almış yürümüş
ve rekabet edilemez, yeni bir esnafın başlayabileceği bir duruma gelemez hâle
dönüşmüştür.
4925 sayılı
Karayolu Taşıma Kanunu ve Karayolu Taşıma Yönetmeliği kapsamında, şoför
esnafını ilgilendiren 41 farklı yetki belgesi bulunmaktadır. Bu belgeler için
esnaf ayrı ayrı paralar ödemekte, ayrı ayrı harçlar yatırmakta ve ayrı ayrı,
aylarca, bazen yıllarca bürokrasinin kapısında beklemekte, şoför esnafı hor
görülmektedir. Uzun yollara çıkan şoför esnafı her köşede durdurulmakta ve
evrak kontrolüne cevap vermek zorunda kalmaktadırlar. Pahalı akaryakıt
konusunda şanssız olan şoför esnafımız, yol güzergâhı üzerinde de başta
çevirmeler olmak üzere birçok şanssızlıkları beraberinde yaşamaktadırlar. Yetki
belgesi sayısı arttıkça şoför esnafının maddi yükü de artmaktadır. Söz konusu
kanun ve yönetmelik uygulamaları şoför esnafı üzerinde büyük baskı
oluşturmaktadır. Özellikle K1 yetki belgesi almak durumunda olan kamyoncu
esnafı ile D4 yetki belgesi kapsamında taşımacılık yapan esnaf kesiminin
sorunları büyük bir şekilde artmıştır. 
Sayın Başkan,
değerli milletvekilleri; Karayolu Taşıma Yönetmeliği kapsamında şoför
esnafımızın alması gereken yetki belgeleri meslek odalarından alınmalıdır çünkü
bu konuyu bilen meslek odalarıdır. Hangi aracın, hangi yetki belgesinin,
kapasitesinin ne olduğunu elbette ki meslek odaları bilir. SRC belgelerinin
eğitimi ve muafiyet ölçüleri, Ulaştırma, Denizcilik ve Haberleşme Bakanlığı ile
Türkiye Şoförler ve Otomobilciler Federasyonu iş birliğiyle mutlaka
yapılmalıdır. Mevcut hâliyle yapılan çalışmalar şoför esnafını olumsuz
etkilemektedir. Yapılan çalışmalar, taksici ve minibüs esnafının belediye
sınırları ve mücavir alanın dışına götürmüş olduğu yolcusunu aynı şekilde geri
almasını engellemektedir. Minibüs ve taksici esnafı bu sorunun çözümüne yönelik
çalışmalar yapılmasını beklemektedir. Bu çalışmaların da Türkiye Büyük Millet
Meclisinde yapılması gereklidir. 
Şoför esnafı sürekli
artan akaryakıt fiyatları karşısında büyük sıkıntı yaşamakta. Vergi indirimli
akaryakıt hava yolu ve deniz yolu taşımacılığında büyük avantaj sağlamaktadır.
Kara yolu taşımacılığı yapan şoför esnafı da tıpkı hava ve deniz yolu
taşımacılığında olduğu gibi özel tüketim vergisiz akaryakıt kullanmak
istemektedir. Ayrıca, motorin fiyatlarının hızla yükselmesi taşıma
maliyetlerini de artırmaktadır. Ucuza nakliye yapılması ve kamyoncu esnafının
para kazanması düşünülüyor ise taşımacılık sektörüne mutlaka ucuz mazot temin
etmek mecburiyetimiz vardır.
Maliye
Bakanlığının uyguladığı motorlu taşıtlar vergisi borcunu geciktiren esnafın
aracının yolda bağlanması ayrı bir problem olarak her zaman gündeme
gelmektedir. Üzerindeki yüke mi üzülsün… Kamyonu bağlanmış, günlerce,
haftalarca perişan olmuş esnafın mağduriyetini ortadan kaldırmanın çaresine
bakmak mecburiyetimiz var. Bu kamyoncu esnaflarımızı, taşımacılık yapan
esnaflarımızı kanunlarla mutlaka destekleyip onların bu problemlerini hep
beraber ortadan kaldırmak mecburiyetimiz vardır çünkü onlar verilen bir yükü
olduğu gibi, ertesi gün adresine mutlaka teslim ederler.
Şoför esnafının
sorunlarına bir an önce çözüm bulunmasını dileyerek yüce heyetinizi
saygılarımla selamlıyorum. (MHP ve CHP sıralarından alkışlar) 
BAŞKAN –
Teşekkür ederim.
Cumhuriyet Halk
Partisi grup önerisinin aleyhinde son konuşmacı Sayın Ramazan Can, Kırıkkale
Milletvekili. (AK PARTİ sıralarından alkışlar) 
RAMAZAN CAN
(Kırıkkale) – Sayın Başkan, değerli milletvekilleri; CHP grup önerisi üzerine söz
almış bulunmaktayım. Bu vesileyle Genel Kurulu saygıyla selamlıyorum.
629 sıra sayılı
Terörün Sona Erdirilmesine Dair Kanun Tasarısı’nın 3’üncü maddesinden devam
etmek istiyoruz. İnşallah bugün kanunlaştıracağız ve inşallah, toplumun kanayan
yarasına merhem olmaya çalışacağız.
Sayın Başkan,
değerli milletvekilleri; Cumhuriyet Halk Partisi grup önerisinde konuşan
Kocaeli Milletvekilimiz Sayın Haydar Akar’ın konuşmalarının kahir ekseriyetine
katılmakla birlikte katılmadığım bölümleri de var. Katılmadığım bölümlere
ilişkin, Kars Milletvekilimiz Ahmet Arslan Bey teknik olarak bu konuda
açıklamalarda bulundu, o açıklamalara da iştirak ediyorum.
Şehirlerimizin
ulaşım sorunlarının çözümü için ulaşım kavramlarında yeni arayışlar ve yeni
anlayışlar, yeni modelleri beraberinde getirmiştir. Ancak, mevcut toplu taşıma
dengeleri, nüfus artışı, teknoloji, kalite vesaire değerlendirildiğinde,
maalesef sürekli minibüs esnafının aleyhine süreç işlemektedir. Bu gelişim ve
değişim neticesinde minibüs esnafı rekabet gücünü yitirmektedir. Bunu esnafın
lehine çevirebilmek için, esnaf düzeyinde kurumsal yapılanma, verimlilik,
kalite, özel toplu taşımaya kamu desteği, KDV, ÖTV indirimi gibi düzenlemeler
akla gelebilir. Özel işletmeler ve belediyeler arasındaki sorunların çözümüne
çalışılması da bu kolaylığı sağlayacaktır diye düşünüyorum.
Toplu taşıma
türlerinin entegrasyonu, müktesep hakların korunması, sürdürülebilir bir
işletme ve neticede kapasite artışı gibi konuları yeniden ele almak
gerekebilir. 
Kentlerde
nüfusun artması, toplu taşıma araçlarının nitelik, kalite ve nicelik olarak
artması karşısında minibüs tanımı maalesef değişmedi. Minibüs tanımı nedir?
14+1. Yirmi beş yıl önceki tanım da bu idi. O zaman esnaf rahatlamıştı ama
şimdi minibüsçülerin yeni minibüs tanımları… Bu nedir? 22+1 ya da 18+4 gibi
talepler olmaktadır. 
İzmir
Milletvekilimiz Nesrin Ulema bu konuyu yakinen takip etmiş, 81 odanın minibüs
odaları başkanlarıyla beraber, onlarla toplantılar yapmış ve dönemin Bakanı
Sayın Binali Yıldırım’ın huzurlarına bu arkadaşları getirmiş ve bürokratların
da bulunduğu bir ortamda bu sorunlar dile getirilmiş. Hükûmetimiz ve AK PARTİ
olarak minibüsçülerin sorunlarını yakinen takip etmekteyiz. Bu nedenle, Nesrin
Ulema Milletvekilimize de teşekkür ediyorum. Yine, şimdiki Bakanımız Lütfi
Elvan da minibüs esnafının sorunlarını yakinen takip etmektedir. Bu sorunları
inşallah en kısa zamanda çözüme kavuşturacağız diyorum. 
Genel Kurul çok
yoğun olduğundan dolayı grup önerisinin aleyhinde olduğumu beyan ediyor,
tekrar saygıyla hepinizi selamlıyorum. (AK PARTİ sıralarından alkışlar)
BAŞKAN –
Teşekkür ederim.
HAYDAR AKAR
(Kocaeli) – Karar yeter sayısı…
BAŞKAN –
Cumhuriyet Halk Partisi grup önerisini oylarınıza sunacağım ve karar yeter
sayısı arayacağım.
Kabul edenler…
Kabul etmeyenler… Karar yeter sayısı yoktur.
On dakika ara
veriyorum ve grup başkan vekillerini arkaya konuşmaya davet ediyorum.
 Kapanma
Saat: 15.09
İKİNCİ OTURUM
Açılma Saati: 15.20
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Fehmi KÜPÇÜ (Bolu) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 114’üncü Birleşiminin İkinci
Oturumunu açıyorum.
Cumhuriyet Halk
Partisi grup önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım.
Öneriyi kabul
edenler… Kabul etmeyenler… Karar yeter sayısı vardır, öneri kabul edilmemiştir.
Alınan karar
gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1'inci sırada
yer alan, Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ve Anayasa Komisyonu Raporu'nun görüşmelerine kaldığımız yerden
devam edeceğiz.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN –
Komisyon? Yok. 
Ertelenmiştir.
2'nci sırada yer
alan, Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN –
Komisyon? Yok.
Ertelenmiştir.
3’üncü sırada
yer alan, Terörün Sona Erdirilmesi ve Toplumsal Bütünleşmenin Güçlendirilmesine
Dair Kanun Tasarısı ve İçişleri Komisyonu Raporu’nun görüşmelerine kaldığımız
yerden devam edeceğiz.

3.- Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı ve İçişleri Komisyonu
Raporu (1/941) (S. Sayısı: 629) (x)
BAŞKAN –
Komisyon? Burada.
Hükûmet? Burada.
Geçen birleşimde
tasarının 2’nci maddesi kabul edilmişti. 
Bir açıklama
yapmak durumundayım sayın milletvekilleri: Geçen birleşimde tasarının 2’nci
maddesi kabul edilmişti, evet. Birleşim kapanmadan önce kullandığı bir ifade
için “Sürçülisan etmiştir.” demek suretiyle bir bakanın yerine konuştuğum ileri
sürülmüş ve istem üzerine usul tartışması açmıştım. Kullandığı ifadeyi de
açıklamak isterim. Sayın Ali Uzunırmak’a Sayın Bakanın “Ali Kızılırmak” dediği
iddiası vardı. Bunun üzerine de ben “Dili sürçmüştür belki.” dedim ve bunun
üzerine de Bakanı koruyorum anlamında benim aleyhime, tutumum aleyhine usul
tartışması istenmişti, açmıştım. 
Usul
tartışmasının kapalı oturumda yapılmasına dair İç Tüzük’ün 70’inci maddesine
göre verilmiş bir önerge vardı. Şimdi hatırlatmak için kapalı oturum istemine
dair önergeyi tekrar okutacağım ve işleme devam edeceğim.
Türkiye Büyük Millet Meclisi Başkanlığına
İç Tüzük 70’inci
maddeye göre usul tartışmasının kapalı oturumda yapılmasını arz ederim.
Oktay Vural
İzmir
MHP Grup Başkan Vekili

BAŞKAN – Kapalı
oturumda Genel Kurul salonunda bulunabilecek sayın üyeler dışındaki
dinleyicilerin ve görevlilerin dışarıya çıkmaları gerekmektedir. Sayın idare
amirlerinden salonun boşaltılmasını temin etmelerini rica ediyorum. 
OKTAY VURAL
(İzmir) – Sayın Başkan, daha önce zaten bu önergeyi okutup oylamada
kalmıştınız, oylamayı yenilemeniz gerekiyordu. 
BAŞKAN –
Yenileyeceğim, hepsini yapacağım Sayın Vural.
OKTAY VURAL
(İzmir) – Efendim, oylamayı yenilemeniz gerekiyordu. 
BAŞKAN – Sayın
Vural, hepsini yapacağım. Bir açıklama yaptım. Bu olay gerçekleştiğinde,
milletvekili olan arkadaşların büyük bir çoğunluğu burada yoktu. Gerekli
açıklamayı yaptım, işleme devam edeceğim.
Yeminli
stenografların ve yeminli görevlilerin salonda kalmalarını oylarınıza
sunuyorum: Kabul edenler... Kabul etmeyenler... Kabul edilmiştir. 
Şimdi salonu
boşaltalım.
OKTAY VURAL
(İzmir) – Sayın Başkanım, Sayın Bakan bu konuda açıklama yapacak. Kapalı oturum
önergesini geri çekiyoruz. 
BAŞKAN- Sayın
Vural, bu aşamada mı?
OKTAY VURAL
(İzmir) – Evet, geri çekiyoruz efendim. 
MİHRİMAH BELMA
SATIR (İstanbul) – İç Tüzük’ün hangi maddesine göre çekiyorsunuz?
BAŞKAN – Sayın
milletvekilleri, kapalı oturum önergesi geri çekilmiştir.
Birleşime on
dakika ara veriyorum. 
Kapanma Saati: 15.27
ÜÇÜNCÜ OTURUM
Açılma Saati: 15.36
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Fehmi KÜPÇÜ (Bolu) 
----- 0 -----
BAŞKAN – Sayın milletvekilleri,
Türkiye Büyük Millet Meclisinin 114’üncü Birleşiminin Üçüncü Oturumunu
açıyorum.
629 sıra sayılı
Kanun Tasarısı’nın görüşmelerine devam edeceğiz.
Komisyon burada.
Hükûmet burada.
Biraz önce,
kapalı oturum önergesi geri alınmıştır. Görüşmelere devam edeceğiz ve usul
tartışmasını başlatacağım. 
Usul
tartışmasının gerekçesini bir kez daha açıklayayım: Dün gece yapılan görüşmeler
esnasında, Sayın Bakan benim de fark etmediğim bir şekilde Sayın Ali
Uzunırmak’a “Sayın Kızılırmak” diye hitap etmişti. Sayın Uzunırmak söz istedi,
kendisine söz verdik; derdini anlatırken, itirazını anlatırken söylemek
istemediğim bir kelime sarf etti. Ben de hakaret etmeyin, sürçülisan etmiştir
dedim. Bu, doğal söylenmiş bir şeydi ancak Sayın Vural, bu cümlemden hareket
ederek, Sayın Bakanı koruduğum gerekçesiyle usul tartışması açmak istedi, ben
de kabul ettim. 
Yalnız, usul tartışmasına
başlamadan önce Sayın Bakan söz istemişti. 
Sayın Bakan, söz istemiştiniz,
buyurun.
V.- AÇIKLAMALAR(Devam)
2.- Başbakan Yardımcısı Beşir Atalay’ın, hiçbir
milletvekilinin ismiyle bir meselesi olmadığına ve eğer bir yanlışlık yaptıysa
bunun bir sürçülisan olduğuna ilişkin açıklaması
BAŞBAKAN YARDIMCISI BEŞİR ATALAY
(Kırıkkale) – Teşekkür ederim Sayın Başkan.
Değerli milletvekilleri, bu tartışmayı
sona erdireyim diye… Yani, bu, doğrusu büyütülecek bir şey değildi ama
arkadaşlarımız büyüttüler. Benim hiçbir arkadaşımın ismiyle bir meselem yoktur,
tamamen sürçülisandır. Burada isimleri duyarken ben kişileri göremiyorum sadece
isim yazıyorum; orada bir yanlışlık, bazen de gürültü oluyor, sürçülisandır,
başka bir gayem, niyetim yoktur. Onu ifade etmiş olayım. Yanlış bir anlama
olmasın, herkesin ismi değerlidir, soy ismi değerlidir ama hepimiz, bazen bu
kalabalıklar içinde yanlış telaffuzlar, sürçülisanlar yapabiliriz.
Teşekkür ediyorum Sayın Başkan.
BAŞKAN – Usul hakkında söz
talebi…
OKTAY VURAL (İzmir) – Sayın
Başkan, maksat hasıl olmuştur dolayısıyla…
BAŞKAN – Sayın Vural, bu
konudaki, usul hakkındaki talebinizi geri çekiyorsunuz değil mi?
OKTAY VURAL (İzmir) – Evet
efendim, maksat hasıl oldu.
BAŞKAN – Peki.
Burada yaşanan, burada söylenen
her şeyin kayda geçtiğini bir kez daha siz sayın milletvekillerimize
hatırlatmak isterim.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER(Devam)

A) Kanun Tasarı ve Teklifleri(Devam)
3.- Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı ve İçişleri Komisyonu Raporu (1/941) (S.
Sayısı: 629) (Devam)
BAŞKAN – Şimdi, görüşmelere
kaldığımız yerden devam edeceğiz 
3’üncü maddeyi okutuyorum:
MADDE 3- (1) Bakanlar Kurulu,
çözüm sürecine ilişkin gerekli kararları almaya yetkilidir.
(2) Cozum sureci kapsamında yapılan calışmaların koordinasyonu ve
sekretarya hizmetleri Kamu Duzeni ve Guvenliği Musteşarlığı
tarafından yurutulur.
BAŞKAN - Cumhuriyet Halk Partisi
Grubu adına İstanbul Milletvekili Sayın Celal Dinçer konuşacak.
Buyurun. (CHP sıralarından
alkışlar)
CHP GRUBU ADINA
CELAL DİNÇER (İstanbul) – Sayın Başkan, saygıdeğer
milletvekilleri; 629 sıra sayılı Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı’nın 3’üncü maddesi hakkında
CHP Grubu adına söz almış bulunuyorum. Yüce heyetinizi saygıyla selamlıyorum. 
Türkiye'nin en
temel sorunu olan terörün bitirilmesi ve Kürt kardeşlerimizin yaşadığı
sorunların barışçıl yollarla çözülmesi isteği halkımızın da en önemli
taleplerinden biridir. Bizler de toplumsal barışın birey odaklı, eşitlikçi ve
özgürlükçü bir yaklaşımla sağlanabileceğini düşünüyor, ana muhalefet partisi
olarak bu yönde çaba ve çalışmalarımızı sürdürüyoruz. 
Ancak, iktidar
partisi ve Hükûmetin Kürt meselesinin çözümü konusunda bugüne kadar izlemiş
olduğu yol son derece tutarsız, çelişkilerle dolu ve güven vermeyen, şeffaf
olmayan, genellikle siyasi ve kişisel çıkar amaçlı bir yol olmuştur. Hükûmete
sorduğumuz zaman verilen cevap hep şudur: "Efendim, barış süreci çok iyi
bir şekilde gidiyor." İyi gidiyor da ne iyi gidiyor, biz bunu bilmiyoruz.
AKP, bugüne kadar Türkiye Büyük Millet Meclisini dışlayarak sorumluluktan uzak
bir şekilde süreci yürütmüştür. Aslında bu sorunun ve ülkemiz de var olan diğer
sorunların tartışılacağı demokratik bir ortamın olmayışı bu sorunların
çözümünün önündeki en büyük engeldir. Türkiye'de demokratik bir tartışma ortamı
sağlanmadan bu sorunun çözümü konusunda sağlıklı bir sonuç almanın çok zor
olduğunu hepimiz biliyoruz. O hâlde, Hükûmetin, öncelikle, Türkiye'nin her
yerinde demokrasinin tüm kurum ve kuruluşlarıyla ve kurallarıyla demokratik bir
ortam yaratması gerekir. Ancak, üzüntüyle belirtmek gerekir ki Hükûmet böyle
bir anlayıştan uzak bir politika izlemektedir. İktidar, sorunları çözmek
yerine, hep sorunları kullanma yolunu seçmektedir. Cumhuriyet Halk Partisi
olarak bu meselenin kalıcı çözümü için atılacak samimi ve sağlıklı sonuçlar verecek
bütün adımları destekleriz. Fakat, çıkar amaçlı, siyasi hesaplara dayanan,
samimiyetten uzak aldatmacalara da itibar etmeyeceğimizi belirtmek isteriz.
Çünkü biz, kalıcı bir toplumsal barıştan yanayız, oysa iktidar bugüne kadar
terörü ve Kürt meselesini toplumsal değil, siyasi hesaplara indirgemiş, bir AKP
meselesi olarak görmüş, soruna bütün toplumu kapsayan bir gözle bakmamış,
Hükûmete ve Sayın Başbakana siyasi kazanım getirecek bir mesele olarak
yaklaşmıştır yani Cumhurbaşkanlığı seçimine giderken Sayın Erdoğan’a “Sorun
çözen lider” profili kazandırmak istemiştir. Bu tasarının Sayın Başbakanın
Cumhurbaşkanı adaylığının açıklandığının ertesi günü İçişleri Komisyonunda
görüşülmüş olması bu kaygı ve görüşlerimizi doğrulamaktadır. 
İktidar
açısından çözüm sürecinde bugüne kadar atılan en önemli adım, terör örgütünün
yasal muhatap alınmış olmasıdır; işin kısaca özeti budur. Sayın Başbakan
Yardımcısı Beşir Atalay Komisyon çalışmaları sırasında “Biz daima çözüm
sürecini şeffaflık içinde yürütmeye özen gösterdik. Bu yasa ve diğer
çalışmalarda bunu koruyacağız, kamuoyunu bilgilendireceğiz. Çözüm süreci büyük
toplumsal destekle yürüyor. Biz bundan sonra da bu toplumsal desteği arkamıza
alarak şeffaf şekilde çalışmaları yürütmeyi esas alıyoruz.” demiştir, oysa gerçek
hiç böyle değildir. Halkımız bütün gelişmeleri basına sızan eksik bilgilerden,
terör örgütünün sözcülerinden ve BDP’li milletvekillerinden öğrenmiştir,
Hükûmet doğru dürüst hiçbir açıklama yapmamıştır. Bu sorun AKP Hükûmeti
tarafından önce “Kürt açılımı” daha sonra “Millî Birlik ve Kardeşlik Projesi”
olarak isimlendirilmiş, sonunda da “çözüm süreci”nde karar kılınmıştır. Bu
süreçlerde hep zikzaklar yapılmıştır. 2011 seçimleri öncesinde, seçim
meydanlarında eski solcular ve sağcılar için ağıtlar yakılmış, cezaevlerindeki
insanlık dışı davranışlar kınanmış, hatta daha da ileri gidilerek “Ben 2002’de
Başbakan olsaydım Abdullah Öcalan’ı asardım.” diye beyanatlar verilmiştir.
Bunlar ne için yapılmıştır değerli arkadaşlar? Seçimlerde milliyetçi oylara sahip
çıkmak için.
Şimdi ise
Cumhurbaşkanlığı seçimleri yaklaştı. Başbakanın adaylığı söz konusu. Ne oldu
aniden? "Barış sürecini destekleyici yasal çalışma yapıyoruz."
dendi ve bugün görüştüğümüz tasarı önümüze geldi. Bu durumun bir tutarsızlığın,
çıkarcı bir zihniyetin göstergesi olduğunu söylemek istiyorum. Getirilen bu
tasarı garip, anlaşılmaz hükümler de taşımaktadır.
Şimdi, ben
soruyorum, dünyanın hangi ülkesinde, hükûmete görevini hatırlatan kanun, gene
hükûmet tarafından getiriliyor? Yol haritasını çizecek kanun tasarısını değil,
kanunun kendisini getirin. Görüşelim burada, ne yapacaksak onu yapalım. Hangi
konu ise burada görüşelim.
Yine tasarıdaki
bir madde diyor ki: "Hükûmet gerekli kararları alır, her türlü çalışmayı
yapar ve kamuoyunu bilgilendirir." Peki, siz bugüne kadar bir çalışma
yaptınız mı? Yaptıysanız niçin ciddi hiçbir bilgiyi kamuoyuna vermediniz?
Bundan sonra Bakanlar Kurulu olarak bize bu bilgileri vereceğinizden nasıl emin
olabiliriz?
Dünyada terör
sorununun çözümü konusunda örnekler ortadadır. Bütün dünyada, bütün sorunlu
bölgelerde biz biliyoruz ki bu tür terör sorununun çözümü şeffaf bir şekilde ve
katılımcı bir yöntemle yürütülüyor, kapalı kapılar ardında yürütülmüyor. Eğer
Oslo görüşmeleri gündeme gelmeseydi, o konuyla ilgili MİT Müsteşarının
soruşturması olmasaydı, biz bu gelişmelerin hiçbirinden haberdar olmayacaktık.
Şimdi bile çok gizli, kapalı kapılar ardında neler karşılığı, hangi taahhütler
ve tavizler karşılığı bu sorunun çözümü için bir süreç belirlendi, bunu açıkça
bilmiyoruz.
Değerli
arkadaşlar, terörün sona erdirilmesini kim istemez, elbette hepimiz istiyoruz.
Üniversiteye başladığımız günden itibaren bu güne kadar mutlu, huzurlu bir
ortamda yaşayamadık, okuyamadık ve görev yapamadık. 12 Eylül öncesinde ki
yıllarımız hep kavgayla geçti ve sorunlarla geçti. 12 Eylül dönemini ve
sonrasındaki sıkıntıları gene hepimiz yaşadık. 1984'ten sonra da terör
örgütünün başlattığı eylemlerde gene büyük acılar yaşadık ve hâlâ yaşamaktayız.
Biz ülke olarak bunu hak etmiyoruz. Türkiye'nin artık huzura ihtiyacı var.
Türkiye'nin birlik, beraberliğe ihtiyacı var ama bunu Meclisi devre dışı
bırakarak veya Meclisi kanun yapma makinesi gibi görerek, canının istediği
zaman üç beş maddelik kanunlarla veya torbalar içine doldurulmuş kanunlarla
çözmek doğru değildir. Çözüm, herkese benimsetebileceğimiz, herkesin içinde
olduğu, herkesin görüşünü şeffaf bir şekilde açıklayacağı bir süreç olmalıdır.
Yine, bu
maddeyle “Barış süreciyle ilgili çalışma yapanlar yargılanamaz." diye bir
hüküm koyuyorsunuz. Kenan Evren de böyle bir madde koymuştu, hem de Anayasa’ya
koymuştu. Bugün "Bakın, yargıladık, 95 yaşındaki adama ceza verdik."
diye seviniyorsunuz, övünüyorsunuz. Demek ki 95 yaşına da gelse, insanlar
yargılanabiliyor. Yani, bu koyacağınız madde size hangi güvenceyi sağlayacak,
bunu anlamak mümkün değildir. Bu tür düzenlemelerin ancak demokratik olmayan
rejimlerin yapabileceği düzenlemeler olduğunu düşünüyorum. Çok doğru bir
düzenleme değildir.
Değerli
arkadaşlar, Hükûmetin yürüttüğü bu çalışmada kötü bir niyet yoksa, barış
süreciyle, bir arada, birlikte, özgürce yaşamak ifade ediliyorsa, buna herkes
katılır ama bu konunun sadece Bakanlar Kurulunun vereceği emir ve talimatlarla
veya alacağı kararlarla değil, Meclisle, Meclisteki tasarıyla, Meclisteki
görüşmelerle bunun çözümünün olacağını tekrar tekrar belirtmek istiyoruz. 
Biz, ülkemizin
geleceği için, Hükûmetin yapacağı doğru ve olumlu çalışmalara ve düzenlemelere
elbette ki muhalefet olarak destek olabiliriz ama bu düzenlemelerin, ülkenin
bütünlüğünü ve beraberliğini bozacak gelişmelere zemin hazırlayacak bir
yöntemin önünü açmasına da asla müsaade edemeyiz.
Değerli
arkadaşlar, çözüm süreci doğası gereği uzun ve zor bir süreçtir. AKP
iktidarının yönettiği psikolojik savaş sonucunda Türk toplumunun gerçeği arama
refleksi ile yalan ve hileye karşı koyma antikorları tahrip olmuş durumdadır.
Artık, iktidarın söylediği her söz ve boş vaat, yandaş medyanın da desteğiyle
kamuoyu tarafından gerçek gibi algılanmaktadır.
Bu nedenlerle,
bu yasanın iyi niyetlerle hazırlanmış olmasını diliyorum, altında farklı bir
düşüncenin, farklı bir amacın olmamasını diliyorum. Ülkemizin yıllardır süren
bu sıkıntılı sorundan el birliğiyle kurtulmasını, dünyanın en refah, en
gelişmiş ve en insan haklarına saygılı ülkesi olmasını diliyorum.
Tekrar yüce heyetinizi saygıyla
selamlıyorum. (CHP sıralarından alkışlar) 
BAŞKAN – Teşekkür ederim Sayın
Dinçer. 
Milliyetçi Hareket Partisi Grubu
adına Sayın Mehmet Erdoğan konuşacak, Muğla Milletvekili.
Buyurun. (MHP sıralarından
alkışlar)
MHP GRUBU ADINA MEHMET ERDOĞAN
(Muğla) – Sayın Başkan değerli milletvekilleri; 629 sıra sayılı Kanun
Tasarısı’nın 3’üncü maddesi üzerinde Milliyetçi Hareket Partisi Grubu adına söz
almış bulunmaktayım. Bu vesileyle yüce heyetinizi saygıyla selamlıyorum. 
Sayın milletvekilleri,
bildiğiniz gibi, Hükûmet tarafından “toplumsal barış” adı altında bir kanun
tasarısı hazırlandı. Bu kanun tasarısını yoğun geçen bir çalışma temposuyla
İçişleri Komisyonunda da görüştük; uyarılarımızı, gördüğümüz eksiklikleri orada
da ifade ettik. Ancak, anlaşılan o ki AKP iktidarının üzerinde Kandil’deki eli
kanlı teröristlerin tehditleri bizim uyarılarımızdan daha etkili. Gözüken o ki
AKP iktidarının kısa dönemli siyasi çıkarları vatanımızın ve milletimizin
bölünmez bütünlüğünden daha önemli çünkü bu kanun, sadece, bebek katili,
bölücü, insan kaçakçısı, uyuşturucu taciri PKK’nın kaygılarını ortadan
kaldırmaktadır. Bu kanun, sadece, Başbakan Recep Tayyip Erdoğan’ın bitmek
tükenmek bilmeyen Cumhurbaşkanlığı hevesine hizmet etmeyi amaçlamaktadır. 
Şimdi,
arkadaşlar, tasarı terörün sona erdirilmesinden bahsediyor. Anayasa’ya aykırı
olarak belli bir zümreye âdeta suç işleme özgürlüğü getiren bir yasa nasıl olur
da barışa hizmet eder? Dünyanın hangi ülkesinde, konusu suç olan bir durum
kanunla meşrulaştırılmaya çalışılır? Kanun tasarısının bu maddesi Bakanlar
Kuruluna ucu açık karar alma yetkisi veriyor. Artık, bundan sonra sözde “çözüm”
adlı çözülme süreci milletten ve Türkiye Büyük Millet Meclisinden saklı bir
şekilde, Bakanlar Kurulunun keyfine göre yönetilir hâle gelecektir.
Anayasa’mızın 91’inci maddesi kanun hükmünde kararname çıkarma yetkisinin
süreli ve sınırlı olarak hükûmete verilmesini düzenlemektedir. Ancak, bu
kanunla Hükûmet istediği gibi karar alacak, bu kararları ister kamuoyu ile paylaşacak
ister paylaşmayacak, keyfine göre uygulayacaktır. Bu kanun tasarısıyla
Anayasa’mız delik deşik edilmekte, AKP hukuk tanımazlığını bir kez daha
göstermektedir. 
Şimdi sormak isterim: Dünyanın
hangi ülkesinde geleceğe dönük bir af kanunu çıkartılır? Dünyanın neresinde,
hangi aklıselim iktidar elinde silah, dağda ve şehirde meydan okuyan çapulcuyla
eşit şartlar altında resmî bir görüşme yapmıştır? Hangi vicdan sahibi iktidar
“Analar ağlamasın.” lakırtılarıyla ana kuzusu şehit Mehmetçiklerin kemiklerini
sızlatabilir? Haktan, hukuktan, eşitlikten bahseden hangi zihniyet kendi
ülkesini hukuki belirsizliklere, faili meçhul cinayetlere, yeni hukuksuzluklara
sürükler? 
Değerli milletvekilleri, bu kanun
tasarısı Anayasa’mızın lafzına ve özüne çok ciddi aykırılıklar içermektedir.
Ama, AKP iktidarı yargıyla barışık yaşamayı bir türlü başaramamıştır. İktidar,
hukukun üstünlüğünü tanımamayı alışkanlık hâline getirmiştir; yargının,
idarenin iş ve eylemleri üzerindeki denetimini bir türlü kabullenememiştir.
Yine iktidar, uygulandığı zaman konusu suç oluşturacak, uygulayıcılarını suçlu
duruma düşürecek düzenlemelere de bu kanunda yer vermiştir; bu bakımdan, bu
kanun tasarısının tali komisyonlar olarak Anayasa ve Adalet Komisyonlarında da
görüşülüp irdelenmesini de engellemiştir. Anayasa’ya, kanunlarımıza ve temel
hukuk ilkelerine ciddi aykırılıklar içeren böyle ucube bir kanunun gazi
Meclisimizde görüşülmesi büyük bir bahtsızlık ve züldür. 
Değerli milletvekilleri, dünyanın
hangi gelişmiş ülkesine giderseniz gidin, devlet kurumları anayasaya bağlı
olarak çalışır, kamu kurumları kanunlara bağlı olarak faaliyet gösterirler.
Anayasa sadece sokaktaki vatandaşlar için değil, devletin en tepesindeki
Cumhurbaşkanı da dahil olmak üzere herkesi bağlayan, devletin varlığının teminatı
olan bir uzlaşma metnidir. Şimdi, siz bu Anayasa’yı tanımazsanız, kanunları
görmezseniz, konusu suç teşkil eden bir hususu hiçbir şey olmamış gibi milletin
gözünün içine baka baka meşrulaştırmaya çalışırsanız, yarın size de lazım
olacak olan hukukun kalacağını mı sanıyorsunuz? Yarın sizlerden hesap
sorulmayacağını mı sanıyorsunuz? Bu dünyadan sonra mahkemeyikübrada hesaba
çekilmeyeceğinizi mi sanıyorsunuz? Milleti kılcal damarlarına kadar
ayrıştırmaya çalışarak girdiğiniz veballerin ayaklarınıza dolanmayacağını mı
sanıyorsunuz? 
Tabi ki bu kanun tasarısının bir
başka boyutu daha bulunmaktadır. Bu yasa tasarısı, Türk milletinin yapmış
olduğu Kurtuluş Savaşı’ndan sonra Lozan Anlaşması hükümlerine göre elde ettiği
hükümranlık hakkını tartışmaya açmakta ve Lozan Anlaşması’nda elde ettiğimiz
hükümranlık hakkının lafzı ve ruhuyla bağdaşmamaktadır. Âdeta, bu kanun
tasarısıyla Lozan Barış Anlaşması’nda elde ettiğimiz kazanımlar, terör
örgütüyle birlikte yeniden masaya yatırılmaktadır. Böyle bir başlangıç, yarın yeni
bölücülerin, yeni terörist grupların, yeni şer odaklarının yeni taleplerle
karşımıza gelmesine sebep olacaktır. Biz, Milliyetçi Hareket Partisi olarak
herkesi bu vesileyle bir kez daha uyarmak gerektiğine inanıyoruz ve bu
görevimizi yerine getiriyoruz. 
Bu kanun
tasarısı da dâhil olmak üzere, ülkemizi ve milletimizi karanlık bir sürece
sürükleyen bu yıkım projesinden bir an önce vazgeçin, bu ateş bir gün sizi de
yakar.  Bugün bölücü terör örgütü PKK’yı muhatap almanız, şu anda var
olan veya şu anda olmayan diğer terör örgütlerinin de benzer taleplerle
devletimizin ve milletimizin karşısına çıkmasına davetiye çıkarmaktadır, bu
resmen ölüme davetiye çıkarmak anlamına gelir.
Uygulayıcılarını
aklama peşinde olan bu kanun tasarısı, aslında uygulayıcılarını suçlu duruma
düşürmektedir. Bu suça sizlerin de ortak olacağını ve her suçlunun zamanı
geldiğinde yargılanacağını hatırlatmak isteriz.  Egemenliğimizi tartışmaya
açacağı açık olan bu kanun tasarısı, içinde sizin de yaşadığınız millî devletin
temellerinin sarsılmasına kapı aralayacaktır. 
Değerli
arkadaşlar, şöyle geriye doğru bir gidelim; “Sessiz Devrim”ler vardı ilk önce
hani, ardından “Milli Birlik ve Kardeşlik Projesi” diye sözde bir isim aldı bu
sözde sessiz ama yıkıcı devrimler, süslendi püslendi ama olmadı, Türk milletine
yutturulamadı. Bu sefer adı “çözüm süreci” oldu. Her defasında Sayın Başbakan
ve AKP’nin önde gelen şahsiyetleri PKK terör örgütünün sözlerine inandı ve
açıklama yapma konusunda birbiriyle yarıştı. Hani her şey çok güzel olacaktı?
Hani terör örgütü militanları silah bırakacaktı? Hani terör örgütü yurt dışına
çıkacaktı? Yoksa, terör örgütü ülkenin bir bölümünü çoktan böldü de oralar
yurtdışı olarak algılanır hâle mi geldi? 
Evet,
arkadaşlar, maalesef, Türkiye önce zihinlerde bölünmeye çalışılmış, şimdi de
fiilî bir bölünmeye doğru tehlikeli bir yolculuğa çıkarılmıştır. Şimdi gelinen
noktada teröristler “Bu tasarıyı temmuzda görüşmezseniz savaş başlar."
diye Hükûmeti tehdit ediyor, bölgede yol kontrolleri yapıyor, haraç topluyor,
eskisinden daha çok militan devşiriyor, sözde mahkemeler kurup, yargılamalar
yapıp cezalar kesiyor. Ülkemizin bir kısmında bunlar yaşanırken bunlara sebep
olan Hükûmet, vatan hainlerini daha da cesaretlendirecek adımlar atmaya devam
ediyor.
Değerli
milletvekilleri, bu kanun tasarısıyla aslında ne yapılmaya çalışıldığını
hepimiz biliyoruz. Yıkım projesinin ürünü olan bu kanun tasarısıyla birlikte,
İmralı'daki bebek katili teröristbaşıyla ve onun Kandil'deki uzantılarıyla
yapılmış olan illegal görüşmeler, buluşmalar ve mutabakatlar ve bundan sonra
yapılacak bu ve benzeri illegal faaliyetler aklı sıra yasal bir zemine
oturtulmaktadır. Ancak hem Hükûmet hem de muhatapları çok iyi bilmelidir ki
Anayasa’nın geçici 15'inci maddesi darbecileri nasıl koruyamadıysa bu kanun da sizleri
koruyamayacak. Hem bu dünyada hem de öbür dünyada bu yaptıklarınızın hesabını
vereceksiniz. Unutmayın ki; bu kanun tasarısı sizi ancak AKP iktidarda olduğu
müddetçe koruyacaktır. O gün geldiğinde pişmanlık duyacağınız bir adım
atmamanız hususunda sizleri tekrar uyarıyorum.
Değerli
milletvekilleri, 10 Ağustos 2014 tarihinde yapılacak Cumhurbaşkanlığı
seçiminden hemen önce böyle bir kanun tasarısının Türkiye Büyük Millet
Meclisinin gündemine gelmesi çok manidardır. Gözüken o ki Sayın Başbakan ve AKP
yetkilileri Cumhurbaşkanlığı seçim kampanyasını Samsun'dan başlatmamıştır.
Kanun tasarısın zamanlaması ve içeriği göz önüne alındığında, Başbakan ve
havarisinin Cumhurbaşkanlığı seçim kampanyasına Samsun'dan değil İmralı-Kandil
hattından başladığı açıkça ortaya çıkmıştır.
Sayın
Başkan, değerli milletvekilleri; bir hususu tekrar ederek sözlerime son vermek
istiyorum: "Egemenliğin kullanılması, hiçbir surette hiçbir kişiye,
zümreye veya sınıfa bırakılamaz. Hiçbir kimse veya organ kaynağını Anayasadan
almayan bir Devlet yetkisi kullanamaz." Eğer bu kanun tasarısı kabul
edilirse, bölücü ve yıkıcı unsurların dayattığı etnik temelli özerklik ve
otonomi çağrıları daha da cesaretlenecek ve ülkemiz yeni bölünme senaryoları
ile karşı karşıya kalacaktır. Başbakan Cumhurbaşkanı seçilsin diye bin yıllık
kardeşliğimizi görmezden gelmeyelim. Bu kardeşliği PKK gibi eli kanlı bir terör
örgütünün kanıyla kirletmeyin. 
Bu vesileyle bu
kanun tasarısının baştan sona yanlış anlamlar ve amaçlar ihtiva ettiğini ifade
ediyor, yüce heyetinizi saygıyla selamlıyorum. (MHP sıralarından alkışlar)
BAŞKAN –
Teşekkür ederim Sayın Erdoğan.
Halkların
Demokratik Partisi Grubu adına Batman Milletvekili Sayın Ayla Akat Ata
konuşacak.
Buyurun. (HDP
sıralarından alkışlar)
HDP GRUBU ADINA
AYLA AKAT ATA (Batman) – Sayın Başkan, değerli milletvekilleri; ilgili yasanın
3’üncü maddesi hakkında Halkların Demokratik Partisi adına söz almış
bulunmaktayım. Hepinizi saygıyla selamlıyorum.
İlgili yasanın
3’üncü maddesiyle “Yetki ve sekretarya” başlığı altında, Bakanlar Kurulu, çözüm
sürecine ilişkin gerekli kararları almaya yetkili kılınıyor ve yine “Bu
kapsamda yapılan çalışmaların koordinasyonu ve sekretarya hizmetleri Kamu
Düzeni ve Güvenliği Müsteşarlığı tarafından yürütülür.” deniliyor.
Sayın Bakanım,
zaten mevcut Müsteşarlık yani Kamu Güvenliği Müsteşarlığı görev tanımı
itibarıyla terörle mücadeleye ilişkin politikaları, stratejileri geliştirmek ve
bu konuda ilgili kurum ve kuruluşlar arasında koordinasyonu sağlamak amacıyla
kurulmamış mıydı? Bu amaçla kurulmuş bir Müsteşarlık var ve adına “çözüm
çerçeve yasası” dediğimiz bir yasada mevcut 6 maddeden, yürürlük ve yürütmeyi
çıkartırsak 4 maddeden 1’i zaten Hükûmetin bu amaçla kurmuş olduğu bir
Müsteşarlığa işaret ediyor ve yine ortak kurum olarak Terörle Mücadele
Koordinasyon Kurulu varken bu koordinasyonu sağlamak üzere de yine bu
Müsteşarlığa görev ve yetki tanıyor.
Tabii ki bu
süreci -eğer adına bir “çözüm süreci” diyeceksek- Hükûmet yürütecektir ve
Hükûmet bu süreci yürütürken tabii ki ilgili iç ve dış dinamikleri sürecin
içine katacaktır. Bunlar kimdir? Tabii ki siyasi partilerdir, tabii ki örgütlü
kesimler, sivil toplum örgütleridir. Peki, bundan uzak, var olanın tekrarından
ibaret bir yasa maddesine nasıl olacak da bizler çözüm çerçeve yasasının
içeriğine dairdir diyebileceğiz?
Biz, bu maddeyle
yapılmak istenene henüz bir anlam verebilmiş değiliz çünkü zaten geçmişte de
aynı içerikte tam da bu amaçla bir düzenleme yapıldı ve Müsteşarlık ilgili tüm
yapıların istihbaratlarının tek elde toplanması ve etkili bir mücadele amacıyla
görevlendirildi. Ama bugün, bu noktada görüyoruz ki tekrardan bir yasa
maddesiyle bu konum güçlendirilmeye çalışılıyor.
Peki, bir çözüm çerçeve yasası
diyoruz ama maddenin başlığı itibarıyla değerlendirdiğimizde ve Müsteşarlığın
ve daha öncesi ilgili tüm kuruluşların yapmış oldukları pratiklere
baktığımızda, çalışmalara, operasyonel faaliyetlere baktığımızda bunun adını
koyabiliyor muyuz? Evet, başlığı “Terörle Mücadele”, başlığı “Terörü Sona
Erdirme”. Bu amaçla kurulan ilgili kurumlar var ve zaten biz bugüne kadar
yaşadığımız tüm eziyeti hatta inkâr ve imhanın başlangıcını cumhuriyet tarihi
boyunca bu nedenle yaşadık. Özellikle son otuz yıl için ifade edersek, tam da
bu nedenle, işte, 3 bini aşkın köy boşaltıldı, tam da bu nedenle 3,5 milyon
insan yersiz, yurtsuz bırakıldı ve göç etmek durumunda bırakıldı, tam da bu
nedenle insanlar işkence masalarında yaşamlarını yitirmek durumunda kaldılar.
Bu başlığın bize hatırlattığı ve ilgili kuruma verilen görevin bize
hatırlattığı budur. Bu da doğru bir başlangıç değildir diye değerlendiriyoruz
Sayın Bakan. 
Yasa maddesi
yerine biz ne öneriyoruz? Evet, barış sürecinin tesisi ve buna yönelik
ilkelerin hayata geçirilmesi hususunda yapılacak iş ve işlemlerin
koordinasyonunu ve yürütmesini gerçekleştirmek üzere teşkil edilecek olan
toplumsal barış ve müzakere bakanlığı öneriyoruz. Müzakereler gerçekleşmeli ve
en nihayetinde bir toplumsal barışa kavuşabilmelidir. Bu nedenle de ilgili bir
bakanlığın mutlaka kurulması gerektiğinin altını çiziyoruz. Niye? Çünkü sorun
ortadayken, sorunu açığa çıkaran nedenler ortadayken bu nedenlerin üzerine
gitmeden, sadece var olan, görünen boyutunu törpülemenin bir anlam ifade
etmediğini değerlendiriyoruz. Oysa ki terörle mücadele ve düşünce, ifade
özgürlüğünü kısıtlayan tüm maddeler boyutuyla mevzuatta yapılacak bir tarama ve
bu taramanın nihai sonucunda, evet, kaldırılacak maddeler ve yerine getirilecek
maddelerin altını çizmek, yeni inşa edilecek maddelerin altını çizmek önemlidir
diye değerlendiriyoruz. Çünkü bugün itibarıyla, mevcut Terörle Mücadele
Kanunu’nun varlığı, düşünce, ifade özgürlüğünü kısıtlayan mevzuatın -başta Türk
Ceza Kanunu olmak üzere- varlığı, evet, örgütlenme özgürlüğünü ortadan
kaldırıyor; din, vicdan özgürlüğünü ortadan kaldırıyor; toplantı, gösteri
yürüyüşü yapma özgürlüğünü ortadan kaldırıyor; adil yargılanma hakkını ve
siyasete katılım hakkını ortadan fiilen kaldırıyor.
Peki, yapılmak
istenen ne? Evet, bilgi, özgür düşünce ve yaratıcılık kontrol altına alınmaya
çalışılıyor ve bu, kontrol altına alınmaya çalışıldıkça, sonucu yıkım olmaya
devam ediyor.
Sonuç
itibarıyla, biz, özellikle Hükûmet çevrelerinden sık sık “Onlar öğrenci
değildi, teröristti; onlar emekçi değildi, teröristti; onlar çocuk değildi,
teröristti; onlar gazeteci değildi, teröristti; onlar akademisyen değildi,
teröristti ve onlar siyasetçi değildi, teröristti.” cümlesini duyuyoruz çünkü
mevcut tanım, “terör” tanımı o kadar geniş ki ve her noktaya çekilebilecek bir
noktada ki, sizin, Terörle Mücadele Kanunu’nu kaldırmadan ve mevzuatta tarama
yapılıp ilgili maddeleri değiştirmeden, yeniden düzenlemeden yolda atacağınız
her adım, gidip gelip buraya takılıyor. Ve açığa çıkan cümleler, söylenen
cümleler, kullanılan kavramlar var ki bugüne kadar toplumun her kesiminde derin
yaralar açmış durumda.
Değerli
milletvekilleri, dünyada tabii ki bu süreci yaşayan ilk ülke Türkiye değil,
kendi sınırları içerisinde çatışma yaşayan tek ülke Türkiye değil. Başımızı
kaldırıp baktığımızda birçok yerde benzer süreçlerin yaşandığını, farklı
sonuçlar açığa çıkarmış olsa bile bazı yöntemlerin -müzakere çözüm yöntemleri,
liderin rolü itibarıyla- benzer nitelikte olduğunu ve tabii ki deneyimlerin
paylaşılabileceğini değerlendiriyoruz ama bir yasal mevzuata kavuşmadığı
sürece, biliyoruz ki dünyada, karşılıklı tarafların oturup konuştuğu,
değerlendirdiği sözleşmelerin belki yarısından çoğunun beş yıl içerisinde
gündemden çıkarıldığını da değerlendiriyoruz. Nedeni ne? Taraflar kararsız.
Nedeni ne? Taraflar birbirlerine güven duymuyorlar. Nedeni ne? Taraflar henüz ikna
olmamışlar ve kamuoyu desteğinden yoksunlar.
Şimdi, burada
değerlendirirsek, bizce artık taraflar bir ikna sürecini yaşadılar. Türkiye,
bugün itibarıyla en öncelikli gündemi olarak Kürt sorununun demokratik barışçıl
çözümünü değerlendiriyorsa bu konuda var olan kararsızlık ortadan kaldırılmalı,
tarafların birbirine güven duyabilmesi için ilgili adımlar mutlaka ama mutlaka
atılabilmelidir çünkü ortada güçlü bir kamuoyu desteği var. Bu süreç
başladığından beri -sadece 2013 yılını kastetmiyorum, öncesini de ele alıyorum-
gerçekleşen her seçimde kamuoyu bu konudaki desteğini ilgili taraflara açık bir
şekilde deklare etmiştir sandıkta verdiği oylarla. Geriye kalan ciddi bir
siyasi kararlılıktır diye değerlendiriyoruz. 
Ve “müzakere”
kelimesinin kökeninde hiçbir zaman zikrin olduğunu unutmamak gerekiyor, anma ve
hatırlama olduğunu da unutmamak gerekiyor. Burada belki şunu ifade edebiliriz:
Neyi hatırlayacağız, neyi anacağız? Çünkü, belki bu salondaki birçok insan ne
yaşandığının farkında bile değil. Evet, sürecin tanıklarına, sürecin
aktörlerine, süreç içerisinde yaşanan mağduriyetlere söz ve temsil hakkı
vereceğimiz bir süreç yaşanması gerekiyor değerli arkadaşlar.
En önemli
bulduğumuz noktalardan biri de şu: Dünyadaki benzer süreçlerde, kadınlar,
yetkili temsil noktalarında olmadıkları için ya da örgüt mekanizmalarında
herhangi bir üst mercide bulunmadıkları için müzakere süreçlerinin mutlaka
dışında kalmışlar. Bunun için de bazı tedbirler alınabilmesi gerekiyor. Eğer
bir çerçeve yasasından bahsediyorsak ve bir müzakere sürecinin başlayacağını
ifade ediyorsak Sayın Bakanım, sizin de Müsteşarlığınız bünyesinde ilgili kadın
bürokratların azlığını bizler biliyoruz. Bu çerçevede, belki Meclis dışında bu
oluşumların mutlaka bir araya gelerek kendi sesini, kendi sözünü
söyleyebileceği mekanizmaların, kadınların da çözüm ve en nihayetinde barış
sürecine taraf olabilecekleri mekanizmaların da hayata geçirilmesi gerekiyor. 
Sonuç olarak
şunu söylemek gerekir: Müzakere süreçlerinde hiçbir zaman müzakereler
gerçekleştikten ve daha sonrasında çözüm yakalandıktan sonra, barış ortamı
sağlandıktan sonra hiç kimse anlaşmaya varılan hükümler üzerine değerlendirme
yapmadı, “Acaba yetki devrinin konusu nedir?” demedi ama herkes anlaşmanın
kimler arasında yaşandığını hatırladı. Herkes Tony Blair’in konumunu da, yine
Gerry Adams’ın konumunu da gördü ve gözlemledi; herkes Mandela ve De Klerk’ı
anlayabildi, herkes onların rolüne işaret edebildi. Biz de bu süreçte mutlaka
ama mutlaka benzer deneyimlerin olduğu gerçeğiyle, sürece taraf olan her
kesimin bir tarih yazdıkları bilgi ve bilinciyle hassasiyetle yaklaşması ve
sorunun özüne işaret edebilecek çözüm önerilerini, çözüm yöntemlerini toplumla
paylaşarak ve topluma mal ederek geliştirmesi gerektiğinin altını çiziyoruz. 
Hepinizi bu duygu
ve düşüncelerle saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Akat Ata. 
Adalet ve
Kalkınma Partisi Grubu adına Sayın Alpaslan Kavaklıoğlu konuşacak, Niğde
Milletvekili. 
Buyurun. (AK
PARTİ sıralarından alkışlar)
AK PARTİ GRUBU
ADINA ALPASLAN KAVAKLIOĞLU (Niğde) – Sayın Başkan, yüce Meclisin değerli
üyeleri; Genel Kurulda görüşmelerini sürdürdüğümüz, tarihî öneme sahip bir
çalışma olan Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı’nın 3’üncü maddesi üzerine AK PARTİ Grubu
adına söz almış bulunuyorum. Hepinizi saygıyla selamlıyorum. 
Değerli
milletvekilleri, öncelikle şunları ifade etmek isterim ki AK PARTİ olarak her
zaman bekamızın, huzurumuzun, mutluluğumuzun ve güvenliğimizin Türkiye’nin
birlik ve dirliğinde olduğuna inandık. Ülkemizde farklılıklar arasındaki
önyargıların kırılmasına ve farklı kesimler arasındaki mesafeleri giderecek
toplumsal zeminin oluşmasına gayret ettik. Aynı vatan üzerinde, aynı bayrak
altında, ortak bir kaderi paylaşarak geleceği birlikte inşa etme iradesinden
asla taviz vermedik. Nereden gelirse gelsin, ne adına yapılmış olursa olsun
teröre asla prim vermedik. Terör karşısında birlik ve dayanışmamızı
güçlendirmek suretiyle, bir taraftan terörle etkin mücadelenin şartlarını
oluştururken diğer yandan demokratik açılımları da aynı netlik ve süratle
sürdürdük. 
Hükûmetimizin
2009 yılı Temmuz ayında terörü sona erdirmek ve toplumsal barış ve kardeşliği
güçlendirmek amacıyla başlattığı Millî Birlik ve Kardeşlik Projesi, ülkemizin
demokrasi tarihinde çok önemli bir eşik olmuştur. Bu tarihte, sonu gelmez
tartışmalara, ölümlere, acılara son noktayı koymak için cesur ve güçlü bir
irade ortaya kondu. Hesabi değil, samimi bir şekilde, terör, artık bu ülkenin
değişmez kaderi olamaz dedik; bütün bedeline razıyız, yeter ki akan kan dursun,
artık gençler ölmesin dedik. Milletimizin birlik ve beraberliği çok sınandı.
Sürekli istismar mekanizmaları çalıştı. Süreç birçok kez provoke edildi. Çok
şükür ki, her seferinde aziz milletimizin kardeşlik duygusu galip geldi.
Sayın Başkan, değerli üyeler;
çözüm süreci pek çok fayda getirmiştir. Sürecin olumlu etkilerinden birisi,
akan kanın yaklaşık on dokuz aydır durması yani vatandaşımızın daha güvenli ve
daha huzurlu bir ülkede yaşamaları olmuştur. Çözüm süreci sayesinde ülkemizin
özellikle doğu ve güneydoğusu on yıllardır özlenen normalleşme görüntülerine
kavuşmaya başlamıştır, bölge insanının şiddetin bitmesine dair iradesi
güçlenmiştir, ekonomik alanda da iyileşmeler hissedilmiştir. Çünkü terör,
ekonomik iyileşmenin ve ilerlemenin en büyük düşmanıdır. Ayrıca, şunu da
özellikle vurgulamak gerekir ki, iktidarımızın ve Türkiye siyasetinin iç ve dış
krizlerle en fazla karşılaştığı son bir yıl içinde dahi çözüm süreci kesintiye
uğramadan devam etmiştir. Bu da, toplumun sürecin siyasi istikrara etkilerini
görerek desteğini artırmasını sağlamıştır.
Değerli
arkadaşlar, görüşmekte olduğumuz tasarı, 2002 yılından beri ve özellikle
2009’da başlatılan Millî Birlik ve Kardeşlik Projesi’yle birlikte ivme kazanan,
Hükûmetimizin adım adım geliştirdiği demokratik vizyonun yeni bir aşamasıdır.
On iki yılda bunun altyapısı yapılmıştır. Milletimizin bu sorunu çözecek
iradeye ve güce sahip olduğu test edilmiş ve onaylanmıştır. Bugün gelinen
noktada, artan kamuoyu desteğiyle birlikte sürecin olgunlaştığı bir safhada
bulunmaktayız. Görüştüğümüz düzenlemenin amacının demokrasi yoluyla terörün
bitirilmesi ve toplumsal bütünleşmenin güçlendirilmesi olduğu iyice
anlaşılmalıdır. 
Doğrudan çözüm
sürecini referans alan bir çerçeve yasa tasarısı olup çözüm sürecine ilişkin
usul ve esasları düzenlemek ve hukuki altyapısını sağlamak amaçlanmaktadır.
Zira, başladığından beri çözüm sürecinin yasal bir dayanağının, teminatının
olmaması eleştiriliyor ve bir yasal güvenceye kavuşturulması hep isteniyordu.
İşte, çıkarılacak bu yasayla her şeyden önce bu talep karşılanmakta ve süreç
yasal bir teminat altına alınmaktadır. 
İkincisi, bu
yasa tasarısıyla Hükûmetimiz bir kez daha yükümlülük ve sorumluluk alıyor ama
bu kez çözümün adresi olarak Türkiye Büyük Millet Meclisi öne çıkıyor.
Hükûmetin yanı sıra, Meclisin de iradesi sürecin temel dayanağı hâline geliyor
yani artık millî iradenin tecelli ettiği Meclis devreye giriyor, devlet
politikası olarak süreci sahipleniyor ve çözüm sürecini yürütmek üzere Hükûmeti
yetkilendiriyor. 
Sayın Başkan,
değerli milletvekilleri; tasarıya göre, Hükûmetin çözüm süreci kapsamında
yürüteceği çalışmaların genel olarak şu şekilde olduğu görülmektedir: 
Terörün sona
erdirilmesi ve toplumsal bütünleşmenin güçlendirilmesine yönelik siyasi,
hukuki, sosyoekonomik, psikolojik, kültür, insan hakları, güvenlik ve
silahsızlandırma alanlarında ve bunlarla bağlantılı konularda atılabilecek
adımları belirleyecek. 
Gerekli
görülmesi hâlinde, yurt içindeki ve yurt dışındaki kişi, kurum ve kuruluşlarla
temas, diyalog, görüşme ve benzeri çalışmalar yapılmasına karar verecek; bu
çalışmaları gerçekleştirecek kişi, kurum ve kuruluşları görevlendirecek. 
Silah bırakan
örgüt mensuplarının eve dönüşleri ile sosyal yaşama katılımları ve uyumlarının
temini için gerekli tedbirleri alacak. 
Düzenleme
kapsamında yapılan çalışmalar ile alınan tedbirlere ilişkin kamuoyunun doğru ve
zamanında bilgilendirilmesini sağlayacak. 
Alınan
tedbirlere ilişkin uygulama sonuçlarını izleyecek, ilgili kurum ve kuruluşlar
arasında koordinasyonu sağlayacak. Gerekli mevzuat çalışmalarını yapacak. 
Çözüm sürecine
ilişkin yetki ve sekretarya konularını ise tasarının şu an üzerinde
görüşmelerini sürdürdüğümüz 3’üncü maddesi düzenlemektedir. Buna göre, çözüm
sürecine ilişkin gerekli kararları almaya yetkili olan Bakanlar Kuruludur.
Çözüm süreci kapsamında yapılan çalışmalara ilişkin koordinasyon ve sekretarya
hizmetleri ise Başbakanlığa bağlı Kamu Düzeni ve Güvenliği Müsteşarlığı
tarafından yürütülecektir. Ayrıca, düzenleme kapsamında veriler görevlerin
ilgili kamu kurum ve kuruluşlarınca ivedilikle yerine getirilmesi
gerekmektedir. Bu kanun kapsamında verilen görevleri yerine getiren kişilerin
hukuki, idari ve cezai sorumluluğu doğmayacağı da düzenlenmektedir. 
Değerli
arkadaşlar, bu kanun tasarısı, her şeyden önce, AK PARTİ iktidarının çözüm
noktasında ne kadar kararlı olduğunun açık bir göstergesi olarak görülmektedir.
Ayrıca, Türkiye'nin kendi meselesini kendi gücüyle çözebileceğine dair güçlü
bir irade beyanıdır. Milletimiz, kendi meselelerini çözebilecek kudrette ve
dirayettedir. Siyasi irade olarak, Hükûmetimiz ve millî iradenin tecelli ettiği
Meclisimiz, bundan böyle bu kudret ve dirayete öncülük edecektir.
Son olarak
şunları ifade etmek istiyorum ki, bugün, birlik ve beraberliğimizi milletimizin
tarihî sağduyusuyla beraber, şehitlerimizin ve gazilerimizin varlığına
borçluyuz. Eğer bu ülkede terör örgütünün çabalarına rağmen etnik bir çatışma
olmamışsa, bugün, üniter bir devlet olarak dünyada saygın bir noktada isek bu
konuda şehitlerimize ve gazilerimize şükran borçluyuz. Onların emaneti, onların
mirası, ülkemizin, milletimizin ve devletimizin birliği ve bütünlüğüdür. Bizim
yaptığımız, şehitlerimizin uğrunda seve seve canlarını feda ettiği bu toprakların,
birlik ve bütünlük içerisinde demokratik hak ve özgürlüklerin bütün
vatandaşlarımız tarafından tam olarak yaşanabildiği bir atmosferde huzura,
istikrara ve güvenliğe kavuşmasıdır. Şehitlerimizin ruhu, ülkede daha fazla
şehit düşmesiyle, daha fazla ölüm yaşanmasıyla, daha fazla ocağa ateş
düşmesiyle değil, tam tersine, ülkenin birlik ve bütünlük içerisinde huzur,
istikrar ve güvenliğe kavuşmasıyla ölümlerin, acının, gözyaşının durmasıyla şad
olacaktır.
Çözüm sürecinde,
başta, Başbakanımız Sayın Recep Tayyip Erdoğan olmak üzere, Başbakan
Yardımcımız Sayın Beşir Atalay, İçişleri Bakanımız Sayın Efkan Ala ve emeği
geçenlere teşekkürlerimi sunuyorum. 
Tasarısının
ülkemiz, milletimiz ve devletimiz için hayırlı ve uğurlu olmasını temenni
ediyorum. Neticeleri, inşallah, ülkemizin birliğine ve beraberliğine,
kardeşliğine ve huzuruna katkılar sağlayacaktır.
Hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Kavaklıoğlu.
Şimdi, şahıslar
adına konuşmalar bölümüne geçiyoruz.
Şahsı adına ilk
konuşmacı Sayın Tufan Köse, Çorum Milletvekili.
Buyurun. (CHP
sıralarından alkışlar)
TUFAN KÖSE
(Çorum) – Teşekkür ediyorum Sayın Başkan.
Sayın Başkan,
değerli milletvekilleri; öncelikle, böyle bir yasanın Türkiye Büyük Millet
Meclisinin bu haftaki gündeminde, 2014’teki gündeminde görüşülmesinden dolayı
Cumhuriyet Halk Partisi Grubu olarak memnuniyetimizi belirtmek istiyoruz.
İlk defa, böyle
bir tasarıyla -çerçeve yasa şeklinde de olsa- Türkiye Büyük Millet Meclisinde
bugüne kadar kapalı kapılar ardında yürütülen pazarlıkların bir yasal zemine
oturtulması sağlanmış gibi görünüyor. Ama yine, her zamanki gibi Adalet ve
Kalkınma Partisi iktidarının on iki yıllık iktidarı boyunca yaptığı
samimiyetsiz işlerden birinin daha bu yasayla birlikte görüşüldüğünü
düşünüyoruz. Öyle hükümler konulmuş ki ben bir hukukçu olarak bunları anlamakta
gerçekten zorluk çekiyorum. Örneğin denmiş ki: “Bu yasayla yapılan işlerde
hukuki, idari, cezai herhangi bir soruşturma açılamaz.” İşin aslı -bütün
hukukçular bilir- yasayla tanımlanan, yasayla yapılan görevlerin yapılmasından
dolayı ne gibi bir hukuki, cezai veya tazminat sorumluluğu olacak, idari
sorumluluk olacak, bunu anlamak mümkün değil. Bunun altında neler var, tabii,
sürecin devamı boyunca bunları hep beraber göreceğiz.
Tabii, böyle bir
yasanın Cumhurbaşkanlığı seçiminin hemen öncesindeki bir tarihte getirilmesi ve
Komisyona da Recep Tayyip Erdoğan’ın, Başbakanın Cumhurbaşkanlığı adaylığını
açıkladığı gün getirilmesi sizlerce de herhâlde manidardır diye düşünüyorum,
yani manidardır.
Yine bir seçim
hesabı var; bütün seçimlerden önce, hatırlarsanız, nasıl oluyorsa görülmeyen
bir el terörü sonlandırıyordu, terör duruyordu, silahlar susuyordu ve
seçimlerden hemen sonra yeniden başlıyordu. Ne gibi pazarlıklar yapılıyor,
bunları bilmek mümkün değil.
2002 yılında
sıfır terörle bu memleketi teslim aldınız, sıfır terörle ve aradan on iki yıl
geçti, bu on iki yıl içerisinde binlerce masum insanımızı kaybettik, bugün bir
açılım süreciyle ilgili yasal düzenlemeyi getirebildiniz. Şimdi, bu binlerce
masum insanın aileleri, anneleri, babaları, eşleri, çocukları sizlere
sormayacak mı “On iki yıldır neredeydiniz siz kardeşim?” On iki yıldır
neredeydiniz? “Ancak olgunlaştı.” diyorlar. 
12 Eylülde darbe
yapılırken de terörü azdırmışlardı, terörü engellememişlerdi darbeye ortam
hazırlamak için, ancak darbe ortamı hazırlandı diye 12 Eylüle kadar göz
yummuşlardı; siz de mi göz yumdunuz bu çözüm sürecini bugüne kadar beklettiniz?
İnsanlarımız bunları merak ediyor. 
İnsanlarımız başka
şeyler de merak ediyor. İnsanlarımız diyor ki: “Bu açılım sürecinin sonunda
–tabii, hep kapalı kutu, belli değil ne olduğu- Abdullah Öcalan da acaba
bırakılacak mı?” Bunları da bilmek istiyor. Türkiye Büyük Millet Meclisi eğer
millî iradenin temsil edildiği en kutsal mekânsa burada bunlar da konuşulmalı,
şeffaf olunmalı. 
Türkiye
Cumhuriyeti’nde yaşayan insanların, Türk’ü, Kürt’ü, Laz’ı, Çerkez’i, Alevi’si,
Sünni’si, geleceklerini ipotek altına alacak angajmanlara girilmesin istiyor
insanlarımız. Biz de bunları istiyoruz.
Değerli
arkadaşlarım, AKP’nin on iki yıllık iktidarında ne kadar samimiyetsiz olduğunu,
hepimiz bizzat yaşayarak gördük. Bir “Roman açılımı” dediniz, “Roman açılımı”
dediniz, Romanları yurtlarından ettiniz, evlerinden ettiniz; bir “Alevi
açılımı” dediniz, bütün mitinglerde Alevileri yuhalattınız, bütün
mitinglerinizde Genel Başkanı yuhalattınız; şimdi de bir “Kürt açılımı”
diyorsunuz, diliyorum Kürtleri de yurtlarından etmezsiniz. 
Bizim,
Cumhuriyet Halk Partisi olarak talebimiz şudur: Üniter yapımızın bozulmasına
meydan vermeksizin, bölgede yaşayan Kürt vatandaşlarımızın taleplerine uygun,
onları bu memleketin onurlu, eşit haklara sahip birer yurttaşı olarak
yaşayacakları bir noktaya getirmektir. Biz kalıcı barış olsun istiyoruz, biz kalıcı
demokrasi olsun istiyoruz; demokrasi olmadan, basın özgürlüğü olmadan, insan
hakları olmadan, kadın erkek eşitliği olmadan da kalıcı bir barışın
sağlanamayacağını, Türkiye’de demokrasinin bir arpa boyu yol ilerleyemeyeceğini
düşünüyoruz. 
İlk düzenlemedir
bu. Şimdiden, kapalı kapılar ardında götürülen pazarlıkların bir an evvel
sonlandırılmasını ve geleceğimizi ipotek altına alacak herhangi bir angajmana
meydan verilmemesini diliyorum.
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim.
Şahsı adına
ikinci konuşmacı Sayın Osman Ören, Siirt Milletvekili. (AK PARTİ sıralarından
alkışlar)
OSMAN ÖREN
(Siirt) – Sayın Başkan, değerli milletvekilleri; 629 sıra sayılı Kanun
Tasarısı’nın 3’üncü maddesi üzerine söz almış bulunuyorum. Bu vesileyle yüce
heyetinizi saygıyla selamlıyorum.
Değerli
arkadaşlar, bilindiği üzere Kürt sorunu açısından Türkiye tarihinin dönüm
noktalarından birini yaşıyoruz. Kamuoyunda “çözüm süreci” ya da “barış süreci”
olarak bilinen yeni Türkiye’nin bu oldukça önemli sürecini daha sağlıklı
biçimde yürütebilmek, oluşabilecek komplikasyonlara karşı müdahale edebilmek ve
çözüm üretebilmek maksadıyla 6 maddelik çerçeve yasa tasarısı Meclise
sunulmuştur. Bu çerçeve yasa tasarısı barış sürecini yasal teminat altına
almayı amaçlamaktadır. Bu gelişme tarihî bir gelişmedir. Zira, cumhuriyet
tarihi boyunca hiçbir siyasal iktidar, ülkenin böylesine ciddi, hayati bir
meselesine dair böylesine kararlı bir tutum gösterememiş, siyasal alanda
böylesine riskli bir konuda inisiyatif alamamıştır. Bu adım, Hükûmetimizin
tavrını barıştan, insan haklarından, adaletin Türkiye Cumhuriyeti vatandaşı
olan herkese eşit biçimde uygulanmasından yana koyduğu ve bu yönde kararlı
davranabildiği için önemlidir, tarihsel niteliktedir. 
AK PARTİ
hükûmetleri döneminde Türkiye’de sosyal ve siyasal birçok alanda
demokratikleşme yönünde ciddi adımlar atıldı. Hepsi hiç şüphesiz çok önemli
adımlardı. Türkiye’nin önünü açan, Türkiye’ye çağ atlatan değişimlerdi. Ancak,
AK PARTİ hükûmetlerinin Kürt sorununun çözümüne yönelik attığı kararlı adımlar
Türkiye’nin çehresinin değişmesinde, devlet bürokrasisine yerleşmiş katı tavrın
kırılmasında oldukça önemli yere sahiptir. 
Sayın Başkan,
değerli milletvekilleri; bugün Kürt sorunu konusunda çözüme yönelik kendine ait
bir ajandası, programı, projesi olan ve bunu kararlılıkla her türlü
provokasyona, önlemeye rağmen uygulamaya çalışan bir iktidarın olması
Türkiye’nin geldiği seviyeyi göstermesi açısından dikkate değerdir. AK PARTİ
Hükûmetinin barış sürecinde attığı adımlar Türkiye'nin bu en önemli, en hayati
sorununun çözümüne yönelik kararlı bir tavır olmakla birlikte, devletin
vatandaşına yönelik yaklaşımının, bir başka deyişle paradigmasının değiştiğinin
de en büyük ispatıdır. Esasen bu paradigma değişikliğinden sonra Kürt meselesi
özü itibarıyla çözülmüş bulunuyor, geriye sadece teferruat kalıyor. Çünkü
meselenin özü, inkâr ve asimilasyondur ve bu inkâr ve asimilasyon kesinlikle
tarihe karışmıştır.
Bu arada, hiç
kimse yanlış bir zehaba kapılmasın. AK PARTİ inkâr ve asimilasyonu bitirdiyse
birilerinin zorlamasıyla değil, sadece kendi felsefesini, kendi parti
programını takip ederek bitirmiştir. Dolayısıyla, şu hakikat teslim edilmelidir
ki barış süreci bu topraklarda son birkaç yüzyılda vuku bulan en hayırlı iştir.
Siyasal bütün riskleri üstüne alan iktidar, bütün siyasal ikbal kaygılarını bir
kenara bırakarak insanı yaşatma, insanı en yüce değer olarak ele alma kaygısını
merkeze yerleştirmiştir. Sürece ilişkin farklı görüşlerin, farklı önerilerin
olması normaldir. Ancak, otuz yıllık acı dolu bir savaşa verilen şansın barışa
da verilmesi gerekmektedir. Toplumun çok farklı kesimlerinden büyük bir destek
alan iktidarımız barıştan yana tavır almıştır.
Biz inşallah bu
kadar uzun sürdürmeyeceğiz. Başka yerlerde yedi sekiz yıl süren barış
görüşmeleri, inşallah kısa zamanda bitecek. Yine de biz barış sürecinin her
daim bu kesimlerin provokasyonuna açık biçimde yürüyecek olduğunun bilincinde
olmalıyız.
Burada bize
düşen, barıştan yana, kardeşlikten yana saf tutmak ve sürecin başarıyla
tamamlanacağına dair inancımızı her daim canlı tutmaktır. Unutmayalım, neredeyse on dokuz aydır bu güzel ülkemizde
kan akmıyor, analar ağlamıyor, babaların ciğeri dağlanmıyor. Bunun farkında
olmamız ve bu güzelliğin bütün ülkede baki kalması, geliştirilmesi,
sürdürülmesi için herkesin sorumluluğu vardır. Ülkenin tamamında büyük bir
hüsnükabul görmüş olan çözüm sürecine sırf iktidara muhalefet etmek adına karşı
çıkanlar, emin olun, bu milletin kendisine, umutlarına, istikbaline muhalefet
etmiş olmaktadırlar. Milletimiz ise her şeyi en iyi şekilde görüp takdir
etmektedir.
Otuz yıldır bu
işin acısını çekmiş olan memleketim Siirt'te konuştuğumuz 3 dille, hasret
olduğumuz ve geç bulduğumuz huzur ve kardeşlik ortamını kutlamak istiyorum.
Allah….(*)
Hayırlı olsun,
daim olsun. Rabb’ime bugünleri de gösterdiği için şükürler olsun.
Hepinizi
yürekten saygılarımla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Ören.
Şimdi soru-cevap
işlemini yapacağız on dakika süre içinde. Beş dakika sisteme giren
milletvekillerine söz vereceğim, geri kalan beş dakikada Sayın Bakan sorulan
sorulara cevaplarını vermeye çalışacak.
Sayın
Canalioğlu, buyurun.
MEHMET VOLKAN
CANALİOĞLU (Trabzon) – Teşekkür ederim Sayın Başkan.
Sayın Bakanım,
Trabzon Büyükşehir Belediye Başkanı Orhan Fevzi Gümrükçüoğlu, Trabzon
Yıldızlıgüven Hastanesi Yönetim Kurulu Başkanı Hasan Güven’e -yüzde 15 hisse
karşılığı toplam 2 milyon 800 bin TL olmak üzere- 4 adet 700 bin TL’lik adına
çek düzenletmiştir. 3’üncü çek ödenmemiş ve buna karşılık haciz işlemi
uygulanınca konu yerel ve ulusal basına düşmüştür. Bu kapsamda, yaptığı yazılı
açıklamada Orhan Fevzi Gümrükçüoğlu hisseleri aldığını ifade etmiştir. Bu
durumda, aldığı ifade edilen bu hisselere mal bildirim beyannamesinde yer
verilmemiştir. Buna karşılık soruyorum: Büyükşehir Belediye Başkanının ticari
işlere karışmasını etik buluyor musunuz?
İki: Yerel ve
ulusal basına yansıyan bu konuların araştırılması, incelenmesi ve
soruşturulması işlemine başlanmak üzere müfettiş görevlendirilmesi yapılmış
mıdır?
Teşekkür
ediyorum.
BAŞKAN – Sayın
Doğru…
REŞAT DOĞRU
(Tokat) – Teşekkür ederim Sayın Başkan.
Hakkâri ve diğer
bazı illerde her gün illegal olaylar olduğu basında yer alıyor. Bugün
itibarıyla o bölgelerde kapalı yol var mıdır? Hakkâri’de her gün eylem
yapıldığı ve devletin gücünün yetmediği doğru mudur?
İkinci sorum:
Terörle Mücadele Kanunu önümüzdeki günlerde kaldırılacak mıdır?
Üçüncü sorum da:
Kısmi de olsa doğrudan veya dolaylı olarak önümüzdeki zaman diliminde bir genel
af düşünüyor musunuz? 
Teşekkür ederim.
BAŞKAN – Sayın
Dilek Akagün Yılmaz…
DİLEK AKAGÜN
YILMAZ (Uşak) – Teşekkür ederim Sayın Başkan.
Sayın Başkan,
Cumhuriyet Halk Partisi Parti Meclisinin Mayıs 2013 tarihli kararında Türkiye
Cumhuriyeti’ne karşı her türlü terör ve şiddet eyleminden vazgeçtiğini ve
silahlarını yetkili kurumlara teslim edeceklerini beyan etmediği sürece
herhangi bir çözüm anlayışının içinde olamayacağı belirtildiği gibi, aynı
zamanda, çözüm arayışının Öcalan ve Kandil tarafından yönetilmesine izin
verilmeyeceği ve bu çözüm arayışının hukuk devleti ilke ve kurallarına uygun
olacağı belirtilmektedir. Oysaki, görüştüğümüz bu yasa tasarısının özellikle
Türkiye Büyük Millet Meclisinin yetkisini Bakanlar Kuruluna devretmesi, aynı
zamanda, örtülü af niteliğinde bazı düzenlemeler getirmesi nedeniyle bu yasa
tasarısına “hayır” diyeceğimi ifade etmek istiyorum. 
Bir de Sayın Bakana doğrudan
doğruya bir soru sormak istiyorum…
(Mikrofon otomatik cihaz
tarafından kapatıldı) 
BAŞKAN – Teşekkür ederim.
Sayın Tanal...
MAHMUT TANAL (İstanbul) –
Teşekkür ederim Sayın Başkan.
Sayın Bakan, Türkiye'de AKP'nin
en fazla oy aldığı il Şanlıurfa ilidir. Ancak, Şanlıurfa ilinde her gün
sürekli, muntazam bir şekilde, aksatılmadan altı saat elektrik kesilmektedir.
Halk bu konuda, Şanlıurfa’da her gün altı saat elektriğin kesilmesinden dolayı
mağdurdur. Şanlıurfalılar size bu oyu verdi, siz Urfalıları mağdur etmek için
mi iktidara geldiniz? Şanlıurfalılar bu mağduriyetin giderilmesini istiyor.
Günde altı saat elektriğin kesilmesi yaşam hakkının bir ihlalidir. Elektrik
kesintisi, aynı zamanda, insan hakkının da bir ihlalidir. Biz burada
demokratikleşme paketini konuşurken Urfalıların -orada günde altı saat
elektriğin kesilmesinden dolayı mağdur olarak- insan hakları ihlal edilmektedir.
Onun için, Şanlıurfalıların bu hak ihlalini ne zaman gidereceksiniz?
Teşekkür ederim.
BAŞKAN – Sayın Erdoğan…
MEHMET ERDOĞAN (Muğla) – Teşekkür
ediyorum Sayın Başkan.
Dün, Sayın Enerji Bakanı bir
açıklama yaptı. Bu açıklama bizim şimdiye kadar defalarca gündeme getirdiğimiz
ama Hükûmetin inkâr ettiği konuları içermekteydi. Şu anda başta Şırnak olmak
üzere, doğu ve güneydoğu illerinde kayıp kaçak oranı nedir? Bu kayıp kaçak
enerji bedelini kimden, nasıl tahsil ediyorsunuz? Şu anda elektrik parasını
ödemediği için kaç abonenin elektriği kesiktir? Bunun Türkiye'de illere göre
dağılımı nedir?
Teşekkür ediyorum.
BAŞKAN – Sayın Yeniçeri, kırk
saniyeniz var.
ÖZCAN YENİÇERİ (Ankara) – Bana
gelince hep böyle oluyor Sayın Başkan. 
BAŞKAN – Geç giriyorsunuz sisteme,
ne yapabilirim?
Buyurun.
ÖZCAN YENİÇERİ (Ankara) – Çok
kaliteli bir zamanda giriyorum ama böyle oluyor.
Şimdi, iki gün önce, Türkiye'nin
çeşitli üniversitelerinden 21 üniversite öğrencisinin dağa çıktığı ve bu
öğrencilerin “Türkiye halklarının demokratik talepleri bağlamında gerilla
saflarına katılmayı ahlaki, vicdani ve devrimci bir görev olarak buluyoruz.”
diyerek dağa çıkma gerekçelerini açıkladığına yönelik bilgi var. Bu bilgiler
doğru mu? Politikalarınız, eğer bunlar doğruysa, dağdan inmeyi değil de dağa
dönmeyi mi teşvik ediyor? “Çözüm süreci” denilen zaman içinde kaç tane korucu
öldürüldü? Irak’ta bağımsız bir Kürt devletini tanıyacak mısınız?
BAŞKAN – Teşekkür ederim Sayın
Yeniçeri.
Kırk saniyeniz vardı ama yine
sorunuzu sordunuz, anlaşıldı.
Sayın Bakan, buyurun.
Süreniz beş dakika.
BAŞBAKAN YARDIMCISI BEŞİR ATALAY
(Kırıkkale) – Teşekkür ederim Sayın Başkan.
Sayın Canalioğlu’nun Trabzon
Belediye Başkanıyla ilgili sorduğu sorunun doğrusu detayını öğrenmemiz lazım.
Bir soruşturma var mı, onu da İçişleri Bakanlığımızdan sormamız lazım. Yani,
buradaki olayı -samimiyetle- bilmiyorum. Onun için o konuda bir açıklama
yapamıyorum.
Sayın Doğru’nun “Şu anda kapalı
yol var mı?” sorusunun cevabı: Dün de ifade ettim değerli milletvekillerimiz,
Türkiye'nin bütün yolları açık -bölgeyle ilgili de- istediğiniz her köye,
bırakın şehirleri, her yere ulaşılabilir. Şu anda Türkiye en huzurlu
dönemlerinden birini yaşıyor. Ondan onu açıkça ifade etmek istiyorum doğrusu.
Terörle Mücadele Kanunu konusu şu
anda hemen gündemimizde yok. Ama, burada şunu ifade edeyim: Biliyorsunuz
2005’te Türk Ceza Kanunu yeniden yapılırken Terörle Mücadele Kanunu’ndaki
maddelerin neredeyse tamamı oraya da paralel maddeler olarak konulmuş oldu.
Doğrusu, benim kendi tespitim, bunu daha önce de söyledim, şu anda hem Terörle
Mücadele Kanunu var hem Türk Ceza Kanunu var yani Terörle Mücadele Kanunu’nun
şu anda kaldırılmasında fazla bir kayıp da olmuyor. Ama, şu anda onu
düşünmüyoruz, çözüm sürecinin aldığı mesafe içinde düşünülebilecek bir konudur
diye değerlendiriyorum. Şu anda “af” diye bir şey gündemimizde yok yani “örtülü
af” diye bir şey bu yasada yok ama bu yasada ne var? Farklı çalışmalar
yapılabilir, eve dönüşlerle ilgili çalışmalar yapılabilir, yeni yasal
düzenlemeler olabilir. Onlar Meclise gelecektir, onlar önümüzdeki süreçte
yapılacak çalışmalar içinde gündeme gelecek hususlar. Şu anda bu yasanın içinde
asla ne örtülü af var...
Bir de dün
söylendi, kanun hükmünde kararname ihdası gibi bir şey söylendi, bu yasa onu da
getirmiyor, kanun hükmünde kararname ihdası yetkisi falan asla Bakanlar
Kuruluna vermiyor. Yeni bir yasal düzenleme olursa bu, Meclise gelecek. Bunu
burada açıkça ifade edeyim.
Doğrudur Sayın
Yılmaz yani hukukun içinde, bizim mümkün olduğunca bütün tasarruflarımızda onu
çok önemli görüyoruz. Türkiye'nin demokratikleşmesi ve hukuk devleti olması,
her şeyin hukukun içinde olması ve işte bu getirdiğimiz yasa da yine bunlardan
birisi.
Burada Sayın
Tanal’ın ve Sayın Erdoğan’ın enerjiyle ilgili açıklamalarına... Zaten Sayın
Tanal’ınki sorudan çok bir açıklamaydı, Sayın Erdoğan’ın da yani bunların
miktarı vesaire... Bunları Enerji Bakanlığımızdan alarak size sunmamız
gerekiyor. Yani şu anda enerjiyle ilgili kesintileri, hepimiz biliyoruz neden
olduğunu ama yani bunların miktarı vesaire doğrusu benim de çok direkt
ilgilendiğim bir alan değil, onun için size daha fazla açıklama yapamayacağım. 
Sayın
Yeniçeri’nin öğrenci grubu ve açıklaması, o konu, tabii, bilemiyorum bir haber
olarak bir yerde geçti herhâlde, benim şu anda önümde olan bir bilgi değil,
onun için bir şey diyemiyorum.
Herhâlde sorulan
sorular bu kadardı Sayın Başkan, şöyle baktığımda.
BAŞKAN – Evet.
BAŞBAKAN
YARDIMCISI BEŞİR ATALAY (Kırıkkale) – Ama şunu tekrar ifade edeyim, madem
burada bir yarım dakika var: Türkiye Büyük Millet Meclisinde, Türkiye
Cumhuriyeti’nin Meclisinde her şeyin sorulması, konuşulması, tartışılması
gerçekten bir kazanımdır ve ben bundan çok memnun oluyorum. Bunu tekrar, bu
vesileyle ifade etmek istiyorum.
Teşekkür
ediyorum Sayın Başkan.
MAHMUT TANAL (İstanbul)
– Sayın Başkan…
OKTAY VURAL
(İzmir) – Sayın Başkan…
BAŞKAN –
Teşekkür ederim Sayın Bakan.
Sayın Vural, söz
mü istemiştiniz?
OKTAY VURAL
(İzmir) – Evet Sayın Başkanım.
BAŞKAN –
Buyurun.
V.- AÇIKLAMALAR(Devam)
3.- İzmir Milletvekili Oktay Vural’ın, Ülkü Ocakları
Eğitim ve Kültür Vakfı’nın Irak’taki Türkmenlere gönderdikleri yardımların
ulaştırılması konusunda Hükûmetin AFAD ve Kızılayı harekete geçirmesi
gerektiğine ilişkin açıklaması
OKTAY VURAL
(İzmir) – Sayın Başkan, daha önce burada ifade etmiştim ama Sayın Bakanın görev
alanına girdiği için… Hamiyetperver milletimizce Türkmeneli’de, Türkmenlere
yönelik, IŞİD’in saldırıları karşısında evsiz, yurtsuz, aç kalan Türkmenlere
yardım amacıyla bir yardım kampanyası düzenlenmişti. Ülkü Ocakları Vakfı…
BAŞKAN – Evet,
söylemiştiniz.
OKTAY VURAL
(İzmir) – Evet bunu dile getirmiştim.
AFAD ve Kızılay
bu yardımların…
Sayın Bakan
dinlerse… Onlarla ilgili tabii.
BAŞKAN – Sayın
Bakanım, lütfen…
OKTAY VURAL
(İzmir) – AFAD ve Kızılayın, bu yardımların Türkmenlere ulaştırılması konusunda
“Yardımcı olacağız.” demelerine rağmen, yardım tırları Habur’da bekletiliyor,
“Bundan sonra siz ne yaparsanız yapın, biz yardımcı olamayız.” deniyor. Ayrıca,
Habur’da birtakım teröristler, gelmek suretiyle, bu yardımları oraya götüren
tır şoförlerini tehdit ediyorlar, “Öldürülürsünüz.” diyorlar. Dolayısıyla, bu
yardım tırlarının Türkmenlere ulaştırılması konusunu, Hükûmetin AFAD ve
Kızılayı harekete geçirmesi konusunu Sayın Bakan da buradayken Hükûmetin
bilgilerine arz ediyorum, ilgilenmelerini istirham ediyorum.
Teşekkür ederim.
BAŞKAN –
Teşekkür ederim.
Sayın Tanal,
buyurun.
MAHMUT TANAL
(İstanbul) – Teşekkür ediyorum Sayın Başkan.
Ben Sayın
Bakanımıza dedim ki: Şanlıurfa’da günde altı saat elektrik kesilmekte, halk
orada mağdur, bu mağduriyet ne zaman giderilecektir? Bu sorunun cevabını
beklerken beni küçük düşürerek -yani, “Açıklama yaptı, soru soramadı.”
Şeklinde- itibarsızlaştırma yönünde bir açıklama yaptı. Bu sataşmadan dolayı
mümkünse söz istiyorum Sayın Başkan.
BAŞKAN – Sayın Tanal,
burada bir sataşma, bir itibarsızlaştırma eylemi görmedim.
MAHMUT TANAL
(İstanbul) – Ama bu bir soruydu, bir açıklama değildi. Günde altı saat elektrik
kesiliyor...
BAŞKAN – Sayın
Tanal, tutanakları getirteceğim, ona göre işlem yapacağım. 
Sayın Bakan,
siz, Sayın Vural’ın sözleri üzerine bir açıklama yapmak istediğinizi
belirttiniz. 
Buyurun. 
4.- Başbakan Yardımcısı Beşir Atalay’ın, İzmir
Milletvekili Oktay Vural’ın yaptığı açıklamasındaki bazı ifadelerine ilişkin
açıklaması
BAŞBAKAN
YARDIMCISI BEŞİR ATALAY (Kırıkkale) – Değerli arkadaşlar, bildiğiniz gibi,
Irak’taki olaylar üzerine yani hem Musul’dan kaçan, ayrılan büyük bir nüfus,
daha sonra da Türkmenlerin yaşadığı Telafer’den ayrılan bir nüfus, ikisi için
de Türkiye olarak biz çok ciddi yardım ettik. Ben bizzat AFAD Başkanını
gönderdim. Bizzat AFAD Başkanı gitti ve Telafer’den ayrılan Türkmenler için
özel bir kamp oluşturuldu, yardımlarımız da oraya gidiyor. Şu anda
söylediğiniz, tırların geçici olarak orada bir sorunu var mı, bilmiyorum ama
-yani AFAD- oraya sürekli, sadece Telafer için değil, Musul’dan kaçanlar için
de, ayrılanlar için de en ciddi yardımı gönderiyoruz. Ama, ben tekrar bakayım
şu anda. Yani, eğer o manada bir sorun varsa AFAD’ı arayayım, bilgi alayım,
sizlere tekrar bilgi sunayım.
Sayın Tanal’a da
ben “Soru soramıyor.” demedim, “Sorudan çok açıklama.” dedim yani bunda hiçbir
şey yok, olumsuz bir şey kastetmedim...
MAHMUT TANAL
(İstanbul) – Soru şu: Şanlıurfa’da ne zaman giderilecek mağduriyet Sayın
Başkan?
BAŞBAKAN
YARDIMCISI BEŞİR ATALAY (Kırıkkale) – Bilemiyorum, onu ben bilemiyorum. Enerji
Bakanımız da burada yok. Soru kabul ediyorum ama bilemiyorum yani enerjiyle
ilgili cevap veremedim. Bağışlarsanız...
Teşekkür ederim.
BAŞKAN –
Teşekkür ederim. 
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER(Devam)
A) Kanun Tasarı ve Teklifleri(Devam)
3.- Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı ve İçişleri Komisyonu Raporu (1/941) (S.
Sayısı: 629) (Devam)

BAŞKAN - Madde
üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan
629 sıra sayılı kanun tasarısı’nın 3 üncü maddesinin 2 inci fıkrasında yer alan
"Kamu Düzeni ve Güvenliği Müsteşarlığı" ibaresinin "barış
sürecinin tesisi ve buna yönelik ilkelerin hayata geçirilmesi hususunda
yapılacak iş ve işlemlerin koordinasyonu ve yürütmesini gerçekleştirmek üzere
teşkil edilecek olan 'Toplumsal Barış ve Müzakere Bakanlığı'" şeklinde
değiştirilmesini arz ve teklif ederiz.
 Altan Tan  Pervin
Buldan Nazmi Gür
 Diyarbakır  Iğdır
 Van
 Faysal Sarıyıldız Sırrı
Süreyya Önder İdris Baluken
 Şırnak İstanbul Bingöl

Türkiye Büyük Millet Meclisi Başkanlığına
1/941 Esas
Numaralı Kanun Tasarısı’nın 3’üncü maddesinin tasarı metninden çıkarılmasını
arz ve teklif ederiz.
 Oktay Vural Seyfettin
Yılmaz  Mehmet Erdoğan
 İzmir  Adana
 Muğla
 Yusuf Halaçoğlu  Zühal
Topcu  Alim Işık 
 Kayseri  Ankara
 Kütahya
 Kemalettin Yılmaz  Ahmet
Duran Bulut  Özcan Yeniçeri 
 Afyonkarahisar  Balıkesir
 Ankara
 Reşat Doğru 
 Tokat
BAŞKAN –
Okunan son önergeye Komisyon katılıyor mu?
İÇİŞLERİ
KOMİSYONU SÖZCÜSÜ MEHMET ALTAY (Uşak) – Katılmıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN –
Önerge üzerinde Tokat Milletvekili Sayın Reşat Doğru konuşacak.
Buyurun.
(MHP sıralarından alkışlar) 
REŞAT DOĞRU
(Tokat) – Teşekkür ederim Sayın Başkan.
629 sıra sayılı
Terörün Sona Erdirilmesi ve Toplumsal Bütünleşmenin Güçlendirilmesine Dair
Kanun Tasarısı’nın 3’üncü maddesi üzerine vermiş olduğumuz önergeyle ilgili söz
almış bulunuyorum. Yüce Meclisi saygıyla selamlıyorum.
Adı güzel ama
içeriği ve arka planı, amacı tam bir teslimiyet olan kanunu maalesef
görüşüyoruz. 
Saygıdeğer
milletvekilleri, bu kanun tasarısının Oslo görüşmeleri, çözüm süreci, Kandil ve
İmralı’yla resmî görüşmelerden sonra Türkiye Büyük Millet Meclisinin gündemine
geldiği açık ve sarihtir. 2002 senesinde neredeyse bitme noktasına gelen terör
ve istekleri AKP iktidarıyla beraber yeniden yükselmeye başlamış, açılımlar adı
altında günümüze gelmiştir. Gelinen bu durumu vatan, millet düşmanları ellerini
ovuşturarak izlemektedir. Bu süreçte bebek katilinin, bölücülerin, hainlerin
aldıkları mesafeler çok büyük ama çok büyük olmuştur. Şimdi de açılımlar, barış
süreci adı altında yeni kanun tasarıları gündemimize getiriliyor. Özerkliğin
altyapısını oluşturacak düzenlemeler zaten Mecliste kanunlaştırılmıştı. Yeni
getirilen kanun tasarısıyla dağdaki ve hapisteki eşkıyaların, teröristlerin
artık şehre daha rahat inmesi, artık bölgede kontrolü tamamen ele geçirirmesi
öngörülüyor yani kahraman Türk askerinin karşısında yenilen, yok olma aşamasına
gelen terör örgütü yeni mesafeler alarak Türk devletini bölmeye doğru süratli
bir şekilde gidiyor. 
Getirilen bu kanun
esasında Anayasa’mıza tamamen aykırıdır. Türk devletinin bütünlüğü sarsılmakta,
devletin kurucu unsur ideolojisi yok edilmektedir. Bu fiilî duruma ve öncesine
herkesin karşı çıkması, kabul etmemesi gerekir. Bunların başında da, Türkiye
Büyük Millet Meclisinde milletvekili olunca yemin eden bütün milletvekilleri
gelmelidir. Milletvekili yemininde devletin varlığı ve bağımsızlığını, vatanın
ve milletin bölünmez bütünlüğünü, milletin kayıtsız ve şartsız egemenliğini
koruyacağımıza dair yemin ediyoruz. Hâl böyle olunca, yemine bakılınca devletin
varlığı bu kanunla kalmıyor, bölünme süreci başlıyor, milletin kayıtsız ve
şartsız egemenliği kaybediliyor, Anayasa yok ediliyor, Atatürk ilke ve
inkılapları yok ediliyor, yani yaptığımız yemindeki her şey yok ediliyor, biz
de de maalesef sorumluluk kalıyor. Pekâlâ, biz sorumluluğumuzun farkında mıyız?
Ettiğimiz yemini tutuyor muyuz? Bu tür kanunlardan sonra Mecliste yazılı olan,
arkamızda bulunan “Hâkimiyet kayıtsız şartsız milletindir.”, Atatürk’ün sözü de
tahmin ediyorum ki önümüzdeki zaman diliminde kaldırılacaktır.
Bu kanun
tasarısı Meclisten geçerse PKK’ya artık “terör örgütü” diyemeyeceksiniz.
Terörü, kanunsuzluğu teşvik eden kanunla karşı karşıya kalacağız. Elinde
silahla bekleyen teröristler kaba kuvvetle ülkemizi esir alacaklar ve onların
istediği kanunu çıkartmış olacağız. Bu doğru mudur? Hâlbuki bölgemizde çok
önemli gelişmeler olmaktadır. Sınırımızda Kürdistan kurulmaktadır, Kerkük,
Musul Türklerden arındırılmaktadır, Irak 3 parçaya bölünmektedir, Türklere katliamlar
yapılmaktadır, sıra da ülkemizin bölünmesine gelmektedir. Sizlere soruyorum:
Yaptığımız yemine ne zaman sahip çıkacağız, “Hayır, dur. “diyeceğiz? 
Durum çok
vahimdir. PKK çözüm süreciyle Türkiye Cumhuriyeti devletinin kanunlarının hepsi
yok edilmektedir ve enteresandır, Türkiye çözülmektedir. Bakınız, şu anda PKK
bazı bölgelerde vergi toplamaktadır, çocukları zorla kaçırmaktadır, asker
toplamaktadır, “Asayişi kontrol ediyorum.” diyerek yolları kesmektedir, kimlik
sormaktadır, bazı yerlerde mahkemeler kurmakta, yargılama yapmaktadır. Pekâlâ,
bütün bunların hepsi sizce ne demektir? Bu bir devlet kurulması değil midir,
Türkiye Cumhuriyeti devletinin egemenliğinin parçalanması, devletinin
parçalanması değil midir? Herkesin aklını başına alması gerekmez mi saygıdeğer
milletvekilleri?
Yüce Türk
milleti Adalet ve Kalkınma Partisine 2002’den itibaren çok büyük yetki
vermiştir, “Ülkemizin bölünmesinin zeminini hazırlayan “PKK’yı legalleştir,
Kürdistan devletinin kurulmasını sağla.” mı demiştir?
Bölgemizde son zamanlarda yeni
gelişmeler oluyor ve beraberinde de İsrail “Ben Kürdistan’ı tanırım.” diyor.
“Kürdistan” tabirini de, tanımayı da AKP yetkilileri de maalesef kullanıyorlar.

Buradan sesleniyoruz: Bugüne
gelinmesindeki sorumlular mutlaka hesap verecektir. Kim bu vatana ihanet
etmişse mutlaka hesap verecektir. Tarih hiçbir zaman onları affetmemiştir,
bundan sonraki dilimde de affetmeyecektir diyor, yüce Meclisi saygıyla
selamlıyorum. (MHP sıralarından alkışlar) 
BAŞKAN – Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 629 sıra sayılı kanun tasarısının 3 üncü maddesinin 2 inci fıkrasında yer
alan "Kamu Düzeni ve Güvenliği Müsteşarlığı" ibaresinin "barış
sürecinin tesisi ve buna yönelik ilkelerin hayata geçirilmesi hususunda
yapılacak iş ve işlemlerin koordinasyonu ve yürütmesini gerçekleştirmek üzere
teşkil edilecek olan 'Toplumsal Barış ve Müzakere Bakanlığı'" şeklinde
değiştirilmesini arz ve teklif ederiz.
 
Nazmi Gür (Van) ve arkadaşları 
BAŞKAN –
Komisyon önergeye katılıyor mu? 
İÇİŞLERİ
KOMİSYONU SÖZCÜSÜ MEHMET ALTAY (Uşak) – Katılmıyoruz Sayın Başkanım.
BAŞKAN –
Hükûmet?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz.
BAŞKAN – Önerge
üzerinde Sayın Altan Tan konuşacak. (HDP sıralarından alkışlar)
ALTAN TAN
(Diyarbakır) – Sayın Başkan, sayın milletvekilleri; Türkiye’nin son otuz
yılının en önemli meselesinin, Kürt meselesinin çözümüyle ilgili bir adımın
başlangıcındayız. Hükûmet başından itibaren bunun çok önemli bir adım olduğunu
söylüyor, biz de destekliyoruz ama içeriğinin zayıflığını, tavrının ve tarzının
ürkekliğini, konu başlığının, kanun taslağının yanlışlığını, bunların hepsini
dile getirdik.
Şimdi, bizim şu
an vermiş olduğumuz bu önergede, 3’üncü maddenin (2)’nci fıkrasında yer alan
“Kamu Düzeni ve Güvenliği Müsteşarlığı” ibaresini “barış sürecinin tesisi ve
buna yönelik ilkelerin hayata geçirilmesi hususunda yapılacak iş ve işlemlerin
koordinasyonu ve yürütmesini gerçekleştirmek üzere teşkil edilecek olan
‘Toplumsal Barış ve Müzakere Bakanlığı’” şeklinde değiştiren bir teklifimiz
var. Peki, niye böyle bir teklifte bulunuyoruz? 
Değerli arkadaşlar,
birincisi, bu Kamu Düzeni ve Güvenliği Müsteşarlığının bugüne kadar ne iş
yaptığını anlayabilmiş değilim. Yani Türkiye Cumhuriyeti’nin İçişleri Bakanlığı
Müsteşarlığı var, Emniyet Genel Müdürlüğü var, Emniyet İstihbarat Daire
Başkanlığı var, Terörle Mücadele Dairesi var bunun içerisinde, ayrıca yine
Millî İstihbarat Müsteşarlığı var, askeriye bünyesi içerisinde, Genelkurmay
içerisinde askerî istihbarat var, Dışişleri Bakanlığı bünyesinde Dışişleri
istihbaratı var. Peki bu Kamu Düzeni ve Güvenliği Müsteşarlığına niye ihtiyaç
duyuldu? Ne iş yapar? Bugüne kadar neler yaptı? Ortaya nasıl bir sonuç geldi,
sonuç koydu? Nasıl bir çalışma portföyü var? Şahsen ben bilebilmiş değilim. 
Değerli
arkadaşlar, Türkiye’de daha ikincil derecedeki -yani “eften püften” demek
istemiyorum saygımdan dolayı- birçok konuyla, kurumla ilgili bakanlıklar
kuruldu. Bu bakanlıkların adını sayarak da bunları tahfif etmek istemiyorum,
basite almak istemiyorum ama Türkiye’nin en önemli meselesinin, otuz yıllık,
kırk yıllık bir meselesinin ve 50 bin insanın canına mal olmuş, büyük bir millî
gelir kaybına sebebiyet vermiş bir meselesinin çözümünü şu an kim yürütüyor,
nasıl yürütüyor, bir kurum ve kuruluş ortada yok. Bu düzenlenmeye çalışılıyor,
doğru bir adım ama bunu da, tekrar -biraz evvel altını çizmeye çalıştığım gibi-
işlevi, konumu, kadrosu, yaptıkları ve yapacakları belli olmayan bir
müsteşarlığa devretmek veya oraya havale etmek de yine konuyu hafife almaktır.
Değerli
arkadaşlar, bugün, bu otuz yıllık, kırk yıllık, büyük yaralara yol açan, büyük
toplumsal acılar yaşatan Kürt meselesinin çözülmemesinden dolayı onlarca,
yüzlerce, binlerce hadisenin çözümünden daha acil, daha önemli ve daha üzerinde
dikkatle duracağımız başka hangi mevzu olabilir? Yani Başbakanın sık sık dile
getirdiği yollar mı, köprüler mi, barajlar mı, tüneller mi, hangisi? Bugün
Türkiye’nin bu meseleden daha önemli bir meselesi yoktur değerli arkadaşlar.
Onun için, bu mevzuyla alakalı acilen, münhasıran, müstakil, özel, hususi, buna
has bir bakanlığın kurulması gerekir, siyasal iradenin, siyasal muhatabın net
olarak ortada olması gerekir diyoruz ve işte, onun içindir ki bu değişiklik
önergesini teklif ediyoruz. Bu mesele bir Karayolları Genel Müdürlüğü gibi veya
Tapu ve Kadastro Genel Müdürlüğü gibi bir genel müdürlükle, bir müsteşarlıkla,
bir bürokratik birimle götürülebilecek bir mesele değildir arkadaşlar. 
Israrla
söylüyoruz; 
1) Bugün için
Türkiye’nin en önemli meselesidir. 
2) Bu öneme
uygun bir hassasiyetle üzerinde durulması gerekir. 
3) Siyasal bir
muhatap, en az bakanlık düzeyinde bir müzakere ve çözüm heyeti makamının
oluşturulması gerekir. 
4) Bütün bu
müzakerelerin ve diyalogların da şeffaf bir şekilde Meclisin önünde ve
siyasilerle siyasetin içerisinde yürütülmesi gerekir. 
Hepinizi
saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Tan. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sayın
milletvekilleri, tasarının 3’üncü maddesinin oylamasının açık oylama şeklinde
yapılmasına dair bir önerge vardır, önergeyi okutup imza sahiplerini
arayacağım: 
TBMM Başkanlığına
629 Sıra Sayılı
kanun tasarısının 3. maddesinin oylamasının açık oylama şeklinde yapılmasını
arz ve teklif ederiz.
BAŞKAN - Mehmet
Erdoğan, Muğla? Burada.
Faruk Bal, Konya?
Burada.
Yusuf Halaçoğlu,
Kayseri? Burada.
Mustafa Erdem,
Ankara? Burada.
Seyfettin
Yılmaz, Adana? Burada.
Kemalettin
Yılmaz, Afyonkarahisar? Burada.
Reşat Doğru,
Tokat? Burada.
Özcan Yeniçeri,
Ankara? Burada.
Cemalettin
Şimşek, Samsun? Burada.
Bülent Belen,
Tekirdağ? Burada.
Ahmet Duran
Bulut, Balıkesir? Burada.
Ali Öz, Mersin?
Burada.
Alim Işık,
Kütahya? Burada.
Münir Kutluata,
Sakarya? Burada.
Mustafa Kalaycı,
Konya? Burada.
Ahmet Kenan
Tanrıkulu, İzmir? Burada.
Bahattin Şeker,
Bilecik? Burada. 
Murat
Başesgioğlu, İstanbul? Burada.
Celal Adan,
İstanbul? Burada.
Ali Uzunırmak,
Aydın? Burada.
Zühal Topcu,
Ankara? Burada.
Oylama için iki
dakika süre veriyorum ve süreyi başlatıyorum.
(Elektronik
cihazla oylamaya başlandı)
BAŞKAN – Bu
arada Sayın Tanal, tutanağı getirttim. İddia ettiğiniz cümle şöyle: “Zaten
Sayın Tanal’ın sorudan çok bir açıklamaydı.” Cümle budur. Burada bir sataşma
nedeni görmüyorum, onu da belirteyim.
Teşekkür ederim.
OKTAY VURAL
(İzmir) – Ama işlem bitsin ondan sonra efendim.
MAHMUT TANAL
(İstanbul) – Sayın Başkan, devam ederseniz aşağıda ne diyor: “Elektrik
kesintisi direkt beni ilgilendiren bir konu değil.” Bakanlığı nasıl
ilgilendirmez halkın elektriğinin kesilmesi?
BAŞKAN - Siz
sataşma olarak mı algılıyorsunuz bunu?
MAHMUT TANAL (İstanbul)
– Tabii.
BAŞKAN - Sayın
Tanal, teşekkür ederim.
(Elektronik
cihazla oylamaya devam edildi)
BAŞKAN – 629
sıra sayılı Kanun Tasarısı’nın 3’üncü maddesinin açık oylama sonucu:
“Kullanılan oy
sayısı  : 209
Kabul 
: 182
Ret 
: 27 (x)
 Kâtip Üye 
Kâtip Üye
 Fehmi Küpçü  Muharrem
Işık
 Bolu 
Erzincan” 
Madde kabul
edilmiştir.
On dakika ara
veriyorum.
Kapanma Saati:
17.02
DÖRDÜNCÜ OTURUM
Açılma Saati: 17.15
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Fehmi KÜPÇÜ (Bolu) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 114’üncü Birleşiminin Dördüncü
Oturumunu açıyorum.
629 sıra sayılı
Kanun Tasarısı’nın görüşmelerine devam edeceğiz.
Komisyon burada.
Hükûmet burada.
3’üncü madde
kabul edilmişti, şimdi 4’üncü maddeyi okutuyorum:
MADDE 4- (1) Bu Kanun kapsamında
verilen görevler, ilgili kamu kurum ve kuruluşlarınca ivedilikle yerine
getirilir.
(2) Bu Kanun kapsamında verilen
görevleri yerine getiren kişilerin hukuki, idari veya cezai sorumluluğu doğmaz.
BAŞKAN -
Cumhuriyet Halk Partisi Grubu adına Ankara Milletvekili Sayın Levent Gök
konuşacak. (CHP sıralarından alkışlar)
CHP GRUBU ADINA
LEVENT GÖK (Ankara) – Sayın Başkan, değerli milletvekilleri; görüşmekte
olduğumuz 629 sayılı Kanun Tasarısı’nın 4’üncü maddesi üzerinde söz aldım.
Hepinizi sevgiyle, saygıyla selamlıyorum. 
Bu getirilen
kanun tasarısının en sorunlu maddelerinden bir tanesi bu değerli arkadaşlarım.
Dün Başbakan Yardımcımızı izlerken gerçekten kulaklarıma inanamadım. “Bu kanun
kapsamında verilen görevleri yerine getiren kişilerin hukuki, idari veya cezai
sorumluluğu doğmaz.” maddesini açıklarken, Adalet Bakanlığı görevlilerine,
yüksek yargı mensuplarına, hâkimlere, hukukçulara danışarak bu maddenin bu kapsama
alındığını ve sorun doğurmayacağını ifade etti. Sayın Bakan, umarım bu madde bu
şekliyle kalmaz; umuyor ve diliyorum ki verilecek önergelerle bu değiştirilir
ve hududu, şümulü belli, sınırlandırılmış bir madde olarak karşımıza gelir.
Eğer bu madde bu şekliyle burada kalırsa -bırakın siz Türkiye’nin en saygın
hukukçularına danıştınız, Adalet Bakanına danıştınız, yargı mensuplarına
danıştınız- hukuk fakültesinin birinci sınıfına giden bir öğrenci açar
Anayasa’yı ve size bu maddenin Anayasa’nın pek çok maddesine aykırı olduğunu
anlatır. Eğer bu madde bu şekilde kalır ve değiştirilmezse Anayasa
Mahkemesinden döner değerli milletvekilleri, çünkü bu maddeyle siz bir hukuki,
cezai ve idari sorumsuzluk getiriyorsunuz kişi ya da kimselere. Bunu kaldırmak
gerekiyor. Neden kaldırmak gerekiyor? Bu, bu şekilde kaldığı zaman
Anayasa’mızın 2’nci maddesi çiğnenmiş olur, çünkü Anayasa’mızın 2’nci maddesi
Türkiye Cumhuriyeti’nin sosyal bir hukuk devleti olduğunu ifade eder. Yine
Anayasa’mızın 5’inci maddesi, 10’uncu maddesi herkesin kanun önünde eşit
olduğunu, hiç kimseye imtiyaz tanınamayacağını emreder. Anayasa’mızın 40’ıncı
maddesi, Anayasa’yla tanınmış hakları ve hürriyetleri ihlal edilen herkesin
yetkili makamlara başvurma hakkını getirmiştir ve yine Anayasa’mızın 125’inci
maddesi “İdarenin her türlü eylem ve işlemlerine karşı yargı yolu açıktır.”
demek suretiyle bu konudaki tarifleri yapmıştır. 
Sayın Bakan,
umuyor ve diliyorum ki -bu konuşmalardan sonra bizlerin de belki katkısı
olabilir ama- bu madde bu şekilde kanun metninde kalmamalıdır, hukuk devleti
ilkesine aykırıdır. Biz ülkemizin en önemli sorunu olan Kürt sorununda, terör
sorununda eğer ortaklaşa çözümler üreteceksek bunları hukuk içinde kalarak
yapacağız. Hukuku öteleyerek demokrasiyi, insan haklarını getirmemiz söz konusu
değildir. Hukuku koruduğumuz zaman demokrasi olur, demokrasi ve hukuk iç içe
ayrılmaz bir parçadır. 
Değerli
milletvekilleri, biz bundan birkaç yıl önce, Mecliste bulunan bazı sayın
milletvekilleriyle beraber, yurtdışındaki bu çatışma ortamlarının sona
erdirilmesine ilişkin bazı görüşleri almak üzere İngiltere’ye IRA sorununu
izlemeye gittik, arkadaşlarımızın bir kısmı burada. Bu konuda İngiltere’de
barış sürecini yürüten ve Tony Blair’in başdanışmanlığını yapan Jonathan Powell
bizlere aynen şunları söyledi: “Bu konular, yani bu çatışma ortamlarını sona
erdirmek bisiklete binmeye benzer. Bisiklete bindiğiniz andan itibaren pedal
çevirmelisiniz ki düşmemelisiniz.” Sayın Bakan, siz bisiklete birkaç defa
bindiniz ve pedalı çevirmedikten sonra düştünüz.
Şimdi, bizim
isteğimiz, bisiklete bineceksek, ortaklaşa, herkes elini taşın altına koyarak,
bir sorumluluk duygusu içerisinde binmelidir çünkü sizin bisikletin pedalını ne
zaman çevireceğiniz, ne zaman çevirmeyeceğiniz belli değil. Ama böylesi önemli bir
konuda eğer ortak bir mutabakat kurarsak Cumhuriyet Halk Partisi olarak biliniz
ki, biz de o pedalı çeviririz. Ben bu maddenin, özellikle bu hâlde kalmamasını
AKP sözcülerine ve özellikle Bakanım, sizlere iletmeyi bir görev sayıyorum. 
Bu çerçevede, değerli
milletvekilleri, Cumhuriyet Halk Partisi olarak biz bu konuda çok önemli
yasalara, tekliflere, araştırma önergelerine imza atmış bir parti olarak,
Türkiye Cumhuriyeti’nin bir din, mezhep, ırk ve kafatası cumhuriyeti
olmadığının bilincindeyiz. Türkiye etnik köken açısından çoğulcu bir yapıya
sahiptir. Dolayısıyla, cumhuriyetimizin temel özelliği onun bir siyasal bilinç
cumhuriyeti olmasından kaynaklanır. Cumhuriyet Kurtuluş Savaşı süresince bu
anlayışla Anadolu’da yaşanan ve değişik etnik kökenden gelen herkesin ortak
katkısı ve eşit ağırlığıyla kurulmuştur. Bu zengin mozaiğin unsurlarından
birini ya da birkaçını yok sayan anlayış ve politikalar gerçeklere uymaz ve
kabul edilemez. Bu gerçeğin inkârına dayalı, tek bir ırkı ön plana çıkaran,
çareyi ırksal anlayışta bulan, herhangi bir etnik karakterden ve mezhep
anlayışından mucize bekleyen tahlil, ideoloji ve politikalar çağdaş
olmayacakları gibi çözüm de getirmezler. 
Türkiye'nin
kültür zenginliğini, toplumdaki çeşitliliği, farklı ana dillerin varlığını,
ülke bütünlüğünün önünde bir siyasal engel olarak görmek ve buna göre politika
oluşturmak yanlıştır. Yanlış olmanın yanında cumhuriyetin kuruluş sürecindeki
tarihî gerçeklere, cumhuriyeti kuran siyasal kadroların arzu ve isteklerinin
ötesinde bir değerlendirmedir. Bölgede yaşanan sorunlara demokrasi içinde çözüm
arama yerine olağanüstü kurallar sürekli olarak konulduğu için konunun
sosyolojik, kültürel, toplumsal ve ekonomik boyutları sürekli olarak ihmal
edilmiştir. Demokrasinin doğal gereksinimi olan düzenlemeleri bir lütuf, bir
özveri, bir zamanlama şeklinde görme anlayışı yanlıştır. 
Sayın Başkan,
değerli milletvekilleri; Cumhuriyet Halk Partisi olarak temel siyasal
tercihimizin başında ulusal bütünlük gelmektedir. Ulusal sınırlar içinde
yaşayan insanların farklı etnik kökenden gelmeleri, farklı kültürel, mezhepsel,
dinsel özellik taşımaları bir arada yaşamaya engel değildir, yüzyıllarca da
olmamıştır. Bu farklılıkları kabul etmemek, görmezlikten gelmek, hazmetmemek
yalnızca gerçeklere aykırı olmakla kalmaz, aynı zamanda ulus olarak, ülke
olarak çağdaş bütünlük içinde çağdaşlaşmaya engel bir yol teşkil eder. CHP
olarak ulusal bütünlüğü demokrasinin, kalkınmanın, yurt içi barışın ve bölge
barışının temel unsuru olarak görüyoruz. Ulusal sınırlar içinde yaşayan
insanlarımızın dil, din, mezhep ve etnik farklılıklar taşıması ulusal bütünlüğe
engel değildir. Bu farklılıkları kaldırma girişimleri bir devlet politikası
olamaz. Bu farklılıkları ortadan kaldıracak, zora dayalı, baskıya dayalı bir
etnik yapının, bir mezhebin, bir dinsel inancın çıkarına dayalı politikalar
uygulamaya koyma girişimleri ülke bütününde derin bunalımlara yol açar.
Toplumdaki farklılıkların herhangi birisi üzerine devlet politikası
oluşturulamaz. Yıllardır, yüzyıllardır insanlarımız bu ilkel yaklaşımları
reddetmiş ve barış içinde bir arada yaşamışlardır.
Sayın Başkan,
değerli milletvekilleri; cumhuriyet bu farklılıklar üzerine inşa edilmiştir. Bu
amaçla laikliği değişik mezhep ve din farklılıklarının korunmasının, bir arada
ve barış içinde yaşamanın güvencesi olarak görüyoruz. Yurttaşlığı da hiç
kimsenin etnik kökenine, diline, kültürüne bakmadan, onları birey olarak
ayırmadan bir arada görmenin siyasal yorumu, toplumsal yorumu olarak
değerlendirmek istiyoruz. 
Sayın Başkan,
değerli milletvekilleri; bu topraklar üzerinde yaşayan hiçbir etnik grup
diğerine düşman olmadığı gibi -suçlamanın da ötesinde- bir arada yaşayan ve
birliği oluşturan bir parça olarak yüzyıllardan beri Anadolu’da
yaşamaktadırlar. Cumhuriyet Halk Partisinin politikasında devlet, toplumdaki
etnik farklılaşma ile mezhep farklarıyla ilgilenmez, öyle bir farklılaşmada
taraf tutmaz, bütün yurttaşları cumhuriyetin eşit, haklı bir üyesi olarak
görür. Devlet, toplumun çağdaş değerler sistemine ulaşması için genel siyasal
düzenlemeleri yapar. Çağdaş, katılımcı, demokratik, geçerli ve işleyecek
bütünleşmenin gereği budur. Bunun dışındaki politikalar zorlamadır, yapaydır. 
Sayın Başkan,
değerli milletvekilleri; ulusal bütünlüğümüzün içinde dar, sığ, geçmişin
olumsuz değerlerine sahip anlayışları terk ederek, etnik ayrımcılık amacına
dönük düzenlemelere, ideolojilere karşı durarak ortak insanlığa giden yolu
toplum olarak bulmak durumundayız. Cumhuriyet Halk Partisi olarak ülke
sorunlarının, bölge sorunlarının bilincindeyiz. Bütün bu sorunları halka güven
vererek ve halka güvenerek, ülke bütünlüğü içinde çözeceğimize inanıyoruz.
Temel siyasi tercihlerimizden biri de demokrasidir. Demokrasi ve az önce ifade
ettiğim çerçeve karşısında Cumhuriyet Halk Partisi, doğu sorunu, Kürt sorunu,
güneydoğu sorunu, ne denirse denilsin, ülkemizin kanayan sorunu üzerinde çözüm
üretmeye devam edecektir. 
Bu duygu ve
düşüncelerle hepinizi sevgiyle, saygıyla selamlıyorum. (CHP ve MHP sıralarından
alkışlar)
BAŞKAN –
Teşekkür ederim Sayın Gök.
Halkların
Demokratik Partisi Grubu adına Mersin Milletvekili Sayın Ertuğrul Kürkcü
konuşacak. (HDP sıralarından alkışlar) 
HDP GRUBU ADINA
ERTUĞRUL KÜRKCÜ (Mersin) – Sayın Başkan, sevgili arkadaşlar; bu 4’üncü maddeyle
ilgili, partimiz adına söz aldım. 
Tasarının tamamı
hakkında partimiz adına yapılan konuşmaları dinlediniz. Bunlara katılıyorum.
Öyledir. Zamanı daha verimli kullanmak için, münhasıran, özellikle bu madde
üzerine konuşacağım. Tabii ki genel kaygılarımızı da ifade edeceğim. 
Kanunun, ben,
felsefede totoloji denilen şeye denk düştüğünü düşünüyorum. Zaten öyle olan
şeyin öyle olduğunu söylemek yani: “Kanun kapsamında verilen görevler ilgili
kamu kurum ve kuruluşlarınca ivedilikle yerine getirilir.” Zaten “İvedilikle
yerine getirilmez” diye bir kanun olabilir mi? Olamayacağına göre, bu maddenin
1’inci fıkrası tamamen lüzumsuzdur. İkincisi ise “Bu Kanun kapsamında verilen
görevleri yerine getiren kişilerin hukuki, idari veya cezai sorumluluğu
doğmaz.” şeklindedir. Eğer kanun kanunsa, Anayasa’ya uygunsa zaten verilen
görevler yerine getirildiğinde bir ceza sorumluluğu doğmaz. Ama belli ki bu,
devlet içerisinde ve AKP içerisinde sürmekte olan gerilim bir çeşit meydan
muhaberesi kapsamında düşünüldüğü için, yargıyı kuşatan bu ikilik içerisinde
düşünüldüğü için, herhangi bir savcı herhangi bir biçimde her hangi bir devlet
memurunu sorguya çekmeye teşebbüs bile edemesin diye düşünülmüş. 
Ancak, tabii,
her zaman olduğu gibi, bu kapsam eksik ve kanunun çokça dilinden düşürmediği
“süreç” kavramıyla çelişkili. Çünkü “süreç” dediğiniz şey, oluş ve yok oluş
arasındaki ilişkidir, bağlamdır. Bir şey vardır yok olur, yerine başka bir şey
geçer, o yok olur yerine başka bir şey geçer. Yani bu ilanihaye devam eden bir
durum değil, bir durumdan bir başkasına geçiştir. Böyle olabilmesi için de yani
savaştan barışa geçilebilmesi için de savaş güçleri ile barış güçleri arasında
bir karşılıklılık kurmak ve barış güçlerine kuvvet kazandırmak
olabilir bu yasanın amacı. Ancak, burada gördüğümüze göre sadece ve sadece
devlet görevlilerine kuvvet kazandırmak üzerinedir. Ben, doğrusu, bunun, adı
geçen “çözüm” ve “barış” kavramlarıyla çelişkili bir yaklaşım olduğunu söylemek
isterim. Ancak bununla birlikte –biz bir değişiklik önergesi de vereceğiz-
yasaya karşı oy kullanmayacağımızı, yasa için olumlu oy kullanacağımızı
biliyorsunuz, bunu söyledik. 
Bunun biricik
sebebi şudur: Baştan sona adıyla, içeriğiyle, kapsamıyla, kelimelendirilişiyle
problemli olan bu yasaya “evet” oyu verecek olmamızın biricik nedeni, nihayet
çözüm sürecine bir parlamenter onay üretme ihtiyacının ortaya çıkmış olması,
Parlamentodaki bütün partilerin ve güçlerin görüşüne açık hâle gelmesi, ister
istemez bu yasa Parlamentodan çıktığı için parlamenter denetim yetkisini hep
birlikte kullanmamıza imkân vermeye başlayabileceğinden ötürüdür. O nedenle,
biz bütün bu mülahazalarımıza rağmen, değişiklik önergemizle birlikte olumlu oy
kullanacağız. Ancak bu hâliyle bu maddenin mutlaka değişmesi gerekir.
Değişmediği takdirde sürece sivil toplumdan, kamusal alandan katılacak olan
bütün yurttaşlarımızın devlet memurlarına nispetle çok daha az bir korumaya
sahip olarak sürece katılacakları ortaya çıkacaktır.
Basit bir örnek:
Ben eğer sıradan bir yurttaş olsam, milletvekili dokunulmazlığım olmasa,
süregitmekte olan çözüm süreci bakımından benimle aynı kanaatleri paylaşmayan
bir savcının karşısında milletvekillerinin kullandığı söylemi ve icraatı
uygulamaya başlayacak olsam, onu koruyacak olan, devlet görevlilerini koruyacak
olan yasa beni korumayacaktır. Dolayısıyla, toplumun bu çözüm sürecine katılma
yollarının hiçbir şekilde açılmadığı, iki yanlı, diyalektik bir süreç olmaktan
bunun çıktığı, bir devlet tatbikatından başka bir şey olmadığı, olamayacağı
sonucuna varacağız. O yüzden, bu hâliyle bu maddenin mutlaka değiştirilmesi
gerekir.
Ben bir bütün
olarak bu yasaya karşı çıkan vekillerimize de şunu sormak isterim: Niçin bundan
daha iyi bir yasayı ortaya koymak, niçin bundan daha tutarlı bir barış
projesini ortaya koymak, niçin bundan daha tutarlı bir yol ve yordam ortaya
koymak bakımından bu kadar cimrisiniz? Niçin çatışmanın devamından başka bir
anlama gelmeyecek daimî bir inkâr hâlinde bulunuş size değerli geliyor?
Ben anlıyorum ve
kabul ediyorum söylenenlerin bir bölümünü. Örneğin, şehit ailelerinin bu
süreçte ne dediklerinin bilinmesi ve onların duyarlılıklarının da göze alınması
gerektiği apaçık bir hakikattir, bir bedahettir; bunun tersini düşünmek mümkün
olamaz fakat şunu da sormak istiyorum: Ya yaşayan şehitler ne olacak? Bakın,
Türkiye’de, kaba bir hesaplamayla, bu çatışmanın başladığı günden 2013’e,
çatışmasızlık ilanına kadar 6 milyon civarında 20 yaşındaki genç bölgede
askerlik yaptı, çatışma bölgesinde. Bu gençlerin hepsi şu ya da bu şekilde bir
ruhsal travma geçirdiler. Sevgili arkadaşım Nadire Mater’in “Mehmedin kitabı”
başlıklı söyleşiler dizisi, bu çatışma sürecinden geçmiş erlerin yaşadıklarıyla
dopdoludur ve hepsinin anlattığı şey, ailelerinin anlattığı şey şudur: Askere
sağlam giden çocukların hepsi geriye travma sonrası stres bozukluğundan
muzdarip olarak dönmüşlerdir. Bunun halk arasındaki adını… Üstelik bu halk buna
bir de ad koymuştur “deli kan” diye. Askerden dönen gençlerin huzursuzlukları,
sürekli olarak şiddete eğilim göstermeleri ve günümüzde pek çok ağır şiddet
vakalarının arkasında -hemen hemen hepsinde- askerliğini bölgede yapmış
gençlerin çıkmış olmasının şaşırtıcı olmaması gerekir. 
O nedenle şehitlerin arkasından
ağlamak amenna fakat bu çocuklar eğer şimdi yaşamıyor olsalardı, bir kurşun
tesadüfen yanlarındaki arkadaşlarına değil de onlara çarpmış olsaydı birer
şehit olacaklardı. Şimdi ülkemiz bu yaşayan şehitlerle doludur ve hepsi son
derece ağır bir biçimde bu savaşın yükünü çekmektedirler. Ne teklif
edilmektedir onların bu çatışma sonrası stres bozukluğundan, travma sonrası
stres bozukluğundan kurtulmaları için? Hemen hemen hiçbir şey.
Bu önerinin
Cumhurbaşkanlığı seçimlerinden hemen önce getirilmesinde kasıt arayan
arkadaşlarımız var. Ben kasıt aramaya gerek yok diyorum, kasıt aynen budur
fakat siyasette bundan daha meşru bir şey yoktur. Buna itirazı olan arkadaşlarımızın
çok daha mükemmel bir öneriyle Cumhurbaşkanlığı seçimi öncesinde gelmeleri
gerekirdi. Cumhurbaşkanı adaylarının herkesten önce -diğer Cumhurbaşkanı
adaylarına bırakmaksızın- barışı, çözümü, eşit yurttaşlığı dile getiren bir
teklifin sözcüsü olmalarını istememiz gerekirdi, bunu beklememiz gerekirdi.
Dolayısıyla, bu yasanın sorunu, bir çatışmayı çözme dinamiğini başlatmaya niyet
etmiş olması değil, bunu çok geç ve çok az yapıyor olmasıdır. 
Adalet ve
Kalkınma Partisi, aslında Türk devletçiliğinin bütün özelliklerini, bütün
olumsuz özelliklerini üzerinde taşımaktadır. Türk devletçiliğinin temel
karakteristiği şudur: Toplumun, yönetilenlerin taleplerini karşıla ama çok geç
ve çok az karşıla. Bunun prensibi de budur, çok geçtir, çok azdır. Fakat hiçten
fazla olduğu için, Parlamenter denetime kapı açtığı için biz bu yasanın tamamı
hakkında olumlu bir tutuma sahibiz. 
Cumhuriyet Halk
Partisinin de süregelen tutumunu değiştirerek bu yasanın gerçekleşmesine engel
olmama yolunu seçmiş olmasını da önemli görüyoruz.
Ben, Milliyetçi
Hareket Partisi milletvekillerinin de aslında bu tartışmalardan bir sonuç
çıkartmış olacaklarını tahmin ediyorum. Çünkü siyaseten şöyle bir şey olamaz:
Meclisin üç partisi bir yerde, bir partiyse mutlak olarak onların karşısında,
memleketi ortadan yaran bir soruna dair pozisyon alıyor olamaz. Bu, geçmişte
kalmış olan eski argümanların yeni duruma uymamasından doğan bir çatışkıdır ve
belli bir vadede bunun çözüleceği de tabiidir. Ben, MHP’nin de bu çözüm
sürecinin bir parçası olmaya gayret edeceğini düşünüyorum. Çünkü onların temsil
ettikleri kitleler içerisinde de bu çatışmanın mağdurları binlercedir.
Bu maddeye bu
hâliyle olumlu oy vermek mümkün değildir ama bir değişiklik tasarısında
birleşmek mümkündür. 
Hepinizi sevgi
ve saygıyla selamlıyorum. (HDP sıralarından alkışlar)
BAŞKAN –
Teşekkür ederim.
FARUK BAL
(Konya) – Sayın Başkan, sayın hatip konuşmasında Milliyetçi Hareket Partisinin
ismini de zikrederek sataşmada bulunmuştur. Ona cevap ve grup adına da
önergemiz hakkında birleştirerek cevap vermek istiyorum.
BAŞKAN – Yalnız
Sayın Bal, ben sayın konuşmacıyı çok ciddi bir şekilde dinledim. Son derece
yapıcı konuştu yani sataşmaya mahal verici hiçbir cümle kullanmadı...
FARUK BAL
(Konya) – Sayın Başkan, Milliyetçi Hareket Partisinin parti politikalarını, bir
muhalif partinin milletvekili…
BAŞKAN – Bir
müsaade eder misiniz. Benim anlamadığım bir şey var, ben hiç konuşamıyorum
neden bu böyle? Benim bitmedi ki cümlem.
FARUK BAL
(Konya) – Buyurun konuşun, ondan sonra da beni dinleyin.
BAŞKAN – Teşekkür
ederim izin verdiğiniz için.
Son derece
yapıcı bir dille konuştu. Her iki partiyi de Cumhuriyet Halk Partisine de
Milliyetçi Hareket Partisine de çözüm süreciyle ilgili tutumlarında önerilerde
bulundu. Notları da aldım. Sataşmadan dolayı…
FARUK BAL
(Konya) – Notlarınızın içinde “gerici”, “eski söylemlerle” ifadesi de var mı
Sayın Başkan?
BAŞKAN – Sadece
“Cimri davranıyorsunuz.” dedi.
FARUK BAL
(Konya) – “Cimri” lafı da var mı Sayın Başkan?
BAŞKAN – Bu bir
metafordur ama.
FARUK BAL
(Konya) – Varsa cevap hakkım doğmuştur, bunu siz takdir edebilirsiniz.
BAŞKAN – Zaten
size söz vereceğim on dakika, grubunuz adına konuşacaksınız. Konuşmacı o
“cimri” lafıyla bir metafor gerçekleştirdi Sayın Bal.
FARUK BAL
(Konya) – Bir de ben gerçekleştireyim o metaforu.
BAŞKAN – Tamam,
şimdi söz vereceğim size, siz de bir metafor yaparsınız.
Milliyetçi
Hareket Partisi Grubu adına Konya Milletvekili Sayın Faruk Bal konuşacak.
Buyurun. (MHP
sıralarından alkışlar)
MHP GRUBU ADINA
FARUK BAL (Konya) – Sayın Başkan, değerli milletvekilleri; hepinizi saygıyla
selamlıyorum.
Milliyetçi
Hareket Partisi, siyasi fikirlerinin kökünü tarihî gerçeklerden alarak önündeki
yüz yıla, bin yıla ışık tutacak şekilde gerçekleştirir. “Bin yıllık kardeşlik
hukuku” lafını telaffuz eden ve Türk siyasi hayatına yerleştiren Milliyetçi
Hareket Partisi, şimdi 3 tane siyasi partinin “Yüz yıllık sorun nasıl çözülür?”
diye farklı gerekçelerle destek verdiği bu kanunla ilgili olmak üzere temelde
farklı düşünmektedir. Farklı düşünmemizin sebebi hikmeti şudur: Bu bir terör
meselesidir, bu bir etnik sorun değildir. Bu bir terör meselesidir, etnik sorun
hâline getirilmesi ise yüz yıllık bir hesabın ürünüdür. Yüz yıl önce, bugün
küresel güç olarak BOP’u Türkiye'ye dayatan ülkeler, Wilson Prensipleri’yle
Birinci Dünya Savaşı’ndan sonra dağılmış Osmanlı İmparatorluğu toprakları
üzerinde paylaşım yapıyorlar. Evli evine gidiyor, köylü köyüne gidiyor, ortada
bir tek Türk milleti kalıyor evsiz, yurtsuz, ocaksız, vatansız, devletsiz.
İşte, Anadolu’da “Hattı müdafaa yoktur, sathı müdafaa vardır; o satıh bütün
vatandır.” sesi bu nedenle ortaya çıkmıştır, “Milletin geleceğine ancak
milletin kendisi karar verir.” sözü bu nedenle çıkmıştır; mandacılık bu nedenle
reddedilmiştir, himayecilik bu nedenle reddedilmiştir; Wilson Prensibi’nde,
Mudanya Mütarekesi’nde, Sevr Anlaşması’ndaki büyük Kürdistan ve büyük
Ermenistan bu nedenle reddedilmiştir. 
Şimdi, yüz yıl
geçti, devir değişti, o zamanki düveli muazzama oldu küresel güç; o zamanki
Wilson Prensipleri, Mudanya Mütarekesi, Sevr Anlaşması oldu BOP. Adalet ve
Kalkınma Partisinin Genel Başkanı da bu BOP’un Eş Başkanı. İşte Osmanlının
toprakları üzerindeki devletlerde ya sınırlar değişecek ya yönetimler değişecek
ya siyasi rejimler değişecektir çerçevesi içerisinde uygulamaya konan BOP
projesi, Libya’yı, Tunus’u, Mısır’ı, Suriye’yi, Irak’ı ne hâle getirdi ve
masada Türkiye. Bu kanun da Türkiye’nin etnik parçalara bölünmesi ve
Barzani’nin “Bağımsızlığımızı ilan edebiliriz.” lafına hemen İsrail’den “Evet,
tanıyabiliriz.” cevabının gelmesi, AKP Genel Başkan Yardımcısı Hüseyin Çelik’in
“Evet, tanıyabiliriz.” lafının gelmesi bunun işaretlerini vermektedir. 
Elbette ki
Türkiye Cumhuriyeti devletinin bütün vatandaşları eşittir, aralarındaki din,
dil, ırk farkı gözetmeksizin herkes bu vatanın, bu milletin eşit evladıdır. Hiç
kimse hiçbir nedenle hukuk önünde eşitsiz bir muameleye, haksız bir muameleye
tabi tutulamaz, mesele bundan ibarettir. Bireysel anlamlardaki farklı
kökenlerden, din, mezhep ve etnik bakımdan farklı kökenlerden gelen vatandaşlarımızın
evrensel hukukun kabul ettiği tüm özgürlük alanlarını sonuna kadar açıyoruz;
işte bu Milliyetçi Hareket Partisinin projesidir, bilmeyenler öğrensin. Ama,
hiçbir şart altında etnik kimliğe, inanç kimliğine dayalı olarak kolektif hak
verilemez; hiçbir şart altında “Hattı müdafaa yoktur, sathı müdafaa vardır; o
satıh bütün vatandır.” sözünden geri dönülemez; hiçbir şart altında “Milletin
iradesi milletin geleceğini tayin ve takdir edecek.” sözünden geri dönülemez
çünkü bu, Türkiye Cumhuriyeti devletinin kuruluş felsefesidir. Bu kanun bu
felsefeden ayrılarak yüz yıl önceki planın, projenin yüz yıl sonra ortaya
konulmasının hesabının görülmesi meselesidir.
Bundan on yıl önce, on iki yıl
önce AKP iktidara geldiğinde PKK terör örgütünün etkinliği sıfıra düşmüştü,
dağılma ve dağınıklık içerisindeydi. AKP’nin teslimiyetçi, tavizkâr
politikalarının neticesinde, bugün, PKK ne hâle gelmiştir.
Hikâye Oslo’da başlamamıştır,
daha öncesi de vardır ama Oslo’da başlayan teslimiyet sürecinde BOP Eş Başkanı
Sayın Başbakanın gönderdiği devlet görevlileri, Türkiye Cumhuriyeti devletinin
üniter yapısını, millet bütünlüğünü ve millî hâkimiyetini PKK terör örgütüyle
masada pazarlığa girişmiştir. Bu pazarlık devam etmiştir, şimdi huzura
gelmiştir.
İşte,
görüştüğümüz bu maddeyle de değerli milletvekilleri, bu görüşmeleri yapan yani
Oslo’yla başlayan süreçte “Analar ağlamasın.” sözü adı altında, bu “masum
dilek” adı altında “PKK dağdan inecek, yurt dışına çıkacak.” gibi bir
uydurmanın, bir kandırmacanın adı altında ortaya çıkan sonuç şudur: PKK, evet,
dağdan inmiştir; silahıyla beraber köye inmiştir, mezraya inmiştir, beldeye,
ilçeye, ile inmiştir. İndiği yerlerde PKK terör örgütü mensupları gece silahlı,
gündüz külahlıdır. Gece silahıyla tehdit etmekte, gündüz Türkiye Cumhuriyeti
devletinin vatandaşlarından PKK’ya “vergi” adı altında haraç toplamaktadır.
İşlenen bu suça karşı AKP Hükûmeti sessizdir, devletin organlarını
çalıştıramamaktadır. İşlenen bu suçun yanında ikinci vahim suç işleniyor.
“PKK’ya asker topluyorum.” adı altında Türkiye Cumhuriyeti devletinin
vatandaşlarının 15 ile 25 yaş arasındaki çocukları dağa kaldırılıyor, ikna
edilerek veya zorla veya tehditle. İşte, analar ağlıyor Diyarbakır
Belediyesinin önünde. “Analar ağlamasın.” denilirken nice ananın sessiz çığlıklarını
duymuyor Türkiye Büyük Millet Meclisi. Vergi toplayan, asker alan PKK, bu defa
asayiş kontrolü yapıyor. Devletin asayiş birimi olan jandarmanın 250 metre
ilerisinde terör örgütü kontrol noktası kuruyor. Asker görüyor, ses
çıkaramıyor. Niye? Elini kolunu bağladılar güvenlik güçlerinin. Validen izin
alacak, kaymakamdan izin alacak. Vali ve kaymakam talimatlı, izin vermiyor.
Karakola ateş açılıyor, cevap vermek için yetkisi yok ve asayiş kontrolü yapan,
vergi alan, askere alan PKK terör örgütü aynı zamanda mahkeme kuruyor.
Değerli
arkadaşlarım, vergiyi alan, adamı askere alan, mahkeme kuran, asayişi kontrol
eden bir organizmanın Anayasa hukukundaki adı “devlet”tir. İşte, AKP 2002’den
bugüne kadar getirdiği süreçle -fiilen adı konmamış- Güneydoğu Anadolu Bölgesi’nde
bazı il ve ilçelerde fiilî hâkimiyeti, devlet yetkisini kullanacak şekilde PKK
terör örgütüne teslim etmiştir. Bu kanun da, o PKK terör örgütüyle yapılacak
olan pazarlıkta Başbakanı, bakanları ve diğer devlet yetkililerini, güya
hukukun elinden kurtarmak için getirilmiş bir kanundur. Bu kanunun başka
kimseye bir faydası yoktur. 
Bu kanunun özü,
4’üncü maddenin (2)’nci fıkrasıdır. “Kuyruk kapıya sıkıştı, hukuk yakaya
yapıştı, buradan nasıl kurtuluruz?” Maddenin özü. Böyle, millî hâkimiyeti,
üniter devlet yapısını, Türkiye Cumhuriyeti devletinin kuruluş felsefesini
pazarlık mevzusu yapan, gafleti, dalaleti, ihaneti içeren fiiller, hukuki,
idari ve cezai bir müeyyideye tabi tutulamayacak. 
İstediğiniz
kadar bu maddeyi buraya koyun Sayın Bakan, hiçbir şart altında, Türkiye
Cumhuriyeti devleti var olduğu müddetçe, hukuk var ise bu Anayasa yürürlükte
ise bunun müeyyidesinden, cezasından asla, kata kurtulamayacaksınız.
İşte, Başbakan
da bundan kendini kurtarabilmek için Cumhurbaşkanlığına atıyor. Cumhurbaşkanlığına
gidince, güya vatana hıyanetten başka suçtan cezalandırılamayacak ama Başbakan,
Cumhurbaşkanlığı makamının ne olduğunu bilmiyor. Birinin, bildiği lisandan,
Allah rızası için Başbakana anlatması lazım. 
Anayasa diyor
ki: “Cumhurbaşkanı devletin başı, milletin başı, tarafsız, sorumsuz bir
makamdır.” Başbakan diyor ki: “Taraflı olacağım, sorumsuz olacağım, süreci de
devam ettireceğim, paralelle de mücadele edeceğim.” Paralel varsa işte paralel
yapı Güneydoğu Anadolu’da, gece silahlı, gündüz külahlı, hükmediyor, vergi
alıyor, asker alıyor. Dolayısıyla, değerli arkadaşlarım, bundan Başbakan
kurtulamaz, bundan geriye kalanlar da kurtulamayacak. Eğer bıçak kemiğe
dayandığında Türk milletinin ne gibi kudrete, iradeye sahip olduğunu
bilmeyenler varsa Kurtuluş Savaşı’na ilişkin onun yüksek iradesini bir kez daha
okumaya, bir kez daha anlamaya ve bir kez daha nasıl küllerden yeni bir devlet
kurulduğunu, bir devlet inşa edebilme gücüne sahip olduğunu idrak etsin.
Değerli
arkadaşlarım, bu mesele bu kadar vahimdir, bu kadar ciddidir ve önümüzdeki
kanun da onun ciddiyeti ve vahametine mukabil bu kadar…
(Mikrofon
otomatik cihaz tarafından kapatıldı)
FARUK BAL
(Devamla) – …millî, bağımsızlık ve üniter devlet yapısı, millet
bütünlüğü açısından vahşi hükümler ifade etmektedir. 
BAŞKAN –
Teşekkür ederim Sayın Bal.
FARUK BAL
(Devamla) – Bunu Adalet ve Kalkınma Partisinin vatanseverliğini ölçme gibi bir
durumda olamadığımız yüreklerine bir ses olsun diye, onların vicdanlarına bir
nefes olsun diye… (MHP sıralarından alkışlar)
BAŞKAN – Sayın
Bal, teşekkür ederim.
Konuşmaya
başlamadan önce “Ben de metafor yapacağım.” demiştiniz Sayın Bal, yaptınız,
kayıtlara geçti.
Teşekkür ederim.
Adalet ve
Kalkınma Partisi Grubu adına Sayın Mehmet Galip Ensarioğlu konuşacak,
Diyarbakır Milletvekili. (AK PARTİ sıralarından alkışlar)
AK PARTİ GRUBU
ADINA MEHMET GALİP ENSARİOĞLU (Diyarbakır) – Sayın Başkan, değerli
milletvekilleri; kanun tasarısının 4’üncü maddesinde söz almış bulunmaktayım.
Bu vesileyle yüce heyetinizi saygıyla selamlıyorum.
Türkiye, çok
önemli, bütün sorunların anası olarak görülen bir sorunu çözme yolunda önemli
mesafe katediyor, uzun yıllar boyunca devletimize ve milletimize hemen her
alanda çok büyük zararlar vermiş ve kangrenleşmiş bir problemi çözme cesaretini
gösteriyor. Hükûmet olarak ekonomik, siyasi ve hukuki bakımdan büyük
tahribatlara neden olan ama hepsinden önemlisi insani açıdan çok büyük acılar
yaşatan bir yarayı kapatmaya çalışıyoruz. Bilindiği gibi, son bir buçuk yıldır
bir çözüm süreci yürütüyoruz. Toplumun çok geniş kesimlerinden büyük destek
alan bu sürecin amacı açıktır: Akan kanı durdurmak, gözyaşlarını dindirmek ve
memleketimizde kalıcı bir huzur, barış ve istikrar ortamı yaratmak. Gaye budur
ve toplumumuz da bu açık gayeyi gördüğü için hem Hükûmetimizin hem de sürecin
arkasında durmaktadır.
Geride kalan bir
buçuk yıllık sürede önemli kazanımlar elde edilmiştir. Her şeyden önce,
evlatlarımız çatışmalarda hayatını kaybetmemiştir. Sorunları ve çözüm
olanaklarını serinkanlı bir şekilde tartışabildiğimiz demokratik bir zemin
oluşmuştur. Dünyada benzer sorunları yaşayan ülkelerin deneyimlerine
bakıldığında, bu tür süreçlerin benzer aşamalardan geçtiği görülmektedir. Bu
tür süreçlerde ilk aşamada görüşmelere start verilir. Barış süreci topluma
aktarılır ve toplumsallaştırılır. Devletin kurumları ve memurları gerekli
altyapı hazırlıklarını yapar. Eğer bu aşama başarıyla atlatılırsa ikinci
aşamada muhakkak bir yasal çerçeve oluşturulur. Bu çerçeve ulusal ve
uluslararası hukuk gözetilerek belirlenir. Yasal çerçeveyle birlikte, hem ilk
aşamada yapılmış olan işlemler hem bundan sonra süreç bağlamında yapılacak olan
işlemler hukuki teminata bağlanır. 
Sayın
milletvekilleri, bugün tartışmakta olduğumuz bu tasarı, çözüm sürecinde ikinci
aşamanın başlangıcını oluşturuyor. Tasarının yasalaşması hâlinde, şimdiye kadar
fiilî ve idari kararlarla yürütülmekte olan süreç hukuki bir zemin
kazanacaktır. Tasarı, malumunuz olduğu üzere, genel bir düzenlemeyle sürecin
her kademesinde yapılacak olanları hukuki teminata bağlayacak genel bir
perspektif içeriyor, hükûmete önemli görevler veriyor. Hükûmet, yurt içinde ve
dışında kişi ve gruplarla görüşme yapabilecek, silah bırakan örgüt
mensuplarının toplumla bütünleşmesi için gerekli tedbirleri alabilecek ve bu
sürecin nihayete ermesi için hukuki, ekonomik ve siyasi önlemlere
başvurabilecek. Tüm bu faaliyetler elbette Meclisin denetimi ve bilgisi altında
olacak. Yasa tasarısı, Meclisi sürecin merkezine oturtuyor. Meclisteki her
partimizi ve milletvekilimizi sürecin bir parçası hâline getiriyor, millet
iradesinin tecelligâhı olan Meclisi, milletin bu önemli sorununun çözüm adresi
hâline getiriyor. Dolayısıyla tasarı, bazı muhalif vekil arkadaşlarımızın iddia
ettiği gibi, Hükûmeti değil, aslında Meclisi, Meclis iradesini güçlü ve hâkim
kılıyor. 
Değerli
milletvekilleri, görüşmelerini yürütmekte görüşmelerini yürütmekte olduğumuz
tasarının en önemli maddelerinden biri tasarının 4’üncü maddesidir. Bu maddeye
göre süreçte görev alan kişiler hukuki, idari ve adli olarak
cezalandırılmayacaktır. Bu maddenin varlık nedeni, hukuki boşluk nedeniyle
sürece katkı sunmaktan kaçınanların kaygılarını gidermek ve sürecin içinde
türlü şekillerde görev ifa eden ve edecek olanların endişelerini ortadan
kaldırmaktır. Bu anlamda, şahsi endişeler yüzünden büyük toplumsal faydaların
ıskalanmasının önüne geçmek amaçlanmaktadır. 
Bu madde, süreç
içerisinde bulunan herkes için çok büyük önem taşımakla beraber, bilhassa kamu
görevlilerimiz için daha büyük önemi haizdir. Tasarı yasalaştığında süreç bir
devlet politikası olarak kabul edilecek, böylece devlet kurumları ve
görevlileri kendi alanlarında sürece katkı verecek, vazifelerini hukuki
güvenlik içerisinde yerine getirebileceklerdir. Şüphesiz, sürecin sağlam bir
şekilde ilerlemesi için bu süreçte görev yapacak herkese bu türden bir hukuki
korumanın sağlanması gerekir. 
Değerli
milletvekilleri, muhalefet partilerimizin en çok bu maddeye itiraz ettikleri
görülmektedir. Bazı muhalefet sözcüleri söz konusu maddenin hukuksuzluğa
davetiye çıkardığını, bu maddeye dayanılarak hukuksuz birçok işin
yapılabileceğini ama bu hukuksuzlukların hesabının sorulamayacağını
söylemektedirler. Bu anlamda, sıkça gündeme gelen “Yeni Yeşiller ortaya
çıkacak.”, “Faili meçhuller yaşanacak.” Bu iddialar, maalesef talihsiz ve
gerçekten uzak iddialardır. Bir taraftan, bin bir siyasi riske rağmen
girişilmiş bu süreç daha sağlıklı işlesin diye kim adam öldürür? Zaten bu süreç
insan ölmesin diye başlatılmış bir süreçtir ve…
MEHMET ERDOĞAN
(Muğla) – Korucular insan değil mi? Onlar öldürülürken niye sesiniz çıkmıyor? 
MEHMET GALİP
ENSARİOĞLU (Devamla) - Hükûmetimiz iş başına geldiği günden beri Yeşillerle,
çetelerle, faili meçhullerle kavga vermiş ve Hükûmetimiz döneminde artık
bunlara müsaade edilmemiştir. Kaldı ki, Yeşilleri ve faili meçhulleri var eden
yine Kürt sorununun bizatihi kendisidir. Şimdi, biz bu sorunu çözerken “Yeni
faili meçhuller yaşatacak.” demek hakkaniyete sığmaz. Artık, böyle korkunç
olaylardan uzak, yeni bir Türkiye var. Vatandaşlarımızın ve değerli
temsilcilerinin de böyle yersiz endişelerden uzak olmaları gerekir. 
Bunun yanında, 4’üncü maddeyle
ilgili, yine, fazla soyut olmak, muğlak bir içeriğe sahip olmak ve neticede
muhataplarına sınırsız bir koruma sağlayacak olmak gibi iddialar söz konusu.
Bilinmelidir ki, bu madde, hiç kimseye sınırsız sorumsuzluk tanımamaktadır.
Şunun açıkça bilinmesi gerekir ki, süreci, yasal zemine oturtma çabası, aynı
zamanda bir somutlaştırma çabasıdır, ancak bu somutlaştırma, kamu görevlilerini
ve ilgili kişileri hareket edemez, iş yapamaz hâle getirecek düzeylere
varmamalıdır.
İçinde yaşadığımız coğrafyanın
gerçekliğini asla ıskalayamayız, coğrafyanın kader olduğu iyi bilinmelidir.
Suriye’de, Irak’ta, Orta Doğu’da her an bir değişim ve gelişim yaşanırken ve bu
gelişmeler hem ülkemizi hem de çözüm sürecini her anlamda yakından etkilerken
elbette Meclisimiz ülke menfaatleri doğrultusunda ilgililere yasal hareket ve
koruma alanları oluşturmak zorundadır. Bugün, gidişatını endişe içinde
izlediğimiz ülkeler, bu gibi hayati sorunlarını kendi meclislerinde çözemedikleri
için bu hâle geldiler; Türkiye, bu anlamda müthiş bir olgunluk göstermektedir.
Değerli milletvekilleri, bazen,
yaşamakta olduğumuz sorunları sadece bizim yaşadığımız gibi yanılgılara
düşeriz, oysa, evrende yalnız başımıza değiliz ve bu sorunlarla sadece biz
meşgul değiliz. Dünyanın çeşitli bölgelerinde bizimkine benzer sorunlarla
karşılaşan ülkeler oldu, hâlen de sorun yaşayan ülkeler var. Kuşkusuz, her
ülkenin maruz kaldığı problemin ve ürettiği çözümün kendine has tarafları
varken benzerlikleri de vardır, dolayısıyla bunlardan ders çıkarılmalı, kendi
çözümümüzü üretirken bunlardan istifade edilmelidir.
Dünyadaki çözüm süreçleri
değerlendirildiğinde, hepsinde, görüşmelere başlayan süreçlerin zaman içinde
hukuki bir tabana oturtulduğu görülmektedir. Sürecin ihtiyaç duyduğu kurum,
norm ve usullerin oluşturulması, ancak hukuki bir zeminle mümkün olabilir. Özü
itibarıyla, hukuki zemin, sürecin hukuken güçlendirilmesi ve desteklenmesidir.
Böyle bir desteğe ihtiyacımız var, zira çözüm zaman alır ve yapılması gereken
daha çok sayıda iş var.
Bu kanun, halkın
sürece zaten var olan desteğini güçlendirecek ve büyütecektir. Demokratik
iradenin sorunun üstesinden geleceği düşüncesini besleyecek bu kanun bir
altyapı oluşturacaktır. Kurumsal ve yasal reform taleplerinin karşılanması, hak
ve özgürlük alanlarının güçlendirilmesi, eve geri dönüş sürecinin iyi bir
şekilde planlanması bu altyapı üzerinden gerçekleşecektir. 
Tüm bu hukuki
zemin tartışmalarının mahiyeti ve içeriği ülkeden ülkeye değişmekle birlikte,
Türkiye bu modellerin hepsinden faydalanmanın yanı sıra kendine has tedbir ve
çözümler geliştirerek bir zamanlar uluslararası kamuoyunun baskısıyla hareket
eden, adı hak ihlalleriyle özdeşleşmiş bir ülkeyken şimdi vatandaşıyla barışık,
komplekslerden arınmış ve bu alanda içtihatlar yaratarak evrensel hukuka katkı
veren büyük bir ülke olmanın gururunu yaşamaktadır.
Değerli
milletvekilleri, bu tasarının toplumsal uzlaşmaya ve ortak bir barış vizyonunun
geliştirilmesine çok büyük bir katkı yapacağı aşikârdır. Kanım odur ki,
tasarının yasalaşması 24’üncü Dönem milletvekilleri için en büyük iftihar
vesilelerinden biri olacaktır.
Bu duygu ve
düşüncelerle hepinize saygılar sunarım. (AK PARTİ sıralarından alkışlar)
BAŞKAN –
Teşekkür ederim Sayın Ensarioğlu.
Şimdi şahıslar
adına konuşmalar bölümüne geçiyoruz.
Şahsı adına ilk
konuşmacı Sayın Rıza Mahmut Türmen, İzmir Milletvekili. 
Buyurun. (CHP
sıralarından alkışlar)
RIZA TÜRMEN
(İzmir) – Teşekkür ederim Sayın Başkan.
Sayın Başkan,
değerli milletvekilleri; bu konuyla ilgili ne düşünürsek düşünelim, hangi
pencereden bakarsak bakalım, ihmal edemeyeceğimiz çok büyük bir gerçek var, iki
yıla yakın bir zamandır bölgede çatışma durmuştur ve cenazeler gelmemektedir,
ölümler tamamen bitmemiş olsa bile. Bu, tabii, hiçbir zaman küçümsenmemesi
gereken bir gerçek.
Yalnız, bu,
çözümün kendisi değildir, bu bir ateşkestir. Ateşkes çözümün yerine geçemez ve
ateşkesi çözüme dönüştüremezseniz ateşkesi ayakta tutmak da güçleşir. Onun
için, ateşkesi çözüme dönüştürebilmek çok önemli. Bu, önümüzdeki kanun tasarısı
ateşkesi çözüme dönüştürebilecek mi? Bu bakımdan yeterli bir tasarı olmadığı
görüşündeyim. Bir çerçeve olarak dahi yeterli değildir. Bunu söylerken tasarıyı
küçümsemiyorum, tasarı önemlidir. Önemi şuradan ileri gelmektedir: İlk defa,
Türkiye Büyük Millet Meclisine Kürt sorunu ya da belki daha doğrusu Kürtlerin
sorunuyla ilgili olarak bir tasarı getirilmiştir. O nedenle bunu ilke olarak
destekliyoruz ama bunu söylerken gönül isterdi ki bu tasarı çok daha yapıcı,
çözüme çok daha katkıda bulunabilecek bir tasarı olsun. 
Tasarının
birinci problemi, başlığından da anlaşılacağı gibi, tasarının içinde de
söylendiği gibi, “Amacı, terörün sona erdirilmesidir.” diyor. Oysa bir çözüm
istiyorsak bölgede, bu çözüm temel hak ve özgürlük taleplerinden geçiyor, ortada
temel hak ve özgürlük talepleri var. Eğer bu talepleri göz önünde bulundurmadan
bir çözüm arayacak olursak, bu çözümü elde edemeyiz. Yani çözümü hak ve
özgürlükler ekseninde görebilmek lazım. Bu tasarı bunu yapmıyor. 
Tasarı, onun
dışında, Hükûmete sonsuz yetkiler veriyor. Hükûmet zaten bu yetkilerin bir
kısmına sahip. Örneğin diyor ki: “Bakanlar Kurulu, çözüm sürecine ilişkin
gerekli kararları almaya yetkilidir.” Peki, şimdiye kadar Bakanlar Kurulu
yetkili değil miydi kararları almaya? Bunun gibi, böyle gereksiz şeyler var. 
Ve tabii,
tasarının en sakıncalı tarafı, bu 4’üncü maddenin (2)’nci fıkrası. Böyle bir
mutlak sorumsuzluk kabul edilemez, böyle bir mutlak sorumsuzluğa imkân yoktur,
böyle bir mutlak sorumsuzluk makamlara verilir, kişilere verilmez. Yani
Cumhurbaşkanına verilir, milletvekiline verilir böyle bir mutlak sorumsuzluk
ama kişilere verilmez. Onun için bu sorumsuzluğu, bu muafiyeti görevle
sınırlamak lazım, o görevi yapan kişilerle sınırlamak lazım, yani ne bileyim,
işte, müzakerelerle sınırlamak lazım ya da çözüm süreciyle sınırlamak lazım ve
orada görev yapan kişilerle sınırlamak lazım. Bu şekilde, böyle, ucu açık… “Bu
kanun kapsamında” diyor. Sonra, kanun zaten o kadar böyle belli belirsiz ki, o
kadar sınırsız ki hangi yetkilerin hangi görevlilere verileceği… Son derece
tehlikeli bir madde bu. 
Başka bir
mesele, tabii, Hükûmete bu kadar çok geniş yetki verilince şöyle bir problem
ortaya çıkıyor: Eğer sorunun temelinde temel hak ve özgürlükler yatıyorsa,
temel hak ve özgürlükler yönetmeliklerle düzenlenmez. Burada yönetmeliklerle
düzenlenmesi öngörülüyor, Hükûmete bırakıldığı için. Temel hak ve özgürlükler
her zaman kanunlarla düzenlenir, insan hakları hukuku hep böyledir. İkinci
sakıncası da tabii, yönetmeliklerle düzenleneceği için bunlara karşı Anayasa
Mahkemesine gitmek imkânı da ortadan kalkacaktır. 
Biz şunu
söylüyoruz her zaman çözüm için: Bir yasal zemine kavuşturulmalıdır ama yasal
zemin bu kanunda öngörülen yasal zemin değildir. Yani bizim söylediğimiz,
Hükûmete her konuda yetki verilmesi yasal zemin değildir, müzakereyi yürütene
böyle sınırsız bir koruma verilmesi de yasal zemin değildir. Bizim söylediğimiz
yasal zemin, bunun Türkiye Büyük Millet Meclisine çekilmesidir ve saydamlıktır.
Sayın Bakan konuşmasında “Konuyu Türkiye Büyük Millet Meclisine getiriyoruz.”
dedi fakat hiçbir işaret yok tasarıda burada. Yani, yasal zemin şudur: Bir
müzakere, kanunda öngörüldüğü şekilde, kanunda öngörülen taraflar arasında
-çünkü bugün yapılan müzakerenin ne tarafları bellidir ne konusu bellidir-
doğru dürüst bir müzakere yürütülmelidir ve Türkiye Büyük Millet Meclisi
çerçevesinde yapılması gerekir bunun. Ve Türkiye Büyük Millet Meclisine nasıl
çekileceğini gösteren bizim kanun teklifimiz vardır. Belki onu dikkate almak
yararlı olur. 
Teşekkür ederim.
(CHP sıralarından alkışlar) 
BAŞKAN –
Teşekkür ederim Sayın Türmen.
Şahsı adına
ikinci konuşmacı Sayın Gülay Samancı, Konya Milletvekili.
MİHRİMAH BELMA
SATIR (İstanbul) – Hayır, Gülşen Orhan.
BAŞKAN – Değişim
yaptınız herhâlde değil mi?
MİHRİMAH BELMA
SATIR (İstanbul) – Yaptık. 
BAŞKAN – Sayın
Gülşen Orhan, Van Milletvekili. (AK PARTİ sıralarından alkışlar)
GÜLŞEN ORHAN
(Van) – Sayın Başkan, değerli milletvekilleri; 629 sıra sayılı Kanun
Tasarısı’nın 4’üncü maddesi üzerinde şahsım adına söz aldım. Yüce heyetinizi
saygıyla selamlıyorum.
Değerli
milletvekilleri, keşke bu kürsüden yapılan konuşmalar on yıllar öncesinden
başlamış olsaydı. Türkiye ilk defa sorunlarını kendi çözmeye çalışıyor,
konuşabiliyor, tartışabiliyor, müzakere edebiliyor ve tabularını yıkabiliyor.
Daha önce konuşulabilseydi eğer, bu ülke, çocuklarını, kaynaklarını, geleceğini
ve zamanını heba etmemiş olurdu. Sadece ülkemizin bekası değil, Orta Doğu’nun
ve komşu ülkelerimizin de bekası buna bağlı olabilirdi. Bizi beraberliğe gönül
dili, gerçekler, yaşanmışlıklar ve onları anlamak götürebilir ancak.
Yıl 2014. Bin
yıl kader birliği yapmış insanlar, son asırda yaşanan ölümler, sürgünler,
acılardan sonra yeniden konuşabiliyor, geleceğin inşasında irade beyan
edebiliyor, bu az şey değil değerli milletvekilleri. Keşke on yıllar öncesinden
bu kürsüden bunlar konuşulabilseydi. Konuşulabilseydi eğer, kardeşler
birbirinin acılarını anlayabilirdi, empati kurabilirdi ve çözüm üretebilirdi,
öğretilen geçmişimiz gerçeklerden ne kadar uzaktır, bunu anlayabilirdi. 
Çok kısa, tarihî
bir kesite değinmek istiyorum değerli milletvekili arkadaşlarım. Tarihî
kesitlere değinmemin amacı şudur: Buraya, bu kürsüye çıkan çok değerli hatip
milletvekili arkadaşlarımızın her biri değişik gruplardan bu kanun tasarısına
karşı çıkanlar oldu, az bulanlar oldu, yetersiz olduğunu söyleyenler oldu,
şiddetle bu memleketi böleceğini ifade edenler oldu ve bunun Türkiye için
gerekli ihtiyaç olan bir kanun tasarısı olduğunu söyleyenler oldu. Ne güzel,
herkes fikrini beyan edebiliyor, konuşabiliyor ve barış da işte buradan inşa
edilebilir ancak değerli dostlar. Tarihî bir kesit sunmak istememin amacı
gerçeklerin, yaşanmışlıkların ne kadar önemli olduğu ve bu memlekette geçmişte
nelerin olduğu ve bir süreci, çok kısa bir süreci aktaracaktır diye
düşünüyorum. 
19’uncu asrın
sonları, Anadolu’nun en doğusunda çok küçük bir ilçe, Türkiye’nin en küçük, en
geri kalan ilçesi: Müküs, eski ismi Müküs, yeni adı Bahçesaray. Bu ilçemizde
iki tane medrese var: Bir tanesi Arvas Medresesi bir diğeri Mir Hasan Veli
Medresesi. Bu iki medrese Osmanlı Devleti bünyesi altında iki dilde eğitim
veriyor: Kürtçe ve Türkçe. Bu iki dilde din bilimi, beşerî ilimler, tıp,
edebiyat, tarih, matematik ve diğer konularda insanları eğitiyor. İnsanları
eğittiği gibi kültürel, sosyal ve her türlü sanatsal eğitimi de veriyor ki o
dönemde bu coğrafya içerisinde Kürtler, Türkler, Ermeniler kardeşçe bin yıl
yaşayabiliyorlar. İşte bu kadar önemli eğitim. Bu medreseler bu insanları komşu
ediyor ve birbirleriyle beraber, birbirlerini boğazlamadan, birbirlerini
öldürmeden kardeşlik içerisinde bin yıl yaşayabiliyorlar.
Değerli dostlar,
20’nci asrın sonlarına geliyoruz. Hâlâ ne uğruna yapıldığını benim şahsen idrak
edemediğim tekçi bir sisteme kurban ediliyor bu birliktelik, bu beraberlik, bu
eğitim, bu sevgi, bu coğrafya. Medreselerin ve dinî kurumların tamamı
kapatılıyor ve yerine altmış yıl bir şey konulmuyor değerli dostlar. İşte,
bugün yaşadığımız sorunların kaynaklarından bir tanesi: Dostluğun, kardeşliğin,
bütünlüğün tamamı sevgiden, empatiden, konuşmadan, çözümden geçer değerli
dostlar. Konuşamazsak, her türlü savaşın sonu barış olacaksa buna erişemeyiz,
ancak konuşarak, anlaşarak bunu yapabiliriz.
Biraz önce
değerli bir arkadaşımız şunu ifade etti, dedi ki: “Kurtuluş Savaşı’nı biz
boşuna elde etmedik, biz boşuna yaşamadık.” Kurtuluş Savaşı’nı Kürtler ve
Türkler beraber inşa ettiler, aynen bugün 2014’te bu kürsüde Kürtlerin ve
Türklerin geleceği beraber inşa edecekleri gibi. Umuyoruz ki bu inşada
Kürtlerin akıbeti yeniden o dönemdeki gibi olmaz, Kürtler ve Türkler bin yıl
daha beraber yaşarlar. 
Bu kanun
teklifinin hayırlara vesile olmasını diler saygılar sunarım. (AK PARTİ
sıralarından alkışlar)
BAŞKAN –
Teşekkür ederim Sayın Orhan.
Sayın
milletvekilleri, İç Tüzük’ün 72’nci maddesine göre verilmiş bir önerge vardır,
okutuyorum: 
“Türkiye Büyük Millet Meclisi Başkanlığına
Tasarının 4.
maddesi üzerindeki görüşmelere devam edilmesini İçtüzük 72. Md. ye göre arz
ederim. Saygılarımla.
 Oktay
Vural
 İzmir
 
Gerekçe: 
Zamanlaması itibarıyla
cumhurbaşkanı seçim sürecinde ittifak arayışlarının sonucu olan, bölücü PKK
terör örgütünün tehdidiyle TBMM gündemine getirilen ve PKK'yı meşrulaştıran,
PKK terör örgütünü hükümetin yasal ve eşit muadili haline getiren, PKK ile
siyasi bir irade olan hükümetle doğrudan görüşme zemini oluşturan, milletin
egemen iradesini temsil eden hükümetin silahı temsil eden PKK terör örgütünün,
terör örgütlerini devletin meşru muhatabı haline dönüştüren, PKK terör
örgütünün siyasi amaçlarını kabul için bir taahhüt ve garanti sözleşmesi
mahiyetindeki, millet egemenliğini silah zoruyla değiştirmek isteyen terör
örgütünün siyasal amaçlarına ulaşma sürecini meşrulaştıran, yabancı devlet ve
kurumların devlet işlerine müdahalesini meşrulaştırarak devletin bağımsızlığını
zedeleyen, millet iradesi yerine silah iradesine, düşünce ve ifade hürriyeti
yerine silahlı propagandaya prim tanıyan, terör örgütü yöneticilerine yargı
muafiyeti, teröristlere af taahhüdünü içeren, milli devlet yapısını bozmayı
amaçlayan, suç işlemeye özgürlük alanı tanıyarak suçlulara yargı muafiyeti
getiren, hukuk devletinin esasını yok sayan, Anayasa'nın ruhuna ve lafzına
aykırı olan bu tasarı hakkında Anayasanın Madde 81. Maddesi uyarınca göreve
başlarken “Devletin varlığı ve bağımsızlığını, vatanın ve milletin bölünmez
bütünlüğünü, milletin kayıtsız ve şartsız egemenliğini koruyacağıma; hukukun
üstünlüğüne, demokratik ve lâik Cumhuriyete ve Atatürk ilke ve inkılaplarına
bağlı kalacağıma; toplumun huzur ve refahı, millî dayanışma ve adalet anlayışı
içinde herkesin insan haklarından ve temel hürriyetlerden yararlanması
ülküsünden ve Anayasaya sadakattan ayrılmayacağıma; büyük Türkiye milleti
önünde namusum ve şerefim üzerine andiçerim.” Yemini içen milletvekillerinin…”
YUSUF HALAÇOĞLU
(Kayseri) – “Türkiye” değil, yeniden okusun, düzeltsin. 
KEMALETTİN
YILMAZ (Afyonkarahisar) – “Türkiye” değil, “Türk milleti” olacak. 
ÖZCAN YENİÇERİ
(Ankara) – Orayı bir düzelt, “Türk milleti…” 
KÂTİP ÜYE
MUHARREM IŞIK (Erzincan) – “Büyük Türk milleti…” E, tamam, öyle dedim. 
BAŞKAN –
Buyurun, devam edin. 
“…bu yemin
muhtevasını zedeleyecek düzenleme hakkında daha fazla bilgilendirilmesi
amacıyla görüşmelerin devam etmesi önerilmiştir.”
BAŞKAN – Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir. 
Sayın milletvekilleri, soru-cevap
bölümü var on dakika, beş dakika soruya ayıracağım, beş dakika da cevap
verilecek.
Sisteme giren milletvekili
arkadaşlarıma söz veriyorum.
Sayın Işık buyurun.
ALİM IŞIK (Kütahya) – Teşekkür
ederim Sayın Başkan.
Sayın Bakan, sözde çözüm süreci
kapsamında, bugüne kadar, PKK’ya müdahale ettiği veya etmediği gerekçeleriyle
Hükûmetinizce Türk Silahlı Kuvvetleri ve emniyet mensubu kaç görevli hakkında
nasıl işlem yapılmıştır? Yapıldıysa, hangi tür cezalar verilmiştir,
yapılmadıysa neden yapılmamıştır?
İkinci sorum: PKK’nın
kaçakçılıktan elde ettiği gelirlerin son yıllarda hızla arttığı iddiaları doğru
mudur? Doğruysa, çözüm süreci kapsamında, özellikle, son iki yılda PKK hangi
kaynaklardan ne kadar kaçakçılık geliri elde etmiştir? Hükûmetiniz buna karşı
neden susmuş ve gereğini yapmamıştır?
Teşekkür ederim.
BAŞKAN – Sayın Doğru…
REŞAT DOĞRU (Tokat) – Teşekkür
ederim Sayın Başkan.
Sayın Bakana soruyorum. PKK
tarafından dağa zorla götürülen çocukların anneleri Diyarbakır’ın 40 derece
sıcağının altında ağlayarak çocuklarının kurtarılmasını bekliyorlar. Hükûmet
olarak kurtarmayla ilgili bir çalışmanız var mıdır? 
İkinci sorum: Ülkemizde, son
yıllarda, en önemli sorun olarak uyuşturucu kullanımı gelmektedir. Son bir ayda,
basında, ülkemizde uyuşturucu kullanımında “bonzai” isimli maddenin çok yaygın
şekilde kullanıldığı ve giderek de kullanımının arttığı görülmektedir. Artış
gençlerde daha fazladır. Bonzai bağımlılığı kolayca tedavi edilmemekte,
insanları ölüme götürmektedir. Hükûmet olarak, diğer bütün uyuşturucularda
olduğundan daha farklı bir mücadeleyi bonzai maddesine karşı yapmanız
gerekmektedir. Bu yönlü olarak bir çalışmanız var mıdır, öğrenmek istiyorum.
Teşekkür ederim.

BAŞKAN – Sayın
Yılmaz…
DİLEK AKAGÜN YILMAZ
(Uşak) – Teşekkür ederim Sayın Başkan. 
Sayın Başkan,
burada, HDP ve AKP milletvekillerinin konuşmalarına tanık olduk ki ulus devlet
yapılanmasının doğru olmadığını, tekçi zihniyete dair bir yapılanma olduğunu
belirtiyorlar. Davutoğlu da geçmiş dönemdeki yazılarında ve görüşlerinde aynı
şeyleri savunmuştu.
Ben buradan
Sayın Bakana soruyorum, çok net de cevap istiyorum: Ulus devlet yapılanmasına
karşı nasıl bir devlet yapılanması öneriyorsunuz Sayın Bakan? Bu konuda ben
görüşünüzü bekliyorum.
Bir de özellikle
bu tasarının 2’nci maddesinin (c ) bendinde, silah bırakan örgüt mensuplarının
eve dönüşleriyle sosyal yaşama katılımları ve uyumlarının sağlanmasından
bahsediliyor. Bu silah bırakıp da dönenlerle ilgili herhangi bir soruşturma
açılmadan sosyal yaşama katılımları mı sağlanacak? Yoksa, önceki yasal
düzenlemelerde olduğu gibi onlarla ilgili soruşturmalar açılacak…
(Mikrofon
otomatik cihaz tarafından kapatıldı) 
BAŞKAN – Sayın
Erdemir…
AYKAN ERDEMİR
(Bursa) – Teşekkür ederim Sayın Başkan. 
Sayın Bakan, sizin
de takip ettiğiniz gibi geçtiğimiz günler içinde İstanbul ili Esenyurt
ilçesinde Muhammediye Camisi -ki Caferi vatandaşlarımızın kullandığı bir
camidir- önce kundaklandı, ertesi gün bir saldırı daha yapıldı. Bütün şüpheler
IŞİD üzerinde yoğunlaşıyor. Daha önce de aynı ilçemizde bir başka Caferi
camisine saldırı gerçekleştirilmişti. Bu konuda bugüne kadar ne yazık ki
gerekli önlemler alınmadı, gerekli güvenlik önlemleri alınmadı, önümüzdeki
süreçte Türkiye’deki Caferi mescit, cami, vakıf, dernek ve kurumlarına yönelik
özel bir koruma sağlamayı düşünüyor musunuz? Bu konuda Hükûmetinizden de henüz
bir kınama gelmedi, bir kınama mesajı yayınlamayı, geçmiş olsun dilemeyi
düşünüyor musunuz?
Teşekkür ederim.
BAŞKAN – Sayın Yeniçeri…
ÖZCAN YENİÇERİ (Ankara) –
Teşekkür ederim Sayın Başkan.
Sayın Bakan, güneydoğuda elektrik
kesintileri bahane edilerek örgütlenmiş unsurlar kentlerde terör estiriyor,
binalar yakılıp yıkılıyor ve ateşe veriliyor. Bu olayları kışkırtanlardan,
binaları yakıp yıkanlardan ne kadarı yakalanmıştır? Bunlar hakkında hangi
işlemler yapılmıştır? “Çözüm süreci” denilen zaman içinde kaç tane korucu
katledilmiştir, kaç çocuk dağa kaldırılmıştır, kaç sivil asker dağa
kaldırılmış, sonra da serbest bırakılmıştır? Bu süreçte bölgede kaç kez yol kesilmiştir?
Kesilen yollar kaç gün kapalı kalmıştır? Kaç karakola saldırı olmuştur? “Çözüm
süreci” dediğiniz süreçte kaç karakol kapatılmıştır? Bölgede hâlen kaç
karakolun yapımı devam etmektedir?
Teşekkür ederim.
BAŞKAN – Buyurun Sayın Bakan.
BAŞBAKAN YARDIMCISI BEŞİR ATALAY
(Kırıkkale) – Teşekkür ederim Sayın Başkan.
Sayın Işık’ın sorusu: Örgüte
müdahale ettiği veya etmediği için soruşturma açılan sayısını falan, tabii,
bilemiyorum. Ama, bildiğim bir şey var, Bingöl-Diyarbakır yolunda zamanında
müdahale edilmediği için –orada- belli bir soruşturma açıldı ama kaç kişiyle
ilgili tam onu da bilemiyorum. 
Kaçakçılıkla ilgili soruldu daha
önce. Kaçakçılıkla, uyuşturucu kaçakçılığıyla Türkiye çok uzun süredir mücadele
ediyor, hükûmetlerimiz döneminde de bu konuda -doğrusu dün de ifade ettim- çok
ileri adımlar atıldı. Yani, bizim Emniyet teşkilatımız kaçakçılıkla mücadelede
çok başarılıdır, çok da ciddi sonuçlar alındı. 
Sayın Doğru’nun annelerle ilgili…
Tabii, biz anneleri destekliyoruz ve anneleri kutluyoruz; onu da ifade ettik.
Yani, ilk defa bölgede kendi tabanlarından annelerin sesinin çıkmasını önemli
görüyoruz. Bu da çözüm sürecinin bir ortam sayesinde getirdiği bir şeydir.
Yani, artık bölge insanı da şiddetle varılacak bir yerin olmadığını ifade
ediyor ve kendi çocuklarına sahip çıkıyor, kendi çocuklarının dağlara gitmesini
istemiyor. Biz de o manada, doğrusu, onları hem kutluyoruz hem önemli görüyoruz
hem destekliyoruz.
Uyuşturucuyla
ilgili, Sayın Doğru’nun da sorusu var, ona birlikte cevap vermiş oldum.
Burada Sayın
Yılmaz’ın ulus devlet yapılanmasıyla ilgili bir sorusu var. Biz şuna
inanıyoruz: Türkiye’de, Türkiye olarak biz, Türkiye Cumhuriyeti olarak, bir
imparatorluk mirasçısı ülkeyiz. İmparatorluk mirasçısı ülke ne demek, bunu
bilirsiniz. Yani pek çok farklılığı bünyesinde huzurla yaşatan, adaletle
yaşatan bir devlet, biz buna inanıyoruz. Bütün farklılıkları, bütün
zenginlikleri adaletle ve her birisini kendi değerlerini yaşayarak yaşatmak.
Bugünkü çağdaş devletlerin en önemli sorunu budur. Büyük farklılıkları bir
arada eğer uyum içinde yaşatabiliyorsa o devletler büyük devlet oluyor, yoksa
“Ulus devlet olayım.” diye küçülüp gidiyor. Bunu hepimiz biliyoruz, bu gerçeği.
Bizim görüşümüz budur. 
Sayın Erdemir,
Esenyurt’la ilgili, dün akşam bana Sayın Oğan sormuştu, bilgi aldım o camilerle
ilgili. Doğrudur, Esenyurt’ta Muhammediye Camisinde -Caferi vatandaşlarımızın-
yangın olmuş kütüphanesinde ve bir bölümünde.
MALİK ECDER
ÖZDEMİR (Sivas) - Yangın değil, kundaklama.
BAŞBAKAN
YARDIMCISI BEŞİR ATALAY (Kırıkkale) – Orada emniyet vesaire çalışıyor ama
faillerle ilgili bir tespit yapılamamış. Çeşitli rivayetler var ama emniyetin
“Sebebi şudur veya şunlar yaptı.” diye tespit ettiği bir veri olmadığını bana
söylediler.
ALİ SARIBAŞ
(Çanakkale ) – O zaman kundaklama ya da başka bir şey, değil mi?
BAŞBAKAN
YARDIMCISI BEŞİR ATALAY (Kırıkkale) – Tabii, o konudaki hassasiyetler hepimizin
ortak hassasiyetidir. Bırakın Caferi vatandaşlarımızı, bütün ibadethanelerin
-Caferi vatandaşlarımızın camisi, diğer azınlık gruplar var, farklı dinlerden
olanlar var- güvenliği bizim için 
önemli,
en dokunulmaz yerlerdir. Yani, onları kınıyoruz. İbadethaneler çok özel
yerlerdir, onu ifade etmek istiyorum.
Son olarak Sayın
Yeniçeri’nin… Tabii, burada sayıları bilemiyorum yani elektrik kesintileri
vesaire ama güneydoğuda -biraz önce sayın sözcülerden birisi de çok farklı
tablolar çiziyor- devletimizin her yerde güvenlikle ilgili tedbirleri tamdır.
Güneydoğuda, doğuda hayat -dün de burada ifade ettim- hiç olmadığı kadar
huzurludur. Buradan herkes istediği yere gidebilir. Gidin isterseniz en ücra
köylere, ziyaret edin, esasen…
(Mikrofon
otomatik cihaz tarafından kapatıldı) 
BAŞKAN – Bitti
mi cevaplarınız Sayın Bakan?
ALİ SERİNDAĞ
(Gaziantep) – Sayın Bakan, cami yandı mı, yakıldı mı? Yani yangın kendiliğinden
mi çıktı?
BAŞBAKAN
YARDIMCISI BEŞİR ATALAY (Kırıkkale) – Yakılmış, yakılmış.
ALİ SERİNDAĞ
(Gaziantep) – Bugün gene kundaklanmış.
BAŞKAN – Sayın
Bakan, bitti mi cevaplarınız?
BAŞBAKAN
YARDIMCISI BEŞİR ATALAY (Kırıkkale) – Son birkaç…
BAŞKAN – Son
kırk saniyeyi veriyorum.
Buyurun.
BAŞBAKAN
YARDIMCISI BEŞİR ATALAY (Kırıkkale) – Bir kundaklama olduğu yönünde tespitler
var ama kimin yaptığı konusunda bir şey yok.
MALİK ECDER
ÖZDEMİR (Sivas) – Biraz önce “yangın” diyordunuz Sayın Bakan. Yangınla kundaklamayı
karıştırıyorsunuz.
BAŞBAKAN
YARDIMCISI BEŞİR ATALAY (Kırıkkale) – Güneydoğu, Doğu Anadolu Bölgemizi burada
böyle farklı tanımlamak, farklı tarifler, işte, hayat şöyledir… Şimdi, gidin,
ben size şunu ifade ediyorum: Ülkemizin her köşesi ulaşılır.
MEHMET ERDOĞAN
(Muğla) – Kaç korumayla ulaşıyorsun Sayın Bakan?
BAŞBAKAN
YARDIMCISI BEŞİR ATALAY (Kırıkkale) – Devletin bütün birimleri her bölgede
çalışır. Hiçbir yerde alternatif vergi, şu bu; öyle bir şey söz konusu
değildir. (MHP sıralarından gürültüler)
BAŞKAN – Sayın
milletvekilleri, lütfen…
BAŞBAKAN
YARDIMCISI BEŞİR ATALAY (Kırıkkale) – Ve bu korkulardan, bu endişelerden
kurtulmanızı ben birazcık diliyorum doğrusu.
BAŞKAN –
Teşekkür ederim.
Sayın
milletvekilleri, soru-cevap işlemini de tamamlamış olduk.
Şimdi, önerge
görüşmelerine başlayacağız.
4’üncü madde
üzerinde üç adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte
olan Terörün Sona Erdirilmesi ve Toplumsal Bütünleşmenin Güçlendirilmesine Dair
Kanun Tasarısının 4 üncü maddesinin ikinci fıkrasının aşağıdaki şekilde
değiştirilmesini arz ve teklif ederiz.
"(2)
Kanunun 2 nci maddesinin birinci fıkrasının (a), (b) ve (c) bentleri
kapsamındaki görevleri yerine getiren kişilerin bu görevleri nedeniyle hukuki,
idari veya cezai sorumluluğu doğmaz.”
 Mihrimah Belma Satır Mehmet
Doğan Kubat Osman Aşkın Bak
 İstanbul İstanbul İstanbul
 Tülay Kaynarca  Zeynep
Karahan Uslu İlknur İnceöz
 İstanbul Şanlıurfa Aksaray
 Eşref Taş Türkan
Dağoğlu
 Bingöl İstanbul
Türkiye Büyük Millet Meclisi Başkanlığına
Görüşülmekte
olan 629 sıra sayılı kanun tasarısının 4 üncü maddesinin 2 inci fıkrasının
aşağıdaki şekilde değiştirilmesini arz ve teklif ederiz. 
 Sırrı Süreyya Önder İdris
Baluken Pervin Buldan
 İstanbul  Bingöl Iğdır
 Erol Dora Nazmi
Gür Faysal Sarıyıldız
 Mardin Van Şırnak
 Altan Tan
 Diyarbakır
“(2) Bu Kanun kapsamında müzakereleri gerçekleştiren, müzakerelere
katılan, müzakerelere ilişkin görüşmeler ve bu yasa kapsamında çalışmalar yapan
kişilerin hukuki, idari veya cezai sorumluluğu doğmaz.”
Türkiye Büyük Millet Meclisi Başkanlığına
1/941 Esas
Numaralı Kanun Tasarısının 4'ncü Maddesinin tasarı metninden çıkarılmasını arz
ve teklif ederiz. 
 Oktay Vural Seyfettin
Yılmaz  Mehmet Erdoğan
 İzmir Adana
 Muğla
 Alim Işık Zühal
Topcu Yusuf Halaçoğlu
 Kütahya Ankara
 Kayseri
 Kemalettin Yılmaz Özcan
Yeniçeri Ahmet Duran Bulut
 Afyonkarahisar Ankara
 Balıkesir
BAŞKAN – Okunan önergeye Komisyon katılıyor mu?
İÇİŞLERİ KOMİSYONU SÖZCÜSÜ SERMİN BALIK (Elâzığ) – Katılmıyoruz Sayın
Başkanım. 
BAŞKAN – Hükûmet?
BAŞBAKAN YARDIMCISI BEŞİR ATALAY (Kırıkkale) – Katılmıyoruz.
BAŞKAN - Önerge üzerinde Kütahya Milletvekili Sayın Alim Işık konuşacak.

Buyurun. (MHP sıralarından alkışlar)
ALİM IŞIK (Kütahya) – Sayın Başkan, değerli milletvekilleri; görüşülmekte
olan 629 sıra sayılı Kanun Tasarısı’nın 4’üncü maddesi üzerinde vermiş
olduğumuz değişiklik önergesi hakkında söz aldım. Bu vesileyle yüce Meclisi
saygıyla selamlıyorum. 
Değerli milletvekilleri, 15 Şubat 1999 tarihinde yakalanan terör örgütü
elebaşının 2000-2001 yıllarında yargılanması sonucunda 2002 yılında bitme
noktasına gelmiş terör örgütü faaliyetleri, maalesef 2003 ve 2007 döneminde
yani birinci AKP hükûmetleri döneminde yeniden canlanmış ve 2007 yılından sonra
tekrar Türkiye'nin çok önemli gündem maddelerinden birisi hâline gelmeyi
başarmıştır. 2009 yılında başlayan Oslo görüşmelerinin gizli görüşme kayıtları
İnternet aracılığıyla kamuoyuyla paylaşılınca Hükûmet alelacele bir telaş
içerisinde suçüstü yakalanmanın verdiği bir psikolojiyle yeni bir proje
başlatmıştır. Bu projenin adı önce Kürt açılımıydı, sonra demokratik açılıma
dönüştü, sonra Millî Birlik ve Kardeşlik Projesi adını aldı, daha sonra bunlar
da çözüm getirmedi, en son adı çözüm süreci oldu. 
Değerli
milletvekilleri, bu dönemde ciddi olaylar ve ciddi gelişmeler yaşadı Türkiye.
2010 yılında Anayasa referandumunu yaptı, amacı bunlarla bağlantılıydı, o gün
uyardık, bugün “eyvah” dedi Hükûmet ama iş işten geçti. 2011 seçimleri
öncesinde yasa dışı kaset operasyonlarıyla bir siyasi parti linç edilmeye
çalışıldı, arkasından Anayasa değişikliği talepleriyle bağlantılı olan bu
olaylar maalesef bugüne kadar açıklanamadı. 2012 yılında yeniden çözüm süreci
kapsamında Hükûmet tavizi verdikçe verdi, PKK azdıkça azdı, yol kesti, haraç
topladı, mahkeme kurdu, yargıladı, insanları öldürdü ve bugün hâlâ Türkiye
Cumhuriyeti devletine kafa tutmaya devam ediyor. 
Bugün, bazı
medya organlarında yayınlanan haberlere baktığımızda düşmana karşı güçlü
olduğunu ifade ediyor terör örgütü üyesi. Lice’nin Yolçatı köyünde halk
konferansı veren Çiya kod adlı Koçali Bala adlı teröristin kan donduran
açıklamalarından bir bölüm yazmış gazetenin birisi. Terörist diyor ki: “Adalet,
eğitim ve yönetim alanlarında kendi kurumlarımızı kuracağız. Özerkliğimiz de
kabul edilecek, bunlara izin vermeyen devlete karşı savaşacağız. Elde edilen
tavizlerle düşmana -yani Türkiye’ye- karşı daha güçlüyüz. Barajlar Kürdistan
topraklarının bölünüp parçalanması anlamına geldiği için buna izin
vermeyeceğiz. Süreç lehimize işliyor, her zamankinden daha güçlü konumdayız. Bu
güçle Kürdistan’ı kuracağız. Bu konuda imkâna ve kabiliyete sahibiz. PKK ve
KCK’nın Türkiye yürütmesi içerisinde yer alan elemanlarını Kandil’e çağırıp
istişarelerde bulunacağız.” 
Değerli
milletvekilleri, bunlar, AKP’nin PKK önünde diz çöktüğünün bir tescilidir.
Bunlar bugün konuşuluyorsa, işte AKP’nin ve Hükûmetin PKK’ya verdiği tavizlerin
sonucunda konuşuluyor. Şimdi bu 4’üncü maddede aynen “Bu Kanun kapsamında
verilen görevleri yerine getiren kişilerin hukuki, idari veya cezai sorumluluğu
doğmaz.” deniyor.
Değerli
milletvekilleri, bu kanun çıkmadan azan PKK teröristleri bu kanun çıktıktan
sonra size eyvallah mı eder? Siz zannediyor musunuz ki silah bırakılacak da
barış sağlanacak? Adam düşman olarak ilan etmiş sizi, Türkiye’yi düşman
görüyor, siz yalvarıyorsunuz, yalvardıkça yalvarıyorsunuz ama elin oğlu sizin
ensenize silahı dayadı, diz çöktürdükçe çöktürüyor. Lütfen, bu tehlikeli
yasadan, tehlikeli oyundan vazgeçin. Barıştan falan bahsederek Cumhurbaşkanlığı
seçimleri öncesinde Türkiye’yi güllük gülistanlık göstermeye kalkmayın. 
(Mikrofon
otomatik cihaz tarafından kapatıldı) 
ALİM IŞIK
(Devamla) - Anayasa’ya karşı suç işliyorsunuz çünkü Anayasa’nın 137’nci maddesi
“Konusu suç teşkil eden emir, hiçbir suretle yerine getirilmez; yerine getiren
kimse sorumluluktan kurtulamaz.” diyor. Bu kanunu çıkarsanız da bu suçu
işleyenler yargılanacaktır. Önergemiz bu amaçla verilmiştir.
Tekrar hepinizi
saygıyla selamlıyorum. (MHP sıralarından alkışlar)
BAŞKAN – Sayın
Işık, teşekkür ederim.
Buyurun Sayın
Bakan, hangi gerekçeyle söz istediniz belirtir misiniz lütfen?
BAŞBAKAN
YARDIMCISI BEŞİR ATALAY (Kırıkkale) – Sayın Başkan, biraz önceki konuşan sayın
milletvekili “diz çözme, yalvarma” falan gibi kavramlar kullandı doğrusu
Hükûmetimizle ilgili.
BAŞKAN –
Sataşmadan dolayı mı istiyorsunuz? Kürsüye davet ediyorum sizi.
ALİM IŞIK
(Kütahya) – Yazdığı doğru mu, yanlış mı Sayın Bakan, bu yazılanlar doğru mu,
yanlış mı? Bunu nasıl içinize sindiriyorsunuz?
BAŞKAN – İki
dakika süreniz var. (AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR (Devam)
3.- Başbakan Yardımcısı Beşir Atalay’ın, Kütahya
Milletvekili Alim Işık’ın 629 sıra sayılı Kanun Tasarısı’nın 4’üncü maddesiyle
ilgili önerge üzerinde yaptığı konuşması sırasında Hükûmete sataşması nedeniyle
konuşması
BAŞBAKAN
YARDIMCISI BEŞİR ATALAY (Kırıkkale) – Teşekkür ederim Sayın Başkan.
Tabii, bu tür
çalışmaları, büyük çalışmaları yürütenler her ülkede suçlanmıştır, suçlayanlar
olmuştur. Büyük işleri…
BÜLENT BELEN
(Tekirdağ) – Kendinizi mi ifade ediyorsunuz? 
BAŞBAKAN
YARDIMCISI BEŞİR ATALAY (Devamla) – Büyük işleri yürütenler suçlanırlar…
ALİM IŞIK
(Kütahya) – Yazılanlar doğru değil mi, yanlış mı?
BAŞBAKAN
YARDIMCISI BEŞİR ATALAY (Devamla) – Ama doğrusu, kendi devletini, kendi
hükûmetini yalvarmakla, diz çökmekle falan suçlayan bir milletvekilini ilk defa
herhâlde bu Mecliste görüyoruz. Tarih de bunlara şahit oluyor.
ALİM IŞIK
(Kütahya) – Bu olay yanlış mı? Bunu biz mi koyduk?
BAŞBAKAN
YARDIMCISI BEŞİR ATALAY (Devamla) – Biz kimsenin önünde diz çökmeyiz. Biz
ülkemizin sorunlarını çözmek için uğraşıyoruz ve bu tür ifadeleri -tahrik
edici- işte bu işleri çözmek için uğraşanları hainlikle falan suçlamalar
âcizliktir…
SADİR DURMAZ
(Yozgat) – Âcizlik sizin yaptığınızdır. 
BAŞBAKAN
YARDIMCISI BEŞİR ATALAY (Devamla) – …düşünmemektir, işin özüne inmemektir, ne
anlatırsanız anlatın kendilerinin peşin kabulleri vardır; onu zaten biliyoruz. 
SADİR DURMAZ
(Yozgat) – PKK talimat veriyor, siz yapıyorsunuz.
BAŞBAKAN
YARDIMCISI BEŞİR ATALAY (Devamla) – Biz, sizden, bu arkadaşlarımızdan zaten bu
süreçle ilgili olumlu bir şey duyacağımızı beklemiyoruz.
SADİR DURMAZ
(Yozgat) – Duyamazsınız zaten.
BAŞBAKAN
YARDIMCISI BEŞİR ATALAY (Devamla) – Ama hiç kimsenin kimseye hakaret etme hakkı
yoktur. Onu da burada hatırlatıyorum. 
Biz şundan
memnunuz, değerli milletvekilleri: Bu konuların hiçbir tabu olmadan, hiçbir
sınır olmadan, hiçbir korku olmadan, herkesin özgürce bütün düşüncesini burada
söylemesinden memnunuz. Hakaret içermedikçe cevap bile vermiyorum, memnun oluyorum.
Her şeyi duyalım. Bu Meclis buna layık ama bu mübarek iftar vakti -ilk günden
beri de ben doğrusu ramazan nezaketini, nezafetini düşünerek hep saygılı olmaya
çalıştım- bu kavramları kabul etmiyoruz, iade ediyoruz. 
Teşekkür
ediyorum, hepinizi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Bakan.
ALİM IŞIK
(Kütahya) – Sayın Başkan…
BAŞKAN –
Buyurun.
ALİM IŞIK
(Kütahya) – Âcizlikle suçladı. Söz istiyorum 60’ıncı maddeye göre. 
BAŞKAN – Şimdi,
Sayın Işık, sizin şahsınızla ilgili, itibarınızı zedeleyici bir şey söylemedi.
(MHP sıralarından “’Âciz’ dedi.” sesleri, gürültüler)
ALİM IŞIK
(Kütahya) – Âcizlikle beni ifade etti. 
BAŞKAN – Müsaade
eder misiniz…
Sadece bu
yasayla ilgili olumsuz düşünce belirtilenlerle ilgili nitelemelerde bulundu.
Eğer kendinizi ve grubunuzu daha doğrusu…
FARUK BAL
(Konya) – “Biraz önce konuşan milletvekili.” dedi Sayın Başkan.
BAŞKAN -…bu
platformda görüyorsanız sataşmadan dolayı grubunuz adına söz vereceğim, Sayın
Halaçoğlu da uygun görürse.
YUSUF HALAÇOĞLU
(Kayseri) – “Sizden” dedi zaten. Onun için lütfen… 
BAŞKAN –
Efendim?
YUSUF HALAÇOĞLU
(Kayseri) – “Sizden” dedi, partimizi kastetti. 
ALİM IŞIK
(Kütahya) – “Sizden” dedi, bir de şahsımı “Biraz önce konuşan sayın
milletvekili.” diyerek…
BAŞKAN – Sayın
Halaçoğlu, grubunuz adına konuşmaya Sayın Işık’ı vekil tayin ettiniz. 
YUSUF HALAÇOĞLU
(Kayseri) – Şahıs adına o ama grup adına ayrı.
ALİM IŞIK
(Kütahya) – Ben kendi adıma istiyorum. Beni kastederek söyledi, grup ayrı. 
HAKAN ÇAVUŞOĞLU
(Bursa) – Vermeyin Başkanım, vermeyin.
BAŞKAN –
Grubunuz adına iki dakika vereceğim Sayın Işık, sizin adınızı zikretmedi.
Dolayısıyla grubunuzla ilgili olarak bir sataşma varsa Sayın Halaçoğlu’nun sizi
vekil tayin etmesi nedeniyle size iki dakikalık sataşmadan söz verdim. 
BÜLENT BELEN
(Tekirdağ) – “Biraz önce konuşan sayın milletvekili.” dedi.
ALİM IŞIK
(Kütahya) – Sayın Başkanım, ben şahsıma dair sataşmadan dolayı talep ediyorum.
BAŞKAN – Sizin
şahsınıza yönelik bir sataşma yok. Sizin şahsınıza yönelik bir sataşma
görmedim. 
YUSUF HALAÇOĞLU
(Kayseri) – Sayın Başkan, tutanakları getirin. Tutanakları getirirseniz
görürsünüz.
BAŞKAN -
Buyurun.
4.- Kütahya Milletvekili Alim Işık’ın, Başbakan
Yardımcısı Beşir Atalay’ın sataşma nedeniyle yaptığı konuşması sırasında şahsına
ve MHP Grubuna sataşması nedeniyle konuşması

ALİM IŞIK
(Kütahya) – Değerli milletvekilleri, burada konuşan milletvekillerinin hiçbiri âcziyet
içerisinde değildir. Hele şahsım adına böyle bir şeyi asla kabullenmem mümkün
değildir. Âcziyet, önce “PKK’yla görüştüğümüzü iddia edenler şerefsizdir.”
diyenlerin, sonra bu şeref madalyasını boynunda taşımasının göstergesidir. 
KEMALETTİN
YILMAZ (Afyonkarahisar) – Yaftalandılar, yaftalandılar…
 ALİM IŞIK
(Devamla) - Biz böyle bir şey demedik. Biz, yazılanların doğru olup olmadığı
iddialarını Hükûmete sorduk, sizinle paylaşıyoruz. Bu terörist, bu ifadeleri,
Türkiye Cumhuriyeti devletine karşı, düşman olarak gördüğü Türkiye’ye karşı
“Güçlendik, bundan sonra bu istediklerimizi yaptıracağız.” sözlerini sizlerle paylaşıyorum.

HAKAN ÇAVUŞOĞLU
(Bursa) – Hangi gazete o?
İHSAN ŞENER
(Ordu) – Sen mutlu mu oluyorsun bundan?
ALİM IŞIK
(Devamla) – Hangi gazetenin olup olmadığı önemli değil, gidip sorarsanız
Hükûmete görürsünüz… 
İHSAN ŞENER
(Ordu) – Sen mutlu mu oluyorsun bundan?
BAŞKAN –
Karşılıklı konuşmayalım lütfen.
ALİM IŞIK
(Devamla) – Değerli milletvekilleri, bugüne kadar Türk Silahlı Kuvvetlerini o
bölgeden çektirip tüm terör olaylarına karşı sessiz kalmalarını sağlayan
Hükûmet, sizi suçuna ortak etmek istiyor. 
İHSAN ŞENER
(Ordu) – Bu millet sana verirse vekâlet, o zaman yaparsın ne yapmak istiyorsan.

ALİM IŞIK
(Devamla) – Biz bu kanunda yer alan, tasarıda yer alan bu hükümlerin,
Anayasa’ya aykırı olduğunu ifade ediyoruz, bu suça ortak olmayınız diyoruz. Biz
olmayacağız. 
İHSAN ŞENER
(Ordu) – Yazık! Yazık!
BAŞKAN –
Karşılıklı konuşmayın lütfen sayın milletvekilleri.
ALİM IŞIK
(Devamla) – Biz açılım safsatasını Türkiye Cumhuriyeti devletini yıkma projesi
olarak görüyoruz ve buna sonuna kadar karşı çıkacağız. Millet sizi onaylamadı.
HAKAN ÇAVUŞOĞLU
(Bursa) – Millet onayladı 30 Martta, millet onayladı. Sen ne konuşuyorsun?
SEYFETTİN YILMAZ
(Adana) – Niye müdahale etmiyorsun Sayın Başkan? Sabahtan beri konuşuyorlar ya!
BAŞKAN – Laf
atmayın sayın milletvekilleri, lütfen… Karşılıklı konuşmayalım…
ALİM IŞIK
(Devamla) – Siz milletin onayladığını zannediyorsunuz, millet bunu onaylamadı…
HAKAN ÇAVUŞOĞLU
(Bursa) – Onayladı, onayladı… Girdiğiniz her seçimde aynı şey oldu.
ALİM IŞIK
(Devamla) - Onaylaması da mümkün değil. Gidin, evlatlarını o bölgede şehit
veren anaları dinleyin, o zaman onaylayıp onaylamadığını görürsünüz.
BAŞKAN –
Teşekkür ederim Sayın Işık. 
HAKAN ÇAVUŞOĞLU
(Bursa) – Hadi… Hadi…
SEYFETTİN YILMAZ
(Adana) – Ne öyle vıdı vıdı vıdı vıdı…
ALİM IŞIK
(Devamla) – Buraya gelir, konuşursun değerli milletvekili; varsa söyleyeceğin
bir şey, konuşursun.
Teşekkür
ediyorum Sayın Başkan.
HAKAN ÇAVUŞOĞLU
(Bursa) – Buraya çıkıp senin gibi konuşmaktansa burada konuşurum daha iyi.
BAŞKAN – Sayın
Işık, teşekkür ediyorum.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı ve İçişleri Komisyonu Raporu (1/941) (S.
Sayısı: 629) (Devam)
BAŞKAN -
Önergeyi oylarınıza sunuyorum…
III.- YOKLAMA
(MHP
sıralarından bir grup milletvekili ayağa kalktı)
YUSUF HALAÇOĞLU
(Kayseri) – Yoklama istiyoruz…
BAŞKAN – Yoklama
talebi var.
Sayın Halaçoğlu,
Sayın Bal, Sayın Yılmaz, Sayın Durmaz, Sayın Yeniçeri, Sayın Doğru, Sayın
Erdoğan, Sayın Işık, Sayın Yılmaz, Sayın Şandır, Sayın Kalaycı, Sayın Kutluata,
Sayın Halaman, Sayın Uzunırmak, Sayın Başesgioğlu, Sayın Torlak, Sayın Öz,
Sayın Şeker, Sayın Ayhan, Sayın Belen.
Yoklama için iki
dakika süre veriyorum ve süreyi başlatıyorum.
(Elektronik
cihazla yoklama yapıldı) 
BAŞKAN –
Toplantı yeter sayısı vardır.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı ve İçişleri Komisyonu Raporu (1/941) (S.
Sayısı: 629) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığı’na
Görüşülmekte
olan 629 sıra sayılı kanun tasarısının 4 üncü maddesinin 2 inci fıkrasının
aşağıdaki şekilde değiştirilmesini arz ve teklif ederiz. 
“(2) Bu Kanun kapsamında müzakereleri gerçekleştiren, müzakerelere
katılan, müzakerelere ilişkin görüşmeler ve bu yasa kapsamında çalışmalar yapan
kişilerin hukuki, idari veya cezai sorumluluğu doğmaz.”
 Erol
Dora (Mardin) ve arkadaşları
BAŞKAN – Komisyon önergeye katılıyor mu?
İÇİŞLERİ
KOMİSYONU SÖZCÜSÜ SERMİN BALIK (Elâzığ) – Katılmıyoruz Sayın Başkan.
BAŞKAN –
Hükûmet?
BAŞBAKAN
YARDIMCISI BEŞİR ATALAY (Kırıkkale) – Katılmıyoruz Sayın Başkan.
BAŞKAN – Önerge
üzerinde Mardin Milletvekili Sayın Erol Dora konuşacak. (HDP sıralarından
alkışlar)
EROL DORA
(Mardin) – Sayın Başkan, değerli milletvekilleri; 629 sıra sayılı Terörün Sona
Erdirilmesi ve Toplumsal Bütünleşmenin Güçlendirilmesine Dair Kanun
Tasarısı’nın 4’üncü maddesi üzerinde vermiş olduğumuz önerge üzerine Halkların
Demokratik Partisi adına söz almış bulunuyorum. Genel Kurulu saygıyla
selamlıyorum.
4’üncü
maddesinin (2)’nci fıkrasında yer alan “verilen görevleri yerine getiren
kişilerin” ibaresinin, “müzakereleri gerçekleştiren, müzakerelere katılan,
müzakerelere ilişkin görüşmeler ve bu yasa kapsamında çalışmalar yapan” şeklinde
değiştirilmesini teklif etmiş bulunuyoruz. Buradaki amacımız da şudur: Çözüm
sürecinde bu müzakerelere katılan kişilerin -devlet görevlileri dışında- siyasi
parti yetkililerinin ve diğer görevlendirilen kişilerin de bu kapsam içerisine
alınması nedeniyle kapsamının genişletilmesi yönünde böyle bir önerge vermiş
bulunuyorum. Umarım, bu yasanın amacı doğrultusunda bütün Meclis bu önergemizi
destekler.
Şimdi esas
konumuza gelecek olursak, biliyorsunuz ilk defa böyle bir çerçeve yasa
çıkmıştır, biz bunu çok önemsiyoruz. 2013 tarihinden beri, biliyorsunuz,
Türkiye'de bir çatışmasızlık süreci devam etmektedir. Şimdiye kadar Türkiye
toplumu tarafından bu çözüm süreci benimsenmiştir. Biliyorsunuz, akil adamlar
görevlendirildi ve değişik bölgelere dağıtıldı. Bütün Türkiye kamuoyunun belki
yüzde 80-90’ı oranında bu çözüm sürecine bir destek vardır. 
Aslında bir
değerlendirme yapacak olursak, cumhuriyet tarihi boyunca esas sorunumuzun,
kurulmuş olan ulus devlet paradigmasından kaynaklandığını görebiliyoruz. Tekçilik
üzerine inşa edilmiş, tek kimlik, tek inanç ve homojenleştirme projesi
tarafından böyle bir paradigma oluşturulduğundan dolayı Türkiye’deki farklı
etnik gruplar, farklı inançlar, farklı renkler, farklı kültürler dışlanmıştır.
Bu açıdan, başlatılmış olan özellikle müzakerelerin ve Kürt sorununun
çözümlenmesi bağlamında ilk defa böyle bir çerçeve yasasının hazırlanmış
olmasını çok değerli buluyoruz. Türkiye Cumhuriyeti’nin kuruluşundan bu yana
çeşitli biçimlerde kendisini hissettiren ülke siyasetinin ve demokrasinin
önemli bir belirleyeni olan, ayrıca can yakıcı niteliğiyle acil çözüm bekleyen
bir meseleyi yani Kürt sorununu çözmeye dönük niteliğinden ötürü bu tasarıyı
değerli ve önemli bulduğumuzu belirtmek istiyoruz. 
Değerli
milletvekilleri, Kürt meselesinin iki boyutunun olduğunu söylemek mümkündür.
Kürt meselesi, bir taraftan bir demokrasi sorunudur, diğer taraftan ise bir
adalet sorunudur. Kürt sorunu, her şeyden önce Kürtlerin temel demokratik
haklarından mahrum edilmesinin ortaya çıkardığı bir sorundur. Bu itibarla, Kürt
meselesi öncelikle bir demokrasi meselesidir, bu nedenle sorunun çözümü için
yapılması gereken de tüm kurum ve değerleriyle demokrasiyi hâkim kılmaktır. Bu
bağlamda, eşitliği ve özgürlüğü esas alan, demokratik bir yaklaşımı öne çıkaran,
hukukun üstünlüğünü herkes için temel sayan, farklı kültürleri, farklı
değerleri, farklı inançları, farklı kimlikleri kapsayan yeni demokratik sivil
bir anayasa yapılmasının bütün bu sorunlarımızın çözümlenmesinde katalizör bir
işlev görebileceğini düşünüyoruz. 
Değerli
milletvekilleri, elbette toplumsal barışın tesis edilebilmesi ve ülke genelinde
gerçek demokrasinin işleyebilmesi, özgürlüklerin gerek yasal zeminde gerekse
fiilen kullanılabilmesinin önünün açılabilmesi ve hâlen sürmekte olan hak ve
fırsat eşitsizliklerinin giderilmesi konusunda tüm siyasi partiler, dolayısıyla
Türkiye Büyük Millet Meclisi önemli bir sorumluluğa sahiptir. Unutmamak gerekir
ki Türkiye’de Kürt meselesinin çözümüyle ülkenin genel demokrasisinin
olgunlaşması arasında diyalektik bir bağ da bulunmaktadır. Öyle ki Kürt
meselesinin “eşit yurttaşlık” temelinde çözümlenemediği bir Türkiye'nin
demokratikleşmesinden de bahsedemeyiz. Aynı biçimde, Kürt halkının eşit
yurttaşlık haklarının sağlandığı bir Türkiye’de, eşitlik, özgürlük ve demokrasiye
ihtiyaç duyan diğer tüm toplumsal dinamiklerin de demokratik taleplerinin
gerçekleşebileceğine bir zemin yaratılmış olacağına inanıyorum.
Süre
yetmediğinden dolayı bütün düşüncelerimi ifade edemiyorum ancak bu yasanın
eksiklikleri olmasına karşın biz bu yasayı destekliyoruz. Bu yasanın, başta
Kürt sorununun çözümlenmesine ve çağdaş bir cumhuriyete evrilmesi noktasında
vesile olmasını diliyor, herkesi tekrar saygıyla selamlıyorum. (HDP
sıralarından alkışlar)
BAŞKAN –
Teşekkür ederim.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan Terörün Sona Erdirilmesi ve Toplumsal Bütünleşmenin Güçlendirilmesine Dair
Kanun Tasarısının 4 üncü maddesinin ikinci fıkrasının aşağıdaki şekilde
değiştirilmesini arz ve teklif ederiz.
"(2)
Kanunun 2 nci maddesinin birinci fıkrasının (a), (b) ve (c) bentleri
kapsamındaki görevleri yerine getiren kişilerin bu görevleri nedeniyle hukuki,
idari veya cezai sorumluluğu doğmaz.”
 Eşref Taş (Bingöl) ve
arkadaşları 
BAŞKAN –
Komisyon önergeye katılıyor mu?
İÇİŞLERİ KOMİSYONU SÖZCÜSÜ SERMİN BALIK (Elâzığ) – Takdire bırakıyoruz
Sayın Başkanım. 
BAŞKAN – Hükûmet?
BAŞBAKAN YARDIMCISI BEŞİR ATALAY (Kırıkkale) – Katılıyoruz efendim.
BAŞKAN - Önerge
üzerinde Bingöl Milletvekili Sayın Eşref Taş konuşacak. (AK PARTİ sıralarından
alkışlar)
EŞREF TAŞ
(Bingöl) – Sayın Başkan, değerli milletvekili arkadaşlarım; çözüm sürecinin
yasal çerçevesini belirleyecek tasarı üzerinde iki gündür süren tartışmalar,
memnuniyetle müşahede ettiğimiz bir gerçeği ortaya çıkardı; burada görüşlerini
ifade eden bütün arkadaşlarım barış istediler. Barış, artık hepimizin ortak
paydasıdır. İtirazlar daha çok yöntem konusunda yoğunlaşıyor. Aslolan barış ise
gerisi hakikaten teferruattır.
Barış hepimizin
özlemi, halkın isteğidir. Halkımız barış konusunda yeni bir iradeyi ortaya
koydu. Eğer bu irade olmasaydı, eğer barışı halk istemiş olmasaydı, şimdi
geldiğimiz noktaya gelmek mümkün olmayabilirdi. Bu irade, “Ya devlet ya PKK”
dayatmasını yırtıp attı. 1990’lı yıllardaki ürkek girişimlerin kadük kalmasına
sebep halkın desteğinin güçlü bir şekilde ifade edilememesiydi. Keşke barış
isteyenleri koruyabilseydik çünkü barışı yapanları korumak barışı korumaktır.
Bu barış bize 50 bin cana mal oldu. Dağda ölen de bizim insanımız, bağda ölen
de bizim insanımız, akan kan da bizim kanımız, akan gözyaşı da bizim
gözyaşımız, giden can bizim canımızdır. 
Acı bizim acımız
da ama akıl bizim aklımız değil arkadaşlar. Aklımız millî değildi. Çanakkale’de
omuz omuza vatanı koruyan, şehit düşüp koruyan, koyun koyuna yatan dedelerin
torunlarının birbirlerine silah çekmelerini, birbirlerine kıymalarını başka
türlü nasıl açıklayabiliriz? Bu ülkenin her bir santiminde herkesin emeği ve
hakkı var. Kardeşin kardeşe düşman edildiği dönemi artık kapatıyoruz.
İdeolojiler gözleri kör ediyor, akıllara pranga vuruyor. Kendi vatandaşından
şüphe eden, potansiyel düşman olarak gören bir devlet anlayışının bizi nereye
götürdüğü açıktır. Laiklik adına din önderlerine reva görülenler, Dersim
katliamı, 33 erimizin şehit edilmesi ve benzeri olaylar bugün hâlâ yüreğimizi
sızlatmaktadır. Gözlerimizi yumarak, kulaklarımızı kapatarak bu olayları hiç
olmamış sayanların bile vicdanları bir gün gelir isyan eder. Vatandaşın diline,
dinine, kültürüne, yaşayışına, değerlerine, hatta isimlerine bile saygı
göstermeyen devlet anlayışını bu çağda savunanların aklına şaşarım. (AK PARTİ
sıralarından alkışlar) 
Değerli
arkadaşlar, bu bir al-ver süreci değildir, bu ülkenin insanı, haklar ve
temeller üzerinde yeniden inşa sürecidir. Taraf olduğumuz uluslararası
anlaşmalarda, insan haklarıyla ilgili temel metinlerde ve modern hukuk
söyleminde ne kadar insan hakkı varsa hepsini “Benim insanımın hakkı” olarak düzenleyecek,
garantiye alacak bir yaklaşım dün romantikti ama bugün reel gerçekliktir.
İktidarımız da bu sürecin inşası için sizden yetki istiyor. 
Adaletle hak
esas alınarak yönetmek toplumsal barışın ön şartıdır. Atalarımız bunu yaptı ve
altı yüz yıl süren bir uygarlık yarattılar. Yüz yıl önce Osmanlıyı parçalayan
süreç, yüz yıl sonra bugün…
BÜLENT BELEN
(Tekirdağ) – Aynı süreç bugün yaşanıyor. 
EŞREF TAŞ
(Devamla) –…Osmanlının değerlere saygılı devlet anlayışını zorunlu ve gerekli
kılıyor. 
BÜLENT BELEN (Tekirdağ)
– Aynı süreci siz başlattınız. 
EŞREF TAŞ
(Devamla) – Hiç kimse bunu engelleyemez. Bizler başarmak zorundayız. (AK PARTİ
sıralarından alkışlar) Kimse kimseyi silah zoruyla da olsa bir arada tutamadığı
gibi, ülkemizi de parçalayamaz. Bizi bir arada tutan şey, Türkiye’nin
geleceğine olan güvenimiz, birlikte başarma arzumuz, tarihimiz, dinimiz, ortak
kültürümüz ve bin yıldan bu yana gelen kardeşlik hukukumuzdur. İki yıldır barış
ve sükûnun gölgesinde huzur içinde yaşıyoruz. Barışın faydalarını ve nimetlerini
görmeye başladık. Çok şükür, provokasyonlar bizi yolumuzdan döndüremedi ve
döndüremeyecektir. Bu kararlılık içinde hiçbir siyasi kaygı duymadan, “Baldıran
zehri de olsa içeriz.” anlayışıyla yola çıkan barış projesinin mimarı Sayın
Başbakanımız Recep Tayyip Erdoğan’a, Başbakan Yardımcımız Sayın Beşir Atalay’a
ve emeği geçen herkese şükranlarımızı sunuyor, hepinize teşekkürlerimi
sunuyorum. (AK PARTİ sıralarından alkışlar)
BAŞKAN – Sayın
Taş, teşekkür ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.

Sayın
milletvekilleri, tasarının 4’üncü maddesinin oylamasının açık oylama şeklinde
yapılmasına dair bir önerge vardır, okutuyorum: 
 Türkiye Büyük Millet Meclisi
Başkanlığına
629 sıra sayılı kanun tasarısının
4. maddesinin oylamasının açık oylama şeklinde yapılmasını arz ve teklif
ederiz.
BAŞKAN – Şimdi, imza sahiplerini
tespit edeceğim:
Mehmet Erdoğan, Muğla? Burada.
Faruk Bal, Konya? Burada.
Yusuf Halaçoğlu, Kayseri? Burada.
Sadir Durmaz, Yozgat? Burada.
Kemalettin Yılmaz,
Afyonkarahisar? Burada.
D. Ali Torlak, İstanbul? Burada.
Zühal Topcu, Ankara? Burada.
Alim Işık, Kütahya? Burada.
Ahmet Duran Bulut, Balıkesir?
Burada.
Muharrem Varlı, Adana? Burada.
Ali Uzunırmak, Aydın? Burada.
Münir Kutluata, Sakarya? Burada.
Özcan Yeniçeri, Ankara? Burada.
Reşat Doğru, Tokat? Burada.
Murat Başesgioğlu, İstanbul?
Burada.
Emin Haluk Ayhan, Denizli?
Burada.
Emin Çınar, Kastamonu? Burada.
Cemalettin Şimşek, Samsun?
Burada.
Seyfettin Yılmaz, Adana? Burada.
Ali Öz, Mersin? Burada.
Mustafa Erdem, Ankara? Burada.
Mustafa Kalaycı, Konya? Burada.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için iki dakika süre veriyorum ve süreyi başlatıyorum.
(Elektronik
cihazla oylama yapıldı)
BAŞKAN - 629
sıra sayılı Kanun Tasarısı’nın 4’üncü maddesinin açık oylama sonucunu okuyorum:
“Kullanılan oy
sayısı : 247
Kabul : 215
Ret : 30
Çekimser : 1 
Boş : -
Geçersiz : 1
(x)

Kâtip Üye 
Kâtip Üye

Fehmi Küpçü Muharrem
Işık
 Bolu 
Erzincan” 

BAŞKAN -
Böylelikle 4’üncü madde kabul edilmiştir.
On dakika ara
veriyorum.
 Kapanma
Saati : 19.01
BEŞİNCİ OTURUM
Açılma Saati: 19.13
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Fehmi KÜPÇÜ (Bolu) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 114’üncü Birleşiminin Beşinci
Oturumunu açıyorum.
629 sıra sayılı
Kanun Tasarısı’nın görüşmelerine devam edeceğiz.
Komisyon burada.
Hükûmet burada.
4’üncü madde
kabul edilmişti, şimdi 5’inci maddeyi okutuyorum:
Madde 5- (1) Bu
Kanun yayımı tarihinde yürürlüğe girer.
BAŞKAN – Madde
üzerinde Cumhuriyet Halk Partisi Grubu adına Afyonkarahisar Milletvekili Sayın
Ahmet Toptaş konuşacak.
Buyurun. (CHP
sıralarından alkışlar)
CHP GRUBU ADINA
AHMET TOPTAŞ (Afyonkarahisar) – Sayın Başkan, değerli milletvekilleri;
görüşülmekte olan (1/629) sıra sayılı Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı üzerinde düşüncelerimi
açıklamak üzere Cumhuriyet Halk Partisi Grubu adına söz almış bulunuyorum. Bu
vesileyle yüce Meclisi saygılarımla selamlarım.
Değerli
arkadaşlar, Türkiye’nin en önemli sorunlarından biri olan terörün bitirilmesi
ve Kürt sorununun barışçı yöntemlerle çözümlenmesi hepimizin ortak talebidir.
Ülkemizde yıllarca süren terör 40 binin üzerinde insanımızın ölümüne, binlerce
şehidimizin kanına, binlerce gazimizin mağduriyetine mal olmuş, 1 trilyon dolar
terörle mücadele için harcanmıştır. Analar çocuklarını, gözünden sakındıkları
çocuklarını, askere gönderirken eline kına yaktığı çocuklarını, şehitlik
mertebesinde ama bir tabut içinde karşılamışlardır yıllar boyu. Ateş düştüğü
yeri yakar hesabı binlerce ocağa ateş düşmüş, çocuklarını şehit veren analar,
başka analara ateş düşmesin diye bağrına taş basmış, barış çığlıklarına destek
olmuştur. 
Terör sorunu
ülkemizde barış ortamını bozmuş, huzurumuzu, dirliğimizi ortadan kaldırmış,
demokrasimizin gelişmesinin önündeki en büyük engeli oluşturmuştur. İşte, bunun
içindir ki tüm yurttaşlarımızın kabul edebileceği bir çözüm sabırsızlıkla
beklenmektedir.
Barış çözüm, ama
nasıl bir çözüm? Tüm toplumun üzerinde uzlaştığı bir çözüm. Bunu başarmalıyız.
Endişelerimiz var. Bu konuyu siyaset malzemesi yaparak birilerine avantaj sağlamak
için kullanırsanız, bunun vebalinden kurtulamazsınız.
Değerli
milletvekilleri, Hükûmet, bu konuda şimdiye kadar yaptığı uygulama ve takip
ettiği yöntemlerle, bu devasa sorunla da kendine siyasi bir kazanım sağlama
amacı taşıyor izlenimini vermektedir. Böyle önemli bir konunun bugüne kadar
Parlamento zemininde görüşülmesine olanak vermeyen Hükûmetin, Başbakanın
Cumhurbaşkanlığı adaylığını açıkladığı günlere denk düşürülen böyle bir
tasarısı, soyut, içi boş bir çerçeve tasarıdır. 
Türkiye'nin en
önemli sorunu olan terörün sonlandırılması için, tüm yurttaşların talebi olan
eşitliğin, özgürlüğün hedef alınıp, insan hakları kavramının ve hukukun
üstünlüğünün vazgeçilmezliğinin kabulü gerekir. 
Hükûmet, bu
konularda yaptığı uygulamalarla bize güven vermemektedir. Evet, güneydoğu
bölgemizden şehit cenazesi gelmiyor, ama İstanbul’da, İzmir’de, Eskişehir’de,
Hatay’da ve birçok kentimizde, Başbakanın deyimiyle “destan yazan” polislerin
öldürdüğü gençler, bu toprakların insanlarıdır. 
Polisi dizayn
ettiniz, yargıyı dizayn ettiniz, ihaleleri, vurgunların altyapısını dizayn
ettiniz, öğrencilerin sınavlarını dizayn ettiniz, okulları, eğitim sistemimizi
dizayn ettiniz, mahkeme kararlarının uygulanmaması için yeni yasalar
düzenliyorsunuz. Nerede hukuk, nerede insan hakları, nerede eşitlik? Hukukun,
insan haklarının, eşitliğin, özgürlüğün olmadığı yerde demokrasiyi
içselleştirememiş bir hükûmetin ülkenin en köklü sorununa getireceği çözüm
önerileri ne kadar samimidir? Bu samimiyetsizliği sorgulamak hakkımızdır.
Toplumu ayrıştırmayı, kutuplaştırmayı kendine politik kazanç yöntemi yapmış,
“Yüzde 50’yi evinde zor tutuyorum.” diyen bir Başbakanın, toplumsal barış
vadetmesi ne kadar inandırıcıdır? 
Değerli
milletvekilleri, ben yaptım oldu, benim dediğim gibi olacak, benim dediğim
zaman olacak anlayışı bugüne kadar bu sorunun geciktirilmesinden başka bir işe
yaramadı. AKP on iki yıldır iktidarda ve Anayasa’yı değiştirecek sayılara
ulaştı. İstediği yasayı istediği sürede Meclisten geçirebilen bir çoğunluğa
sahiptiniz. Neden bütün çağrılarımıza rağmen terör sorununu Meclis zeminine
taşımadınız? Neden ortak aklı harekete geçirmediniz? Neden önerilerimizi
elinizin tersiyle ittiniz? İşte şimdi sınama yanılma yöntemiyle yürüttüğünüz
süreç tıkandı, Cumhurbaşkanlığı seçimi geldi. Göstermelik, Başbakan Yardımcısı
Beşir Atalay’ın deyimiyle “soyut çerçeve” dediğiniz bir tasarıyla karşımıza
geldiniz. 
Zamanlaması
manidar. Söze itiraz ediyorsunuz, biliyorum ama gerçekten manidar. Sizi manidar
zamanlamayla ve politik kazanç için getirseniz de biz Parlamento zemininde bu
sorunun çözümüne sizi zorlayacağız ve Türkiye Büyük Millet Meclisi olarak büyük
bir mutabakatla bu sorunu çözeceğiz ve kimseye bir kazanç kapısı olarak
kullanmasına fırsat vermeyeceğiz.
Biz, Cumhuriyet
Halk Partisi olarak sorunun Parlamento çatısı altında şeffaf bir biçimde
tartışılıp çözüme ulaşmak için, görmezden geldiğiniz ısrarlı tutumumuzu
sürdürmeye devam edeceğiz. Siz de gördünüz, bu sorun kapalı kapılar ardında
çözülemez, halktan kopuk çözümler sonuç getirmez. Keşke bunu daha önce
anlasaydınız. Size Mecliste bir mutabakat komisyonu kurulmasını, Meclis dışında
da bu konuyla ilgili taraflar da içinde olmak üzere bir akil insanlar komisyonu
kurulmasını, bunların oluşturacağı önerilerin, Meclis mutabakat komisyonu
tarafından bir yol haritası olarak Meclise getirilmesini ve sorunu “Meclis
çatısı altında çözelim.” önerimizi iki yıldır sümen altında bekletmeseydiniz,
bugün çok daha fazla yol almış olurduk. Olsun, Meclis zemini gibi bir zemin
olduğu nihayet akla gelmiş, bu bile bir kazanımdır.
Değerli
milletvekilleri, şimdi gelelim “soyut ve çerçeve” denilen tasarıya. Gerçekten
işi boş bir tasarı. Tasarının 1’inci maddesi, terörün sonlandırılması ve
toplumsal bütünleşmenin güçlendirilmesi için çözüm sürecine ilişkin usul ve
esasları düzenlemektedir. Demek ki on iki yıldır büyük çoğunlukla iktidardalar,
her gün “çözüm çözüm” diye milletin kulaklarını kuruttular ama daha çözüm süreci için bir yöntem bile
belirlememişler. Tasarının 2’nci maddesi “Hükümet, çözüm süreci kapsamında
aşağıdaki hususlarda gerekli çalışmaları yürütür.” diyor.
“a) Terörün sona
erdirilmesi ve toplumsal bütünleşmenin güçlendirilmesine yönelik siyasi,
hukuki, sosyoekonomik, psikolojik, kültür, insan hakları, güvenlik ve
silahsızlandırma alanlarında ve bunlarla bağlantılı konularda atılabilecek
adımlar...” Devam ediyor, benzer:
“b) Silah
bırakan örgüt mensuplarının eve dönüşleri ile sosyal yaşama katılım ve
uyumlarının temini için gerekli tedbirleri alır.
ç) Bu Kanun
kapsamında yapılan çalışmalar ile alınan tedbirlere ilişkin kamuoyunun doğru ve
zamanında bilgilendirilmesini sağlar.
d) Alınan
tedbirlere ilişkin uygulama sonuçlarını izler ve ilgili kurum ve kuruluşlar
arasında koordinasyonu sağlar.
e) Gerekli
mevzuat çalışmalarını yapar.”
Değerli
arkadaşlar, bunlar, Hükûmetin, zaten, görevleri değil midir? Hükûmetin görevini
yeniden tanımlamak, tarif etmek ve burada tekrarlamanın bir yasa amacıyla ne
ilgisi vardır?
Tasarının 3’ücü
maddesi “Bakanlar Kurulu, çözüm sürecine ilişkin gerekli kararları almaya
yetkilidir.” diyor. Bakanlar Kurulu, Hükûmetin karar alma ve uygulama kurumu
değil midir? Hükûmet karar almayacak bir kurum mudur? Hükûmetin alacağı
kararları zaten Hükûmet kendisi alıyor. Bunu bir yasa maddesi olarak
düzenlemenin ne anlamı vardır? İyi de bu maddeyle ne amaçlıyorsunuz, hangi
kararları alacaksınız? Bunun ardında ne var, ne yok, yazın alacağınız
kararları, herkes bilsin.
Tasarının 4’üncü
maddesinin (1)’inci fıkrası “Bu Kanun kapsamında
verilen
görevler, ilgili kamu kurum ve kuruluşlarınca ivedilikle yerine getirilir.”
diyor. Değerli milletvekilleri, ilgili kamu kurumlarının görevi, zaten,
Hükûmetin yasalar çerçevesinde verdiği görevleri yerine getirmek değil midir?
Kamu kurumları ve kuruluşları verilen kararları yerine getirmiyor mu da
“Bunları yerine getirir.” diye onlara ilişkin bir yasa tasarısı getiriyorsunuz
karşımıza? 
Yine, (4)’üncü
maddenin diğer bir fıkrasında: “Bu Kanun kapsamında verilen görevleri yerine
getiren kişilerin hukuki, idari veya cezai sorumluluğu doğmaz.” Yani, ileride
suç işleyecek olan bazı görevliler güvence altına alınıp cesaretlendirilmek mi
isteniyor? Hangi suçları işleyebileceklerini öngörüyorsunuz görevlendireceğiniz
kişilerin?
Değerli
arkadaşlar, bu tasarı içi boş da olsa, 4’üncü maddenin (2)’nci fıkrasındaki
cezai, idari ve hukuki sorumsuzluk getiren maddeye, ihtirazi kaydımız baki
kalmak üzere, not düşüyorum: Ülkenin üniter yapısını koruyan şehitlerimizin
bize emanet olan yakınlarının, gazilerin, o bölgede askerlik yapmış binlerce
insanın hakları, talepleri ve duyguları dikkate alınarak Parlamento zemininde
sorunun ele alınıp bir çözüme ulaşmasına katkı vermeye hazırız.
Bu duygu ve
düşüncelerle yüce Meclisi saygıyla selamlıyorum. (CHP sıralarından alkışlar)
BAŞKAN –
Teşekkür ederim. 
Milliyetçi
Hareket Partisi Grubu adına Sayın Ali Uzunırmak konuşacak, Aydın Milletvekili.
(MHP sıralarından alkışlar)
MHP GRUBU ADINA
ALİ UZUNIRMAK (Aydın) – Sayın Başkan, çok teşekkür ediyorum.
Terörün Sona
Erdirilmesi ve Toplumsal Bütünleşmenin Güçlendirilmesine Dair Kanun Tasarısı ve
İçişleri Komisyonu Raporu üzerinde Milliyetçi Hareket Partisi Grubu adına söz
aldım, hepinize en derin saygılarımı sunuyorum.
Değerli
milletvekilleri, kanunun adı, dilek ve temenni olarak çok doğru ama dilek ve
temenni acaba hedefleri gerçekleştirir mi, bunun üzerinde tartışmak gerekir.
Değerli
milletvekilleri, bu yasa başlı başına, işlenmiş ve işlenecek olan suçların
itirafıdır; bugüne kadar işlenmiş suçların, bugünden sonra da işlenecek
suçların itirafıdır ama şunu hemen saygıdeğer milletvekilleriyle paylaşmak
istiyorum ki hiçbir kanun, anayasal suçu, zırhı altına alamaz. Bu kanunun
uygulanmasından doğacak olan suçlar, anayasal suçlar olacaktır ve anayasal
suçları, kanun, zırh altına alamayacaktır. Bu kanun çerçevesinde, Hükûmet
üyelerinden, bürokratlardan, uygulamanın içerisinde olan her kim varsa,
anayasal suç işlemekten dolayı yarınlarda yargılanacaktır. Hatta ve hatta bu
kanuna yetki, cevaz veren, Hükûmete yetkisini devreden milletvekilleri de bu
anayasal suça iştirak etmiş olacaktır. Bundan hiç kimse kaçamayacaktır değerli
milletvekilleri. Bir ülkenin bölünmesi, devlet politikası olarak, devletin
kurumları, anayasal kurumlar alet edilerek hiçbir zaman gerçekleştirilemez. Bu,
anayasal bir suçtur. 
Değerli
milletvekilleri, tarihten, geçmişten ve günümüzden tecrübeler çıkarmak lazım.
Terörün bitmesi, mutlaka herkes tarafından istenir ve herkes tarafından talep
edilir. İnanıyorum ve biliyorum ki AKP’nin içerisinde bütün herkes terörün
bitmesini isteyecektir, Cumhuriyet Halk Partisinin içerisinde herkes terörün
bitmesini isteyecektir, BDP’nin, HDP’nin içerisinde herkes terörün bitmesini
isteyecektir. Bütün bunların ötesinde, Milliyetçi Hareket Partisi hepsinden
daha samimi olarak terörün bitmesini isteyecektir. Terörün bitmemesini hiç
kimse istemez, terörün bitmemesini savunamaz değerli kardeşlerim ama Kur'an’dan
sözlü ayetler okuyarak, İncil’e göre amel ederek bu iş sağlanmaz. Eğer
Kur'an’dan ayet okuyorsanız eyleminiz de o ayete uygun olacak, söylediklerinize
uygun olacak. Şimdi meseleyi açık ve doğru tartışalım. 
Değerli milletvekilleri,
“Her ne pahasına olursa olsun çözülsün.” acaba herkesin mutabakat içerisinde
yapacağı bir çözüm teklifi midir? Yani bölgeyi Türkiye Cumhuriyeti devleti terk
etsin, federatif, konfederatif veya özerk yapı… Bunu açık konuşsun
milletvekilleri. “Her ne uğruna olursa olsun çözülsün.” Cumhuriyet Halk
Partisi, kurucu parti olduğunu iddia eden, devletin felsefesini inşa ettiğini
iddia eden Cumhuriyet Halk Partisi federatif, konfederatif ve özerk bir yapıya
“evet” diyor mu, her ne şartta olursa olsun çözülsün diyor mu?
AHMET TOPTAŞ (Afyonkarahisar) –
Ne zaman dedi ki zaten?
ALİ UZUNIRMAK (Devamla) – Demedi,
demediyse bu yasanın neticesi odur değerli milletvekilleri.
Peki, “Baldıran zehri içerek
çözeceğim.” Ya eğer bir ülkenin barışa giden adımı varsa, niye birisi baldıran
zehri içsin Sayın Başbakan? Yani, bu baldıran zehri nedir, bu baldıran zehri
neden dolayı içiliyor, hangi sebeple, bu baldıran zehrinin terkibi nedir acaba?
Bunu bilmek Türkiye Büyük Millet Meclisinin hakkıdır değerli milletvekilleri. 
Peki, PKK neyi talep ediyor?
Değerli milletvekilleri, PKK diyor ki: “Ülkenin bir bölgesini ben yöneteceğim,
Türkiye’yi de beraber yöneteceğiz.” Buradaki bu “Egemenlik kayıtsız şartsız
milletindir.” cümlesini kaldırın buradan. Eğer bu tasarıda PKK’nın taleplerine
“evet” deniyorsa, millet bütünlüğü, millet tarifiniz nedir? Onu önce felsefi
olarak içselleştirin. Paradigma değişikliğinden bahseden Sayın Bakan, millet
bütünlüğünün ne olduğunu, “Tek bayrak, tek millet, tek vatan.” derken bu
teklerin, tek milletin ne olduğunu, bu millet tarifinin ne olduğunu ortaya
koysun.
Değerli milletvekilleri, biz
geçmişten ders çıkarıyoruz. Hiç kimsenin, annesinin dilini konuşmasını ve
birtakım konularda kendini ifade özgürlüklerini, bireysel haklarını hiçbir
zaman insan haklarından ayrı tutmadık ama “insan hakları” deyip bireysel
hakların tarifini kolektif haklara dönüştürerek “Ben falanca etnik gruba mensup
olduğum için bu devlete ortağım ve bu etnik grup adına ortağım; ben falanca
mezhepten olduğum için mezhep adına devlete ortağım…” 
2012 bütçesinde Sayın Bülent
Arınç’ın burada konuştuğu anayasal kimlik tanımlanmasıyla birtakım kolektif
hakların verilmesi, geleceğin geçmişteki Çekoslovakya’sının, geleceğin
geçmişteki Yugoslavya’sının, geleceğin bugünkü Irak’ının, geleceğin bugünkü
Suriye’sinin inşasıdır Türkiye’de. Çekoslovakya’nın yaşadığı gibi zannedilen o
mutlu dönemi Yugoslavya’nın yaşadığı gibi zannedilen o mutlu dönemi, belki
Türkiye’de geçici olarak yaşayabilirsiniz ve yaşatabilirsiniz ama elli yıl
sonra, otuz yıl sonra, bugün “demokratik ortak cumhuriyet” söyleminden yola
çıkan, elinde silahı bırakmadan, ülkenin sınırları içerisinde silah taşıyarak
yol kesen, hâlen daha iddialarını sürdüren bir terör örgütünü tatmin etme
noktasında yürüttüğünüz psikolojik harekât bu milletin mahvına sebep olacak bir
psikolojik harekâttır. 
Değerli
milletvekilleri, Türkiye’nin devletin organlarıyla yürüttüğü psikolojik harekât
ve açılımın şifresi şudur: PKK tatmin edilecek. PKK’nın tatmin şartlarına
Türkler ikna edilecek. Açılımın şifresi budur. Eğer bugün basın-yayın
organlarında, medyada, çeşitli tartışma ortamlarında “Ya, bu kadar ileri
gidilirse Türk sorunu çıkar.” deniyorsa, benim bu söylediğimin işareti budur.
Aman ha, biz PKK’yı tatmin edelim de karşıda bir Türk sorunu da çıkmasın yani
onlar da ikna olsunlar bu işe. Elbette ki şehit analarımız, şehitlerimiz,
cenazelerimiz…bu ülkenin vatandaşlığını taşıyan her kim olursa olsun, devletine
silah doğrultuyor, devletine eğer isyan ediyorsa “Biz bir vatandaşımızı acaba
nasıl kaybettik?” diye düşünmemiz gerekir. Kaybetmememiz gerektiği ve bunun
tedbirlerini almamız gerektiği elbette ki bizim düşünmemiz gereken konulardır. 
Değerli
milletvekilleri, ölümü göze almış, öldürmüş, eli silahlı militanların hangi
şartlarda, nasıl, neye ikna edildiği konusunda Türkiye Büyük Millet Meclisini
Hükûmet ikna etmelidir. Türkiye Büyük Millet Meclisi yetkilerini Hükûmete
devretmemelidir. Anayasal suç işlememelidir. Onlar da anayasal suç
işlememelidir. Kanun maddesinde söylüyor, diyor ki: İşte “Kamuoyunun
bilgilendirilmesi…” Sayın Bakana ve Hükûmet üyelerine soruyorum, siz vicdanlı
milletvekillerine soruyorum: Oslo görüşmeleri enteresan bir şekilde
patlamasaydı, haberiniz
var mıydı? Peki, yazan gazeteciler neye uğradı? Peki, Oslo görüşmelerinde
hukuku işletmeye çalışan savcı ne durumdadır bugün? Bunları hiç takip
edebiliyor musunuz? Bunları yapmış bir Hükûmet neyi bilgilendirecek? Gene beyin
yıkama metoduyla devam edecek. 
Değerli milletvekilleri, bu kanun
maddesinde çok önemli şeyler var. “Gerekli görülmesi hâlinde, yurt içindeki ve
yurt dışındaki kişi, kurum ve kuruluşlarla temas, diyalog, görüşme ve benzeri
çalışmalar yapılmasına karar verir ve bu çalışmaları gerçekleştirecek kişi,
kurum veya kuruluşları görevlendirir.”
Ben buradan Sayın Bakana soruyorum,
Hükûmete soruyorum, Türkiye Büyük Millet Meclisini de uyarıyorum: Yarınlarda
silah bırakmadan başka alanlara varıncaya kadar uluslararası gözlemciler olacak
mıdır? Yarınlarda görüşmelerde hakem devletler olacak mıdır? Eğer bunlar varsa,
Türkiye Büyük Millet Meclisinin devrettiği bu yetkiyle bu Hükûmet bunları
yapıyorsa, Türkiye Büyük Millet Meclisi çok büyük bir suç işliyor demektir. 
Fatih ruhundan bahsediyor Sayın
Başbakan. İşte, Kur’an’dan ayet okuyup İncil’le ibadet etmek odur. Fatih
ruhundan bahseden Sayın Başbakan, Musul Konsolosluğu basıldı, Türk toprakları
işgal altında. Musul Konsolosluğunun boşaltılmaması eğer doğru karar idiyse
Basra Konsolosluğu niçin boşaltıldı? Basra Konsolosluğunun boşaltılması doğru
ise Türk Konsolosluk yetkilileri ve vatandaşları niçin IŞİD’in elindedir? Bütün
bunlar ne kadar vurdumduymaz, ne kadar mesuliyetsizce, Türkiye’nin dış
politikasından iç güvenliğine kadar yürütüldüğünün işaretidir.
(Mikrofon otomatik cihaz tarafından
kapatıldı) 
BAŞKAN – Teşekkür ederim Sayın Uzunırmak.
ALİ UZUNIRMAK (Devamla) – Son söz:
Hiç kimse unutmasın ki burada yaptığımız milletvekili yemininden daha öteye,
vallahi de, billahi de, tillahi de bu anayasal suçu işleyenler yarınlarda
yargılanacaktır.
Teşekkür ederim.(MHP sıralarından
alkışlar)
BAŞKAN – Teşekkür ederim.
Halkların Demokratik Partisi Grubu
adına Sayın Sebahat Tuncel konuşacak, İstanbul Milletvekili.
Buyurun. (HDP sıralarından alkışlar)
HDP GRUBU ADINA
SEBAHAT TUNCEL (İstanbul) – Sayın Başkan, değerli milletvekilleri; yasa
tasarısının 5’inci maddesi üzerinde Halkların Demokratik Partisi Grubu adına
söz almış bulunmaktayım. Hepinizi saygıyla selamlıyorum.
İki gündür
burada Türkiye'nin geleceğini ilgilendiren bu yasa tasarısını konuşuyoruz.
Doğal olarak herkes kendi görüşlerini ifade ediyor, eksiklikleri, yetmezlikleri
burada ifade ederek bu yasanın gerçekten Türkiye'de kalıcı barışın inşası
konusunda etkin bir hâle gelmesi için çalışmalarını ifade ediyor. Bazı
arkadaşlarımız da bu yasaya tamamen karşı. 
Bu yasa
tasarısında en temel eksiklik kadınlar sevgili arkadaşlar. Savaşın en büyük
mağdurları kadınlardır. Bu toplumun yüzde 50’sini kadınlar oluşturuyor ve
savaşın da en büyük mağduriyetini kadınlar yaşıyor. Kadınlar sadece çocuklarını
yitirmekle kalmıyor ya da bu kürsüde ifade edildiği gibi kadınlar sadece
çocukları gerillaya katıldıkları için mağdur değiller; aynı zamanda, kadınlar
aslında bu savaş nedeniyle daha çok yoksullaşarak da mağdur oluyor. Savaş ve
çatışmanın olduğu yerlerde erkekler de kışkırtılıyor sevgili arkadaşlar. Dolayısıyla,
bu çatışmanın, savaşın son bulması kadınlar açısından çok önemli bir noktayı
ifade ediyor. 
Savaşın son
bulması, barışın inşası kadınlar için olmazsa olmaz bir konudur. Ancak, bu
kürsüde en az kadınlar konuşuldu. Halkların Demokratik Partisi milletvekilleri
dışında neredeyse kadınlardan bahseden hiç kimse olmadı; ne iktidar partisi ne
ana muhalefet partisi ne de diğerleri. Oysa, asıl konuşulması gereken
kadınlardır. Bu savaştan, gerçekten çatışmadan, savaştan tamamen kurtulacaksak,
yeni bir yaşam inşa edeceksek, demokratik bir Türkiye'yi inşa edeceksek, kalıcı
bir barışı sağlayacaksak olması gereken şey bu. 
Milletvekilimiz
Ayla Hanım da ifade etti, dünya örneklerinde de görülmüştür, savaşın en çok
mağduru kadınlar olsa da müzakere süreçlerinde yer almamışlardır, bu çok ciddi
bir eksikliktir. Şimdi, bu yasa tasarısında bazı komisyonların önerisi var ama
bir kadın komisyonundan bahsedilmiyor. Bu kadın komisyonunun mutlaka kurulması,
sadece kadın komisyonunun değil, hakikat, adalet ve yüzleşme komisyonlarının
kurulması, burada kadınların yer alması gerekiyor. Bütün komisyonlarda
kadınlara kota uygulanması gerekiyor. Kurulacak bütün komisyonlarda kadınların
mutlaka yer alması gerekir, aksi takdirde bu yasa hep eksik kalacaktır sevgili
arkadaşlar.
Değerli arkadaşlar, diğer eksik
bir bölüm: Ekolojik olarak da bu yasa istenilen şeyi vermemektedir. Tabii ki bu
bir çerçeve yasa. Her şeyi bu yasadan beklemiyoruz. Daha doğrusu, bu yasa
aslında pek bir şey ifade etmiyor. Asıl önemli olan şey Hükûmetin söylediği, bizim
sadece bu söze… Şimdi, Hükûmet söylediği için, “Bu olacak mı, olmayacak mı?”
sorusunu bilmiyoruz ama olmasını beklediğimiz bundan sonra yapılacak yasalar
meselesidir. Asıl, bu yasa çerçeve yasa. Bu yasayla, Türkiye Cumhuriyeti
tarihinde ilk kez Parlamentoda, Türkiye'nin otuz yıllık, hatta Orta Doğu’nun
iki yüzyıllık politikasında etkili olan Kürt sorununun, Kürdistan sorununun
çözümü konusunda -ilk kez- bir çerçeve yasa çıkartılıyor. Şimdiye kadar
görüşmeler olmadı mı? Oldu. Bu sadece AKP Hükûmeti döneminde mi oldu? AKP
Hükûmeti her defasında “Sadece bizim dönemimizde oldu. Biz başardık.” diyor.
Öyle değil. Turgut Özal zamanında da görüşmeler oldu ama yasal bir çerçeveye
kavuşmamıştı. 
Sevgili arkadaşlar, bütün
iktidarlar döneminde mutlaka bazı görüşmeler olmuş, diyalog olmuş ama sorun
çözümsüz kalmıştır. Çözümsüz kalmasının nedeni de yaklaşımdır. Hepsi sonuçla
ilgilenmiştir. Yani, bu “Bir arada nasıl yaşayabiliriz? Türkiye halklarıyla
eşit, özgür bir hukuk nasıl kurabiliriz?”den ziyade -burada ifade edildiği
gibi- sorunu terör sorunu olarak görüp sonucu ortadan kaldırmak, PKK’yi ortadan
kaldırmak gibi bir noktada ele alındığı için başarısız olunmuştur. 
Şimdi yeni bir perspektifle yeni
bir başlangıç yapmak lazım. Mesele, sorunun nedenlerini ortadan kaldıracak bir
yaklaşımla bu sorunu çözebilir miyiz? O zaman sorunun nedenlerini doğru tespit
etmek gerekiyor. Bu Mecliste yine bir araştırma komisyonu kuruldu bu sorunun
tespit edilmesi konusunda, çözüm sürecine dair; sadece iktidar partisi ile o
zaman Barış ve Demokrasi Partisi buna üye verdi. O zaman birçok sivil toplum
örgütünü dinledik, birçok kamu kurumundan insanları dinledik ve aslında savaş
süreci, neden savaşın yaşandığı konusunda çok önemli tespitler de elde edildi
ama bir araştırma komisyonu olduğu için çok fazla sonuçlara değinilmedi.
Dolayısıyla, aslında nedenlerini ilk kez belki bu kadar tartışır bir noktaya
geldik. O yüzden, şimdi, bu nedenleri ortadaysa bu nedenlerini ortadan
kaldıracak bir yaklaşımla bu süreci birlikte yürütmek durumundayız. O yüzden,
bu yasa niye çıkıyor değil, niye eksik çıkıyor? Bu yasada niye tanımlar doğru
değil? Niye doğru düzgün bir hukuk tanımlanmıyor? Bu yasanın çerçevesi ne
olacak? Nereye kadar uzanacak? Buradaki sorulara, burada belki insanların
kafasında muğlak olan, soru işareti bırakan şeylere de cevap olacak bir yasa
tasarısının olması, sürecin daha sağlıklı ilerlemesi açısından önemli olacaktır
değerli milletvekilleri.
Bakın, bu yasa
tasarısını sadece Kürtler beklemiyor, aslında en çok da Türkler bekliyor. Siz
sokaktasınız, biz sokaktayız, her gün halkın içerisindeyiz, her gün insanlar
bize soruyor: “Ne zaman barış olacak, ne zaman gerçekten biz bu savaştan,
çatışmadan kurtulacağız?” Çocuklarımızı askere gönderdiğimizde “Acaba sağ mı
gelecek?” sorusunu sormak istemeyen milyonlarca insan var. Dolayısıyla bu
mesele, Kürtlerin meselesi değil, daha çok da Türklerin meselesi, Türkiye
halkının meselesi.
Herkes şimdi,
burada bölünmeden bahsediyor sevgili arkadaşlar. Zaten düşünce olarak bir
bölünmüşlük var. Asıl mesele, bu bölünmeyi nasıl ortadan kaldıracağız, nasıl
birlikte yaşayacağız, nasıl birlikte yeni bir yaşam oluşturacağız? Bölünme yok
mu? Kürtlerin dili yasak, kültürü yasak, kimliği yasak, ana dillerini
kullanamıyorlar. Bu ülkede sadece Kürtler mi? Çerkezler de aynı sorunla karşı
karşıya, Lazlar da aynı sorunla karşı karşıya. Bu ülkede, aslında ulus devletin
ortaya çıkarttığı bu milliyetçi yaklaşımlar Türkiye halklarını bölmüş zaten,
bir bütünlük yok. Şimdi mesele, biz yeni bir birleşmeyi sağlayabilir miyiz,
yeni bir hukuk oluşturabilir miyiz?
Şimdi, bu
kürsüde çok fazla Anayasa’dan bahsedildi. Sevgili arkadaşlar, açık ve net
konuşuyoruz: Bu Anayasa değişmelidir. İtiraz etmedik mi, “12 Eylül
Anayasası’dır, darbe anayasasıdır, askerler yaptı bu Anayasa’yı, dolayısıyla
demokratikleştirmek gerekir.” diye ifade etmedik mi? İktidar bu konuda söz
vermedi mi? Demokratik bir anayasa konusunda masa kurulmadı mı? Ama bu masa
devrildi. Kim devirdi? Yine, aslında niyeti olmayan iktidar partisi.
Dolayısıyla, 12 Eylül Anayasası’na dayanarak çözüm sürecini engellemeye
çalışmak kabul edilebilir bir durum değildir. O yüzden bu Anayasa da
değişmelidir. Dolayısıyla bundan sonra yapılacak işlerden birisi demokratik,
sivil bir anayasa. Türkiye’de 21’inci yüzyıla uygun, eşitlikçi, hukukun üstünlüğüne
dayalı, evrensel ilkeleri esas alan bir anayasa olmalı.
Sevgili
arkadaşlar, bakın, belki bu kürsüde birkaç defa söyledik, bir kez daha altını
çiziyoruz: Bu mevcut Anayasa erkek bir anayasadır çünkü kadınlar yok,
kadınların hakları yok. Bu mevcut Anayasa, aynı zamanda, Sünni bir anayasadır,
sadece Hanefi mezhebine göre düzenlenmiş, diğer inançları yok sayan -sadece
Alevileri de değil, diğer inançları yok sayan- bir anayasadır. Bu Anayasa aynı
zamanda Türk bir anayasadır çünkü Türkiye’deki tüm halkları yok sayan bir
anayasadır ve militarist bir anayasadır, askerler yapmıştır, askerî mantığa
göre, düşman hukukuna göre düzenlenmiştir sevgili arkadaşlar.
Bakın, başta
söylediğim gibi bitireceğim. Savaş dönemlerinde en büyük mağdurlar kadınlar
demiştim. Aslında, düşman hukukunun nasıl uygulandığını siz daha iyi
görürsünüz. Burada “bölge” diyorsunuz, biz Kürdistan diyoruz, Kürt coğrafyası
diyoruz, neyse… Bakın, savaş dönemlerinde en çok, kadın bedeni bir savaş
meydanı olarak değerlendiriliyor neredeyse. Kadınlara yönelik taciz, tecavüz
bir savaş yöntemi olarak kullanılıyor. N.Ç. davasını hatırlarsınız, N.Ç.
davasında suçlular yargılanmadı. Kamu görevlilerinin içerisinde bulunduğu böyle
onlarca dava ifade edilebilir. Daha dün Diyarbakır’da 3 kız kardeşe yönelik cinsel
istismardan bahsediliyor. Yerel kaynaklar hemen reddetti, Bakanlık onu tekzip
eden bir yayımlama yaptı, dedi ki: “Bunlar koruma altına alınmış.” Demek ki
aslında orada da 3 polis, 3 kız kardeşe cinsel istismarda bulunuyor, bunda bile
bu düşman hukukunun, düşmanca görmenin, bölge insanlarına böyle yaklaşmanın bir
yansıması var. Size onlarca örnek gösterebiliriz. Gidin, savaş döneminde…
Gerçekten, bu hakikat ve adalet komisyonu kurulduğunda bu gerçekler açığa
çıkarılacaktır. Dolayısıyla, burada bu yasaları konuşurken aynı zamanda bu
perspektiften de bakmak gerekiyor. Bu düşman hukukundan vazgeçmediğiniz, kendi
yurttaşlarınızı başka bir kimliğe, başka bir inanca mensup diye düşman olarak
görme anlayışından vazgeçmediğiniz sürece, gerçek anlamda bir barış, gerçek
anlamda bir demokrasi, gerçek anlamda bir özgürlük olmayacaktır. Çünkü, sizin
itiraz ettiğiniz, yok saydığınız insanlar her zaman için itiraz edecek, isyan
edecek, “Ben varım.” diyecektir. Ne olursa olsun, kendi dili için, inancı için,
kültürü için mücadele etmeye devam edecektir. 
O yüzden, bugün
bu yasa tasarısının, eksik olmasına rağmen, görüşülüyor olmasını biz
önemsiyoruz ama bu, aslında, sıfır noktasında olduğumuz anlamına geliyor.
Önemli olan, bundan sonra, bu başlangıçtan sonra yapacaklarımızdır. Türkiye
halklarının barışa, kardeşliğe, eşitliğe ihtiyacı var sevgili arkadaşlar.
Buranın da görevi ve sorumluluğu bunu gerçekleştirmek için çaba harcamaktır,
emek harcamaktır. 
Savaştan
kimsenin çıkarı olmaz. Barış hepimiz için olması gerekendir diyor, hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Tuncel. 
Adalet ve
Kalkınma Partisi Grubu adına Sayın Salih Fırat konuşacak, Adıyaman
Milletvekili. (AK PARTİ sıralarından alkışlar)
AK PARTİ GRUBU
ADINA SALİH FIRAT (Adıyaman) – Teşekkür ederim Sayın Başkan. 
Sayın Başkan,
değerli milletvekilleri; evet, bugün tarihî bir günü yaşıyoruz. Türkiye
Cumhuriyeti kurulduğundan bu yana tarihî bir kanun tasarısını yasalaştırmak
üzereyiz. İnşallah, ülkemiz ve iç huzur için hayırlara vesile olur. 
Arkadaşlar, bir
sorunu çözmek için önce o sorunun ne olduğunu yani sorunun tanısını, tanımını
ve teşhisini koymak gerekir. Türkiye’de yüz yılı aşkındır var olan bir sorun
var. Biz bu kanunu görüşüyoruz. Hâlâ, bugüne kadar bu sorunun adını bile net
olarak koyamadık; zaman zaman “güneydoğu sorunu”, zaman zaman ”doğu sorunu”,
zaman zaman “geri kalmışlık sorunu”, zaman zaman... Nihayet “Kürt sorunu”
diyebiliyoruz. “Kürt meselesi” veya “Kürt sorunu” bile demek bu döneme kadar
tehlikeli ve riskliydi. İşte bu nedenle, bu sorun bugüne kadar, yüz yıldır
neden çözülmedi, niçin çözülmedi, ne oldu da bugüne kadar kaldı diye
araştırmamız gerekiyor.
Bugüne kadar
yapılanları gördük. Cumhuriyet kurulduktan sonra, Osmanlı yıkımından sonra
cumhuriyet kurulduktan sonra Türkiye’de tek tipçi, inkârcı, retçi ve
asimilasyoncu bir ilkeyle bir ulus devlet kurulmaya çalışıldı. Bu prensibe
aykırı davranan halklar zaman zaman başkaldırılarda bulundular. Onlarca
başkaldırı sonrasında yüz binleri geçen insanımız öldü ama bu sorun çözülmedi.
Nitekim, son otuz yıldır devam eden çatışmalı bir ortamda da 40 bine yakın
canımızı kaybettik ama yine bu sorun çözülmedi, devam ediyor. sürekli “Dağda 3
bin, 5 bin eli silahlı örgüt üyesi var.” dedik. 40 bin insan öldürüldü ama hâlâ
bu insanlar var. Demek ki buraya bir kaynak var, buraya bir gidiş var. Öyleyse
bu sorunu çözmemiz gerekiyor ki o kaynağı kurutalım. Ne zamanki AK PARTİ
iktidarı hükûmete geldiğinde sorunların tanısı koyuldu, çaresi de aranmaya
çalışıldı.
ALİM IŞIK (Kütahya)
– Ne zamandan beri AK PARTİ’li oldun sen? Ayıp ya!
SALİH FIRAT
(Devamla) – AK PARTİ hükûmetlerinden sonra Kürt meselesi artık Başbakanın
meselesi oldu, Hükûmetin meselesi oldu, hepimizin meselesi oldu ve çözüm için
yollara başvuruldu. 
Ne oldu peki bu
on iki yılda? Türkiye’de son on iki yıldır oldukça önemli bir demokratik
dönüşüm ve normalleşme süreci yaşanmaktadır. Toplumun tüm farklı kesimlerinin
beklentilerini karşılayacak doğrultuda, âdeta “sessiz devrim” olarak
nitelendirebileceğimiz adımlar atılmıştır. Toplumsal barış ve kardeşliğin
tesisi ve güçlendirilmesi, çatışma ortamının sona erdirilmesi için 2009 yılında
başlatılan Millî Birlik ve Kardeşlik Projesi ve devamında 2012 yılında
başlatılan çözüm süreciyle sözün ve düşüncenin devreye girdiğini, silahsız ve
şiddetsiz bir perspektif ortaya atıldığını görüyoruz. Bu süreçte akil insanlar
heyetinin ortaya koyduğu çabalar takdire şayandır. Devamında Hükûmetimizin
temel hak ve hürriyetlerin geliştirilmesi amacıyla çıkardığı demokratikleşme
paketlerinin de normalleşme adına bölgede oldukça önemli yansımaları olmuştur.
Doğu ve Güneydoğu Anadolu Bölgelerinde yaklaşık on dokuz aydır silahlar
susmuştur. Sivil toplum kuruluşlarının ve devlet kurumlarının etkin
koordinasyonu sayesinde önemli düzenlemeler gerçekleştirilmiştir. Süreci çözüme
ulaştırmak amacıyla atılan bu adımların Türkiye’nin kalkınma ivmesini artırarak
daha hızlı bir ekonomik gelişim göstermesini sağlayacağı muhakkaktır. İşte şu
anda görüşmekte olduğumuz kanun tasarısı da toplumsal bütünleşmenin
güçlendirilmesini ve çözüm sürecinin güçlü bir yasal dayanağa kavuşturulmasını
amaç edinmektedir. Bu tasarı ile hem çözüm sürecine yeni bir asansör etkisi
olacak hem de tüm paydaşlar çözüm sürecinin yürütülmesine ilişkin her türlü
fiil ve eylemlerinden dolayı devletimizin garantörlüğüne ve güvencesine
kavuşmuş olacaklardır. 
Sayın Başkan,
değerli milletvekilleri; bundan sadece on iki yıl öncesine bakıldığında Kürt
sorununun çözümünde olaya sadece güvenlik eksenli yaklaşılmıştır. Dile
getirilen çözüm önerileri halkın inanç ve değer yargılarından uzak olduğu için
bu öneriler sorunu çözmek yerine daha da derinleştirmiştir. Birileri
Türkiye’deki huzurlu atmosferden rahatsız olsa da bölgede akan kanın
durmasının, bölge insanının huzur ve refaha kavuşmasının tek yolunun çözüm
sürecinde olduğunu biliyoruz. Bu mesele artık halkın kendi görüşleriyle
taçlandıracağı bir mesele hâline gelmiştir. Bu süreci çok iyi kullanmak ve
değerlendirmek, ülkenin birliği ve dirliği için hepimizin elini taşın altına
koyması gerekmektedir. Unutmayalım ki çözüm süreci için konuşmaktan korkanlar
hem çatışmaya hem de akan kana ortak olacaklardır. 
Bugün
Türkiye'nin yaşamış olduğu bütün sorunlar bir şekilde çözüm süreciyle doğrudan
ve dolaylı olarak ilintilidir. Sürekli “demokratikleşme” diyoruz, “Demokrasiden
uzak kaldık.” diyoruz, “terörle mücadele kanunları” diyoruz, “olağanüstü hâl
mahkemeleri” diyoruz, “devlet güvenlik mahkemeleri” diyoruz, “özel yetkili
mahkemeler” diyoruz, bütün bunlar demokratikleşmenin önündeki engellerdi. Peki,
bütün bunlar neyin sonucuydu? Bütün bunlar Kürt sorununun sonucuydu, Kürt
sorunundan dolayı bütün bu yasal değişiklikler yapıldı. 
Bir kısım
iradenin yıllarca Kürt sorunu açısından başını kuma gömdüğünü görmekteyiz. Şunu
ifade etmeliyim ki Gezi süreci, 17, 25 Aralık ve bunun devamında yaşanacak
olası durumlar bir şekilde çözüm sürecini tıkamaya yönelik etkiler oluşturma
maksadı da taşımaktadır. Hükûmetimiz, Başbakanımızın liderliğinde, Kürt
sorununun doğurduğu çatışmalı ortamın çözümü konusunda büyük bir cesaret,
samimiyet ve gayret göstermiştir. Yıllardır devam eden inkâr ve imhaya dayalı
politikalara son verilerek soruna demokratikleşme ve insan hakları çerçevesinde
yaklaşılmıştır, yıllardır akan kardeş kanının durması sağlanmıştır. 
Temel hak ve
hürriyetlerin geliştirilmesi ve özgürlük alanının genişletilmesi amacıyla
farklı mezhep, inanç ve etnik unsurların tanınması, siyasi partilere üye olma
serbestliği, farklı dil ve lehçelerde eğitim, Andımız’ın kaldırılması, köy
isimlerinin vatandaşın takdirine bırakılmasıyla toplumun barış ve huzurunun
tesis edilmesi yönünde önemli dönüşümlerin yaşandığına tanıklık etmekteyiz. 
Elbette bu
süreçten baskıcı, ceberut ve vesayetçi kesimler rahatsız olacaklardır. Ancak,
yeni Türkiye’de tüm bu kesimlere rağmen normalleşme süreci devam edecektir. 
Sayın Başkan,
değerli milletvekilleri; Hükûmetimizden önce, tüm değişimlerin yukarıdan
aşağıya, merkezden çevreye doğru benimsetilmeye çalışıldığı, dayatıldığı, karşı
çıkanların cezalandırıldığı bir ülke konumundaydık. Bugün ise tüm değişimlerin,
reformların tamamen halkın iradesine dayalı, çevreden merkeze, aşağıdan
yukarıya doğru şekillendiği bir ülke konumuna geldiğimizi hepimiz görmekteyiz.
Tüm bunlar “İnsanı yaşat ki devlet yaşasın.” düsturuyla hareket eden bir siyasi
hareketin yansımalarıdır. Unutmamalıyız ki, farklılıklar bizi farklılaştırmaz,
ancak ve ancak zenginleştirir. 
Barışın,
huzurun, kardeşliğin mimarı, “Bu yolda gerekirse baldıran zehri içerim.” diyen,
gövdesini ve ruhunu halkının geleceği için ateşe atan Başbakanımız bu konudaki
kararlılığını ortaya koymuştur. Silahların sustuğu, yasakların yasak olduğu
yeni Türkiye’nin çözüm sürecini başarıyla sonuçlandıracağına olan inancımız
tamdır. 
Yakın zamanda
yapılan yerel seçimleri de çok iyi okumamız gerekiyor. 30 Mart seçimleri bir
bakıma halk oylamasına dönüştü. Bu seçimlerdeki başarımız da gösteriyor ki
halkımız bize, çözüm sürecinde ve devletin içine sızmış paralel yapılarla
mücadele için tam yetki vermiştir. Biz de Hükûmet olarak halkın bu isteğine
kulak vereceğiz, halkın istekleri ve talepleri doğrultusunda gerekli değişim ve
dönüşümleri yapmaya devam edeceğiz.
Son olarak şunu
söylemek istiyorum: Çözüm sürecinin arkasında siyasi bileşenler dışında gözü
yaşlı analarımızın duası vardı. Analarımızın bu gözyaşlarını ve feryatlarını en
kısa zamanda dindirmek ise başta Hükûmetimiz olmak üzere hepimizin boynunun
borcudur. 
Tekrar hepinize
saygılar sunuyorum.
Sağ olun, var
olun. (AK PARTİ sıralarından alkışlar) 
BAŞKAN –
Teşekkür ederim Sayın Fırat.
Birleşime beş
dakika ara veriyorum.
 Kapanma
Saati: 19.56
ALTINCI OTURUM
Açılma Saati: 19.57
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Muharrem IŞIK (Erzincan), Fehmi KÜPÇÜ (Bolu) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 114’üncü Birleşiminin Altıncı
Oturumunu açıyorum.
629 sıra sayılı
Kanun Tasarısı’nın görüşmelerine devam edeceğiz.
Komisyon? Yok.
Ertelenmiştir.
Gündemin 4’üncü
sırasında yer alan, Türkiye Sağlık Enstitüleri Başkanlığı Kurulması ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu’nun
görüşmelerine başlıyoruz.

4.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)
BAŞKAN -
Komisyon? Yok.
Ertelenmiştir.
Kanun tasarı ve
teklifleri ile komisyonlardan gelen diğer işleri sırasıyla görüşmek için, 10
Temmuz 2014 Perşembe günü, alınan karar gereğince saat 14.00’te toplanmak üzere
birleşimi kapatıyorum. 
Hayırlı
iftarlar, iyi geceler diliyorum.
 Kapanma
Saati: 19.58




(x) 629
S. Sayılı Basmayazı 8/7/2014 tarihli 113’üncü Birleşim Tutanağı’na
eklidir.


(*) Bu bölümde Hatip tarafından Türkçe
olmayan ifadeler kullanıldı.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.




