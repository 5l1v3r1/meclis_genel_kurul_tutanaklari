


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 19   
YASAMA YILI : 2



T. B. M. M.

TUTANAK DERGİSİ


50 nci Birleşim

23 . 1 . 1997 Perşembe




İ Ç İ N D E K İ
L E R

 I. - GEÇEN TUTANAK ÖZETİ

 II. - GELEN KÂĞITLAR

III. - YOKLAMALAR

IV. - BAŞKANLIĞIN GENEL KURULA SUNUŞLARI

A) GÜNDEMDIŞI KONUŞMALAR

1. - Bursa Milletvekili Ertuğrul Yalçınbayır'ın,
mahkeme kararlarının bağlayıcılığı
ve Millî  Eğitimde yer değiştirme işlerinde
keyfiliğin önlenmesine ilişkin gündemdışı
konuşması

2. - Kahramanmaraş Milletvekili Ali Şahin'in,
Kahramanmaraş Andırın ve Nurhak İlçelerinin
yol ve diğer altyapı sorunlarına ilişkin
gündemdışı konuşması ve
Bayındırlık ve İskân Bakanı
Cevat Ayhan'ın cevabı

3. - Ankara Milletvekili Agâh Oktay Güner'in,
Alman basınındaki Türkiye Cumhuriyetinin itibarını
zedeleyici yayınlara ilişkin gündemdışı
konuşması ve Adalet Bakanı Şevket Kazan'ın
cevabı

B) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Manisa Milletvekili Tevfik Diker ve 34 arkadaşının,
İstanbul Şişli'de meydana gelen ve iki kişinin
ölümüyle sonuçlanan patlama olayının
aydınlığa kavuşturulması amacıyla
Meclis araştırması açılmasına
ilişkin önergesi (10/143)

2. - İçel Milletvekili Oya Araslı
ve 29 arkadaşının, eğitim veya dinî
amaçlı ev, yurt, tarikat, dergâh gibi kuruluş,
örgüt ve yerlerin faaliyetlerinin araştırılarak
Atatürk ilkelerine ve cumhuriyetin temel niteliklerine aykırı
eylemlerinin önlenmesi amacıyla Meclis araştırması
açılmasına ilişkin önergesi (10/144)

3. - Burdur Milletvekili Yusuf Ekinci ve 23 arkadaşının,
Burdur İlinin ekonomik, sosyal ve kentsel sorunlarının
araştırılarak alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/145)

4. - Burdur Milletvekili Yusuf Ekinci ve 22 arkadaşının,
şeker üretimi ve şeker fabrikaları ile
şeker pancarı üreticisinin sorunlarının
araştırılarak alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/146)

V. - SATAŞMALARA İLİŞKİN
KONUŞMALAR

1. - Ankara Milletvekili Agâh Oktay Güner'in,
Adalet Bakanı Şevket Kazan'ın şahsına
sataşması nedeniyle konuşması

VI. - ÖNERİLER

A) DANIŞMA KURULU ÖNERİLERİ

1. - (9/10) esas numaralı Meclis soruşturması
önergesinin gündemdeki yeri ve görüşme
gününe ilişkin Danışma Kurulu önerisi

VII. - SEÇİM

A) KOMİSYONLARDA AÇIK BULUNAN ÜYELİKLERE
SEÇİM

1. - Anayasa Komisyonunda açık bulunan
üyeliğe seçim

2. - Çevre Komisyonunda açık
bulunan üyeliğe seçim

VIII. - KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1. - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı : 23)

2. - Ceza Muhakemeleri Usulü Kanunu, Devlet
Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısı ve
Adalet Komisyonu Raporu (1/543) (S. Sayısı : 175)

IX. - SORULAR VE CEVAPLAR

A) YAZILI SORULAR VE CEVAPLARI

1. - İzmir Milletvekili Hakan Tartan'ın,
dinlendiği iddia edilen telefonlara ilişkin Başbakandan
sorusu ve İçişleri Bakanı Meral Akşener'in
yazılı cevabı (7/1681) (1)



I. - GEÇEN TUTANAK ÖZETİ



TBMM Genel Kurulu Saat 13.30'da açılarak
üç oturum yaptı.

Manisa Milletvekili Hasan Gülay'ın, Ege
tütün üreticilerinin sorunlarına ve Ege
ekici tütün piyasasının açılmasına
ilişkin gündemdışı konuşmasına
Devlet Bakanı Nafiz Kurt,

Tekirdağ Milletvekili Enis Sülün'ün,
özelleştirme ve kamu mallarının satışına
ilişkin gündemdışı konuşmasına
Devlet Bakanı Nevzat Ercan,

Cevap verdiler.

Muğla Milletvekili Zeki Çakıroğlu
da, Yatağan, Yeniköy ve Kemerköy termik santrallarının
kiralanması işlemlerine ilişkin gündemdışı
bir konuşma yaptı.

İzmir Milletvekili Metin Öney'in, (6/379)
esas numaralı sözlü sorusunu geri aldığına
ilişkin önergesi okundu; sözlü sorunun geri
verildiği açıklandı.

Konya Milletvekili Lütfi Yalman ve 56 arkadaşının,
bir doktorun türbanlı olduğu gerekçesiyle
bilimsel çalımalarının engellendiği
iddialarının araştırılması
amacıyla Meclis araştırması açılmasına
ilişkin önergesi (10/142) Genel Kurulun Bilgisine sunuldu;
önergenin gündemde yerini alacağı, öngörüşmelerinin,
sırasında yapılacağı bildirildi.

Antalya Milletvekili Arif Ahmet Denizolgun'un, (10/90)esas
numaralı Meclis Araştırma Komisyonu üyeliğinden
çekildiğine ilişkin önergesi Genel Kurulun
bilgisine sunuldu.

Gündemin “Sözlü Sorular”
kısmına geçilerek;

1 inci sırada bulunan, Ağrı Milletvekili
Mehmet Sıddık Altay'ın (6/148),

2 nci sırada bulunan, Van Milletvekili Fethullah
Erbaş'ın (6/149),

3 üncü sırada bulunan, Muğla
Milletvekili Zeki Çakıroğlu'nun (6/184),

Şanlıurfa Milletvekili Zülfükar
İzol'un :

4 üncü sırada bulunan (6/187),

6 ncı sırada bulunan (6/189),

5 inci sırada bulunan, Manisa Milletvekili
Hasan Gülay'ın (6/188),

Esas numaralı sözlü sorularının,
üç birleşim içerisinde cevaplandırılmadıklarından,
yazılı soruya çevrildikleri ve gündemden
çıkarıldıkları bildirildi.

7 nci sırada bulunan, Manisa Milletvekili
Tefik Diker'in (6/190),

Ordu Milletvekili Hüseyin Olgun Akın'ın;

8 inci sırada bulunan (6/192),

9 uncu sırada bulunan (6/193),

10 uncu sırada bulunan (6/195),

12 nci sırada bulunan, Ankara Milletvekili
Ersönmez Yarbay'ın (6/199),

Ağrı Milletvekili Mehmet Sıddık
Altay'ın;

14 üncü sırada bulunan (6/202),

15 inci sırada bulunan (6/203),

16 ncı sırada bulunan (6/205),

17 nci sırada bulunan (6/206),

18 inci sırada bulunan (6/207),

19 uncu sırada bulunan (6/208),

20 nci sırada bulunan (6/209),

21 inci sırada bulunan (6/210),

22 nci sırada bulunan (6/211),

23 üncü sırada bulunan (6/212),

24 üncü sırada bulunan (6/214),

25 inci sırada bulunan (6/215),

26 ncı sırada bulunan (6/216),

29 uncu sırada bulunan (6/219),

30 uncu sırada bulunan (6/220),

31 inci sırada bulunan (6/221),

32 nci sırada bulunan (6/222),

33 üncü sırada bulunan (6/223),

34 üncü sırada bulunan (6/224),

35 inci sırada bulunan (6/225),

36 ncı sırada bulunan (6/226),

37 nci sırada bulunan (6/228),

38 inci sırada bulunan (6/229),

39 uncu sırada bulunan (6/230),

Esas numaralı sözlü soruları,
ilgili bakanlar Genel Kurulda hazır bulunmadıklarından
ertelendi.

11 inci sırada bulunan, Kütahya Milletvekili
İsmail Karakuyu'nun, Bodrum'da yaptırdığı
iddia edilen villaya ilişkin Başbakandan (6/197)

40 ıncı sırada bulunan, Ağrı
Milletvekili Mehmet Sıddık Altay'ın, Ağrı-Doğubayazıt
İlçesi Yalınsız Köyünde
yapılan afet konutlarına ilişkin Bayındırlık
ve İskân Bakanından (6/221)

Sözlü sorularına Devlet Bakanı
Lütfü Esengün,

13 üncü sırada bulunan, Şanlıurfa
Millevtekili Abdülkadir Öncel'in, Kur'an kursu hocası
sınavını kazananların atanmalarına
(6/200),

28 inci sırada bulunan, Ağrı Milletvekili
Mehmet Sıddık Altay'ın, Ağrı'nın
Hamur İlçesinde Kur'an kursu açılmasına
(6/218)

İlişkin sözlü sorularına
Devlet Bakanı Nevzat Ercan,

27 nci sırada bulunan, Ağrı Milletvekili
Mehmet Sıddık Altay'ın, Ağrı'nın
bazı köylerine cami ve minare yapıımına
ilişkin (6/217) sözlü sorusuna Devlet Bakanı
Ahmet Cemil Tunç,

Cevap verdiler.

Muğla Milletvekili Zeki Çakıroğlu
ve Manisa Milletvekili Hasan Gülay da üç birleşim
içerisinde cevaplandırılmayan, yazılı
soruya çevrilip gündemden çıkarılan
sorularıyla ilgili birer konuşma yaptılar.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
:

1 inci sırasında bulunan 23,

2 nci sırasında bulunan 132,

3 üncü sırasında bulunan
164,

4 üncü sırasında bulunan
168

Sıra sayılı kanun tasarılarının
görüşmeleri, komisyon yetkilileri Genel Kurulda
hazır bulunmadıklarından ertelendi;

5 inci sırada bulunan, 5434 Sayılı
Türkiye Cumhuriyeti Emekli Sandığı Kanununun
20 nci Maddesinin 2 nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısının
(1/527) (S. Sayısı : 129) görüşmelerine
devam olunarak, kabul edilip kanunlaştığı
açıklandı.

6 ncı sırada bulunan, Ceza Muhakemeleri
Usulü Kanunu, Devlet Güvenlik Mahkemelerinin Kuruluş
ve Yargılama Usulleri Hakkında Kanun ve Bu Kanunlarda
Değişiklik Yapan 18.11.1992 Tarih ve 3842 Sayılı
Kanunda Değişiklik Yapılmasına Dair Kanun
Tasarısı ve Adalet Komisyonu Raporu (1/543) (S.
Sayısı : 175) üzerinde bir süre görüşüldü.

23 Ocak 1997  Perşembe  günü Saat
13.30'da toplanmak üzere, birleşime 20.56'da son verildi.

Hasan Korkmazcan

Başkanvekili

 Ahmet Dökülmez Ünal Yaşar

 Kahramanmaraş Gaziantep

 Kâtip Üye Kâtip Üye

 Fatih Atay Ali Günaydın

 Aydın Konya

 Kâtip Üye Kâtip Üye




II. - GELEN KÂĞITLAR

23 . 1 . 1997 PERŞEMBE

Teklifler

1. - Burdur Milletvekili Kâzım Üstüner'in;
Muhtar Ödenek ve Sosyal Güvenlik Yasasında Değişiklik
Yapılması Hakkında Kanun Teklifi (2/670)
(İçişleri ve Plan ve Bütçe komisyonlarına)(Başkanlığa
geliş tarihi : 20.1.1997)

2. - Bartın Milletvekili Cafer Tufan Yazıcıoğlu'nun;
506 Sayılı Sosyal Sigortalar Yasasının
Bazı Maddelerinin Değiştirilmesine İlişkin
Yasa Teklifi (2/671) (Sağlık, Aile, Çalışma
ve Sosyal İşler Komisyonuna) (Başkanlığa
geliş tarihi : 20.1.1997)

3. - Bartın Milletvekili CaferTufan Yazıcıoğlu'nun;
5434 Sayılı T.C. Emekli Sandığı
Yasasının Bazı Maddelerinin Değiştirilmesine
İlişin Yasa Teklifi (2/672) (Plan ve Bütçe
Komisyonuna) (Başkanlığa geliş tarihi :
20.1.1997)

4. - Niğde Milletvekili M. Salih Katırcıoğlu
ve 14 Arkadaşının; Yükseköğretim
Kurumları Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulüne Dair Kanunun Ek 22 nci Maddesinde Değişiklik
Yapılması Hakkında Kanun Teklifi (2/673)
(Millî Eğitim, Kültür, Gençlik ve Spor
ve Plan ve Bütçe komisyonlarına) (Başkanlığa
geliş tarihi : 21.1.1997)

5. - Aydın Milletvekili Yüksel Yalova'nın;
1136 Sayılı Avukatlık Kanununun 90 ıncı
Maddesinin 2 nci Fıkrasının Değiştirilmesine
Dair Kanun Teklifi (2/674) (Adalet Komisyonuna) (Başkanlığa
geliş tarihi : 21.1.1997)

6. - Bolu Milletvekili Abbas İnceayan'ın;
Bazı Kurumlara Kadro İhdası Hakkında
Kanun Teklifi (2/675) (Plan ve Bütçe Komisyonuna)
(Başkanlığa geliş tarihi : 21.1.1997)

Yazılı Soru Önergeleri

1. - Bursa Milletvekili Yüksel Aksu'nun, öğretmen
atamalarına ilişkin Millî Eğitim Bakanından
yazılı soru önergesi (7/1952) (Başkanlığa
geliş tarihi : 20.1.1997)

2. - Bursa Milletvekili Yüksel Aksu'nun, yeni
makam arabaları alınıp alınmayacağına
ilişkin Başbakandan yazılı soru önergesi
(7/1953) (Başkanlığa geliş tarihi : 20.1.1997)

3. - İstanbul Milletvekili Mehmet Sevigen'in,
özel tim görevlilerinin Gazi Mahallesi Olaylarına
katılıp katılmadığına ilişkin
İçişleri Bakanından yazılı
soru önergesi (7/1954) (Başkanlığa geliş
tarihi : 20.1.1997)

4. - Kocaeli Milletvekili Bekir Yurdagül'ün,
Konut Edindirme Yardımına ilişkin Başbakandan
yazılı soru önergesi (7/1955) (Başkanlığa
geliş tarihi : 20.1.1997)

5. - İzmir Milletvekili Zerrin Yeniceli'nin,
Dokuz Eylül Üniversitesine ait bir sosyal tesisin satılıp
satılmayacağına ilişkin Maliye Bakanından
yazılı soru önergesi (7/1956) (Başkanlığa
geliş tarihi : 20.1.1997)

6. - Hatay Milletvekili Fuat Çay'ın,
özelleştirilen kuruluşlara ilişkin Başbakandan
yazılı soru önergesi (7/1957) (Başkanlığa
geliş tarihi : 20.1.1997)

7. - Hatay Milletvekili Fuat Çay'ın,
Hawk füzesi alımına yönelik çalışma
olup olmadığına ilişkin Millî Savunma
Bakanından yazılı soru önergesi (7/1958)
(Başkanlığa geliş tarihi : 20.1.1997)

8. - Adana Milletvekili Erol Çevikçe'nin,
belediyelerin vergi borçlarına ilişkin Başbakandan
yazılı soru önergesi (7/1959) (Başkanlığa
geliş tarihi : 20.1.1997)

9. - Adana Milletvekili Erol Çevikçe'nin,
bakanlıkların eczanelere olan ilaç borçlarına
ilişkin Maliye Bakanından yazılı soru
önergesi (7/1960) (Başkanlığa geliş
tarihi : 20.1.1997)

10. - Adana Milletvekili Erol Çevikçe'nin,
Adana - Yüreğir Sofulu Belediyesinin eleman ihtiyacına
ilişkin İçişleri Bakanından yazılı
soru önergesi (7/1961) (Başkanlığa geliş
tarihi : 20.1.1997)

11. - Adana Milletvekili Erol Çevikçe'nin,
Akaryakıt fiyatlarına yapılan zamma ilişkin
Enerji ve Tabiî Kaynaklar Bakanından yazılı
soru önergesi (7/1962) (Başkanlığa geliş
tarihi : 20.1.1997)

12. - Adana Milletvekili Erol Çevikçe'nin,
Adana - Karaisalı'ya bağlı bazı köylerin
içme suyu ve yol sorunlarına ilişkin Devlet
Bakanından yazılı soru önergesi (7/1963)
(Başkanlığa geliş tarihi : 20.1.1997)

13. - Antalya Milletvekili Yusuf Öztop'un, Antalya
ve bazı ilçeleri arasındaki karayollarına
ilişkin Bayındırlık ve İskân
Bakanından yazılı soru önergesi (7/1964)
(Başkanlığa geliş tarihi : 20.1.1997)

14. - Adıyaman Milletvekili Celal Topkan'ın,
Sağlık Eğitimi Genel Müdürünün
görevden alınmasının nedenine ilişkin
Başbakandan yazılı soru önergesi (7/1965)
(Başkanlığa geliş tarihi : 20.1.1997)

Meclis Araştırması
Önergeleri

1. - Manisa Milletvekili Tevfik Diker ve 34 arkadaşının,
İstanbul Şişli'de meydana gelen ve iki kişinin
ölümüyle sonuçlanan patlama olayının
aydınlığa kavuşturulması amacıyla
Anayasanın 98 inci, İçtüzüğün
104 ve 105 inci maddeleri uyarınca bir Meclis araştırması
açılmasına ilişkin önergesi (10/143)
(Başkanlığa geliş tarihi : 21.1.1997)

2. - İçel Milletvekili Oya Araslı
ve 29 arkadaşının, eğitim veya dinî
amaçlı ev, yurt, tarikat, dergâh gibi kuruluş,
örgüt ve yerlerin faaliyetlerinin araştırılarak
Atatürk ilkelerine ve Cumhuriyetin temel niteliklerine aykırı
eylemlerinin önlenmesi için alınması
gereken tedbirlerin belirlenmesi amacıyla Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasına ilişkin önergesi (10/144)
(Başkanlığa geliş tarihi : 21.1.1997)

3. - Burdur Milletvekili Yusuf Ekinci ve 23 arkadaşının,
Burdur İlinin ekonomik, sosyal ve kentsel sorunlarının
araştırılarak alınması gereken
tedbirlerin belirlenmesi amacıyla Anayasanın 98
inci, İçtüzüğün 104 ve 105 inci
maddeleri uyarınca bir Meclis araştırması
açılmasına ilişkin önergesi (10/145)
(Başkanlığa geliş tarihi : 22.1.1997)

4. - Burdur Milletvekili Yusuf Ekinci ve 22 arkadaşının,
şeker üretimi ve şeker fabrikaları ile
şeker pancarı üreticisinin sorunlarının
araştırılarak alınması gereken
tedbirlerin belirlenmesi amacıyla Anayasanın 98
inci, İçtüzüğün 104 ve 105 inci
maddeleri uyarınca bir Meclis araştırması
açılmasına ilişkin önergesi (10/146)
(Başkanlığa geliş tarihi : 22.1.1997)

Süresi İçinde Cevaplandırılmayan
Yazılı Soru Önergeleri

1. - Kayseri Milletvekili İbrahim Yılmaz'ın,
eşinin basında yer alan bazı beyanlarına
ilişkin Başbakandan yazılı soru önergesi
(7/1660)

2. - Gaziantep Milletvekili Mustafa Yılmaz'ın,
yaptığı bir açıklamaya ilişkin
Dışişleri Bakanı ve Başbakan Yardımcısından
yazılı soru önergesi (7/1699)

3. - Bursa Milletvekili Feridun Pehlivan'ın,
ekmek fiyatlarına ilişkin Başbakandan yazılı
soru önergesi (7/1700)

4. - Sıvas Milletvekili Mahmut Işık'ın,
TMO'nin zararına ve buğday stoğuna ilişkin
Başbakandan yazılı soru önergesi (7/1701)

5. - Çanakkale Milletvekili Ahmet Küçük'ün,
hayvancılık kredilerine ilişkin Tarım
ve Köyişleri Bakanından yazılı
soru önergesi (7/1710)

6. - Konya Milletvekili Hasan Hüseyin Öz'ün,
ekmek, et ve süt ürünlerine uygulanan K.D.V. oranına
ilişkin Tarım ve Köyişleri Bakanından
yazılı soru önergesi (7/1713)

7. - Niğde Milletvekili Akın Gönen'in,
belediyelerin korunmaya muhtaç çocukların
istihdamıyla ilgili yükümlülüklerini
yerine getirmediği iddiasına ilişkin İçişleri
Bakanından yazılı soru önergesi (7/1715)

8. - Niğde Milletvekili Akın Gönen'in,
Üniversitelerin korunmaya muhtaç çocukların
istihdamıyla ilgili yükümlülüklerini
yerine getirmedikleri iddiasına ilişkin Başbakandan
yazılı soru önergesi (7/1716)

9. - İzmir Milletvekili Sabri Ergül'ün,
pratisyen ve uzman doktorların iller itibariyle dağılımına
ilişkin Sağlık Bakanından yazılı
soru önergesi (7/1720)

10. - İzmir Milletvekili Sabri Ergül'ün,
Ankara DGM'nin verdiği kararlar doğrultubunda bazı
telefonların dinlendiği iddiasına ilişkin
Adalet Bakanından yazılı soru önergesi
(7/1722)

11. - İzmir Milletvekili Sabri Ergül'ün,
Manisa İl Emniyet Müdürlüğünde
bazı gençlerin maruz kaldığı işkence
olayına ilişkin İçişleri Bakanından
yazılı soru önergesi (7/1724)

12. - İzmir Milletvekili Sabri Ergül'ün,
faili meçhul cinayetlere ve OHAL Bölgesindeki terör
olaylarına ilişkin Başbakandan yazılı
soru önergesi (7/1726)

13. - İzmir Milletvekili Sabri Ergül'ün,
ceza ve tutukevlerine ilişkin Adalet Bakanından yazılı
soru önergesi (7/1730)

14. - İzmir Milletvekili Sabri Ergül'ün,
iç ve dış borca ilişkin Başbakandan
yazılı soru önergesi (7/1731)

15. - İstanbul Milletvekili Bülent Akarcalı'nın,
Artvin Trafik Denetleme Müdürlüğünde görevli
bir şahsa ilişkin İçişleri Bakanından
yazılı soru önergesi (7/1739)

16. - Aydın Milletvekili Yüksel Yalova'nın,
Kültür Bakanlığı yetkililerince İstanbul
3 üncü İdare Mahkemesince verilen yürütmeyi
durdurma kararına uyulmadığı iddiasına
 ilişkin Adalet Bakanından yazılı soru
önergesi (7/1744)

17. - Giresun Milletvekili Rasim Zaimoğlu'nun,
görevden uzaklaştırılan İstanbul
Emniyet Müdürüne ilişkin İçişleri
Bakanından yazılı soru önergesi (7/1747)

18. - Ankara Milletvekili Yılmaz Ateş'in,
bazı hastanelerin memurlara kalp ameliyatı yapmaktan
kaçındıkları iddiasına ilişkin
Sağlık Bakanından yazılı soru
önergesi (7/1748)

19. - İstanbul Milletvekili Bülent Akarcalı'nın,
yeni tip plaka uygulamasına ilişkin İçişleri
Bakanından yazılı soru önergesi (7/1755)

20. - İstanbul Milletvekili Bülent Akarcalı'nın,
İstanbul Üniversitesinde giriş - çıkış
kontrollerine ilişkin İçişleri Bakanından
yazılı soru önergesi (7/1756)

21. - İstanbul Milletvekili Bülent Akarcalı'nın,
Ağrı İl Sağlık Müdürlüğünce
açılan personel sınavını kazananlara
ilişkin Sağlık Bakanından yazılı
soru önergesi (7/1759)

22. - İstanbul Milletvekili Bülent Akarcalı'nın,
Avusturya Hükümetinin Türk tır kamyonlarının
geçişini engellediği iddiasına ilişkin
Başbakandan yazılı soru önergesi (7/1760)

23. - Denizli Milletvekili Hilmi Develi'nin, İçişleri
Bakanı Meral Akşener ve bir yakınına
ilişkin Dışişleri Bakanı ve Başbakan
Yardımcısından yazılı soru
önergesi (7/1761)

24. - Denizli Milletvekili Hilmi Develi'nin, İçişleri
Bakanı Meral Akşener ve bir yakınına
ilişkin Başbakandan yazılı soru önergesi
(7/1762)

BİRİNCİ OTURUM

Açılma Saati: 13.30

23 Ocak 1997 Perşembe

BAŞKAN : Başkanvekili Hasan
KORKMAZCAN

KÂTİP ÜYELER: Ünal
YAŞAR (Gaziantep), Mustafa BAŞ (İstanbul) 




BAŞKAN - Türkiye Büyük Millet
Meclisinin 50 nci Birleşimini açıyorum.


III. - YOKLAMA

BAŞKAN - Ad okunmak suretiyle yoklama yapılacaktır;
milletvekili arkadaşlarımın, Genel Kurul salonunda
bulunduklarını yüksek sesle belirtmelerini
rica ediyorum. 

(Yoklama yapıldı)

BAŞKAN - Toplantı yetersayımız
yoktur; 14.30'da tekrar toplanmak üzere, birleşime
ara veriyorum.

Kapanma Saati: 14.01




İKİNCİ OTURUM

Açılma Saati: 14.30

BAŞKAN: Başkanvekili Hasan
KORKMAZCAN

KÂTİP ÜYELER: Ünal
YAŞAR (Gaziantep), Ahmet DÖKÜLMEZ (Kahramanmaraş)




BAŞKAN - Türkiye Büyük Millet
Meclisinin 50 nci Birleşiminin İkinci Oturumunu açıyorum.

III. - YOKLAMA

BAŞKAN - Ad okunmak suretiyle yoklama yapılacaktır;
sayın milletvekillerinin, Genel Kurul salonunda bulunduklarını
yüksek sesle belirtmelerini rica ederim.

(Yoklama yapıldı)

BAŞKAN - Sayın milletvekilleri, toplantı
yetersayımız vardır; görüşmelere
başlıyoruz. 

Görüşmelere başlamadan önce,
son üç gün içerisinde, Denizli İlimizde,
başta Güney İlçesi merkezi ile Eziler,
Kerimler ve Aydoğdu Köylerinde olmak üzere, Hatay
İlimizde, Antakya şehir merkezinde, deprem felaketine
uğrayan vatandaşlarımıza, Türkiye
Büyük Millet Meclisi adına geçmiş
olsun diyor, bu deprem felaketinde, Hatay'da hayatını
kaybeden vatandaşımıza Cenabı Hak'tan
rahmet, yakınlarına başsağlığı
diliyorum. 

Değerli arkadaşlarım, gündeme
geçmeden önce, üç milletvekili arkadaşıma
gündemdışı söz vereceğim. 

IV. - BAŞKANLIĞIN GENEL KURULA
SUNUŞLARI

A)  GÜNDEMDIŞI KONUŞMALAR

1. - Bursa Milletvekili Ertuğrul Yalçınbayır'ın,
mahkeme kararlarının bağlayıcılığı
ve Millî  Eğitimde yer değiştirme işlerinde
keyfiliğin önlenmesine ilişkin gündemdışı
konuşması

BAŞKAN - Gündemdışı
ilk söz, Bursa Milletvekili Sayın Ertuğrul Yalçınbayır'a
verilmiştir. Sayın Yalçınbayır,
mahkeme kararlarının bağlayıcılığı
ve millî eğitimde yer değiştirme işlemlerinde
keyfîliğin önlenmesi konusunda, gündemdışı
söz isteminde bulunmuşlardır. 

Buyurun Sayın Yalçınbayır.
(RP sıralarından alkışlar) 

Süreniz 5 dakikadır.

ERTUĞRUL YALÇINBAYIR (Bursa) - Sayın
Başkan, saygıdeğer milletvekilleri; hepinizi
sevgi ve saygıyla selamlıyorum; konuşma fırsatı
veren Sayın Başkana da, ayrıca teşekkür
ediyorum. 

5 dakikalık gündemdışı
konuşma süresi içerisinde, hukuk devleti, mahkemelerin
bağımsızlığı, yargı
kararlarının bağlayıcılığı
ve uygulamada -özellikle Bursa'da- millî eğitimde
yaşanan hukuk dışı işlemler konusunda
görüşlerimi arz edeceğim.

Bilindiği gibi, Türkiye Cumhuriyeti Devleti
bir hukuk devletidir ve kuvvetler ayrılığı
rejimini benimsemiştir; yasamanın yargıya,
yargının yürütmeye karşı
üstünlüğü yoktur; aralarında, belli
bir işbirliği ve işbölümü var ve
burada önemli olan, Anayasada belirtildiği üzere,
Anayasanın üstünlüğü ve kanunların
üstünlüğüdür. Bu çerçevede
meselelere baktığımızda, bunun zorunlu
sonucu olarak, mahkemelerin bağımsızlığı
kuralı Anayasamızca kabul edilmiştir. 

Bağımsız mahkemelerin bağımsızlığını
temin eden unsurların başında, onların,
Anayasaya, kanuna, hukuka ve vicdanlarına uygun karar vermesi,
yasamaya karşı, yürütmeye karşı
bağımsız olması, taraflara karşı
bağımsız olması ve mahkemece verilen
kararlara uyulma zorunluluğudur. Bu kararlara uyulmadığı
takdirde, hukuk devleti, şüphesiz ki yara alacaktır.


Bursa'da, Orhaneli Termik Santralıyla ilgili,
yıllardır süren dava sonucunda alınan
karar, maalesef, hâlâ, çiğnenmektedir;
mahkeme kararına uyulmamaktadır. 53 üncü
Hükümet döneminde alınan mahkeme kararına
rağmen, çalıştırma kararı,
54 üncü Hükümet döneminde de yürürlüğe
konulmuştur ve uygulanmaktadır. 

Bursa'da, millî eğitimde, özellikle
1992 yılından bu yana, apaçık, hukuka
aykırı biçimde, sürekli yer değiştirmeler
yapılmaktadır. Kişi, Bursa'dan Kağızman'a,
Kağızman'dan Ardahan'a, Ardahan'dan Kocaköy'e,
Kocaköy'den bir başka yere... Mahkeme kararını
alır, yerine oturur, ertesi gün bir başka yere
tayin edilir. Bunu, bu uygulamaları, hukuk devleti ilkesiyle
bir tutmak mümkün değildir. Bu zulme son vermek
gerekir. Bizim, bu tür eylem ve işlemlerden mutlak
surette arınmamız, toplumsal barış
için de gereklidir. 

Bu kişilerin almış olduğu
mahkeme kararlarına rağmen, böylesine işleme
tabi tutulmasından, millî eğitimdeki bütün
çocuklarımız ve ailelerimiz muhatap olmakta,
bundan zarar görmektedir. Bu tür hizmeti arz eden kişiler,
çeşitli sağlık kuruluşlarında
tedaviler görmektedir. 

Bursa'da, Osmangazi İlçe Millî
Eğitim Müdürü Mehmet Zeki Şimşek
10 kez, İl Teftiş Kurulu Başkanı 9 kez,
ilçe millî eğitim müdürleri 7, 6, 5,
4 kez, arka arkaya, mahkeme kararlarının mevcudiyetine
rağmen, oradan oraya sürülmektedir. Bunu, vicdanların
kabul etmesi mümkün değildir. Böylesine uygulamalar
hukuk devletini yaralamaktadır; halkın, devlete
ve idareye olan güvenini şiddetle sarsmaktadır.
Bunun, mutlak surette önüne geçilmesi gerekmektedir.


1991 yılında, Danıştayın
açılış konuşmasında, Sayın
Ekrem İspir'in sözünü ettiği hususları
bir daha arz etmek istiyorum: “Belirtilen Anayasal ve yasal
duruma karşılık, uygulamada, idarenin, özellikle
kamu personeliyle ilgili konularda, hukuk devleti ilkesiyle bağdaşmayan
uygulamalar içerisine girdiği gözlemlenmektedir.
Görevine son verilen veya naklen bir başka yere atanan
kamu personelinin açtığı davalarda verilen
yürütmenin durdurulması veya iptal kararları
idarece hiçe sayılmakta, neticesiz hale getirilmek
için her türlü eylem ve işlem yapılmaktadır.
Hemen uygulanmakta, şeklen uygulanmakta; ertesi gün,
kişiler, başka başka yerlere yine sürülmeye
devam edilmektedir.

Böylesine uygulamalar, adalete kesilmiş
birer aciz vesikasıdır. Bu tür uygulamalardan
tüm kurum ve kuruluşlarda şiddetle kaçınılmalıdır.


İşte bu nedenlerle, idarî yargı
kararlarına karşı yürütmede vuku
bulacak keyfî ve haksız bir direnişin hukukî
tazminat...”

(Mikrofon otomatik cihaz tarafından kapatıldı)

BAŞKAN - Sayın Yalçınbayır,
konuşmanızı tamamlayın efendim.

ERTUĞRUL YALÇINBAYIR (Devamla) - Sayın
milletvekilleri, umudumuz odur ki, yasalarda yazılı
“hukuk devleti” fiilen de gerçekleşir.
Bu, toplumsal barışın da bir vasıtasıdır,
garantisidir, hak ve özgürlüklerin teminatıdır;
çünkü, kişileri, güçlü
olan Yasamaya, yürütmeye ve idareye karşı
koruyacak olan yargı bağımsızlığıdır,
mahkemelerin bağımsızlığıdır
ve bu kararlara uyulma zorunluluğudur. 

Hepinize saygılar sunuyorum. (Alkışlar)

BAŞKAN - Gündemdışı
konuşan Bursa Milletvekili Sayın Ertuğrul Yalçınbayır'a
teşekkür ediyorum.

2. - Kahramanmaraş Milletvekili Ali Şahin'in,
Kahramanmaraş Andırın ve Nurhak İlçelerinin
yol ve diğer altyapı sorunlarına ilişkin
gündemdışı konuşması ve
Bayındırlık ve İskân Bakanı
Cevat Ayhan'ın cevabı

BAŞKAN - Kahramanmaraş Milletvekili Sayın
Ali Şahin, Kaharamanmaraş İli Andırın
ve Nurhak İlçelerinin yol ve diğer altyapı
sorunlarıyla ilgili gündemdışı
söz istemiştir.

Buyurun Sayın Şahin. (CHP sıralarından
alkışlar)

Konuşma süreniz 5 dakikadır.

ALİ ŞAHİN (Kahramanmaraş)
- Sayın Başkan, değerli milletvekilleri; Kahramanmaraş'ın
Andırın İlçesinin sorunlarına,
zamanım kaldığı takdirde diğer ilçelerin
sorunlarına değinmek üzere söz almış
bulunuyorum; bu vesileyle, Yüce Meclise saygılar sunarım.

Kahramanmaraş'ın, merkez ilçeleriyle
birlikte, 10 ilçesi vardır. Bunlar içerisinde
en eski ve geri kalmış olanlardan birisi Andırın
İlçesidir. Andırın İlçesinin
54 köyü, 2 kasabası bulunmaktadır. Kuzeyde
kalan köyler orman köyleri olduğu için, yeterli
tarım arazisi bulunmamaktadır. 1980 yılından
önce odun ve tomruk istihsalinden köylüye yeterli
pay ve ücret ödenirken, son yıllarda bu imkânlar
kısıtlanmıştır. Andırın,
devlet ormanı bakımından son derece zengin
ve her yıl binlerce metreküp kerestelik orman emvalinin
idarece satıldığı bir ilçedir.
Fakat, halkımız orman içinde ikamet etmek
zorunda olduğu için, ormandan bir çalı
kaldırsa mahkemeye düşüyor, ceza alıyor;
fakat, ormandan yeterince yararlanamıyor, istifade edemiyor;
içinde yaşadığı orman başkaları
tarafından kesiliyor, kaldırılıyor,
götürülüyor. Andırınlıların
istediği, Andırın'da, orman ürünlerine
dayalı bir sanayi tesisinin kurulmasıdır.
Bununla halka iş verilecek ve millî ekonomiye katkıda
bulunulacaktır. 

Andırın'ın kendi ili olan Kahramanmaraş'la
arasında asfalt yol bağlantısı yoktur.
Bu nedenle, Andırınlı, kışın
kendi iline gitmek için Kadirli-Osmaniye-Nurdağı
gibi üç vilayet hudutlarından gidip gelmek,
400 kilometre yol kat etmek zorunda kalmaktadır. Tüm
ısrar ve zorlamalarımızla, bu yolun yapımına
1991 yılında başlanmış olmasına
rağmen  bitirilememiştir. Bugün için yolun
ancak yüzde 80'e yakın bir bölümü yapılmış,
yolun geri kalan kısmının bitirilmesi için
800 milyar liraya ihtiyaç olduğu bildirilmiştir.
1997 yılı içerisinde, Andırın-Kahramanmaraş
yolu için ayrılan ödenek 260 milyardır.
Bu parayla, yolun birkaç yıl daha bitirilemeyeceği
gözükmektedir. 

Halbuki, önceleri Adana ve Osmaniye'yle ilişki
kurulduğu için, Andırın'da ekonomiden
yoksun, çalışma imkânı olmayan
halk, kendi vilayeti olan Kahramanmaraş'a değil, daha
çok, Kadirli'ye, Osmaniye'ye göç etmiş,
oraya yerleşmiştir. 

Ayrıca, Andırın İlçemizin
en yakın hudut komşusu Göksun İlçesidir;
bununla arasında 60 kilometrelik bir yol vardır.
Yol üzerinde Geben Kasabası ve 20'ye yakın
köy bulunduğu halde, bu yolun yaptırılması
da mümkün olmamaktadır. Bölge halkı,
hastalarını sırtında taşımak
zorunda kalmaktadır. Bu yolun yapımı için
bu sene ihale yapılmamıştır; sadece
7 kilometrelik asfalt yol yapılacağı bildirilmiş,
bunun için 21 milyar 500 milyon para ayrılmıştır
ki, bu parayla 3-5 kilometreden fazla yol yapmak mümkün
değildir.

Andırın İlçesinin Çokak
Bucağı vardır; bu bucağın 15 kilometrelik
yolu yirmi yıldır Karayollarının programındadır;
fakat, bir türlü yapılamamıştır.
Bu yoldan 15 köy yararlanmaktadır. Bu yolun yapımı
için tüm ısrarlar boşa çıkmış,
1987'den sonra 18 inci Dönem Milletvekilliğimde verdiğim
bir yazılı önergeye, Bakan, bu yolun asfaltlandığını
bildirmiştir; fakat, bir kuruş para ayrılmamış
ve bu, programda yoktur; halk, kışın çamura,
yazın toz yutmaya terk edilmiştir.  

Birkaç gün önce, Nurhak-Kapıdere
yolunun Gölbaşı-Kapıdere bölümünün
bu yıl ihale edildiğini memnuniyetle öğrenmiş
bulunuyoruz. Bu konuda Sayın Bakana teşekkür
ediyorum; yalnız, ayrılan ödenek 10 milyar
civarında bir paradır ki, bu, ancak bir şantiye
kurmaya yetecek niceliktedir.

Değerli arkadaşlarım, Andırın
İlçemizin diğer sorunları da vardır,
onlara değinmek istiyorum. Andırın'da birçok
köylerimizin içmesuyu yoktur; halk, kuyulardan çekilen
ve derelerden akan, içilmeye müsait olmayan suları
kullanmak zorunda kalmıştır. Andırın'da
bir hastane vardır; fakat, bir tek operatör doktor
bulunup başka doktor olmadığı için
yeterince hizmet alınması mümkün olmamaktadır.
Bunun için, dahiliye, kadın doğum ve çocuk
doktoruna ihtiyaç vardır. 

Bu yıl, Andırın'a meslek yüksekokulu
açılmış, Andırın halkı
bundan son derece mutlu olmuştur. Bu okulun hizmet vereceği
kendine ait bir ana binanın yapılmasında
yarar görüyoruz. Millî Eğitim Bakanımız
Sayın Mehmet Sağlam Andırın İlçesine
Anadolu Lisesi ve...

(Mikrofon otomatik cihaz tarafından kapatıldı)


BAŞKAN - Sayın Şahin, konuşmanızı
tamamlayın efendim.

ALİ ŞAHİN (Devamla) - ...genel
lise açmış, bunlar için kendisine teşekkür
ediyorum; ancak, son derece büyük öğretmen
sıkıntısı vardır, bunların
temin edilmesini  bekliyorum. 

Değerli arkadaşlarım, sonuç
olarak, Andırın İlçesi, ekonomik,
sosyal ve kültürel bakımdan daha çok Kadirli
ve Osmaniye'ye endekslidir. Zaten, Kahramanmaraş'a yol olmadığı
için Andırınlının büyük
bir bölümü göçmüş, Osmaniye'ye
yerleşmiştir. Osmaniye'nin il oluşumunda, Andırın,
Osmaniye'ye bağlanmak için gayret sarf etmiş,
bağlanmamış; Kadirlili, bağlanmayacağım
demiş, bağlanmıştır. Şimdi,
40 köy, 2-3 belediye, il genel meclisi üyeleri ve tüm
parti başkanları, Andırın'ın
Osmaniye'ye bağlanması yolunda imza toplamışlar,
Yüce Meclise gelmek üzereler. 

Sayın Başkana bu fırsatı
verdiği için teşekkür ediyor; hepinize saygılar
sunuyorum. (CHP ve DSP sıralarından alkışlar)

BAŞKAN - Gündemdışı
konuşan Kahramanmaraş Milletvekili Sayın Ali
Şahin'e teşekkür ediyorum. 

Gündemdışı konuşmayı
Hükümet adına cevaplandırmak üzere,
Bayındırlık ve İskân Bakanı
Sayın Cevat Ayhan söz istemişlerdir. 

Buyurun Sayın Bakan.

BAYINDIRLIK VE İSKÂN BAKANI CEVAT AYHAN
(Sakarya) - Muhterem Başkan, muhterem üyeler; Kahramanmaraş
Milletvekili değerli arkadaşımızın,
Kahramanmaraş ve özellikle de Andırın-Göksun
yolu ve diğer yollarla ilgili yapmış olduğu
konuşmaya cevap vermek üzere, Bayındırlık
Bakanı olarak söz almış bulunuyorum.

Andırın-Göksun yolu, Kahramanmaraş
milletvekilleri ve Andırın, Göksun Belediye
Başkanları ve o çevre insanları tarafından
yakından takip edilmektedir. Bu yola, 1996'da asfalt çalışmaları
yapılmış, 1997'de de devam edilecektir. Andırın
ile Göksun arasındaki bu yol, umut ederim, 1997'de
asfalt  olarak hizmete açılacaktır. Yeterli
ödenek de tahsis etmekte imkân bulacağımızı
tahmin ediyorum; global ödenekler listesinden, yapım
onarımdan, bu yola gerekli olan imkânlar tahsis edilecektir.


Diğer taraftan, yine, değerli milletvekili
arkadaşımızın bahsettiği Kahramanmaraş-Andırın,
Kahramanmaraş-Nurhak yollarıyla ilgili de şunları
söylemek istiyorum: Kahramanmaraş-Andırın
arasındaki yola, 1997'de 260 milyar lira ödenek tahsis
edilmiştir ve 620 milyar yatırım bedeli olan
bir yoldur. 1997'de, bu yolda çalışmalar devam
edecektir. 

Kahramanmaraş-Nurhak arasında, Gölbaşı-Kapıdere
arasındaki 22 kilometrelik yolun inşaı için
de -kendilerinin de ifade ettikleri gibi- üç gün
önce 20 Ocak 1997'de, 487 milyar keşif bedeliyle ihalesi
yapılmıştır. 1997 ödeneği
az görülmektedir; ancak, yıl içinde aktarmalarla
ve umut ederim, Hükümetimizin Karayollarına tahsis
edeceği ek yatırım kaynaklarıyla, bu
yola da daha fazla kaynak ayırma gayreti içinde
olacağız. 

Ben, bu vesileyle, Kahramanmaraş'ın,
özellikle son yıllarda, önde tekstil olmak üzere,
süratle sanayileşen bu ilimizin yol meselelerini yakından
takip ettiğimizi arz etmek istiyorum. Kahramanmaraş'ın
çok yakınında otoyol var; Gaziantep-Adana
otoyolu var, Tarsus otoyolu var. Bu otoyola, Kahramanmaraş'ın,
yüksek standartlı yolla bağlanması için
de çalışmalar yapmaktayız. Bunlardan
biri, Kahramanmaraş'ın Narlı noktasında
otoyola bağlantısı ve o otoyoldan Gaziantep'e
daha yüksek standartta bir ulaşım imkânıyla
ulaşmasıdır. Bununla ilgili çalışmalarımız
devam etmektedir. 

Diğer taraftan, Kahramanmaraş'ın,
Adana'ya, Çukurova'ya bağlantısı, Nurhak
bölgesine bağlantısı için, 10 metre
genişliğindeki mevcut karayolunun platform genişliğinin,
yüksek standartta, 12 metreye yükseltilmesi için
de yine çalışmalar devam etmektedir. Yakında,
inşallah, Kahramanmaraş'ı ziyaret de edeceğim
Bayındırlık ve İskân Bakanı
olarak ve gerek Bakanlığımızın
gerekse diğer birimlerin hizmetlerini yerinde görme imkânına
kavuşacağım. Kahramanmaraş'ın, hemen,
Gaziantep'le Adana arasında ticarî ve sınaî
yönden süratle gelişme istidadı olan bir
ilimiz olduğunu yakinen müşahede ediyoruz, takip
ediyoruz. 

Kahramanmaraşlıların, bir de,
Ankara'dan güneydoğuya akan, İstanbul'dan güneydoğuya
akan trafiğin, Kahramanmaraş-Kayseri arasındaki
yolun standardının yükseltilerek, Çukurova'dan
dolaşması yerine, çok uzun bir güzergâhtan
dolaşması yerine, doğrudan doğruya Kahramanmaraş
üzerinden seyri için yol standardının
yükseltilmesi talepleri vardır; bunun da üzerinde
duruyoruz.

Bunları ifade fırsatı verdiği
için değerli milletvekilimize teşekkürlerimizi
arz eder, Yüce Meclisi saygıyla selamlarım.
(RP sıralarından alkışlar)

BAŞKAN - Gündemdışı
konuşmayı cevaplayan Bayındırlık
ve İskân Bakanı Sayın Cevat Ayhan'a
teşekkür ediyorum.

3. - Ankara Milletvekili Agâh Oktay Güner'in,
Alman basınındaki Türkiye Cumhuriyetinin itibarını
zedeleyici yayınlara ilişkin gündemdışı
konuşması ve Adalet Bakanı Şevket Kazan'ın
cevabı

BAŞKAN - Gündemdışı
son konuşmayı, Ankara Milletvekili Sayın Agâh
Oktay Güner istemişlerdir.

Sayın Güner, Alman basınında
yer alan Türkiye Cumhuriyetinin itibarını zedeleyici
yayınlar konusunda gündemdışı
söz istemişlerdir.

Buyurun Sayın Güner. (ANAP sırarından
alkışlar)

Konuşma süreniz 5 dakikadır Sayın
Güner.

AGÂH OKTAY GÜNER (Ankara) - Sayın
Başkan, Yüce Meclisin sayın üyeleri; Muhterem
Heyetinizi saygıyla selamlıyorum.

Huzurlarınıza, milletimizi derinden
yaralayan, devletimizin itibarını rencide eden Alman
Mahkemesinin eroin kaçakçılığıyla
ilgili kararı ve bu kararın Batı basınında
yayın tarzıyla ilgili üzüntülerimi
ifade etmek ve bu acıyı sizlerle bölüşmek
için gelmiş bulunuyorum.

Değerli arkadaşlarım, Almanya'da
bu gibi haberlerin çıkması Türk Milletini
ve inanıyorum ki Türkiye Büyük Millet Meclisinin
bütün üyelerini derinden yaralamıştır.
Dost bildiğimiz, NATO bünyesinde müttefikimiz olan,
tarihte pek çok ortak noktalarımız bulunan
ve milletimizin kader çizgisinin kendi kader çizgileriyle
zaman zaman kesiştiği Almanya'nın bu tavrından
üzüntü duymamak mümkün değildir.
Dostluklar, hele Türkiye'nin dostluğu çok ciddî
bir değerdir. Alman dostlarımızı bu konuda
dikkatli olmaya, dikkatli hareket etmeye davet etmenin, hakkımız
olduğuna inanıyorum.

Ayrıca, tarafsızlığıyla
ün yapan Alman yargı organlarından Türkiye'ye
yönelik bu ağır iddia ve ithamlar şayet
kesin delillere dayanmıyorsa, son derece düşündürücü
ve üzücüdür. Sayın Hükümetin,
böylesine ciddî bir mesele burada konuşulurken
sohbete devam etmesi de aynı ölçüde üzücüdür.
(ANAP, DSP ve CHP sıralarından alkışlar)

Değerli arkadaşlarım, üzüntümüz
derindir; devletimiz, Hükümetimiz itham altındadır.
Şanlı Bayrağımız, Sayın
Başbakan Mısır'a gittiği zaman göndere
çekilmemişti; duyduğumuz elemi bu kürsüden
ifade etmiştik. 

MEHMET AYKAÇ (Çorum) - Ne alakası
var!..

AGÂH OKTAY GÜNER (Devamla) - Şimdi,
şanlı Bayrağımız bir eroin iğnesiyle
temsil edilmektedir... Bundan üzüntü duymamak,
elem duymamak, bu Bayrağın ne ifade ettiğinin şuurunda
olmayanların işi olabilir. Ben, bu çatının
altında, bu şuurdan nasipsiz bir arkadaşımızın
bulunduğuna inanmıyorum.

Değerli arkadaşlarım, ben, bu konuşmayı
muhalefet gayretiyle yapmıyorum. Devletimizi yaralayan,
milletimizi yaralayan Alman mahkemesinin bu kararı karşısında,
devletimizin ve milletimizin haysiyetini korumanın ortak
inancımız olduğu şuurundan hareketle sözlerimi
ifade ediyorum. Hükümetin şahsında milletimize
ağır bir itham yöneltilmiştir. Bu iddiaların
Hükümetçe süratle açığa
kavuşturulması gerekmektedir. Almanya'da da yargı
bağımsızdır ve Alman mahkemeleri bağımsızlık
konusunda son derece hassastırlar; ancak, Alman Hükümetinin,
olayları dikkatle araştırması gerekmektedir.
Eğer, Alman mahkemesinin iddiası doğru değilse,
Alman Hükümeti, Türk Devletini, Türk Milletini
yaralayan bu karar sebebiyle bizden özür dilemelidir.
Kendi içinde gerekli tahkikatı yaparak, suçluları
cezalandırmak Alman Hükümetinin sorumluluğudur.


Bizim Hükümetimize gelince; devleti yaralayan
bu mahkeme kararıyla ilgili olarak, Hükümet,
gerekli araştırmaları yapmalı ve yaptırmalıdır;
çünkü, ağır bir itham vardır;
Alman mahkemesi “Türk Hükümeti bilgi almamızı
engellemiştir” demektedir. Şimdi, burada, Hükümete
yakışan, hakikati tespittir. Alman mahkemesine bilgi
verilmiş, gerekli bütün dokümanlar gönderilmişse,
Hükümet, bu meseleyi kürsüye getirmelidir.
Zamanında Alman mahkemesine  gerekli bilgiler verilmemişse,
o zaman, yine Hükümet, bu işin suçluları,
ihmalkârları şunlardır demelidir. Hükümet,
dünya kamuoyu önünde, devletimize yöneltilen
bu ağır ithamlar karşısında, varsa,
suçluları, zaman kaybetmeden gün ışığına
çıkarmalıdır...

(Mikrofon otomatik cihaz tarafından kapatıldı)

BAŞKAN - Sayın Güner, konuşmanızı
tamamlayın efendim.

AGÂH OKTAY GÜNER (Devamla) - Takdir buyurulacağı
gibi, devletin itibarını zedeleme pahasına,
varsa bazı siyasîleri korumak, Hükümetlere
hayır getirmez. (ANAP sıralarından “Bravo”
sesleri) 

Böyle gayretlerin millî itibarımızı
yaralamasına, öncelikle Hükümetin karşı
çıkacağını ümit ediyor; aziz
Bayrağımızın nice milyon şehitle
rengini almış güzelliğine eroin iğnelerinin
gölgesini düşürtmemenin, öncelikle Hükümetin
sorumluluğu olduğunu ifade ediyor; Yüce Heyetinizi
saygıyla selamlıyorum. (ANAP, DSP ve CHP sıralarından
alkışlar)

BAŞKAN - Gündemdışı
konuşan Ankara Milletvekili Sayın Agâh Oktay
Güner'e teşekkür ediyorum.

ADALET BAKANI ŞEVKET KAZAN (Kocaeli) - Sayın
Başkan, cevap vermek istiyorum.

BAŞKAN - Gündemdışı
konuşmayı Hükümet adına cevaplandırmak
üzere, Adalet Bakanı Sayın Şevket Kazan
söz istemişlerdir. 

Buyurun Sayın Kazan. (RP sıralarından
alkışlar)

ADALET BAKANI ŞEVKET KAZAN (Kocaeli) - Sayın
Başkan, sayın milletvekilleri; biraz önce, gündemdışı
söz alarak, Almanya'da bulunan bir mahkemenin, Türkiye'yi
yöneten kişilerle ilgili, vatandaşlarımızla
ilgili bir kararında dile getirdiği, fevkalade hassas
bir konu nedeniyle konuşan Sayın Agâh Oktay
Güner'e, önce teşekkür ediyorum; gösterdikleri
millî duygulara olan hassasiyetinden dolayı, ki,
bu, hepimizin vazifesi. 

Yalnız, Sayın Başkan, şu
anda, bizim elimizde bir gündem var; Meclis Başkanlığı
tarafından bastırılmış bir gündem.
Bu gündemde, gündemdışı konuşmalar
yazılı. Burada, bu gündemdışı
konuşmalarda yazılı olan birinci arkadaşımız
konuştu, ikinci arkadaşımız da geldi
konuştu; üçüncü arkadaşımız
olarak Sayın Abbas İnceayan yazılı
ve Bolu'da bulunan vakıflar hakkında konuşacak.
Tabiî, Meclisin bir usulü var... (ANAP sıralarından
gürültüler)

HALİT DUMANKAYA (İstanbul) - Sayın
Bakan, bu çok önemli.

ADALET BAKANI ŞEVKET KAZAN (Devamla) - Lütfen
dinleyin... Lütfen dinleyin... 

Meclisin bir usulü var: Meclis Başkanlığı,
Türkiye Büyük Millet Meclisinde o gün yapılacak
olan gündemdışı konuşmalardan,
ilgili bakanları haberdar eder ve o ilgili bakanlar da
hazırlanırlar; gelirler, burada, Yüce Mecliste
konuşan arkadaşın konuşmasına
cevap verirler. Bu, bu Parlamentonun kurulduğu günden
beri bir teamüldür. (RP sıralarından alkışlar)

HALİL İBRAHİM ÖZSOY (Afyon)
- Ne ilgisi var!..

ADALET BAKANI ŞEVKET KAZAN (Devamla) - Bizim,
vakıflardan sorumlu Devlet Bakanımız, Sayın
Abbas İnceayan'ın konuşmasına hazırlık
yapıyor. Beklerken, birdenbire, Sayın Abbas İnceayan
değil, tamamen şova müstenit, Sayın Agâh
Oktay Güner çıktı ve burada, konuştu.

AGÂH OKTAY GÜNER (Ankara) - Sayın
Başkan...

HALİL İBRAHİM ÖZSOY (Afyon)
- Sana mı soracağız?!.

RASİM ZAİMOĞLU (Giresun) - Bunu
sen yapıyorsun!..

ADALET BAKANI ŞEVKET KAZAN (Devamla) - Şimdi,
Sayın Agâh Oktay Güner Beyefendinin, her gün,
herhalde, Türkiye'de çıkan gazeteleri büyük
bir titizlikle takip ettiklerini, herhalde manşetlerini
okuduklarını, ben, en başta düşünenlerin
başında geliyorum.

Hükümetimizin bu konuda duyarsız
olduğunu, tepkisiz olduğunu, özellikle Bonn Büyükelçimizin,
Dışişleri Bakanlığımızın,
Dışişleri Bakanlığı Müsteşarımızın
bu konudaki açıklamalarını, herhalde,
dünkü ve bugünkü gazetelerde okumuş
olmaları lazım. Bu, Hükümetin bir duyarlılığıdır.
(ANAP sıralarından gürültüler)

AHMET KABİL (Rize) - Şov yapma...

ADALET BAKANI ŞEVKET KAZAN (Devamla) - Siz,
Hükümeti, burada, duyarsızlıkla itham
edemezsiniz; bu bir.

İkincisi, Sayın Agâh Oktay Güner
Beyefendi, burada konuşurken, kendilerinin konuşması
sırasında, iki bakanın konuştuğundan
bahsettiler. (ANAP sıralarından gürültüler)
Sizi konuşuyoruz. 

Bu, gündemde bulunmayan gündemdışı
konuşmaya kim cevap verecek?.. Henüz bu konu Adalet
Bakanlığına intikal etmemiş, henüz
konuyu takip eden Dışişleri Bakanı ve
Dışişleri Bakanlığı. Dolayısıyla,
Dışişleri Bakanlığının
takip ettiği bir konuda, acaba, Dışişleri
Bakanının bulunduğu taraftan bir bakan, mesela
Millî Eğitim Bakanı gibi bir arkadaşımız
mı konuşacak, yoksa ben mi konuşacağım;
bu konu bizim aramızda nezaketen konuşuldu. 

Şimdi, aramızda nezaketen ve tamamen
sizin sorunuza cevap verebilmek için yaptığımız
bu konuşmayı da, sizin konuşmanıza ilgisizlik
gibi göstermek, önce size yakışmaz Sayın
Agâh Oktay Güner. Biz, size değer verdik. (RP sıralarından
alkışlar, ANAP sıralarından gürültüler)

AGÂH OKTAY GÜNER (Ankara) - Bana millet
değer verdi...

ADALET BAKANI ŞEVKET KAZAN (Devamla) - Şunu
hemen ifade ediyorum... (ANAP sıralarından gürültüler)


AGÂH OKTAY GÜNER (Ankara) - Ben, milletin
oyuyla buraya geldim...

BAŞKAN - Yerinizden müdahalede bulunmayın...


Sayın Bakan... Sayın Bakan...

ADALET BAKANI ŞEVKET KAZAN (Devamla) - ...demagojiyi
bırakın, ciddiyete dönün...

(Başkan tarafından hatibin mikrofonu
kapatıldı)

BAŞKAN - Sayın Bakan... Sayın
Bakan... (RP sıralarından sıra kapaklarına
vurmalar, gürültüler)

ADALET BAKANI ŞEVKET KAZAN (Devamla) - Biz,
bu konuda, Hükümet olarak, fevkalade titiziz, fevkalade
hassasız. Temsil bakımından da ...

BAŞKAN - Sayın Bakan, mikrofonu kapattım
efendim.(RP sıralarından gürültüler)

ADALET BAKANI ŞEVKET KAZAN (Devamla) - Saygılar
sunuyorum.

ALİ OĞUZ (İstanbul) - Niye kapatıyorsunuz
ki?..

BAŞKAN - Sayın Bakan, son cümleleriniz,
mikrofonu kapattığım için geçmedi;
mikrofona konuşabilirsiniz...

ALİ OĞUZ (İstanbul) - Niye kapatıyorsunuz?..

BAŞKAN - Şunun için kapattım:
Karşılıklı konuşmayacaksınız
efendim... (RP sıralarından gürültüler)

ALİ OĞUZ (İstanbul)- Başkanın
böyle bir hakkı yok...

BAŞKAN - Bir de, İçtüzüğün
belirttiği lisanla konuşacaksınız. (RP
sıralarından gürültüler) 

AGÂH OKTAY GÜNER (Ankara)- Sayın
Başkan...

BAŞKAN - Usulle ilgili konuşacağım
efendim.

SITKI CENGİL (Adana) - Sayın Başkan,
kürsüye yakışmıyorsunuz maalesef.

SALİH KAPUSUZ (Kayseri) - Sayın Başkan...

BAŞKAN - Sayın Kapusuz, müsaade
eder misiniz... Sizden önce bir başka milletvekili
arkadaşım talepte bulundu, onun istemlerini tespit
edeceğim. (RP sıralarından gürültüler)

ALİ OĞUZ (İstanbul) - Ayıp,
ayıp! Bir Bakana olmaz...

BAŞKAN - Şimdi, bir milletvekili arkadaşımızın
Başkanlıktan bir istemi var; onu tespit edeceğim.


Buyurun Sayın Güner.

AGÂH OKTAY GÜNER (Ankara) - Sayın
Bakan benim konuşmamı cevaplandırırken
sataşmada bulunmuşlardır; amiyane tabiriyle,
üzerime gelmişlerdir, onun için söz istiyorum.


BAŞKAN - Teşekkür ederim.

Sayın Kapusuz, siz ne talepte bulunuyordunuz?


SALİH KAPUSUZ (Kayseri) - Sayın Başkan,
şu Parlamentonun hüviyetine yakışır
bir tarzla, yakışan bir uygulamanın ortaya
konulması lazım. Bir hatip kürsüde konuşuyor;
hem de bir Bakan, siz...

ÖMER EKİNCİ (Ankara) - Bakan konuşuyor
efendim, Bakan... (RP ve ANAP sıralarından gürültüler)


BAŞKAN - Müsaade buyurun efendim; benimle
ilgili konuşuyor... Karşılıklı
konuşmayın.

SALİH KAPUSUZ (Kayseri) - Sayın Başkan,
böyle bir ortamda, galiba, hatırlatmayı, kürsüde
konuşan Bakana değil de aşağıdan sataşan
milletvekillerine yapmalısınız. Susturulması
gerekli olan onlar, susturulması gerekli olan, kürsü
değil. 

Arz eder, teşekkür ederim. (RP sıralarından
alkışlar) 

BAŞKAN - Teşekkür ederim Sayın
Kapusuz. 

RİFAT SERDAROĞLU (İzmir) - DYP'liler,
siz savunun Genel Başkanınızı!..

MEHMET GÖZLÜKAYA (Denizli) - Sayın
Başkan...

BAŞKAN - Sayın Gözlükaya'nın
bir istemi var; onu tespit edeyim efendim.

Buyurun Sayın Gözlükaya.

MEHMET GÖZLÜKAYA (Denizli) - Elbette, Alman
mahkemesinin ve Alman gazetelerinin tutumunu kınıyoruz.
Yalan yanlış birtakım beyanlarda bulunmuşlardır;
tüm Türk Milleti olarak kınıyoruz. Yalnız,
bunun politik malzeme yapılmasına karşıyız.
Şimdi, bu millî meselede gündemdışı
söz vermişsiniz; bizim bundan haberimiz yok, ilgili
Bakanlığın haberi yok. Bu bakımdan, bunu
niçin yaptığınızı izah
etmenizi istirham ediyorum. 

BAŞKAN - Teşekkür ederim. 

Başka görüş beyan etmek isteyen
arkadaşımız olmadığına göre,
öncelikle, Sayın Adalet Bakanının bugünkü
gündemdışı konuşma usulüyle
ilgili ifadelerine cevap vermem gerekiyor; çünkü,
işin o bölümünün, konuyu kürsüye
getiren milletvekili tarafından değil, benim tarafımdan
cevaplandırılması iktiza eder. 

Değerli arkadaşlarım, gündemdışı
konuşmalar, bildiğiniz gibi, İçtüzüğün
59 uncu maddesince düzenlenmiştir. 59 uncu maddede
“Meclis Genel Kuruluna duyurulmasında zaruret görülen
olağanüstü acele hallerde beşer dakikayı
geçmemek üzere, Başkanın takdiriyle en
çok üç kişiye gündemdışı
söz verilebilir” denilmektedir. 

Gündemdışı konuşmaların
esas özelliği, olağanüstü acele hallerden
birinin bulunmasıdır. Bunun bulunup bulunmadığı
hususunu takdir edecek olan da, o günkü Meclis Genel
Kurulunu yöneten Başkandır. 

Ben, Meclis Başkanı olarak, bugün,
çalışma programımıza göre,
haftanın da son günü olması dolayısıyla,
bu konuda, Türkiye Büyük Millet Meclisi üyelerinden
birisi, bir tepki konulması gerektiğini düşünüyor
ise, onu, acele hallerden, olağanüstü hallerden
olarak takdir ettim. Aksi halde, bu konuda, ancak, salı
günü konuşma yapılabilirdi, zaman geçmiş
olabilirdi. 

Burada, Türk toplumunda doğmuş olan
millî hassasiyeti bir milletvekili arkadaşımız
dile getirmek isterse, benim, her şeyden önce bu hassasiyeti
dikkate alarak gündemdışı söz vermem
gerekir; ancak, dün yaptığım ve Sayın
Bakanlara da haber verilmiş olan duyurularda, söz hakkı
almış bir milletvekili arkadaşımız
vardı. Sayın Agâh Oktay Güner benden
söz talebinde bulununca,  “gündemdışı
söz isteyen arkadaşlarımı belirledim;
dosyamda daha birçok isim var, onların arasında
bu üç arkadaşımı belirledim; onlardan
herhangi birisi söz hakkından feragat ederse sizin
konuşma imkânınız olur” dedim.
Sayın Abbas İnceayan söz hakkından feragat
etmiş; onun üzerine, Agâh Oktay Güner Beyefendiye
söz verme imkânı doğdu. Bu sebeple, daha
önce basılıp dağıtılan metinde
bulunmayan bir sözcü, kürsüye gelmiş
oldu; ama, bu, zaten gündemin içerisinde değildir
değerli arkadaşlarım; adı üstünde,
gündemdışı konuşmadır. Meclisi
açtığımız anda, kapıdan
girerken dahi, çok acele bir durum olur; bir milletvekili
arkadaşım söz isterse, ona dahi söz vermek
icap eder. O kabilden durumu değerlendirmeniz lazım.


Sayın Kapusuz'un itirazına gelince,
ben, burada, Meclis kürsüsündeki...

SAFFET ARIKAN BEDÜK (Ankara) - Sayın
Başkan, oraya geçmeden önce, bir konuyu belirtmek
istiyorum. 

BAŞKAN - Ben, bir şey konuşuyorum
Sayın Grup Başkanvekili. Ben, konuşmamı
tamamlayayım... Yerinden beyanı olan arkadaşlarımın
beyanlarını tespitte titizlik gösterdiğimi
siz de biliyorsunuz. 

Kürsüdeki hatiplerden istediğimiz bir
tek şey vardır; Meclis Genel Kuruluna ve Başkanlığa
hitap etmeleri. Hatta, ben, bazen, Meclis kürsüsünden,
televizyonları başındaki izleyicileri selamlayan
arkadaşlarıma dahi ihtarda bulunuyorum; burada, İçtüzüğe
göre, sadece Başkana ve Genel Kurula hitap edilir;
karşılıklı konuşma yapılmasın
diyorum. 

Sayın Bakan bir karşılıklı
konuşmaya girdi; ben, karşı tarafa da ikazlarımı
yapabilmek amacıyla, kendisini sükûnete davet
ettim; sözüne devam ettiği için, ondan fırsat
bulup ikazlarımı yapabilmek bakımından
sözünü kesmek zorunda kaldım.

Şimdi, benim, burada, birinci görevim,
kürsüde konuşan, İçtüzüğe
göre söz hakkı bulunan -ister bakan olsun ister
milletvekili olsun- arkadaşımızın görevini
kolaylaştırmaktır; birinci görevim odur;
kürsünün sükûnetini sağlamaktır.
Bu konuda, her türlü tedbiri alma yetkisini de, burada
oturduğum sürece, kendimde görüyorum.

V. - SATAŞMALARA İLİŞKİN
KONUŞMALAR

1. - Ankara Milletvekili Agâh Oktay Güner'in,
Adalet Bakanı Şevket Kazan'ın şahsına
sataşması nedeniyle konuşması

AGÂH OKTAY GÜNER (Ankara) - Sayın
Başkan, sataşma sebebiyle...

BAŞKAN - Sataşma konusuna gelince: Ben,
Sayın Bakanın konuşmasında, aslında
-bütün Meclisin de tasvip ettiği- burada gösterilmiş
olan duyarlılığa ilişkin cevaplar bekliyordum;
ama, bu konuyu gündeme getiren Sayın Agâh Oktay
Güner'e önce teşekkür etmesine rağmen,
sonra “şovmen” ve “demagoji yapıyorsun”
sözleriyle sataşmada bulunmuştur. (RP sıralarından
“şovmen demedi” sesleri) 

Sataşma vardır; onun için, Sayın
Agâh Oktay Güner'e, sataşmadan dolayı
söz veriyorum. 

Buyurun Sayın Güner. (ANAP sıralarından
alkışlar, RP sıralarından sıra
kapaklarına vurmalar)

YASİN HATİBOĞLU (Çorum)
- Sayın Başkan... Sayın Başkan... 

BAŞKAN - Söz verdim; daha sonra görüşünüzü
alacağım efendim.

YASİN HATİBOĞLU (Çorum)
- Efendim...

BAŞKAN - Kürsüde hatip varken başkasına
söz imkânı tanımam mümkün değil;
daha sonra görüşünüzü tespit edeceğim
Sayın Hatiboğlu.

AGÂH OKTAY GÜNER (Ankara) - Sayın
Başkan, sayın milletvekilleri... (RP sıralarından,
sıra kapaklarına vurmalar)

BAŞKAN - Dışarı mı
çıkmak istiyorsunuz sayın milletvekili? (RP
sıralarından gürültüler)

AHMET DERİN (Kütahya) - Çıkarız,
çıkmayız... Sen işine bak...

BAŞKAN - Sükûnetle dinleyin efendim...
(RP sıralarından gürültüler) Sükûnetle
dinleyin; sükûneti sağlamak için tedbir
almak zorunda kalmayalım. 

ÖMER EKİNCİ (Ankara) - Niye ortalığı
alevlendiriyorsunuz Sayın Başkan?

AGÂH OKTAY GÜNER (Devamla) - Sayın
Başkan, sayın milletvekilleri; bir mübarek ramazan
vaktinde, ramazanın kutsallığını
herkesten iyi bildiğini iddia eden arkadaşlarımızın
üslubu çok düşündürücüdür.
(RP sıralarından gürültüler)

Sayın Hükümet diyalog talebinde
bulunmuştur; diyalog talebinde bulunan bir hükümetin,
muhalefetle ilişkilerimizi daha iyiye götürmek
istiyoruz diyen bir iktidarın Sayın Adliye Bakanının,
mesleği de hukukçu olan Sayın Kazan'ın,
bana dönerek “size değer verdiğim için
cevap veriyorum” demesi,  onun açısından
son derece üzüntümü mucip olmuştur.
(RP sıralarından gürültüler)

Biz milletvekilleri, burada, bakanların takdiriyle
değil, milletin iradesiyle bulunuyoruz. Bunu iyi bilin; bunu
çok iyi bilin! (ANAP sıralarından alkışlar,
RP sıralarından “ne bağırıyorsun”
sesleri)

AHMET DERİN (Kütahya) - Burada herkes
öyle... Şovmen!..

AGÂH OKTAY GÜNER (Devamla) - Bu mikrofon
çok güçlü; benim sesim de gür...


BAŞKAN - Sakin olun...

AGÂH OKTAY GÜNER (Devamla) - İkincisi,
değerli arkadaşlarım, devletin itibarı
yara alıyor, Hükümet ağır bir itham
altında, bu üzüntüyle buraya geldim diyorum,
şovmenlikle itham ediliyorum... Sayın Bakan zannediyorum
çok yorgundurlar; akşam, evlerine gittiklerinde,
başucu kitaplarından olması gereken bir lügatı
açarak, şovmen kelimesinin manasını
öğrenirlerse, utanç duyacaklarına inanıyorum.


Beni şovenist olmakla itham ettiler...

ABDULKADİR ÖNCEL (Şanlıurfa)
- Demedi...

AGÂH OKTAY GÜNER (Devamla) - Zabıtlarda
var...

Sayın Bakan, biz, hep bu milleti sevdik; bu
milletin evladı olduğunuz için sizi de seviyorum
ve sizin gibi bir şahsiyetin Adliye Bakanı olması
sebebiyle, baht utansın diyorum.

Hepinizi hürmetle selamlarım. (ANAP sıralarından
alkışlar; RP sıralarından sıra
kapaklarına vurmalar, gürültüler)

SAFFET ARIKAN BEDÜK (Ankara) - Sayın
Başkan...

BAŞKAN - Buyurun Sayın Bedük.

SAFFET ARIKAN BEDÜK (Ankara) - Sayın
Başkan, bugün, dünden itibaren, özellikle,
Alman mahkemesinde görev yapan bir hâkimin fevkalade
çirkince ve adice yapmış olduğu bir değerlendirme
sonucunda, hepimizi yaralayan ve Türk hükümetlerini
de hedef alan beyanı sebebiyle, bir gündemdışı
konuşmaya izin verdiniz.

Bu konuşmaya izin verdiğiniz için
size teşekkür ediyoruz; ancak, burada geleneklere aykırı
bir tutum var; bizim hassasiyetimiz orada. Konunun hassasiyetine
gösterdiğiniz ilgiye teşekkür ediyoruz; ancak,
buna cevap vermeye imkân sağlayacak, gerek Hükümete
ve gerekse gruplara duyuruyu sağlayan böyle bir gündemin
dağıtılmasına imkân vermediğinizden
dolayı üzüntü duyuyoruz.

Bu bakımdan, geçmişteki geleneklerimize,
bugüne kadarki Meclis geleneklerine bakarsak, daha evvelden
yapıldığı gibi, bize de bu imkânı
vermiş olsaydınız, o takdirde, biz, değerli
milletvekillerini, hiç olmazsa bu konuda uyarmış,
aydınlatmış olurduk.

Teşekkür ediyorum.

BAŞKAN - Teşekkür ederim Sayın
Bedük.

Değerli arkadaşlarım, şu anda,
gündemdışı olarak, konu, Meclise getirilmiştir.
Diğer gruplarımızın da aynı duyarlılığa
katıldıklarını tespit ediyorum. Sayın
Adalet Bakanı da, gündemdışı konuşmaya
cevap verirken bu konuda Hükümetin duyarlılığını
ve şu ana kadar yapmakta olduğu, yapmış
olduğu, bundan sonra yapacağı işlemlerle
ilgili bilgi verdi. Böylece, tüm Türkiye Büyük
Millet Meclisinin bu konudaki duyarlılığı
bir kere daha ortaya çıkmış oldu. 

Şimdi, Sayın Yasin Hatiboğlu'nun
istemlerini tespit edeceğim.

Buyurun Sayın Hatiboğlu.

YASİN HATİBOĞLU (Çorum)
- Sayın Başkanım, demokrasilerde, takdir edersiniz,
yönetim, kurallarla olur. Türkiye Büyük Millet
Meclisinin yönetimini belirleyen iki kural vardır;
bunlar, ya İçtüzük hükümleri
ya da yerleşmiş teamüllerdir. Doğrudur; Sayın
Başkanlığınızın, yönetimde
bulunan Sayın Başkanlığınızın,
bırakın önceden tespit etmeyi, gündeme
geçmeden önce, hemen, buracıkta, bir sayın
üye gündemdışı söz istese ona
söz verme hakkı, yetkisi vardır. (ANAP sıralarından
“Öyle değil” sesleri, gürültüler;
RP sıralarından “Adam ol da dinle” sesleri)


Müsaade buyurun... Ben, kendimi ifade edecek
durumdayım... Müsaade buyurun... 

59 uncu maddede “Meclis Genel Kuruluna duyurulmasında
zaruret görülen olağanüstü acele hallerde
beşer dakikayı geçmemek üzere, Başkanın
takdiriyle en çok üç kişiye gündemdışı
söz verilebilir. Hükümet, bu konuşmalara
cevap verebilir” denilmektedir. Acele ve olağanüstü
hallerde meseleyi Genel Kurula duyurmak değil, Genel Kurulun
bilgisine, Hükümetin cevabıyla birlikte iletmek
esastır. O cevaba fırsat verebilmek için
bütün teamüllerde, uygulamalarımızda
olduğu gibi, gün öncesinden veya aynı gün,
Hükümet, gruplar, talepte bulunanların haberdar
edilegelmiş olduğu, Yüksek Başkanlığınızca
da malumdur. Buradaki eksiklik şudur: Sizin de ifade ettiğiniz
gibi, Hükümet haberdar edilmemiş, kendisini cevaba
hazırlama, Genel Kurulu tatmin edecek bir cevap hazırlama
fırsatını bulamamıştır.
Ben, bu hususun uygulamada böyle olduğunu, zabıtlara
da geçmesi açısından ifade ediyorum.


Teşekkür ediyorum.

BAŞKAN - Sayın Hatiboğlu çok
teşekkür ediyorum. Bu konuda hiçbir fikir ayrılığımız
yok. Ben de hangi zaruretler dolayısıyla böyle
bir uygulamaya geçmek zorunda kaldığımı
biraz önce ifade ettim. Yoksa, elbette, Hükümete
yeterli hazırlanma zamanı verecek bir durum olsaydı,
Hükümete de duyuracaktık; ama, İçtüzükteki
hüküm gereğince, Hükümet, her zaman bu
konuşmalara cevap verebilir. Bazı hususlarda da önceden
bildirmiş olmamıza rağmen cevap verme hakkını
kullanmıyor, o da Hükümetin takdirindedir. 

Teşekkür ederim açıklamalarınız
için.

Buyurun Sayın Kazan.

ADALET BAKANI ŞEVKET KAZAN (Kocaeli) - Sayın
Başkan, tabiî, deminki davranışınız
dolayısıyla ben kürsüye çıkmak
istemiyorum; şuradan, yerimden ifade etmek istiyorum: Ben,
Sayın Agâh Oktay Güner'in şov yaptığını
söyledim; ama, kendisine şovmen demedim; bu, zabıtlara
geçsin. (ANAP sıralarından gürültüler)

AHMET NEİDİM (Sakarya) - Ne demek...
Dediniz!..

BAŞKAN - Tamam efendim, Sayın Bakan
açıklamalarını yapıyor...

ADALET BAKANI ŞEVKET KAZAN (Kocaeli) - Kendisi
hakkında “şovenist” tabirini kullanmadım
ben. Önce, bütün bu ifadelerden dolayı benim
söz hakkım vardır; ama, kullanmak istemiyorum.
Değer vermek eğer bir eksiklikse, ben, o eksik tarafını
geri alıyorum. 

Saygılar sunuyorum. (RP sıralarından
“Bravo” sesleri, alkışlar)

BAŞKAN - Teşekkür ederim Sayın
Bakan. 

Meclis araştırması önergeleri
vardır; okutuyorum: 

IV. - BAŞKANLIĞIN GENEL KURULA
SUNUŞLARI (Devam)

B) GENSORU, GENEL GÖRÜŞME, MECLİS
SORUŞTURMASI VE MECLİS ARAŞTIRMASI ÖNERGELERİ

1. - Manisa Milletvekili Tevfik Diker ve 34 arkadaşının,
İstanbul Şişli'de meydana gelen ve iki kişinin
ölümüyle sonuçlanan patlama olayının
aydınlığa kavuşturulması amacıyla
Meclis araştırması açılmasına
ilişkin önergesi (10/43)

Türkiye Büyük Millet Meclisi
Başkanlığına

27.9.1995 tarihinde Abide-i Hürriyet Caddesi
Hattat Sokak Numara 1 Şişli/İstanbul adresinde
meydana gelen, İstanbul Bankası Genel Müdürü
iken Özer Uçuran Çiller'in yanında görevli
bulunan ve sonra Matild Manukyan'ın yanında görev
alan Mehmet Urhan ve olay anında arabada bulunan sürücü
Necati Akçay'ın ölümüyle sonuçlanan
patlama olayının nedenleri hakkında resmî
makamların birbiriyle çelişen ve yalanlayan
açıklamalarının ve olayın açıklığa
kavuşturulması için, Anayasanın 98
inci ve İçtüzüğün 104 ve 105
inci maddeleri uyarınca, Meclis araştırmasını
arz ve teklif ederiz.

1. Tevfik Diker (Manisa)

2. Enis Sülün (Tekirdağ) 

3. Adem Yıldız (Samsun)

4. Zeki Çakan (Bartın)

5. Refik Aras (İstanbul)

6. Muzaffer Arslan (Diyarbakır)

7. Yaşar Okuyan (Yalova)

8. Miraç Akdoğan (Malatya)

 9. Hüsnü Sıvalıoğlu
(Balıkesir)

10. Abbas İnceayan (Bolu)

11. Yusuf Ekinci (Burdur)

12. Adil Aşırım (Iğdır)

13. İbrahim Yaşar Dedelek (Eskişehir)

14. İrfan Demiralp (Samsun) 

15. Biltekin Özdemir (Samsun)

16. Işın Çelebi (İzmir)

17. Ahmet Kabil (Rize)

18. Selahattin Beyribey (Kars)

19. Cemal Alişan (Samsun)

20. Abdullah Akarsu (Manisa)

21. Mete Bülgün (Çankırı)

22. Mahmut Bozkurt (Adıyaman)

23. İbrahim Çebi (Trabzon)

24. Metin Gürdere (Tokat)

25. Burhan Kara (Giresun)

26. Nabi Poyraz (Ordu)

27. Kaya Erdem (İzmir)

28. Avni Akyol (Bolu)

29. Rüştü Kâzım Yücelen
(İçel)

30. Emin Kul (İstanbul)

31. Süleyman Çelebi (Mardin)

32. İlker Tuncay (Ankara)

33. Yüksel Yalova (Aydın)

34. Cemal Özbilen (Kırklareli)

35. Eyüp Aşık (Trabzon)

BAŞKAN - Bilgilerinize sunulmuştur.

Önerge, gündemde yerini alacak ve Meclis
araştırması açılıp açılmaması
konusundaki öngörüşme, sırasında
yapılacaktır.

Diğer Meclis araştırması
önergesini okutuyorum:

2. - İçel Milletvekili Oya Araslı
ve 29 arkadaşının, eğitim veya dinî
amaçlı ev, yurt, tarikat, dergâh gibi kuruluş,
örgüt ve yerlerin faaliyetlerinin araştırılarak
Atatürk ilkelerine ve cumhuriyetin temel niteliklerine aykırı
eylemlerinin önlenmesi amacıyla Meclis araştırması
açılmasına ilişkin önergesi (10/144)

Türkiye Büyük Millet Meclisi
Başkanlığına

Anayasamız, Türkiye Cumhuriyetini, demokratik,
laik ve sosyal bir hukuk devleti olarak tanımlamış
ve bu niteliklerin değiştirilemeyeceğini; değiştirilmesinin
bile önerilemeyeceğini açıkça ifade
etmiştir. 

Buna rağmen, son zamanlarda cumhuriyetin bu temel
niteliklerine ve özellikle laikliğe aykırı
tutum ve davranışların ivme kazandığı
görülmektedir. 

Teokratik devlet özlemi içerisindeki
gerici ve şeriatçı kimi kişi, kuruluş
ve gruplar, siyasî çıkarları ve karanlık
birtakım emelleri için vatandaşlarımızın
dinî inançlarını istismar etmeye yönelmişlerdir.


Anayasamızın 174 üncü maddesi
ile korunan inkılap kanunları çiğnenmekte;
30 Kasım 1925 tarihli Tekke ve Zaviyelerle, Türbelerin
Seddine ve Türbedarlıklar ile Bir Takım Unsurların
Men ve İlgasına Dair Kanunun yasakladığı
tarikatlar serbestçe faaliyetlerini yürütmekte,
şeyhlik, müritlik, dedelik, seyitlik, babalık,
emirlik kurumları varlığını sürdürmektedir.


Kimi tarikat mensupları, Anayasa ve laik düzeni
kabul etmediklerini, şeriat düzenini istediklerini
açıkça ifade etmektedirler.

Anayasamızın güvence altına
aldığı medeni nikah esası ayaklar altına
alınarak, medeni nikah gerçekleşmeden yapılması
yasaklanmış olan imam nikahı ile genç
kızlar avlanmakta, iffet ve namusları birtakım
tarikat buyrukları ile kirletilmektedir. 

1934 tarih ve 2596 sayılı Bazı
Kisvelerin Giyilemeyeceğine Dair Kanuna aykırı
bir biçimde, sarıklı, cüppeli kimseler
sokaklarda dolaşmaktadır. 

Kimi genç kızlarımızın
beyni, türbanı, dinî inanç gereğinden
çok bir inatlaşma, şeriat ve siyaset yandaşlığı
simgesi olarak taşıma konusunda zehirlenmektedir.


Bu tablo karşısında kimi bakanların
susması, kiminin ise açıktan destek vermesi,
gerici ve şeriatçı akımları
cesaretlendirmektedir. Hele Başbakanın, irticanın
mimarlarını sarık ve cüppeleriyle onur
konukları olarak kabul etmesi, onları inanılmaz
boyutlarda şımartmış ve cumhuriyetin
ortak değerlerini yok etmek için cesaretlendirmiştir.


Din ve vicdan özgürlüğünün
en geniş anlamda ve Anayasa güvencesi altında
var olduğu laik ve demokratik Türkiye'de, özellikle
siyasal İktidardan cesaret alınarak sergilenen,
ülkemizi ortaçağ karanlıklarına
çekmeye yönelik bu gerici davranışlar
karşısında hareketsiz kalınamaz. 

Bu gerici akımlara, tekke, zaviye, dergâh
ve tarikatları yeniden hortlatarak, dinî inanç
sömürüsüne yönelen sahte din adamlarına
karşı ulusumuzu ve cumhuriyetimizi korumak, Türkiye
Büyük Millet Meclisinin en başta gelen ve ertelenemez
görevidir. 

Bu neden ve amaçlarla: 

1) a- Okulöncesi dahil, eğitimin her derecesindeki
ve türündeki öğrencilerin barınmalarına,
beslenmelerine, iaşe ve ibatelerine, ikame, eğitim ve
öğrenimlerine yardım amacı güden resmî
veya özel, gerçek veya tüzelkişilerce ve
kurumlarca, tarikat, vakıf ve derneklerce çeşitli
örgütlerce işletilen, kiralanan, desteklenen yurt,
lokal, barınma yeri, imarethane ve benzeri kurum ve kuruluşların,


b- Dinî eğitim ve dinî amaçlı
kurs veren resmî veya özel, gerçek veya tüzelkişilerin,
çeşitli örgütlerin, 

c- Cemaat, tarikat ve kişilere bağlı
tekke, zaviye, dergâh ve benzeri kuruluş ve yerlerin
aynî ve nakdî gelir kaynaklarının, çalışmalarının
tespiti;

2- Atatürk ilkeleri ve cumhuriyetin temel niteliklerine
karşıt ve aykırı eylem ve görüntülerin
kaynağının, nedenlerinin, niteliklerinin ortaya
konulması ve bunların önlenmesi için
gerekli tedbirlerin belirlenebilmesi, Türkiye Büyük
Millet Meclisi ile kamuoyunun bu konularda doğru bilgilendirilmesi
amacıyla, Anayasanın 98 ve İçtüzüğün
104 ve 105 inci maddeleri uyarınca, Meclis araştırması
açılmasını arz ve teklif ederiz.

 1. Oya Araslı (İçel)

 2. Önder Sav (Ankara)

 3. Nihat Matkap (Hatay)

 4. Birgen Keleş (İzmir)

 5. Sabri Ergül (İzmir)

 6. Mustafa Kul (Erzincan)

 7. Altan Öymen (İstanbul)

 8. Yusuf Öztop (Antalya)

 9. Yahya Şimşek (Bursa)

10. Algan Hacaloğlu (İstanbul)

11. Zeki Çakıroğlu (Muğla)

12. Ayhan Fırat (Malatya)

13. Atilâ Sav (Hatay)

14. Mustafa Yıldız (Erzincan)

15. Ali Rıza Bodur (İzmir)

16. İrfan Gürpınar (Kırklareli)

17. Nezir Büyükcengiz (Konya)

18. Bekir Kumbul (Antalya)

19. Ali Topuz (İstanbul)

20. Ercan Karakaş (İstanbul)

21. Ahmet Güryüz Ketenci (İstanbul)

22. Ahmet Küçük (Çanakkale)

23. Mahmut Işık (Sıvas)

24. Murat Karayalçın (Samsun)

25. Mehmet Moğultay (İstanbul)

26. Hikmet Çetin (Gaziantep)

27. Haydar Oymak (Amasya)

28. Mehmet Sevigen (İstanbul)

29. Orhan Veli Yıldırım (Tunceli)

30. Celal Topkan (Adıyaman)

BAŞKAN - Bilgilerinize sunulmuştur.

Önerge, gündemde yerini alacak ve Meclis
araştırması açılıp açılmaması
konusudaki öngörüşme, sırasında
yapılacaktır.

Şimdi, diğer bir Meclis araştırması
önergesi var; okutuyorum:

3. - Burdur Milletvekili Yusuf Ekinci ve 23 arkadaşının,
Burdur İlinin ekonomik, sosyal ve kentsel sorunlarının
araştırılarak alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/145)

Türkiye Büyük Millet Meclisi
Başkanlığına

Burdur İlimiz 9 bin yıllık bir
geçmişe sahiptir. Burdur ve ilçeleri zengin
kültür varlığı ve güzel doğasıyla
Batı Akdeniz Bölgesinin en güzel yörelerinden
birisidir. 

Burdur, kırsal alandan göç alan,
öte yandan çevre illere göç veren bir
il  konumundadır. 

Burdur İlimizin ekonomik, sosyal ve kentsel
sorunlarının araştırılarak alınması
gereken tedbirlerin belirlenmesi amacıyla, Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasını saygılarımızla
arz ederiz. 

 1. Yusuf Ekinci (Burdur)

 2. Ahmet Alkan (Konya)

 3. Zeki Çakan (Bartın)

 4. İsmail Durak Ünlü (Yozgat)

 5. Mustafa Cumhur Ersümer (Çanakkale)

 6. Murat Başesgioğlu (Kastamonu)

 7. Nabi Poyraz (Ordu)

 8. Enis Sülün (Tekirdağ)

 9. Ömer Ertaş (Mardin)

10. Refik Aras (İstanbul)

11. Sadi Somuncuoğlu (Aksaray)

12. Emin Kul (İstanbul)

13. Aslan Ali Hatipoğlu (Amasya)

14. Metin Emiroğlu (Malatya)

15. İrfan Demiralp (Samsun)

16. Ünal Yaşar (Gaziantep)

17. Ahmet Kabil (Rize)

18. Sümer Oral (Manisa)

19. İrfan Köksalan (Ankara)

20. Abbas İnceayan (Bolu)

21. Ahmet Neidim (Sakarya)

22. İbrahim Yaşar Dedelek (Eskişehir)

23. Tevfik Diker (Manisa)

24. Yusuf Selahattin Beyribey (Kars)

Gerekçe: 

Burdur, nüfusu göç sebebiyle eksilme
noktasında olan bir ilimizdir. 

Türkiye'de kişi başına düşen
gayri safî yurtiçi hâsıla 2,173 Amerikan
Doları iken, Burdur'da bu miktar 1,842 ABD Doları
düzeyindedir. 

Burdur İlimizde bitkisel üretimi artırmak
için şart olan tarımsal sulama yatırımları
yeterli düzeyde değildir. Burdur ilimizin ekonomisinde
hayvancılık büyük bir yere sahiptir. Özellikle,
süt inekçiliği ileri düzeydedir. Bu sebeple,
Burdur'un ilçelerindeki üreticiye ve süte dayalı
kooperatiflere destek sağlanmalı, kendi yemlerini üretmeye,
sütü işlemeye teşvik edilmelidir. 

Açıklanan bu sebeplerle, Burdur İlimizin
ekonomik ve sosyal sorunlarının incelenerek gerekli
çözüm önerilerinin ortaya konulmasına
aracı olacak olan bir Meclis araştırması
komisyonu kurulmalıdır. 

BAŞKAN - Bilgilerinize sunulmuştur. 

Önerge, gündemde yerini alacak ve Meclis
araştırması açılıp açılmaması
konusunda öngörüşme, sırasında
yapılacaktır. 

Son Meclis araştırması önergesini
okutuyorum:

4. - Burdur Milletvekili Yusuf Ekinci ve 22 arkadaşının,
şeker üretimi ve şeker fabrikaları ile
şeker pancarı üreticisinin sorunlarının
araştırılarak alınması gereken
tedbirlerin belirlenmesi amacıyla Meclis araştırması
açılmasına ilişkin önergesi (10/146)

Türkiye Büyük Millet Meclisi
Başkanlığına 

Şeker üretimi, şeker fabrikaları
ve şeker pancarı üreticisinin sorunlarının
araştırılarak, alınması gereken
tedbirlerin tespit edilmesi amacıyla, Anayasanın
98 inci, İçtüzüğün 104 ve 105
inci maddeleri uyarınca bir Meclis araştırması
açılmasını saygılarımızla
arz ederiz.

 1. Yusuf Ekinci (Burdur)

 2. Ahmet Alkan (Konya)

 3. Zeki Çakan (Bartın)

 4. İsmail Durak Ünlü (Yozgat)

 5. Mustafa Cumhur Ersümer (Çanakkale)

 6. Murat Başesgioğlu (Kastamonu)

 7. Nabi Poyraz (Ordu)

 8. Enis Sülün (Tekirdağ)

 9. Ahmet Kabil (Rize)

10. Ömer Ertaş (Mardin)

11. Sadi Somuncuoğlu (Aksaray)

12. Refik Aras (İstanbul)

13. Yavuz Köymen (Giresun)

14. Ünal Yaşar (Gaziantep)

15. Emin Kul (İstanbul)

16. Aslan Ali Hatipoğlu (Amasya)

17. Metin Emiroğlu (Malatya)

18. Sümer Oral (Manisa)

19. İrfan Köksalan (Ankara)

20. Abbas İnceayan (Bolu)

21. İbrahim Yaşar Dedelek (Eskişehir)

22. Tevfik Diker (Manisa)

23. Yusuf Selahattin Beyribey (Kars)

Gerekçe:

Türkiye'nin şeker üretimi, olması
gereken düzeyin çok altındadır. Şekerpancarı
üreticisi oldukça zor durumdadır. Üreticinin
paraları zamanında ödenmemektedir. Üreticinin
yeterince teşvik görmemesi ve şekerpancarı
üretiminin ekonomik açıdan yeterince değerlendirilmemesi
yüzünden, Türkiye, şeker ihraç edebilecek
bir potansiyele sahipken, şeker ithal eder bir duruma düşürülmüştür.
Devlet tarafından yapılan alımlarda, ürün
bedelleri gecikmeli olarak ödenmektedir.

Şeker fabrikalarının kapasitesi
yeterli düzeyde değildir. Fabrikalar modernleştirilmeli
ve kapasite artırıcı önlemler alınmalıdır.
Şekerpancarı, şeker üretebilecek diğer
ürünler ve bunların tohumları için
üretim planlaması yapılmalı, fazla üretimden
kaynaklanan değer kayıpları önlenmelidir.
Ayrıca, yan ürünlerin ve artıklarının
değerlendirilmesi için gereken çalışmalar
bir an önce yapılmalıdır. 

Uygulanan yanlış politikalarla, çiftçilere
sağlanan desteklerin azalması, pancar rekoltesinde
düşüşe yol açarak, şeker ithal
edilmesini zorunlu hale getirmiştir. Bu duruma son verilmesi
için, öncelikle bir Meclis araştırması
komisyonu kurularak inceleme yapılmasında zaruret
vardır.

BAŞKAN - Bilgilerinize sunulmuştur.

Önerge, gündemde yerini alacak, Meclis
araştırması açılıp açılmaması
konusundaki öngörüşme, sırasında
yapılacaktır.

Değerli arkadaşlarım, sunuşların
bitimine kadar çalışma süresinin uzatılması
hususunu oylarınıza sunuyorum: Kabul edenler...
Kabul etmeyenler... Kabul edilmiştir.

Danışma Kurulunun bir önerisi vardır,
okutup oylarınıza sunacağım:

VI. - ÖNERİLER

A) DANIŞMA KURULU ÖNERİLERİ

1. - (9/10) esas numaralı Meclis soruşturması
önergesinin gündemdeki yeri ve görüşme
gününe ilişkin Danışma Kurulu önerisi

Danışma Kurulu Önerisi

No: 49 Tarih: 23.1.1997

Genel Kurulun 21.1.1997 tarihli 48 inci Birleşiminde
okunmuş bulunan eski Başbakan Tansu Çiller
hakkında (9/10) esas numaralı Meclis soruşturması
önergesinin, gündemin “Özel Gündemde
Yer Alacak İşler” kısmında yer
almasının ve Anayasanın 100 üncü
maddesi gereğince soruşturma açılıp
açılmaması hususundaki görüşmelerin
28.1.1997 Salı günkü birleşiminde yapılmasının
Genel Kurulun onayına sunulması Danışma
Kurulunca uygun görülmüştür.

 Mustafa Kalemli Salih Kapusuz Zeki Çakan

 Türkiye Büyük Millet Meclisi RP Grubu
ANAP Grubu

 Başkanı Başkanvekili Başkanvekili

 Mehmet Gözlükaya Hikmet Uluğbay Oya
Araslı

 DYP Grubu DSP Grubu CHP Grubu

 Başkanvekili Başkanvekili Başkanvekili

BAŞKAN - Kabul eden...

HALİT DUMANKAYA (İstanbul) - Söz
istiyoruz...

ASLAN ALİ HATİPOĞLU (Amasya) -
Söz istiyoruz...

SAFFET ARIKAN BEDÜK (Ankara) - Söz istiyoruz...

MEHMET GÖZLÜKAYA (Denizli) - Söz istiyoruz...

TURHAN GÜVEN (İçel) - Söz
istiyoruz...

HÜSNÜ SIVALIOĞLU (Balıkesir)
- Söz istiyoruz...

BAŞKAN - Daha bitmedi efendim... Daha bitmedi...
Müsaade buyurun, henüz oylama yapacağım .

Danışma Kurulu önerisini okuduk;
Danışma Kurulu önerisinin Genel Kurulca kabul
edilip edilmeyeceği belli değil.

Kabul edenler... Kabul etmeyenler... Kabul edilmiştir.

Arkadaşlarımızın hepsi
aynı anda söz istediler; onun için, kura çekeceğim.

SAFFET ARIKAN BEDÜK (Ankara) - Sayın
Başkan, önce biz istedik.

BAŞKAN - Ben görüyorum buradan efendim.

SAFFET ARIKAN BEDÜK (Ankara) - Oylamadan önce
de, sonra da, önce biz söz istedik.

BAŞKAN - Divandaki arkadaşlarımız
da görüyorlar.

Ben, oylama esnasında ayakta bulunan arkadaşlarımı
görüyorum efendim; oylamadan sonra...

SAFFET ARIKAN BEDÜK (Ankara) - Sayın
Başkanım, oylamadan sonra da biz istedik.

BAŞKAN - Şimdi tespit edeceğiz efendim.

MEHMET GÖZLÜKAYA (Denizli) - Sayın
Başkan, müsaade eder misiniz; şöyle yapalım...

SAFFET ARIKAN BEDÜK (Ankara) - Sayın
Başkan, ilk defa biz istedik... Rica ederim...

BAŞKAN - Sayın Bedük, Sayın
Gözlükaya, Sayın Sülün, Sayın
Beyribey...

SAFFET ARIKAN BEDÜK (Ankara) - Ama, bu tutum
yanlış Sayın Başkan.

MUSTAFA CUMHUR ERSÜMER (Çanakkale) -
Biz ayaktayken söz istedik...

TURHAN GÜVEN (İçel) - Biz de istedik...

BAŞKAN - Efendim, burada fotofinişimiz
yok... Biz, söz talebinde bulunan arkadaşların
hepsinin aynı anda ayağa kalktığını
biliyoruz.

MUSTAFA CUMHUR ERSÜMER (Çanakkale) -
Arkadaşlar oturmadılar ki...

BAŞKAN - Siz, biraz evvel, oylamadan önce
aynı şeyi söylediğinizde ben onlara “oturun”
diye işaret ettim, ne maksatla kalktıklarını
da biliyorum.

TURHAN GÜVEN (İçel) - Boyumuz
kısa diye...

BAŞKAN - Başka söz isteyen var mı
efendim?.. Turhan Güven.

AHMET İYİMAYA (Amasya) - Söz istiyorum
Sayın Başkan.

SAFFET ARIKAN BEDÜK (Ankara) - Sayın
Başkan, arkadaşlarımızın isimlerini
tespit ettiniz değil mi?

BAŞKAN - Tamam efendim. 

Şimdi, isimleri tespit edip kura çekeceğim.


SAFFET ARIKAN BEDÜK (Ankara) - Madem kura çekeceksiniz,
isimleri okuyun efendim.

TURHAN GÜVEN (İçel) -Benim
ismimi de yazdınız mı?

BAŞKAN - Yazıldı efendim.

Şimdi, müsaade edin... Eksik var mı
anlarız efendim.

Söz talep eden arkadaşlarımın
isimlerini okuyorum: Sayın Bedük, Sayın Gözlükaya,
Sayın Enis Sülün, Sayın Selahattin Beyribey,
Sayın Avni Kabaoğlu, Sayın Halit Dumankaya,
Sayın Hüsnü Sıvalıoğlu, Sayın
Emin Kul, Sayın Mehmet Gölhan, Sayın Turhan
Güven.

Bu arkadaşlarımız...

ASLAN ALİ HATİPOĞLU (Amasya) -
Ayağa kalkanlar arasında ben de vardım efendim.

BAŞKAN - Sayın Aslan Ali Hatipoğlu'nu
da ilave ediyoruz.

AHMET İYİMAYA (Amasya) - Sayın
Başkan, ben de söz istemiştim.

SAFFET ARIKAN BEDÜK (Ankara) - Hasan Karakaya
da var.

BAŞKAN - Tamam efendim.

Değerli arkadaşlarım, gündemimizde
bulunan meseleleri görüşmeye devam etmek üzere,
birleşime...

MEHMET GÖZLÜKAYA (Denizli) - Sayın
Başkan, çok özür diliyorum efendim; birleşimi
kapatmadan önce, kurayla ilgili bir şey söylemek
istiyorum. 

BAŞKAN - Buyurun efendim.

MEHMET GÖZLÜKAYA (Denizli) - Sayın
Başkan, görülüyor ki, iki gruptan beş
altı arkadaşımız müracaat etti;
bir bizden, bir de onlardan; iki... Üçüncü
kişi için, söz isteyenler arasından kura
çekelim. 

BAŞKAN - Efendim, kurayla ilgili usulü
grup başkanvekili arkadaşlarımız görüşsünler,
mutabık kalabilirlerse, öyle yaparız; değilse,
hiçbir kayda şarta tabi olmadan, Başkanlık
Divanında kurasını çekeceğim.

Gündemimizdeki maddeleri görüşmeye
devam etmek üzere, birleşime saat 18.30'a kadar ara
veriyorum.

Kapanma Saati: 16.05




ÜÇÜNCÜ OTURUM

Açılma Saati : 18.30

BAŞKAN : Başkanvekili Hasan
KORKMAZCAN

KÂTİP ÜYELER: Ünal
YAŞAR (Gaziantep), Ahmet DÖKÜLMEZ (Kahramanmaraş)




BAŞKAN - Türkiye Büyük Millet
Meclisinin 50 nci Birleşiminin Üçüncü
Oturumunu açıyorum. 

Görüşmelere, kaldığımız
noktadan itibaren devam ediyoruz. 

VI. - ÖNERİLER (Devam)

A) DANIŞMA KURULU ÖNERİLERİ
(Devam)

1. - (9/10) esas numaralı Meclis soruşturması
önergesinin gündemdeki yeri ve görüşme
gününe ilişkin Danışma Kurulu önerisi
(Devam)

BAŞKAN - İkinci Oturumun sonunda Danışma
Kurulu önerisi kabul edilmişti. Danışma
Kurulu önerisinin kabulü üzerine, soruşturma
komisyonu raporu üzerinde söz almak isteyen çok
sayıda milletvekili arkadaşımız aynı
anda söz talebinde bulundukları için, kura
çekilmesi kararına varmıştık.
Bu arada gruplar uzlaşabilirse kuraya gerek olmayacaktı;
şu ana kadar, Başkanlığımıza,
grupların uzlaştığına dair bir
bilgi ulaşmadığından, şimdi, Genel
Kurulun...

MEHMET GÖZLÜKAYA (Denizli) - Görüşeceğiz
Sayın Başkan; isterseniz kurayı biraz sonra
yapın.

BAŞKAN - Görüşüyor musunuz...
Ama, gündemin bu bölümündeyim ve diğer
görüşmelere geçeceğim...

Şimdi, kura torbasına, söz isteminde
bulunan arkadaşlarımın isimlerinin yazılı
olduğu pusulaları atıyorum... Saffet Arıkan
Bedük, Hasan Karakaya, Ahmet İyimaya, Aslan Ali Hatipoğlu,
Turhan Güven, Mehmet Gölhan, Emin Kul, Hüsnü
Sıvalıoğlu, Halit Dumankaya, Avni Kabaoğlu,
Selahattin Beyribey, Enis Sülün, Mehmet Gözlükaya.


Söz isteminde bulunan bütün arkadaşlarımızın
isim pusulaları torbaya atılmıştır;
şimdi, üç ismi çekip belirleyeceğiz...

Saffet Arıkan Bedük, Enis Sülün,
Ahmet İyimaya. 

İki isim daha çekiyorum... Avni Kabaoğlu,
Selahattin Beyribey.

Diğerleri tutanağa girdiğine göre,
eğer vazgeçen olursa, sıradan konuşabilirler.

Sayın milletvekilleri, gündemin “Seçim”
kısmına geçiyoruz

VII. - SEÇİM

A) KOMİSYONLARDA AÇIK BULUNAN ÜYELİKLERE
SEÇİM

1. - Anayasa Komisyonunda açık bulunan
üyeliğe seçim

BAŞKAN - Anayasa Komisyonunda boş bulunan
ve Doğru Yol Partisi Grubuna düşen bir üyelik
için, İçel Milletvekili Turhan Güven
aday gösterilmiştir.

Oylarınıza sunuyorum: Kabul edenler...
Kabul etmeyenler... Kabul edilmiştir.

Böylece, İçel Milletvekili Sayın
Turhan Güven, Anayasa Komisyonu üyeliğine seçilmiş
bulunmaktadır; kendisine başarılar diliyorum.

2. - Çevre Komisyonunda açık
bulunan üyeliğe seçim

BAŞKAN - Çevre Komisyonunda boş
bulunan ve Anavatan Partisi Grubuna düşen bir üyelik
için, Rize Milletvekili Ahmet Kabil aday gösterilmiştir.


Oylarınıza sunuyorum: Kabul edenler...
Kabul etmeyenler... Kabul edilmiştir.

Böylece, Rize Milletvekili Sayın Ahmet
Kabil, Çevre Komisyonu üyeliğine seçilmiş
bulunmaktadır; kendisine başarılar diliyorum.

Gündemin “Kanun ve Tasarı ve Teklifleri
ile Komisyonlardan Gelen Diğer İşler” kısmına
geçiyoruz.

Önce, sırasıyla, yarım
kalan işlerden başlıyoruz.

VIII. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER

1. - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı : 23)

BAŞKAN - 926 Sayılı Türk
Silahlı Kuvvetleri Personel Kanununa Bir Geçici
Madde Eklenmesine İlişkin 488 Sayılı
Kanun Hükmünde Kararname ve Millî Savunma Komisyonu
raporunun müzakerelerine kaldığımız
yerden devam edeceğiz.

Komisyon?.. Komisyon hazır bulunmuyor.

Tasarının müzakeresi ertelenmiştir.

2. - Ceza Muhakemeleri Usulü Kanunu, Devlet
Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısı ve
Adalet Komisyonu Raporu (1/543) (S. Sayısı : 175)
(1) 

BAŞKAN - Ceza Muhakemeleri Usulü Kanunu,
Devlet Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısı ve
Adalet Komisyonu raporunun müzakeresine kaldığımız
yerden devam ediyoruz.

 

(1) 175 S. Sayılı Basmayazı
22.1.1997 tarihli 49 uncu Birleşim Tutanağına
eklidir.

Komisyon?.. Burada.

Hükümet?.. Burada.

Komisyon ve Hükümet yerlerini almışlardır

Geçen birleşimde, tasarının
tümü üzerinde, Cumhuriyet Halk Partisi ve Demokratik
Sol Parti grupları adına konuşmalar tamamlanmıştı.

Şimdi, söz sırası, Doğru
Yol Partisi Grubu adına Sayın Turhan Güven'dedir.


Buyurunuz Sayın Güven. (DYP sıralarından
alkışlar)

Sayın Güven, konuşma süreniz
20 dakikadır.

DYP GRUBU ADINA TURHAN GÜVEN (İçel)
- Teşekkür ederim Sayın Başkan.

Sayın Başkan, sayın milletvekilleri;
öncelikle, dün Denizli ve Çukurova yöresinde
vuku bulan depremden ötürü hayatını
kaybeden vatandaşımıza Tanrı'dan rahmet,
yakınlarına baş sağlığı,
bu felakete uğrayan tüm vatandaşlarımıza
geçmiş olsun dileklerimizi iletiyorum.

Sayın Başkan, 4 Nisan 1929 Tarih ve
1412 Sayılı Ceza Muhakemeleri Usulü Kanunu
ile 18 Haziran 1983 Tarih ve 2845 Sayılı Devlet
Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 18 Kasım 1992 Tarih ve 3842 Sayılı
Kanunda Değişiklik Yapılmasına Dair Kanun
Tasarısı münasebetiyle huzurlarınızdayım.
Doğru Yol Partisi Grubu ve şahsım adına
hepinizi saygıyla selamlıyorum.

Yüksek malumları olduğu üzere,
1929 tarihinde kabul edilen ve Türkiye dışından,
bir ecnebi memleketten, Almanya'dan alınan Ceza Muhakemeleri
Usulü Kanunu, geçen süre zarfında değişikliklere
muhatap olmuştur. Aslında, yapılması
gereken en olumlu iş, böyle büyük yasaların,
bir sistem oluşturduğu görüşü içerisinde
ve bu gerçekten hareketle, demokrasinin bütün
evrelerini geçirmiş olan Avrupa ülkelerinden
ya aynen alınmaları gerekmektedir veya orada, bu
kanunlarda ne değişiklikler yapılıyorsa,
bu değişikliklerin, sistemi bozmamak amacıyla,
aynen iktibas edilmesi söz konusu olmalıdır.
Bu suretle, hem daha gerçekçi hem de uygulaması
Türkiye'de de daha uygun olan ve şartları elverişli
bir kanun yapmış oluruz. Bunun sonucunda, uzun süre,
bu kanunlarda değişiklik de yapılmamış
olur. Böylece, dışarıda, kanunlarımızın
demokratik olmadığını iddia ederek Türkiye'yi
kötülemeyi bir alışkanlık haline
getiren ve çifte standart uygulamasını bir
marifetmiş gibi önümüze çıkaran
sözde insan hakları savunucularının
karşısında, biz, o durumda “siz ne diyorsunuz;
bizim şu kanunumuz, sizin şu kanunuzun aynı,
aynen sizden alınmadır ve uygulaması da aynen
sizinki gibidir” deme durumunda oluruz. Açıkçası,
mehaz kanun Almanya'dan alınmış ise, demokratikleşme
süreci içerisinde vaki değişiklikleri de
oradan alma, hem kanunun sistematiğini korumuş olur
hem de yukarıda açıkladığım
imkânı yaratır; ama, gerçek böyle
mi oluyor; bir de ona bakalım.

Ceza Muhakemeleri Usulü Kanununda son değişiklik,
bilindiği üzere, Yüce Meclisçe, 1992 yılında,
3842 sayılı Kanunla yapılmıştır.
Halk arasındaki deyimiyle “CMUK” diye adlandırılan
ve önemli değişikliklere muhatap olan bu kanunun
uygulamasında birtakım tereddütler ortaya çıkmıştır.
Bu nedenle de, bu değişikliklerin yorumu da değişik
olmuştur. Bundan bir hafta evvel Yargıtay Cumhuriyet
Başsavcılığına seçilen değerli
dostum Vural Savaş'ın kitabında da ifade ettiği
üzere, hukukçular, bu değişiklikleri hazırlatan
ve ısrarlı bir takiple Türkiye Büyük
Millet Meclisinde yasalaşmasını sağlayanların
heykeli dikilmelidir diye de ifade ediyorlar; ama, bazı
hukukçular da, öğretide -Prof. Dr. Zeki Hafızoğulları'na
göre genel bir değerlendirme yapılırsa-
değişikliklerin, kanun koyucunun bilgisizliğinin
şaheseri olduğunu ifade ediyorlar. Demek ki, son Ceza
Muhakemeleri Usulü Kanununda yapılan değişiklikler
üzerinde de çeşitli ve ayrık görüşler
bulunmaktadır. 

Yine, bu arada, son yıllarda, özellikle
Ceza Muhakemeleri Usulü Kanununda, değerli bilimsel çalışmaları
ve özellikle de terör ve anarşiyle mücadelede
değerli araştırmaları bulunan Prof. Dr.
Feridun Yenisey de, bu kanun için “trafiğin sağdan
aktığı bir ülkede, bir kişinin soldan
akan bir trafiğe göre araç kullanması nasıl
olumlu sonuç doğurmazsa, kıta Avrupası
sistemi içine Angloamerikan sistemine ait bazı öğelerin
yerleştirilmesi, yasa değişikliklerinden beklenen
olumlu sonuçları belli ölçüde engelleme
tehlikesi taşımaktadır” demektedir.

Sayın Başkan, değerli milletvekilleri;
bunları niye anlatıyorum... Kıta Avrupası,
yani Batı, Avrupa Konseyi ve Parlamentosu, özellikle
ceza muhakemesi yönünden, gaye olarak, insan haklarına
saygılı bir şekilde “maddî gerçek
araştırılmalıdır” noktasından
hareket etmektedir. İşte, biz de, 1992 yılında,
3842 sayılı Kanunla yapılan değişikliklerle,
belki bir ölçüde bu gayeye ulaşmak istedik;
hatta, daha da ileri gittik; Ceza Muhakemeleri Usulü Kanununun
135 inci ve 254 üncü maddeleriyle, kara Avrupası
hukuku yanında, Angloamerikan sisteminin bazı öğelerini
sistemin içine monte etmeye çalıştık
ve bir ölçüde de mevcut sistemi bozduk. Nitekim,
uygulamada, özellikle, bugün, 135 inci maddeyle, ortaya
değişik görüşler de çıkmıştır
ve ayrıca, 254 üncü maddenin son fıkrasında
yapılan değişiklik, ortaya, bir ölçüde,
büyük bir karışıklık getirmiş
bulunmaktadır. 

Hukuka aykırı delillerin ne olduğu,
bugün, halen tartışılagelmektedir. Bu
kavram yeterince açık değildir. Bir delilin
hukuka aykırı olması ile bunun mahkemede
değerlendirilmesi ayrı bir konudur. Hukuka aykırı
delillerin elde edilişi, mevcut uygulamadaki zorluklar da
gözetilerek yeniden gözden geçirilmeli ve hukuka
en uygun ne ise, o ortaya çıkarılmalıdır.


Bugün, Türkiye'de, uygulamada hâlâ
bir netliğe kavuşmamış olmanın sıkıntısını
çekiyoruz. İhlal edilen hak kavramının,
daha açık ve hukukî bir düzenlemeye ihtiyacı
vardır. Örneğin, hâkimden, usulüne
uygun, bir arama kararı almaksızın, sanığın
beyanına dayanılarak, geceleyin evinde yapılan
aramada, suçun maddî delili olan, örneğin
bir tabancanın ele geçirilmesi hususu, acaba hukuka
uygun mudur, hukuka aykırı mıdır;
bugün, bu tartışılıyor. Niye tartışılıyor;
çünkü, hâkim kararı olmadan arama
yapıldığı için tartışılıyor.
Bu sistem, Avrupa kara hukukunda yok; fakat, bu sistem, Angloamerikan
hukukunda bulunmaktadır. Maddî delil ve vakıa
olsa bile, bunun hukuka uygunluğu tartışılageldiği
sürece, bu uygulamanın sıkıntısını,
bir ölçüde, Türkiye daha çekecektir.

Bizce burada işin normali, ihlal edilen hak
ile kamu düzeni arasında yapılacak mukayese
sonucunda hangisinin ağırlığı varsa,
o kabul edilmelidir. Yani, delil olarak kabulü veya yok sayılması
olayı, doğrudan doğruya buradaki ağırlık
ölçüsüne bağlı olmalıdır.


1992'den bugüne kadar yapılan değişikliklerin
uygulamalarında ortaya çıkan bu aksaklıkların
dışında, insan haklarına saygılı
şekilde gerçeğin araştırılmasında,
bazı Batı standartlarının da bir kere
daha uygulamaya yansıtılması gerçeğini
gözardı etmemek gerekir.

Bugün önümüze getirilen tasarı,
Avrupa Konseyini oluşturan devletlerdeki gözaltı
süresinin bize en uygun biçimde aktarılmasının
sağlanmasına matuftur. 

Tasarının getirdiği bir başka
değişiklik ise, 2845 sayılı Devlet Güvenlik
Mahkemelerinin Kuruluş ve Yargılama Usulleri Hakkında
Kanunun, devlet güvenlik mahkemelerinin görev alanına
giren suçları belirleyen 9 uncu maddesinin (a) bendinde
yazılı bazı suçların madde
kapsamından çıkarılmasını
sağlayacak biçimde düzenlenmiştir. Yani,
bu, bir görev alanının daraltılması
hususudur ve burada, devletin şahsiyetine karşı
işlenen suçlara hasredilmesi olayı önem
kazanmaktadır. Burada esas olan olay, normal dönemlerde,
bütün suçların, tabiî hâkim
ilkesine bağlı olarak, bidayet mahkemelerinde görüleceğinin
kuvvetli bir karinesi olması olayıdır. Yani,
Türkiye'de, tabiî hâkim ilkesi içerisinde,
suçun işlendiği yer mahkemesi önemlidir;
aslolan budur. Oysa, devlet güvenlik mahkemeleri, normal
dönem mahkemeleri değildir. Anayasal bir kuruluş
olmasına karşın, ileride, Türkiye'nin
normal bir döneme geçmesi halinde, belki de devlet
güvenlik mahkemelerine hiç iş gitmeyecektir
ve devlet güvenlik mahkemelerinin de görev sahası
fevkalade daraltılacaktır. 

Sayın Başkan, değerli üyeler;
bu yeni düzenlemeler yapılırken, asıl
maksadı hiçbir zaman gözardı etmemek
gerekir. Bu, nedir; bu düzenlemeler ve iyileştirmeler
bazıları istiyor diye değil; gerçekte,
Türk toplumunun gereksinmesi ve demokratikleşme süreci
içerisinde yapılması uygun olduğu için
değiştirilmektedir. Yoksa, Avrupalılar istiyor
veya Amerikalılar istiyor veya yabancılar istiyor
diye Türkiye'de kanun değiştirilmesi söz konusu
değildir; bugüne kadar da böyledir, bundan sonra
da böyle olacaktır.

Burada, bir noktaya da parmak basmakta yarar görmekteyiz.
Bugün, devlet güvenlik mahkemelerinin bakmakla yükümlü
oldukları suçlarla ilgili davalar, Devlet Güvenlik
Mahkemelerinin Kuruluş ve Yargılama Usulleri Hakkında
Kanunun 9 uncu maddesinde tadat edilmiş olmakla birlikte,
bu yasa değişikliğiyle, bunlardan 313 üncü
ve 314 üncü maddelerin normal mahkemelere aktarılması
söz konusu olmuştur. 

Şimdi, bugüne kadar “bütün
bu suçlar, devlet güvenlik mahkemelerinde görülsün”
diyen görüşe karşı, “devlet
güvenlik mahkemelerine zaten gerek yoktur; bütün
bu suçlar, normal, tabiî mahkemelerde görülsün”
diyen zihniyetin, buradan bunun çıkarılmasına
karşı bir tavır içerisinde olmalarını
anlamak da mümkün değildir. Burada ne olmaktadır?
Suç mu değişiyor; hayır. Vasıfları
mı değişiyor; hayır. Hâkim mi değişiyor;
hayır; tabiî hâkim ilkesine uygunluk getiriliyor.


Peki, buradaki değişiklik nedir; olaya
devlet güvenlik mahkemesinin bakması yerine, normal
bir mahkemenin, yani bidayet mahkemesinin bakması sağlanacaktır.
Burada başka bir yorum getirmenin hukukî olduğunu
farz etmek, fevkalade yanlış olur. 

Eğer, bunu böyle iddia ediyorsanız,
o zaman, bu iddiada bulunan kişilere şunu sormak lazım:
Eğer, bu görüşünüz bu kadar kuvvetli
ve hukukî ise, siz, niye, 6 Haziran 1991 tarihinde -yani,
hükümetiniz döneminde- 3756 sayılı
Kanunla, 313 ve 314 üncü maddelerdeki cezaları
indirdiniz?.. Eğer, bir cezalandırmada, bunların,
ille de bir olağanüstü hal mahkemesinde görülmesini
istiyorsanız ve bunun devamında ısrarlıysanız,
size, o zaman, bu maddelerdeki, yani -elimdeki metinden de görüldüğü
üzere- 313 ve 314 üncü maddelerdeki, hapis cezalarını,
bir yıldan iki yıla kadar olan hapse çevirdiğinizi
hatırlatmak isterim. Halbuki, eskiden, iki yıldan
beş yıla kadar hapis cezası vardı.
Yani, siz, 1991 yılında “her ne suretle
olursa olsun, cürüm işlemek için teşekkül
meydana getirenlerden her biri, yalnız teşekkülü
meydana getirmekten dolayı, iki yıldan beş
yıla kadar ağır hapis cezasıyla cezalandırılır”
hükmünü değiştirerek, bu şekilde
teşekküllere katılanlara bir yıldan iki
yıla kadar hapis cezası vermek suretiyle, cezayı
azaltmışsınız; yani, bu iyileştirmeyi
yapmışsınız. Bu iyileştirmeyi
yapmışken, bugün, bunların, halen devlet
güvenlik mahkemeleri kapsamı içerisinde kalmasını
iddia etmenin ve bunu ısrarla sürdürmenin yanlışlığını
ifade etmek istiyorum. 

Değerli arkadaşlarım, yine, aynı
işi, 314 üncü maddede de yapmışlar.
Bakınız, 1979 yılında, 2245 sayılı
Kanunun hükmüne göre, 1979'dan sonraki düzenlemeyle
verilen cezalarda bir yıldan beş yıla kadar
hapis cezası söz konusu olduğu halde, yapılan
değişiklikle, bu, altı aydan bir yıla
kadar hapis cezasına indirilmiştir. Demek ki, o günün
hükümeti, o günün yaklaşımları
ve düşüncesi içerisinde... Ben, yanlış
yaptıkları iddiasında değilim; ama, bugün,
niye böyle ısrarlı olduklarının
yanlışlığını ispat etmeye,
daha doğrusu, ifade etmeye çalışıyorum.
Yani, bugün, eğer, normal mahkemeye intikal ettirilmesi
keyfiyetini, başka durumlar içinde açıklamaya
çalışırsanız, yanlış
düşünürsünüz demeye getiriyorum.


Bir de şu var: Bugün, normal mahkemelerde
görülmesi gereken suçları da, devamlı
olarak devlet güvenlik mahkemelerine aktarmak suretiyle,
devlet güvenlik mahkemelerini çalışamaz
hale getirmiş bulunmaktayız. Bugün, devlet güvenlik
mahkemeleri, yüzlerce dosyayla, sabahtan akşama kadar
-biliyorsunuz, bu mahkemeler kanunen, belli yerlerde kurulmuştur-
bu dosyaları incelemek, irdelemek ve gerektiği şekilde,
layıkı veçhile bir hüküm vermek
durumundan yoksundurlar. Bu itibarla, bu yükü azaltmak
gerekmektedir. Kaldı ki, yalnız devlet güvenlik
mahkemelerinin değil, Türkiye'de artık, ilkeli
davranışlar içerisine girerek, bidayet mahkemelerinin
de yükünü hafifletmek lazım gelmektedir.
Bugün, Yüce Meclisten çıkan her kanunda
bir ceza hükmü varsa, bu, yargıya bir görev
yüklemek demektir. Türkiye'de ne oluyor; her kanun içinde,
bir veya iki maddede bir ceza hükmünü getiriyor
ve bunun, doğru mahkemeye intikalini sağlamaya çalışıyoruz.
Artık, bundan vazgeçmenin zamanı çoktan
gelmiş geçmiştir; bunları, idarî
cezalar haline dönüştürmek lazım.
Bakınız, Avrupa, ondan örnek almaya
çalıştığımız Avrupa,
ta otuz sene evvel, kabahat suçlarını kendi
ceza kanunlarından çıkarmıştır.
Ne yapmıştır; bunların içinde,
cürüm niteliğinde olan kısımları
almış, kanunlarının diğer kısmına
aktarmıştır; yani, bizim Türk Ceza Kanununda
526 ncı maddeden başlayarak devam eden kabahat suçlarını,
idarî dava niteliğine, idarî suçlar niteliğine,
idarî para cezaları niteliğine çevirmiştir;
ama, Türkiye, daha bunu yapamadı. Yapması lazım;
çünkü, buradan çıkan her kanunla...
Örneğin, sadece para cezası ödemeyi gerektiren;
yani, sigorta primini süresinde ödememek... 19 uncu
maddeyle ön ödeme getirilmiştir. Peki, bunu ödemediği
zaman ne yapıyorsunuz; bunu ödemediği zaman, yine,
savcı tarafından iddianameyle dava açıyorsunuz.
Niye?.. Bir mahkeme, bir sigorta priminin zamanında ödenmemesi
olayından ötürü günlerce niye meşgul
olsun?.. Olay bu. Bunu, devletin idarî mekanizmasıyla
çözmek gerekli ve o zaman, bakın, yargının
yükü de hafifler. Yargının yükü
hafiflerse, şimdi, son zamanlarda moda olan şey, yani
itimatsızlık, yargıya karşı
şüphe de ortadan kalkar. 

Aslında, o noktaya da gelmek isterim. Yani,
devlet güvenlik mahkemelerinde dava görüldüğü
zaman, ona itimat edeceksiniz; ama, yargı içerisinde
bir başka mahkemeye bu davayı naklettiğiniz zaman,
ona hayır diyeceksiniz! Bu, doğrudan doğruya, adlî
mekanizmaya, bir noktada, itimatsızlık gibi bir
sonuç doğurur ki, fevkalade hatalıdır.
Türk yargısına herkes itimat etmelidir. Elbette,
onun da sıkıntısı vardır; ama,
onun sıkıntısı, güzel karar vermeye,
hukukî karar vermeye engel değildir. Bugün, Türk
yargısında çok güzel kararlar verilmektedir;
hatta, bazen de gazetelerimiz “bizde de hâkim vardır”
diye, iki gün evvel, manşet atmışlardır,
manşet atma durumunu hissetmişlerdir. 

313 ve 314 üncü maddelerdeki önemli
olan şey, çete... Son günlerde, hani, çete
lafı çokça geçiyor; ama, çete
kurmak, bakınız, 313'e göre olursa niçin
önemlidir... Kız kaçırmak için
de çete kurulur, hırsızlık yapmak
için de teşekkül husule getirilmez mi?.. Peki,
bunlar da devlet güvenlik mahkemesine mi gitsin?.. Yani,
çok basit unsurlardan oluşabilen bir çete
kurma olayını ille de devlet güvenlik mahkemesi
görsün demek de, bir noktada, büyük hatayı
getirecektir. 

Sayın Başkan, değerli üyeler;
aslında, yapılması gereken şey; böyle,
birkaç madde değiştirerek değil, sistemini
bozmadan, Ceza Muhakemeleri Usulü Kanununun tümüyle
gözden geçirilmesidir; bu, fevkalade iyi olacaktır.
Çünkü, Türkiye'nin buna ihtiyacı
vardır. Bugün aldığım habere göre,
Yargıtay Cumhuriyet Başsavcılığında
bu çalışma başlatılmıştır;
yani, bir ceza muhakemeleri usulü kanun tasarısı
taslağı hazırlığına başlanılmıştır.
Umut ediyorum ki, kısa sürede olgunlaştırılır
ve değerli hukukçuların katkısıyla
da, Türkiye'ye layık bir ceza muhakemeleri usulü
kanun tasarısı Yüce Meclisin önüne
gelir ve sizlerin de himmetiyle ve gayretiyle, Türkiye'ye
de yaraşır bir Ceza Muhakemeleri Usulü Kanununu
buradan çıkarma imkânına sahip oluruz.


Bu arada, muhalefete mensup bazı sözcülerin,
bu kürsüden ifadede bulunurken bir yanlışlık
içerisinde olduklarını -beni bağışlasınlar-
tespit ettim. Örneğin, Ceza Muhakemeleri Usulü Kanununun
128 inci maddesinin birinci fıkrasının birinci
cümlesi değiştirilmekte, ikinci cümlesi yerinde
durmaktadır. Dün, bir arkadaşımız,
burada “siz, artık, soruşturma esnasında
avukat alınmaz hale getirdiniz, avukat almayacak mısınız”
dedi. Bu yanlışlığı düzeltmek
ihtiyacı içindeyim; beni bağışlasınlar;
ikinci cümle yerinde duruyor; değiştirilen, sadece
birinci cümledir. Bu itibarla, yine, eskiden olduğu gibi,
avukatlar orada bulunacak.

Yine, 7 günden 10 güne çıkarılması
olayında da bir ufak hata olduğu endişesini taşıyorum.
Bu süre, eskiden çok daha fazlaydı. 

(Mikrofon otomatik cihaz tarafından kapatıldı)


BAŞKAN - Sayın Güven, konuşmanızı
tamamlayın efendim.

TURHAN GÜVEN (Devamla) - Sayın Başkanım,
sözlerimi bağlıyorum.

Değerli arkadaşlarım, amaç,
insan haklarına saygılı; fakat, gerçekten,
Ceza Muhakemeleri Usulü Kanununda gerekli değişikliği
yapmaya matuf bir çalışma içindir.
Bunun yapılmasında, bir normal döneme erişinceye
kadar, iktidarıyla muhalefetiyle hepimizin aynı
gayret içerisinde olmamız, hepimizin çok
değerli katkılarını buna aktarabilecek
bir çalışma içerisinde olmamız
söz konusudur. 

Hepinize saygılar sunuyorum. (DYP sıralarından
alkışlar)

BAŞKAN - Doğru Yol Partisi Grubu adına
konuşan Sayın Turhan Güven'e teşekkür
ediyorum.

Söz sırası, Anavatan Partisi Grubu
adına Adana Milletvekili Sayın Uğur Aksöz'de.

Buyurun Sayın Aksöz. (ANAP sıralarından
alkışlar)

Konuşma süreniz 20 dakikadır Sayın
Aksöz. 

ANAP GRUBU ADINA UĞUR AKSÖZ (Adana) - Sayın
Başkan, değerli milletvekilleri; Ceza Muhakemeleri Usulü
Kanunu ile Devlet Güvenlik Mahkemelerinin Kuruluş ve
Yargılama Usulleri Hakkında Yasa ve Bu Yasalarda
Değişiklik Yapılmasını Öngören
175 sıra sayılı Kanun Tasarısı
üzerinde konuşmak üzere, Anavatan Partisi Grubu
adına söz almış bulunmaktayım;
Yüce Heyetinizi saygıyla selamlıyorum. Ancak,
asıl konumuza girmeden önce, dün bütün
milletimizi derinden yaralayan bir olaya ilişkin görüşlerimizi
de burada aktarmayı millî bir görev saymaktayım.


Değerli milletvekilleri, rengini şehitlerimizin
kanından alan şanlı bayrağımız,
belki de tarihinde ilk defa, üzerinde bir uyuşturucu
şırıngasıyla birlikte bir Alman televizyonunda
gösterildi. Bayrak bizim için candan azizdir, bayrak
şereftir; biz, yüzbinlerce şehidimizi bayrağımızı
yere düşürmemek için verdik, üzerine
şırınga resmi konulsun diye değil. Biz,
bayrağımız şanla şerefle dalgalansın
diye yaşayan bir millletiz; onun üzerine şırınga
resmini koyan hangi devletin televizyonu olursa olsun, onu koyuş
sebebi ne olursa olsun böyle bir iğrençliği
kabul edemeyiz. Biz yabancılar gibi, bayraktan elbise,
don yapamayız; biz, bayrağımızı
şehitlerimizin tabutuna sarar, onları öyle uğurlarız.
Bu nedenle, bizi bilmeyen, bayrağımıza sevdamızı
bilmeyen bu televizyonu ve o ülkeyi şiddetle kınıyoruz...


CENGİZ ALTINKAYA (Aydın) - Hükümet
istifa etsin...

UĞUR AKSÖZ (Devamla) - Yalnız onları
değil, ülkemizi bu hallere düşüren, bayrağımızın
üzerine şırınga resmi konulmasına
sebebiyet veren, bu ülkenin asla hak etmediği kötü
politikacıları da kınıyoruz (ANAP,
DSP ve CHP sıralarından alkışlar) ve
diyoruz ki, her şeyi kurutemizleme fabrikası gibi,
7'ye 8 formüllü deterjanla temizleyen Sayın Refah
Partisi, şanlı bayrağımız üzerindeki
bu şırınga lekesini nasıl temizleyecektir
merak etmekteyiz?!.

MEHMET ALİ ŞAHİN (İstanbul)
- Ne alakası var?! Konuyla ne ilgisi var?!

UĞUR AKSÖZ (Devamla) - Alakasını
söyleyeyim Beyefendi. Türkseniz  alakası var.
Senin bayrağına uyuşturucu şırıngası
konuluyor; ne demek ne alakası var?!. Bu, hangi Türkü
ilgilendirmez arkadaşlar?! Rica ederim; bu, hepimizi birinci
derecede ilgilendirir.

BAŞKAN - Sayın Aksöz, hem Genel
Kurula hitaben konuşacaksınız hem de gündemdeki
konuyla ilgili olarak konuşacaksınız.

UĞUR AKSÖZ (Devamla) - Peki, konumuza dönüyorum
efendim; sadece, tüm milletimizi ilgilendirdiği için,
kısaca bahsettim.

Efendim, dün gece bu kanun tasarısının
görüşmelerine başlandı; ama, acaba
konunun önemi yeterince anlaşıldı mı
ve kaç kişi bu yasanın önemini biliyor;
bu yasayla iktidar partilerinin ne yapmak istediklerini kaç
kişi biliyor; bunu anlatmak lazım.

Değerli arkadaşlar, bu tasarı, öyle
sıradan bir tasarı değildir; çok ince
düşünülmüş, Refah Partisinin devleti
ele geçirme planının bir parçasıdır.
Bakın, halk tarafından da açıkça
anlaşılması için, teknik ayrıntılara
girmeden önce, tasarıyı bir bütün
olarak inceleyelim.

Bu tasarıyla, Susurluk çetesi ve diğer
çeteler ve de Refah Partisinin korumaya pek meraklı
olduğu, belki de onlardan oy beklediği cinci hocaların
tarikatları, devlet güvenlik mahkemesinin yargı
alanından çıkarılıyor. Niye
çıkarılıyor? Durup dururken, bayram
değil seyran değil, bu tasarı niye getirildi? 

Şimdi, bakınız, Refah Partisi,
teftiş kurullarına emir verdi; emir-komuta zinciri
içinde, tıpkı Meclis soruşturma komisyonları
gibi, ısmarlama zabıtlar tutuldu; sipariş
üzerine, ısmarlama ayakkabı yapılır
gibi sipariş raporlar tutuldu; böylece ortak da kurtulacaktı,
koalisyon da. Ama, bu arada hiç ummadıkları
bir şey oldu; devlet güvenlik mahkemeleri arka arkaya
tutuklamalar yapmaya başladı; eyvah ki eyvah!.. Refah
Partisinin bütün planları, devlet güvenlik
mahkemesinin bu tutuklamalarıyla bozuluverdi. Şimdi,
tutup da, bu devlet güvenlik mahkemelerini kaldırsalar,
kıyamet kopacak; buna güçleri de zaten yetmiyor.
O zaman ne yapmak lazım; bacının çetelerini
ve hacının cinci tarikatlarını bu
DGM'lerden kurtarmak lazım; olay bu kadar basittir. (ANAP,
DSP ve CHP sıralarından alkışlar) 

Değerli arkadaşlarım, işte,
bu tasarı, bu nedenle önümüze getirildi.
Hani, atalarımız derler ya: “Takke düştü,
kel göründü.” İşte, bu tasarı
da geldi, niyetler ortaya çıktı efendim.

Değerli milletvekilleri, Refah Partisinin takıyyelerine,
artık, milletçe alıştık. “Zehiri
çikolataya sarıp vereceksin” diyen zihniyetlerini
de biliyoruz; ama, bu kadar açık seçik, kendi
ifadeleriyle, suçüstü yakalanacaklarını
doğrusu biz de ummuyorduk. Sonuçta, her kötü
niyetli gibi, Refah Partisi de, üç büyük
yerde, üç büyük açık verdi
ve kendi ifadeleriyle, bu açıklarıyla da
suçüstü yakalandılar. 

Birinci açıkları: Tasarıyı,
Türkiye Büyük Millet Meclisi Başkanlığına
sunan Sayın Başbakan, tasarının hemen
başında, bakın, ne diyor: “Adalet Bakanlığınca
hazırlanan bu tasarı” diyor ve devam ediyor.
Şimdi, bu tasarıyı kim hazırlamış;
Sayın Adalet Bakanı. Kim bu Sayın Bakan;
işte, Sayın Bakanımız Şevket
Kazan. Peki, biz, Sayın Şevket Kazan'ın, Sayın
Adalet Bakanımızın hazırladığı
bu tasarıya güvenmek, inanmak zorunda mıyız?!.
Nasıl inanalım ki, TOFAŞ'ı ağza
alınmayacak suçlamalarla getiren o, aklayan o; TEDAŞ'ı
aynı sözcüklerle getiren o, aklayan o; mal varlığını,
yine, getiren o, aklayan o. 

MEHMET ALİ ŞAHİN (İstanbul)
- Şinasi Altıner'i kim akladı?!.

UĞUR AKSÖZ (Devamla) - Refah Partisi hakkında
fezleke düzenledi diye, DGM savcısına soruşturma
açtıran yine o; dokunulmazlık fezlekesini,
imzadır, şudur budur diye iade eden yine o. Öte
yandan, cezaevinde İBDA-C pankartları onun zamanında
asılıyor, Aczmendiler onun zamanında kayırılıyor,
cinci tarikat mensupları, ortaçağ kıyafetleriyle,
onun döneminde, mahkeme huzurunda defile yapıyorlar
ve bunları seyreden, yine, Sayın Adalet Bakanımız.
“Birkaç sure okuyan suçlunun cezası
indirilebilir” diyen de o ve maalesef, anneler, lisede okuyan
çocuklarının ardından “ama benim
çocuğum daha çok küçük”
diye, onun zamanında ağlıyorlar. Türkiye,
adalet beklediği Sayın Adalet Bakanından, sonunda
neyi görüyor; işte bu tasarıyı görüyor.
Şimdi, siz olsanız, Sayın Bakanımızın
hazırladığı ve niçin hazırlattığı
da -demin izah ettiğim gibi- çok açık
olan bu tasarıya destek verir misiniz? Belki, Refah Partililer
verebilirler, belki, liderleri rehine olan DYP'liler de verebilirler;
ama, bir gün bunun hesabını da verirler...


HASAN DİKİCİ (Kahramanmaraş)
- Ayıp be!.. Ayıp denen bir şey var!.. (RP
ve DYP sıralarından gürültüler)

UĞUR AKSÖZ (Devamla) - Bak sevgili arkadaşım...

HASAN DİKİCİ (Kahramanmaraş)
- Ayıp!.. Kürsü adabını bil.

UĞUR AKSÖZ (Devamla) - Bir dakika...

BAŞKAN - Sayın Aksöz...

UĞUR AKSÖZ (Devamla) - Şimdi, arkadaşım,
ayıp nedir biliyor musun; ayıp “uyuşturucu
ticareti yapıyorsun” diyen adamla ortak olanadır,
ayıp onadır... (DYP sıralarından gürültüler)
Ayıp bize değil, ayıp size!..

BAŞKAN - Sayın Aksöz, sizin...

HASAN DİKİCİ (Kahramanmaraş)
- Sayın Başkan lafını geri alsın
lütfen! Burada esir kimse yok!..

BAŞKAN - Değerli arkadaşlarım,
müsaade buyurun...

HASAN DİKİCİ (Kahramanmaraş)
- Ayıp be!.. Kürsüye saygılı ol
be!..

BAŞKAN - Şimdi, kürsüde...

HASAN DİKİCİ (Kahramanmaraş)
- Kürsüye saygılı olması lazım!

BAŞKAN - Değerli arkadaşlarım,
kürsüde, bir siyasî parti grubu adına bir
sözcü konuşuyor. Biraz sonra, Refah Partisi Grubu
sözcüsü de konuşacak, bu eleştirilerin
cevabını yine kürsüden verir; ama, yerinde
oturan arkadaşların... 

HASAN DİKİCİ (Kahramanmaraş)
- Kürsüye saygılı olsun biraz!

BAŞKAN - ...müdahale hakkı yok.
(RP sıralarından gürültüler) Müsaadenizle...
Kürsüdeki arkadaşımızın konuşmasına
saygı göstereceksiniz, gereken cevabı kürsüdeki
sözcünüz verecek efendim.

UĞUR AKSÖZ (Devamla) - Sayın Başkanım,
değerli milletvekilleri; arkadaşımın Türkçesi
zayıf galiba...

HASAN DİKİCİ (Kahramanmaraş)
- Türkçe dersi veririm sana!

UĞUR AKSÖZ (Devamla) - ...çünkü,
ayıp diyor. Ayıp nedir: Sayın Çiller,
Sayın Erbakan'a, seçimden önce “sen uyuşturucu
ticareti yapıyorsun” dedi; şimdi ortak oldu.
Ayıp hangisi?! Benimki mi ayıp?! (ANAP sıralarından
“Bravo” sesleri, alkışlar, RP sıralarından
gürültüler) Neyse, geçelim arkadaşlar,
dinleyin, Sayın Bakanımız cevap verecek biraz
sonra. 

Peki, Refah Partisi, ikinci açığı
nerede verdi; onu da, yine, bu yasa tasarısının
takdiminin ikinci paragrafında görüyoruz. Bakın
orada, yine ne diyorlar: “Adalet Bakanlığınca
hazırlanan ve Bakanlar Kurulunca Başkanlığınıza
arzı 6 Kasım 1996 tarihinde kararlaştırılan...”

Bu tasarıyı Bakanlar Kurulu ne zaman
görüşmüş arkadaşlar; 6 Kasım
1996'da. Peki, Susurluk olayı ne zaman oldu; 3 Kasım
1996'da. Yani, sihirbazın şapkasından tavşan
çıkarması gibi, 3 Kasımda Susurluk,
6 Kasımda kurnazlık!..

İnsan ne zaman şemsiye alır arkadaşlar;
yağmur yağınca. İnsan ne zaman tasarı
hazırlar; tasaya düşünce... (ANAP, DSP
ve CHP sıralarından alkışlar) Peki,
Refahın tasası ne; Hükümet düşmesin.
Hükümet ne zaman düşer; çeteler peçete
olunca, muskacı tarikatlar İslamın hakikatiyle
yerlere serilince. Peki, ne yapmak lazım; avantacı
çeteleri ve muskacı tarikatları DGM'nin pençesinden
kurtarmak lazım. 3 Kasımda Susurluk, 6 Kasımda
Bakanlar Kurulu ve tasarı huzurlarınızda...

Değerli milletvekilleri, şimdi de, Refah
Partisinin üçüncü açığını
anlatacağım, yine kendi ifadeleriyle. Bakın,
tasarının gerekçe kısmında
ne diyorlar hemen takdim yazısının başında,
aynen okuyorum: “Bilindiği gibi, bu konu, Batılı
ülkeler, Avrupa Konseyi ve Avrupa Parlamentosunca üzerinde
hassasiyetle durulan bir konudur ve yapılan bu düzenleme
Avrupa standartlarındadır.” 

Gördünüz mü Refah Partisini?!.
Daha birkaç hafta evvel gâvur icadıdır
diye yılbaşını kutlamayı reddeden
Refah Partisi “Batı batıldır” diyen
Refah Partisi, şimdi, işine gelmiş, bir numaralı
Batıcı, hatta, Batı'nın kölesi
olmuş. Batı istiyor diye özel yasa yapıyor;
üstelik, büyük Türk Milletinin arzusu olduğu
için değil, halkın ihtiyacı olduğu
için de değil, sırf Batılı ülkeler
istiyor diye bu tasarıyı getirmiş; çok
şükür, Refah Partisi de Batılı olmuş.
(ANAP, DSP ve CHP sıralarından alkışlar)

Değerli arkadaşlar, hani, adam gümrükten
bavulla geçerken sormuşlar “ne var bavulda?”
“Tavuk yemi” demiş. Açmışlar
ki, ağzına kadar kaçak saat dolu. “Yahu,
hani bunlar tavuk yemiydi” demiş gümrükçü.
Bizimki cevap vermiş: “Vallahi, ben, bunları
tavuklara yem diye atıyorum, yerlerse.” 

Arkadaşlar, Refah Partisinin yaptığı
bu. Yerseniz, bu Batı'ya ait bir düzenlemedir; yerseniz,
Avrupa standartlarıdır; bu, gözaltı
süresinin kısaltılmasıdır; ama,
yemezseniz, bu, bal gibi, çeteleri ve muskacı tarikatçıları
DGM'den kurtarma operasyonudur. (ANAP, DSP, CHP sıralarından
alkışlar) Biz, ANAP Grubu olarak bunu yemiyoruz.
Koalisyon ortakları yiyebilirler; ama, o zaman sağlıkları
bozulur; gerçi, sağlıkları bozulursa,
Sayın Dışişleri Bakanımız
onlara yardımcı olur; çünkü son
günlerde hastanelere pek merak sardı; oradan yardımcı
olabilirler. (ANAP sıralarından alkışlar)

MEHMET BEDRİ İNCETAHTACI (Gaziantep)
- Çok muhtevalı konuşuyorsun!..

UĞUR AKSÖZ (Devamla) - Sayın Başkan,
değerli milletvekilleri; koalisyon ortaklarını
böylece suçüstü yakaladıktan sonra,
işin teknik yönüne gelelim; çünkü,
işin özünü bilmeyenler -işin özünü
bilmeyenlerin sesleri geliyor kulağıma- bana şu
soruyu sorabilirler: Peki, kardeşim, doğru söylüyorsun,
bunların niyeti kötü; belli de, neden Türk
Ceza Kanununun 313 ve 314 üncü maddelerini DGM'nin kapsamından
çıkarıyorlar; niye, bu maddeleri çıkarıyorlar
cımbızla seçip, ne olacak bunlar çıkınca?

Bunu izah için şu iki konuyu bilmek
lazım. Birincisi şu: DGM yargıç ve
savcılarını Adalet Bakanı dilediği
zaman görevden alamaz; onları, istediği zaman,
istediği gibi tayin de edemez. DGM'ler çok hızlı
çalışırlar, nerede olursa olsun, olay
yerinde inceleme yapabilirler; kısacası, Adalet
Bakanı DGM'lere söz geçiremez. Nitekim, hatırlayınız,
Teftiş Kurulunun “çete yok” dediğinin
ertesi günü, DGM bunları hiç dinlemedi,
tutuklama yaptı. Demek ki, söz geçmiyor, olmuyor
bu iş, istedikleri yöne gitmiyor. Adalet Bakanımız,
Aczmendilere cezaevinde özel kolaylık sağlarken,
DGM ne yaptı: Saç sakal kestirmeye kalktı,
kıyafetlerini çıkartmaya kalktı; demek
ki, DGM'ye söz geçmiyor. Yani, Refah Partisi DGM'yi,
bakanlıklarda olduğu gibi, eline geçiremedi,
komisyonlarda olduğu gibi 7'ye 8 deterjanı da orada
sökmedi. Tek çare kalmıştı ellerinde;
o çare de, madem, DGM'yi elimize geçiremiyoruz,
o zaman, koruduğumuz insanları DGM'nin elinden kurtaralım.
İşte, formül budur.

Şimdi, bu yasa tasarısının
bunun için özel düzenlendiğini, maddeleri
okuyunca hep beraber göreceğiz. Bakın, çıkardıkları
bu 313 ve 314 üncü maddeler ne diyor; 313 üncü
maddeyi okuyorum, madde sanki bugün için yazılmış,
bakınız ne diyor; lütfen bu maddeyi iyi dinleyelim,
DGM'den çıkardıkları madde: 

“Cürüm işlemek için teşekkül
oluşturanlar veya bu teşekküllere katılanlar,
halk arasında korku, endişe ve panik yaratanlar,
siyasî veya sosyal görüşten kaynaklanan
amaçla adam öldürenler, adam kaldıranlar,
iki veya daha fazla gruplar halinde silah taşıyanlar
veya buluşma yerlerinde ya da emin bir yerde silah saklayanlar...”
Bu size bir şey hatırlatıyor değil mi?


YAŞAR OKUYAN (Yalova) - Susurluk...

UĞUR AKSÖZ (Devamla) - Şimdi, 314
üncü maddeye geliyorum, orada da şöyle diyor:
“... ve bu teşekküllere yardım edenler,
onlara silah tedarik edenler...” Hatırlıyorsunuz
bir şeyler...

YAŞAR OKUYAN (Yalova) - O da Susurluk... 

UĞUR AKSÖZ (Devamla) - Tamam.

Şimdi, daha açık söyleyelim,
kulağımızı böyle göstermeyelim,
çok net söyleyelim: Yani çeteler, yani Susurluk,
yani cinci tarikat bozuntuları, yani gruplar kurarak cinayet
işleyenler, adam kaldıranlar...

İşte, bu yasa maddeleri, bu tür
suçların DGM'lerde yargılanmalarını
düzenliyor idi ve suçluların cezalarını,
DGM etkin ve hızlı bir şekilde veriyor idi.


Şimdi, etrafımıza bakalım,
Türkiye'ye bakalım; çetelerden geçiliyor
mu arkadaşlar?! Ha, şimdi, bakın, eğer,
İktidar iyi niyetliyse, eğer, İktidar hukuka
saygılıysa, İktidar adalet düşünüyorsa,
bu kadar çeteler cirit atarken ne yapması lazım;
bu maddeleri DGM'den çıkarması mı
lazım, daha mı güçlendirmesi lazım?
Ne yapması lazım? Bu maddeleri daha da güçlendirmesi
gerekirken, ne yapıyorlar, bu maddeleri DGM kapsamından
çıkarıyorlar.

İşte, bizim baştan beri anlattığımız
gibi, bize en çok lazım olduğu bir zamanda ve
toplumun temiz yönetim, temiz siyaset beklentisi bu kadar
ortada iken, bu maddeleri kaldırmanın ve bu teşekkülleri
DGM'nin elinden kurtarmanın bir âlemi var mı,
bir manası var mı, haklı bir gerekçesi
var mı, bir nedeni var mı? Neden çıkarıyorsunuz
bunları DGM kapsamından? Ortada bir sıkıntı
mı var, halktan gelen bir şikâyet mi var? Neden,
neden, neden?.. 100 kere soruyorum, bir tekinde -Adalet Bakanı
da dahil- bunun nedenini bize izah edemezsiniz. Niye izah edemezsiniz;
bu İktidar, zaten birçok şeyi bize izah edemiyor,
ileride de edemeyecek, tarihte de edemeyecek. Soruyorum size:
TEDAŞ'ın aklanmasını izah edebilir
misiniz? (RP sıralarından gürültüler)
Kendiniz istediniz... TOFAŞ'ı?.. Hangisini izah edebildiniz?
Refah Partililer laf atıyorlar; ben dönüp “şu
aziz, mübarek ramazan günü, işte Kur'an-ı
Kerim; bunları vicdanen rahat olarak  akladığınıza
haydi yemin edin” desem, ne yapacaksınız?!
Edemeyecekler... (DSP ve CHP sıralarından “ederler,
ederler” sesleri) Hayır, edemezler; edemeyecekleri
için, ben onu teklif etmiyorum; yemin edemezler. Kendilerini
vicdanları ve Allahları ile baş başa
bırakıyorum; ama, bir şey söylüyorum:

Değerli arkadaşlarım, değerli
Refah Partililer; bakın, Türkiye'de tüm değerlerle
oynadınız, yürütmeyi rehineniz ile birlikte
teslim aldınız, yasamayı parmak hesabı
sonucu kilitlediniz; ama, size bu kürsüden ikazda bulunuyorum,
lütfen yargıyla oynamayın, hukukla oynamayın;
bari orası kalsın, orayla  oynamayın. 

Elbette, son hesap verilecek yer Yüce Allah'tır;
ama, ondan önce hesap verilecek yer yüce milletimizdir.
Bu millet sonra sizi hiç affetmez. Bunu size hatırlatıyor,
saygılar sunuyorum. (ANAP, DSP ve CHP sıralarından
alkışlar)

BAŞKAN - Anavatan Partisi Grubu adına
konuşan Sayın Uğur Aksöz'e teşekkür
ediyorum.

SALİH KAPUSUZ (Kayseri) - Sayın Başkan,
Refah Partisi Grubu adına Sayın Hayrettin Dilekcan
konuşacak.

BAŞKAN - Refah Partisi Grubu adına,
Sayın Hayrettin Dilekcan; buyurun efendim. (RP sıralarından
alkışlar)

Sayın Dilekcan, konuşma süreniz
20 dakikadır.

RP GRUBU ADINA HAYRETTİN DİLEKCAN (Karabük)
- Sayın Başkan, Yüce Meclisin değerli üyeleri;
hepinizi hürmetle selamlıyorum. Görüşülmekte
olan 175 sıra sayılı kanun tasarısı
üzerinde, Refah Partisi Grubunun görüşlerini
açıklamak için huzurlarınızdayım.


Hükümet tarafından hazırlanıp
Meclisin huzuruna getirilen bu kanun tasarısıyla
ilgili olarak yapılan konuşmaları, maalesef,
üzüntüyle izledim. Getirilen kanun tasarısı,
gerçekten neyi içeriyor; teknik olarak buna baktığımız
zaman söyleyeceğimiz üç söz var: 

Bir, Ceza Muhakemeleri Usulü Kanununda ve Devlet
Güvenlik Mahkemelerinin Kuruluş ve Yargılama
Usulleri Hakkında Yasada, tutuklama süresine ilişkin
olarak bir değişiklik getiriliyor. 

Yine, avukatla, müdafiyle, sanıkların,
zanlıların görüşmesine ilişkin
bir hüküm getiriliyor. 

Bir de, Devlet Güvenlik Mahkemesine gidecek
suçlarda, yani kapsamda bir daraltma meydana getiriliyor.
Ben, bu çerçevede sözlerimi devam ettirmek
istiyorum.

Bilindiği gibi, kişinin gözaltına
alınması, onun hürriyetiyle yakından
alakalı bir hadise; dolayısıyla, insan haklarıyla
ilgili bir konu. Bu konuda, demokratik ülkeler arasında
çeşitli düzenlemeler mevcut; ancak, ileri demokrasiye
geçmiş ülkelerde, bu süreler, mümkün
mertebe kısa olmakta. Türkiye de, demokrasi yolunda
ilerleyen bir ülke olarak, elbette, gözaltı sürelerinin
kısaltılmasına ilişkin olarak bazı
düzenlemeler yapmak mecburiyetindeydi. 

Gözaltından maksat nedir: Birincisi,
zanlıların ve sanıkların deliller
üzerinde oynama imkânını ortadan kaldırmak,
delillerin karartılmasını önlemektir.


İkincisi de, hakkında, gerçekten,
mahkûmiyetine yeterli derecede kuvvetli deliller mevcuttur
ve sanığın kaçma tehlikesi vardır;
bunun önüne geçmektir. Bunun önüne
geçerken de, ne yapmak lazım: “Beraatı
zimmet asıldır” ilkesini de gözardı
etmemek lazım. Bu dengeyi iyi sağlamak gerekir. Mümkün
mertebe, gözaltı süresini kısa tutmak
açısından, hazırlık aşamasında,
zabıta aşamasında bazı tedbirlerin
alınması gerekir. Bu da, polisin eğitiminden,
polisin imkânlarının artırılmasından,
polisin ihtisaslaşmasından başlar; adlî
zabıtanın kurulmasının gerekliliğini
ortaya koyar. Esas olan, delillerin ilk tahkikatta, hazırlık
aşamasında toplanmasıdır. Türkiye,
çok şükür, gerek emniyet teşkilatı
açısından gerek adlî teşkilat
açısından, gerçekten, delilleri zamanında
ve yerinde toplayabilecek bir ülke konumuna gelmiştir.
Bu konuma gelen bir ülkenin, elbette, gözaltı
sürelerini kısaltması gerekirdi. Getirilen
tasarı, gözaltı sürelerinin normal yargılama
usulünde bir gün, olağanüstü hal ve DGM
kapsamında da, yeni bir düzenleme olarak, gerçekten
önemli kısaltmalar meydana getirmiştir. Bu gözaltı
süresi dikkate alınırken de, bazı özellik
arz eden toplu suçlarda da, yine, ayrı bir düzenlemeye
gidilme imkânı tanınmıştır.
Biz, yeni düzenlemeyi -gözaltı süresiyle
ilgili olarak- gerçekten, Türkiye'nin şartlarına
uygun bir düzenleme olarak görüyoruz. 

Bir başka konu, müdafi ile sanıkların
ve zanlıların görüşmesi meselesi.
Bir arkadaşımız, Ceza Muhakemeleri Usulü
Kanunundan, sanıkların müdafiyle görüşmesinin
ortadan kaldırıldığına dair bir
söz sarf etti. Eğer, bir sürçülisan
değilse, bir yanılma söz konusudur. Zira, Doğru
Yol Partisi Grubu adına konuşan milletvekili arkadaşımız
da bu hususu açıkladı; maddenin birinci cümlesi
değiştirilmiş, ikinci cümlesi aynen devam
etmektedir. İlaveten, devlet güvenlik mahkemesine
tabi olan suçlarda da, sanıkların müdafileriyle
görüşme imkânları getirilmiştir.
Şimdiye kadar olmayan bir husus, bu tasarıyla gündeme
girmiştir. İnşallah, kanunlaşırsa,
DGM kapsamında yargılanan sanıklar da, daha
sorgu aşamasında, hâkim nezaretinde de olsa,
avukatlarıyla görüşme imkânına
kavuşacaklardır. 

En fazla konuşulan mesele, bu tasarının
kapsamıyla ilgili. Tasarının kapsamında,
Türk Ceza Kanununun 312, 313, 314, 384 ve 385 inci maddelerinin
DGM kapsamından çıkarılması
söz konusudur. 

Değerli arkadaşlar, devlet güvenlik
mahkemeleri niçin kurulmuştur, nasıl bir mahkemedir?
Öncelikle bunu değerlendirmek lazım. Devlet güvenlik
mahkemeleri olağanüstü mahkemelerdendir; yani, normal
mahkemelerin dışında yargılama usullerine
tabi mahkemelerdir. Demokrasilerde, olağanüstü mahkemelerin
de varlığı elbette mümkündür;
ama, çok olağanüstü dönemlere, olağanüstü
olaylara hasredilebilir ancak. Oysa, mevcut düzenlemeye baktığımız
zaman, olağanüstü olaylara da, olağanüstü
olmayan olaylara da devlet güvenlik mahkemesi baksın
der gibi bir zihniyeti, maalesef üzüntüyle görüyoruz
ve kamuoyunun huzurunda da, meseleler çarpıtılarak
anlatılıyor, deniliyor ki: Hükümet, bu
tasarıyla, Susurluktu, yok cinci hocasıydı,
falcı hocasıydı, tarikatçı
hocasıydı, bütün bunları devlet
güvenlik mahkemesinin hışmından kurtarmak
için hareket ediyor. (CHP sıralarından “Doğru”
sesleri)

Değerli arkadaşlar, doğru olan bir
şey var, kamuoyunu aldatmayalım, bu maddeler, Ceza
Kanununun hükümleri içinde aynen kalıyor.

İSMET ÖNDER KIRLI (Balıkesir)
- Onu da kaldırsaydınız bari!..

HAYRETTİN DİLEKCAN (Devamla) - Aynen
kalıyor. 

Acaba, siz şunu mu söylüyorsunuz:
Biz, devlet güvenlik mahkemesi kapsamında kalan suçların
dışındaki suçları yargılayan
mahkemelerin hiçbirine güvenmiyoruz mu diyorsunuz?..

İSMET ÖNDER KIRLI (Balıkesir)-
DGM'leri kaldıralım o zaman!..

HAYRETTİN DİLEKCAN (Devamla) - Adalete
güvenmediğinizi mi ifade etmek istiyorsunuz?! Böyle
bir saçma düşünceyi bu Meclisin üyelerinin
hiçbirisinin kabul ettiğine inanmıyorum. Sizler
de kabul etmiyorsunuz. 

MUSTAFA CUMHUR ERSÜMER (Çanakkale) -
Size güvenmiyoruz, sizin Hükümetinize güvenmiyoruz,
mahkemelerimize güveniyoruz. 

HAYRETTİN DİLEKCAN (Devamla) - Bu Hükümete
bu Meclis güvenmiş, güvenoyu vermiş.

MUSTAFA CUMHUR ERSÜMER (Çanakkale) -
Biz güvenmiyoruz. 

HAYRETTİN DİLEKCAN (Devamla) - Bu Parlamento,
bu Hükümete -bu milletin güvendiği şekliyle-
276'nın üzerinde vermek suretiyle, kime güvenip
kime güvenmediğini de ortaya koymuş. (RP sıralarından
alkışlar)

MAHMUT IŞIK (Sıvas) - O zaman bizi ikna
et.

HAYRETTİN DİLEKCAN (Devamla) - Değerli
arkadaşlar, Türk Ceza Kanununun 312 ve 313 üncü
maddeleri çete kuranlara verilecek cezalarla ilgili hükümleri
düzenliyor. Ancak, devlet güvenlik mahkemelerinin varlık
sebebine baktığımız zaman, Türk
Ceza Kanununu teknik olarak irdelemek lazım. Türk
Ceza Kanunu üç kitap halindedir. Birincisi genel hükümler,
ikincisi cürümler kitabı, üçüncüsü
kabahatler kitabıdır. 

Cürümler kitabının birinci
babı, devletin şahsiyetine karşı işlenen
cürümlerle ilgili hükümleri düzenlemektedir.
İkinci babı ise, kamu düzenine, amme düzenine
yönelik suçlarla ilgili hükümleri düzenlemektedir.
Burada kamuoyu aldatılmak isteniyor. Devletin şahsiyetine
karşı işlenen suçlar ile kamu düzeni
farklı farklı şeylerdir. Her suç, kamu
düzeninin ihlalidir. O zaman, kamu düzenini bozdu diye,
her suçu, sarhoşu da, kumar oynayanı da, hırsızı
da devlet güvenlik mahkemesinde mi yargılayalım?!
Böyle bir mantığı nasıl kabul edebiliriz?!
Bu mümkün değil. 

YAŞAR OKUYAN (Yalova) - Böyle bir mantık
zaten olmaz.

HAYRETTİN DİLEKCAN (Devamla) - Yine,
çetelerle ilgili, Türk Ceza Kanununun 168 ve 169 uncu
maddeleri eğer okunmuş olsaydı, burada çetelerle
ilgili konuşma yapılırken biraz daha dikkatli
ve teknik konuşulurdu. Türk Ceza Kanununun 168 inci
maddesi -yani, devletin şahsiyetine karşı işlenen
cürümler başlığı altındaki
maddelerde- aynen “Her kim, 125, 131, 146, 147, 149 ve 156
ncı maddelerde yazılı cürümleri
işlemek için silahlı cemiyet ve çete
teşkil eder yahut böyle bir cemiyet ve çetede
aktif olarak görev alırsa” diye devam ediyor,
çeteyi tarif ediyor. 

Yine 169 uncu maddede, devletin şahsiyetine
karşı suç işlemek için oluşturulmuş
olan çetelere üye olmayı cezalandıran
hükümler getirmiş. Üye olmanın cezası
da onbeş yıldan başlıyor. 

İSMET ÖNDER KIRLI (Balıkesir)
- 312'de, 313'de...

HAYRETTİN DİLEKCAN (Devamla) - 312'de...
10 çocuk bir araya geldi, 5 tane arabayı soymak
için çete oluşturdu. Onbeş yaşındaki
10 çocuğu, devlet güvenlik mahkemesinde, çete
oluşturmak suretiyle araba hırsızlığı
yapmaktan yargılayacak mısınız; yoksa,
normal mahmekeye mi sevk edeceksiniz?

312 nci maddeyi yorumlamaya kalkarsanız, 313
üncü maddeyi yorumlamaya kalkarsanız, iştirak
halinde işlenen  her suç, aynı zamanda bir
çete ifadesidir; dolayısıyla, iki ve daha
çok sayıda insanın suç işlemesiyle
birlikte, sen çete kurdun, haydi, devlet güvenlik
mahkemesine gönderelim seni... Böyle bir mantığı
kabul etmek mümkün değil arkadaşlar. 

Yine, devlet güvenlik mahkemeleri, her yerde
kurulu mahkemelerden değildir, olağanüstü mahkemelerdir;
kuruldukları yerlerin sayısı bellidir. Bir
sanığı yargılamak için devlet
güvenlik mahkemesine getiriyorsunuz. Sevklerle ilgili olarak,
bu hususta, ülkenin gündemi işgal edilmedi mi?
Bir vatandaşı Elazığ'dan alacaksınız
Erzurum'a getireceksiniz, bir vatandaşı Sakarya'dan
alacaksınız İstanbul'a getireceksiniz, bir
başka vatandaşımızı alacaksınız
bir yerden, Adana'ya... Peki, tabiî hâkim ilkesini
kim savunacak? İşte, gerçek anlamda demokrasiyi
savunan Refah Partisi ve bu Hükümet, en tabiî
hâkim ilkesini savunur hale gelmiştir. Muhalefetin
tabiî hâkim ilkesini İktidara karşı
savunması gerekirken, maalesef, muhalefet, olağanüstü
mahkemeleri savunur hale gelmiş. Bu, bir ülke için
en üzülünecek hadiselerden birisidir. 

YAŞAR OKUYAN (Yalova) - DGM'yi kapatın
o zaman.

ALİ RIZA BODUR (İzmir) - Tam zamanında
getirdiniz.

HAYRETTİN DİLEKCAN (Devamla) - Devlet
güvenlik mahkemelerinin kapatılması gerekir.
Ancak, ben, şunu, cümlemin başında belirttim...


ALİ RIZA BODUR (İzmir) - DGM'yi kaldırın,
sizi alkışlayalım.

HAYRETTİN DİLEKCAN (Devamla) - Devlet
güvenlik mahkemeleri, olağanüstü mahkemelerdir;
olağanüstü hallere münhasır olmak üzere,
demokrasilerde ihtiyaç  duyulabilir. Türkiye'nin olağanüstü
durumların söz konusu olduğu yerlerinde bu mahkemelerin
varlığını sürdürmesi elbette
mümkündür, buna bir itirazımız söz
konusu değil; ama, esas olan, DGM değil, normal mahkemelerdir,
tabiî hâkim ilkesidir. Bunu nereye koyacaksınız?..

ALİ RIZA BODUR(İzmir) - DGM'yi
kaldırın, alkışlayalım.

HAYRETTİN DİLEKCAN (Devamla) - Ağır
ceza mahkemesine güvenmeyeceksiniz, asliye ceza mahkemesine
güvenmeyeceksiniz, sulh ceza hâkimine güvenmeyeceksiniz;
bunların hepsi Adalet Bakanının emrindeki
memurlardır diyeceksiniz...

 Bu Hükümet, altı aylık bir
hükümettir. Peki, şimdiye kadarki hükümetler
neredeydi de, bu hâkimleri, Adalet Bakanlığının
emrinden kurtarmadı?!

ABDULKADİR ÖNCEL (Şanlıurfa)
- Uyuyorlardı. 

HAYRETTİN DİLEKCAN (Devamla) - Neredeydiniz
şimdiye kadar? (RP sıralarından alkışlar)


Değerli arkadaşlar, bazı muhalefet
sözcüleri, gerçekten, kanun tasarısıyla
ilgili konuşurken, hiç de Meclise, milletvekillerine
uygun bir üslup kullanmadılar. “Hükümet,
Susurluk hadisesini, çeteleri örtbas etmek için
böyle bir kanun tasarısını gündeme
getirdi” dediler. 

İnsaf ölçüleri içerisinde
konuşmak lazım. Siz, hükümet olduğunuz
zamanlar, kanun tasarılarını üç
gün içerisinde mi hazırlıyordunuz? Demek
ki, öyle hazırlıyordunuz ki, ülkenin geldiği
nokta bu... Ülkeyi, yıllarca, üç günlük
kanun tasarılarıyla, kararnamelerle yönettiniz;
ülkenin geldiği konum bu. 

Adalet Bakanlığı, Susurluk hadisesinden
önce bir tasarı hazırlamış; 6
Kasımda, bunu, Hükümete, Bakanlar Kuruluna takdim
etmiş. Eğer dediğinizde samimiyseniz, o zaman, Adalet
Bakanımız Sayın Şevket Kazan'ı
takdir etmeniz gerekir; keramet göstermiş Susurluk'un
olacağının farkına varmış.
Öyle mi diyorsunuz?.. 

Bu tür bir mantıkla eleştiri, gerçekten
ölçüsüz, insafsız bir eleştiridir.
Bu Hükümetin çalışmalarını,
milletimiz, çok yakından görüyor, kimin
hangi maksatla hareket ettiğini yakinen takip ediyor. Diyorsunuz
ki “bu Hükümet, rehin aldığı...”
Kastettiğiniz de, Sayın Başbakan Yardımcısı
Tansu Çiller Hanımefendi. 

Değerli arkadaşlar, peki, sizler bu hanımefendiyle
hükümet kurmak için sise yakalanmadınız
mı? Bayram arifesinde, bu hanımefendiyle hükümet
kurmak için sise yakalanan sizler, şimdi, anlaşamadığınızdan
dolayı, ortağınızın habire kuyusunu
kazmanızdan dolayı, yıkılan hükümetin
yerine memlekete, vatandaşa hizmet etmek için kurulmuş
bir Hükümeti her ne pahasına olursa olsun damgalamak
için, gerçekten parlamenterlerin ağzına
yakışmayacak üsluplarla, Hükümeti
yıkacağız diye umut bekliyorsunuz. (RP sıralarından
alkışlar) Hiç boşuna umutlanmayın,
o tren kalktı. (ANAP sıralarından gürültüler)
O tren kalktığı için, şimdi, her
tren düdüğünü duyuşunuzda, acaba
o tren yine mi geliyor diye istasyona koşuyorsunuz. (RP
ve DYP sıralarından alkışlar)

“Devleti ele geçirmenin bir operasyonudur”
diyorsunuz. Değerli arkadaşlar, devlet hepimizin. Bu
Parlamento, meşru bir parlamento. Bu milletvekillerinin
hepsi de, millet iradesiyle bu Parlamentoya girmiş insanlar.
Millet iradesiyle Parlamentoya girmiş, hükümet
olmuş, iktidar olmuş insanları, “devleti
ele geçirmek” mantığıyla “çete”
mantığıyla itham etmek, kötü söz
sahibine aittir düsturuyla, aynen iade edilir. 

Bu yasa niye çıkarılıyor;
bu yasa, demokratik Türkiye'yi savunan Refah Partisinin ve
bu Hükümetin, ülkeyi, demokratikleşme yolunda
bir adım daha ileri götürmek için çıkarılıyor;
başka hiçbir mantığı yok. (RP sıralarından
alkışlar)

Yine suçluyorsunuz; diyorsunuz ki “cinci
hocasıydı, falcı hocasıydı,
çetesiydi...” Peki, size soruyorum arkadaşlar:
Kanun niçin var; kanun kimlere uygulanır? Kanun,
bir ülkenin kendi fertlerine uygulamak için koyduğu
normlar topluluğudur. Bu ülkedeki insanlar sizin insanınız
değil mi? İtham ettiğiniz insanlar da sizden adalet
bekliyor; kanunu, doğru dürüst uygulamanızı
bekliyor. Onlar da, suçlu olsalar bile, adalet noktasında,
suçlarından daha fazla bir cezayla cezalandırılmama
hususunda sizlerden merhamet bekliyor. Bunlar, başka bir
ülkenin insanları değil. Elbette, suçluysa
cezasını vereceksiniz; ama, siz, daha hâkimlerin
önüne çıkmadan mahkûm ettiniz. Hangi
mantıkla, hangi demokratik anlayışla, hangi
insan haklarıyla?!. Yıllardır insan haklarının
tellallığını yapıyorsunuz -tellallığını
yapmak hepimizin görevi, tellallığı bu
anlamda söylüyorum- ama, icraata koyma noktasında,
daha hâkimin önüne, savcının önüne
çıkmadan damgalıyorsunuz. Bir parlamentoya
mensup insanların, kendi vatandaşlarını,
hâkimlerin hükmü olmadan damgalamaya kalkması,
mahkûm etmesi çok yanlıştır.
Nitekim, bazı televizyon programlarında, rating
kazanmak uğruna suratına tükürülen insanlar,
gizli kameralarla filmleri çekilip televizyonlarda yayınlanan,
televizyonların bu yayınları nedeniyle de
intihar eden insanlar var. Ne malum, sizin bu suçlamalarınız
nedeniyle, haksızlığa uğradığını
düşünüp de intihar etmeyecekleri. Niye itiyorsunuz
onları böyle bir psikolojik buhrana?

AHMET KABİL (Rize) - Onlarda o yüz yok.


HAYRETTİN DİLEKCAN (Devamla) - Bir
kere, insan haklarını savunan insanların
bu hususta da samimî olması gerekir.

AHMET KABİL (Rize) - Onlar yüzsüz.

REFİK ARAS (İstanbul) - Onları
niye savunuyorsun; normal vatandaşı savun bari.

HAYRETTİN DİLEKCAN (Devamla) - En vahşi
insanın bile, hukuk önünde, bir avukata ihtiyacı
vardır ve o avukat da bunu savunabilir.

MUSTAFA CUMHUR ERSÜMER (Çanakkale) -
Sizin yaptığınız gibi...

HAYRETTİN DİLEKCAN (Devamla) - Nedir,
biliyor musunuz; gerçekten, işlediği suçun
cezasını alsın diye, beraat etsin diye değil.
Bu noktada, hukuk, insanların en suçlusunun dahi,
hak ettiği cezadan fazlasına uğramamasının
temel ilkesidir, onu koymuştur. Biz, bunu anlatmaya çalışıyoruz.

Takıyyeciler diyorsunuz... Kıymetli
arkadaşlar, bir dernek çıkıyor, bir
başka dernek çıkıyor, demokrasiyle
ilgili, insan haklarıyla ilgili beyanatta bulunuyor, raporlar
sunuyor; çıkıyorsunuz, bu raporlara diyorsunuz
ki, biz destekliyoruz; o raporlarda istenenlerin pratiğe aktarılması
geliyor, çeteci diye suçluyorsunuz. Takıyyeyi
kim yapıyor; halkın karşısında
başka türlü, burada başka türlü...
Takıyye budur. Bu Hükümet, halkın karşısına
çıktığı şekilde icraat gösteriyor.
Takıyye, bu Hükümeti eleştirirken başka
türlü, halkın karşısına çıktığınız
zaman başka türlü konuşmaktır. Bu
Hükümete kimse takıyyeci diyemez; hele hele,
Refah Partisine hiç kimse takıyyeci diyemez. (ANAP
sıralarından “Aaa” sesleri, gürültüler)
Refah Partisi, takıyyeci olmadığını
seçimlerde göstermiştir.

İSMET ÖNDER KIRLI (Balıkesir)
- Takunyacı...

HAYRETTİN DİLEKCAN (Devamla) - O zaman,
Refah Partisine bu kadar rey veren insanları takıyyeci
olarak suçluyorsunuz, bu milleti takıyyecilikle
itham ediyorsunuz. (ANAP sıralarından “Ne alakası
var” sesleri, gürültüler) Bu millet de, kendisine
takıyyeci diyenlere, seçim sandığında
gereken cevabı veriyor. Bu seçim mağlubiyetinden
kurtulmanın yolu nedir; çeteydi, Susurluk'tu, şunu
konuşalım, bunu konuşalım... Allah razı
olsun, bir kamyona bir taksi çarptı; yoksa, perişan
olduk diye konuşuyorsunuz. İşte, takıyyecilik
mantığı budur. Refah Partisi, söylediklerini
bir bir...

(Mikrofon otomatik cihaz tarafından kapatıldı)

BAŞKAN - Konuşmanızı tamamlayın
Sayın Dilekcan.

HAYRETTİN DİLEKCAN (Devamla) - Teşekkür
ediyorum Sayın Başkan.

Sözlerimi tamamlarken bir hususu daha burada
belirtmek istiyorum. 

Değerli arkadaşlarım, birbirimizi
itham ederken kullandığımız cümleler
de çok ölçülü olmalı. “Gâvur
icadı nedeniyle” diye bir iddia geçti. Oysa,
en ileri teknolojiyi, en ileri tekniği, en çağdaş
pratiği seçimlerde uygulayan, teşkilat çalışmalarında
uygulayan, parti çalışmalarında uygulayan
partinin de Refah Partisi olduğunu bütün kamuoyu
teslim etti. Demek ki, Türkiye'nin en çağdaş,
en ilerici partisi, Refah Partisi.

Hepinize saygılar sunuyorum. (RP sıralarından
alkışlar)

BAŞKAN - Refah Partisi Grubu adına konuşan
Karabük Milletvekili Sayın Hayrettin Dilekcan'a teşekkür
ediyorum.

Değerli arkadaşlarım, Sayın
Dilekcan, konuşmasının bir bölümünde,
bundan önceki sözcünün, çetelerden
bahsederken Meclisin de bu kapsamda anlaşılabileceğini
ima eden bir eleştiride bulundu. Ben, bundan önceki
sözcüyü dikkatle takip ettim; böyle bir beyanı
olsaydı, ona anında müdahale ederdim. Meclise
hiç kimse öyle bir sıfat yöneltemez. 

HAYRETTİN DİLEKCAN (Karabük) -
Ben, Meclis anlamında söylemedim, kamuoyunda yanlış
anlamalara vesile olabilir anlamında söyledim.

BAŞKAN - Evet, böyle bir hususu tespit
etmiş olsaydım, zaten, anında müdahale
ederdim. 

ADALET BAKANI ŞEVKET KAZAN (Kocaeli) - Sayın
Başkan...

BAŞKAN - Efendim, Hükümetin söz
talebi mi var?

ADALET BAKANI ŞEVKET KAZAN (Kocaeli) - Evet.

BAŞKAN - Tasarı üzerinde, Hükümet
adına, Adalet Bakanı Sayın Şevket Kazan;
buyurun. (RP ve DYP sıralarından alkışlar)

Konuşma süreniz 20 dakikadır Sayın
Bakan. 

ADALET BAKANI ŞEVKET KAZAN (Kocaeli) - Sayın
Başkan, sayın milletvekilleri; Ceza Muhakemeleri
Usulü Kanunu ve Devlet Güvenlik Mahkemelerinin Kuruluş
ve Yargılama Usulleri Hakkındaki Kanunda değişikliği
öngörün Hükümet tasarısı
üzerinde, şu ana kadar grup sözcüleri konuşmalarını
yaptılar. Bendeniz, Cumhuriyet Halk Partisi Grubu adına
konuşan Sayın Seyfi Oktay'a, Demokratik Sol Parti
Grubu adına konuşan Sayın Ayhan Gürel'e,
Doğru Yol Partisi Grubu adına konuşan Sayın
Turhan Güven'e ve Refah Partisi Grubu adına konuşan
Sayın Hayrettin Dilekcan'a teşekkürlerimi sunuyorum.
(RP sıralarından “ANAP da var” sesleri)


Müsaade ederseniz, teşekkürü
kime edeceğimi ben takdir edeyim. 

Değerli arkadaşlarım, 30 Kasım
1991 tarihinde kurulan Sayın Demirel Hükümetinin
programlarından bugüne kadar, bütün hükümet
programlarında, hep demokratikleşme konusunda birtakım
çalışmaların yapılacağı
ve birtakım kanunların çıkarılacağı
dermeyan edilmiştir. Bu demokratikleşme çalışmaları,
51 inci, 52 nci Hükümetler zamanında bir ölçüde
gerçekleşmiştir ve o günün muhalefet
partisi olarak Refah Partisinin de buna katkıları
olmuştur. 1995 yılında Anayasa değişikliği
yapılmıştır. Bu Anayasa değişikliğinde
Refah Partisinin katkısı olmamıştır.
Bunu bütün milletimiz bilmektedir. Neden olmamıştır,
onu da bilmektedir. Sözcülerimiz, bunu, o gün için
anlatmışlardır. 24 Aralık seçimlerinden
sonra, bugünkü 20 nci Dönem Parlamentosu oluşmuştur
ve bu Parlamentonun aslî görevleri arasına,
1995 yılında yapılan Anayasa değişikliğine
paralel olarak, uyum yasalarının çıkarılması
konusunda bir hedef konulmuştur. Hükümet Programında,
bu hususta, uyum yasalarının süratle hazırlanacağı,
Parlamentoya sevk edileceği taahhüdünde bulunulmuştur;
fakat, bu arada, bildiğiniz gibi, Türkiye Büyük
Millet Meclisinde de Sayın Meclis Başkanı
tarafından, yine Anayasaya uyum istikametinde birtakım
çalışmalar başlatılmıştır.


Bugün huzurunuzda müzakere ettiğimiz
kanun taslağı, bizim, gerek demokratikleşme açısından
ve gerekse uyum yasaları açısından
çalışmalar yaptığımız
günlerde ele aldığımız bir konudur.
Bizim bu konuyu eylül ve ekim aylarında ele almış
olduğumuzun gazete kupürleri de burada mevcuttur. Basını
yakından takip eden arkadaşlarımız,
bizim hangi kanunlar üzerinde çalıştığımızı,
neler yapmak istediğimizi, o tarihteki beyanlarımızdan
kolaylıkla takip edebilirler. Yani, bu, Susurluk olayından
sonra ele alınmış bir konu değil, daha
önce ele alınmış bir husustur. Gazete
kupürleri buradadır; okuyarak vaktinizi almak istemiyorum.

Cezaevi olayları sırasında,
gerçekten, bir durumla karşı karşıya
kaldık. Cezaevlerinde, şu anda 56 bin hükümlü
ve tutuklu var. Bu 56 bin hükümlü ve tutuklunun
takriben 9 bini terörle mücadele kapsamı içinde
kalan suçlardan dolayı tutuklu bulunmakta ve cezaevleri
içindeki huzursuzluk da bu kişilerin davranışlarından,
hareketlerinden neşet etmektedir. İşte, bu
durum üzerinde dikkatli bir araştırma yapan
Bakanlığımız, devlet güvenlik mahkemelerinin,
hem yerleşim durumları itibariyle hem de dosya yükleri
itibariyle, mutlaka bir iyileştirmeye ihtiyacı olduğunu
görmüştür ve bunu gördükten sonra
da, bildiğiniz gibi, 13.11.1996 tarihinde, Yüce Meclisten
çıkarılmış olan 4210 sayılı
Kanunla devlet devlet güvenlik mahkemelerinin, kaldırılan
üç yerine ilaveten kurulan üç yerine dair
kanun çıkmıştır. İnşallah,
1 Nisandan itibaren yürürlüğe girecek olan
bu kanunla, devlet güvenlik mahkemelerimizde daha adil bir
dosya tevzii yapılmış olacak ve bununla, davalar,
süratle neticelendirilmeye çalışılacaktır.


Bunun yanında, devlet güvenlik mahkemelerindeki
dosya yükünün de, gerçekten, devlet güvenlik
mahkemelerinin görev alanına giren suçların
kapsamındaki genişlikten kaynaklandığını,
açık seçik müşahede ettik. Bunun
üzerine, Bakanlığımızda bir çalışma
başlattık. Başlatmış olduğumuz
bu çalışmalar, devlet güvenlik mahkemelerinin
görev kapsamının daraltılması
istikametinde idi. Bunun için, araya, herkesin kabul edebileceği
bir çizgi çekmek istedik. 

Bildiğiniz gibi, Ceza Kanunumuz, 125 inci maddeden
174 üncü maddeye kadar, devlet aleyhine işlenen
suçları tanzim etmektedir; daha sonraki maddeler
ise, diğer suçları tanzim etmektedir. Şu
anda kapsam dışına çıkarmayı
düşündüğümüz maddeler de, kamu
düzeniyle ilgili olan maddelerdir; yani, devlet güvenliği
aleyhine işlenen suç değil, kamu düzeniyle
ilgili olan suçlara müteallik olan hususlardır.
Dolayısıyla, mademki bir mahkemenin adına
devlet güvenlik mahkemesi demişiz, o zaman, bu mahkemede
görülecek olan suçlar da, devlet güvenliğiyle
ilgili suçlar olsun. 

İşte, bu noktadan hareketle bir araştırma
yapmışız. Bakınız, şu
anda, kapsam dışına çıkardığımız
suçlar nedeniyle, Ankara Devlet Güvenlik Mahkemesinde
24 dosyadan 198, İstanbul Devlet Güvenlik Mahkemesinde
ise, 328 dosyadan 1 029 tutuklu var, daha doğrusu sanık
var. Demek oluyor ki, bu, devlet güvenlik mahkemesinin kamu
düzeniyle ilgili suçlarda fevkalade mahmul olduğunu
ortaya koyuyor. Biz ise, bu mahkemelerdeki yük hafiflesin
diyoruz. Neden hafiflesin; çünkü, bu yük
ağır olduğu için, iki seneden beri tutuklu
olup da daha davası neticelenmemiş insanlar var.
Bu insanların davaları bir an önce görülsün
ve neticelensin. İşte, bu noktadan hareketle, bu
düzenlemeyi yaptık. Devlet güvenlik mahkemelerinin
görev alanından 312'den 315'e kadar olan maddeleri
çıkardık ve onlara müteallik bazı
maddeler daha var, onları da çıkardık.

Bu arada, gözaltı süreleri konusunda
da birtakım rahatsızlıklar vardı.
Bu sürelerin, özellikle sıkıyönetim
devrinde olduğu gibi, fevkalade uzun olması, olağanüstü
hal bölgelerinde sıkıntılar meydana
getiriyordu. Bu sıkıntılar, Avrupa İnsan
Hakları Mahkemesine kadar gidiyordu. 

Şunu hemen ifade edeyim: Avrupa İnsan
Hakları Mahkemesi, Avrupa Parlamentosuyla alakalı
değildir, Avrupa Konseyiyle alakalıdır; Avrupa
Konseyi ayrıdır, Avrupa Parlamentosu ayrıdır.
Avrupa Konseyi 1948'de kurulmuş, Türkiye 1949'da üye
olmuştur. Türkiye, 1949'dan beri Avrupa Konseyinin
tam üyesidir; ama, Avrupa Parlamentosuna üye değildir.
O nedenle, Türkiye'de, elbette, bu düzenlemelerin yapılması
için bazı kıstasların göz önünde
bulundurulması, bir eksiklik değil, bir tamamiyeti
ifade eder.

Değerli arkadaşlarım, gözaltı
süreleri konusunda da, elbette, sizlere kısa bir bilgi
vermek istiyorum. Bakınız, CMUK'ta, zabıta
ve cumhuriyet savcılığında süreyi
dört güne indiriyoruz, mahkeme ancak üç
gün uzatabiliyor; bunun yanında, devlet güvenlik
mahkemelerinde fevkalede uzun olan süreleri, cumhuriyet savcılığında
dört güne indiriyoruz, mahkeme de üç gün
uzatabiliyor; olağanüstü halde, aynı şekilde,
dört güne indiriyoruz ve mahkeme, buna, altı
gün daha ilave edebiliyor. Böylece, bugünkünden
çok daha insanî ve bugünkünden çok
daha dikkatli çalışmayı gerektiren
bir çözüm getiriyoruz.

Bunun yanında, müdafiyle görüşme
konusunda bir değişiklik getiriyoruz. Bu hususta, Sayın
Seyfi Oktay, konuşmaları sırasında
“hâkimler gardiyan mıdır” tarzında
bir ifade kullandılar. Evet, müdafiyle görüşme
sırasında bazen hâkimlerin bulunması
gibi birtakım durumlar, hiçbir zaman gardiyanlıkla
ifade edilemez. Kaldı ki, bu, bugünkü CMUK'un
tabiî metninde aynen mevcuttur; ama, Devlet Güvenlik
Mahkemelerinin görev alanı içerisinde, yine
hâkimin nezaretinde olan hüküm, mevcudiyetini
muhafaza etmektedir. Bu nedenle, Adalet Bakanlığı
yapmış bir arkadaşımızın
hâkimlerimiz hakkında, gardiyanlık yapıyor
tarzındaki bir yakıştırması
sürçülisan olabilir; ama, buna, elbette, burada,
bu farklı uygulama nedeniyle cevap vermek mecburiyetindeyim.

Değerli arkadaşlarım, kanunun sevki,
biraz önce arz ettiğim gibi, eylül ve ekim ayı
çalışmalarıyla başlamıştır.
Adalet Bakanlığında hazırlanan bu kanun,
6 Kasımda Başbakanlığa, 26 Kasımda
Türkiye Büyük Millet Meclisine sevk edilmiş
ve 9 Aralıkta da Adalet Komisyonunda görüşülmüştür.
Adalet Komisyonunda görüşülürken, bakınız,
bazı arkadaşlarımız muhalefet şerhi
koymuşlardır. Bu nokta fevkalade enteresandır.
Adalet Komisyonunda 9 Aralıkta görüşülmüştür.
Şimdi, muhalefet şerhlerine baktığımız
zaman, arkadaşlarımız “muhalifim”,
“muhalifim” demişler ve muhalif olduklarını
belirtmişler; ama, neden muhalif olduğunu belirten Ayhan
Gürel  -ki DSP adına konuştu- arkadaşımız
“Komisyonumuzda görüşülerek kabul edilen
Ceza Muhakemeleri Usulü Kanunu ve bu kanunda değişiklik
yapılmasına dair tasarıya muhalifim”
demiş. Yani, muhalefet yapmak için Susurluk olayından
falan bahsedilmemiş; bunu ifade etmek istedim. 9 Aralıkta,
Susurluk olayından bir ay sonra görüşülmüş;
ama, komisyonda bunlar hiç söylenmemiş, bunlardan
bahsedilmemiş; çünkü, o gün ortam
müsait bulunmamış, konuşulmamış;
olabilir. 

Şimdi, değerli arkadaşlarım,
nereye muhalefet ediliyor; özellikle, 313 üncü
maddeye muhalefet ediliyor. Yani, suç işlemek için,
cürüm işlemek için çete oluşturma
maddesine itiraz ediliyor; vay efendim, siz, bu kanunla, şimdi
su yüzüne çıkan birtakım çeteleri
ortadan kaldırmak istiyorsunuz, üstünü örtbas
etmek istiyorsunuz deniliyor. 

Değerli arkadaşlarım, burada, elimde,
bu 313 üncü maddenin, 6.6.1991 tarihinde Anavatan Partisi
İktidarı zamanında değiştirilmiş
olan eski metni var. Bu eski metinde, aynı madde “her
ne suretle olursa olsun” falan filan dedikten sonra, birinci
fıkrada cezayı 2 yıldan 5 yıla kadar,
ikinci fıkrada 5 yıldan 8 yıla kadar, üçüncü
fıkrada 7 yıldan 10 yıla kadar hapis olarak
belirttiği halde, 1991'de, Anavatan İktidarı
tarafından bu maddeler değiştirilerek bugünkü
haline getirilmiştir ve bugünkü haliyle ne olmuştur
diye soracak olursanız, özetle, o günkü
cezalar yarı yarıya indirilmiştir. 

Şimdi, şayet, siz, bize, bu kanun değişikliği
münasebetiyle, vay efendim, Susurluk'u örtbas etmek
için, DGM kapsamından çıkarmak için
bunu yapıyorsunuz derseniz, bu mantıkla hareket
ederseniz, birisi de bu kürsüye çıkıp,
size, o gün hangi Susurluk'u affetmek için bu cezaları
indirdiniz diye sormaz mı?!. (RP ve DYP sıralarından
“Bravo” sesleri, alkışlar)

MUSTAFA CUMHUR ERSÜMER (Çanakkale) -
O zaman Susurluk da yoktu, çete de_

ADALET BAKANI ŞEVKET KAZAN (Devamla) - Elbette
sorar. Onun için, bu kürsüden konuşurken,
birbirimiz hakkında konuşurken, sözlerimize
dikkat edelim demek istiyorum. 

Kanunlar, birtakım ihtiyaçlara cevap
vermek için çıkarılır. Evet,
acaba, siz ne için gerek gördünüz bu değişikliği
yapmaya? 

MUSTAFA CUMHUR ERSÜMER (Çanakkale) -
Bu kılıf uymadı Sayın Bakan.

ADALET BAKANI ŞEVKET KAZAN (Devamla) - Evet,
bunun cevabının burada verilmesi lazım. Siz,
bu değişikliği yapmaya neden gerek gördünüz?

AHMET KABİL (Rize) - Şimdi, kapsamdan
çıkarıyorsunuz; kapsamdan çıkarmayın.

ADALET BAKANI ŞEVKET KAZAN (Devamla) - O nedenledir
ki, herşey yerli yerinde konuşuluyor; şu anda
da, ben, yerli yerinde konuşuyorum.

Şimdi, bunun yanında, bir şey
daha var. Bakın, biz, bu kanunun kapsamından 312'yi
de çıkarıyoruz tabiî; ama, bunu görmüyorsunuz.


Bakınız, arkadaşlar, şurada,
gazete kupürleri var -açmayacağım, okumayacağım-
Sayın Mesut Yılmaz'ın, Sayın Yaşar
Kemal'i ziyaretleriyle ilgili kupürler.

ÖMER ERTAŞ (Mardin) - Ne alakası
var?!.

ADALET BAKANI ŞEVKET KAZAN (Devamla) - Kısa
bir zaman önceki ziyaretleriyle ilgili kupürler...

ŞÜKRÜ YÜRÜR (Ordu) - Seni
alakadar etmez.

HALİL İBRAHİM ÖZSOY (Afyon)
- Ne olmuş yani?..

ADALET BAKANI ŞEVKET KAZAN (Devamla) - Ha,
şimdi, ne olduğunu okuyacağım buradan. 

Sayın Mesut Yılmaz, Başbakan;
10 Mart 1996 tarihinde, ANAP ve DYP Hükümetinin Başbakanı
olarak bu kürsüden konuşuyor. Şimdi, bakınız,
ne demiş: “Hükümetimin kuruluşundan
bu yana meydana gelen iki üzücü olaydan -bu birincisi
demiş- birincisi, Güven Parkta, sendikal haklarını
talep eden öğretmenlerin polis tarafından dövülmesi.
İkincisi, benim için daha üzücü bir
olay; dünyaca ünlü yazarımız Yaşar
Kemal, Devlet Güvenlik Mahkemesi tarafından uzun süreli
hapis cezasına mahkûm edildi. Bunu, fevkalade üzücü
bir gelişme olarak görüyorum. Benim Hükümetimin
görevi, Yaşar Kemal gibi, dünyanın takdir
ettiği bir yazarın düşünmesini engellemek
değil; bizim görevimiz, onun düşünce
hakkını kullanmasını teşvik
etmektir -uzatmıyorum- Ben, onun, Türkiye'nin bölünmez
bütünlüğü konusunda bizden daha az duyarlı
olmadığını çok iyi biliyorum;
Türkiye'yi bölme gibi bir kastının olmadığını
biliyorum. Eğer, bu yasa, onu mahkûm ediyorsa, o yasanın
bu Meclise gelip yeniden görüşülmesi lazım”
diyor. 

ALİ RIZA BODUR (İzmir) - Ne güzel
söylemiş; ama, yapmamış...

ADALET BAKANI ŞEVKET KAZAN (Devamla) - İşte,
biz, onu yapıyoruz. (RP sıralarından “Bravo”
sesleri, alkışlar)

MUSTAFA CUMHUR ERSÜMER (Çanakkale) -
Siz, demagoji yapıyorsunuz Sayın Bakan.

ADALET BAKANI ŞEVKET KAZAN (Devamla) - Şimdi,
bu arada, şunu da ifade etmek istiyorum değerli arkadaşlarım.
(RP sıralarından “Sayın Bakanım,
anlayamadılar; bir daha anlatın” sesleri)

HALİL İBRAHİM ÖZSOY (Afyon)
- Fikir suçuyla çeteciliği karıştırıyorsunuz
Sayın Bakan.

ADALET BAKANI ŞEVKET KAZAN (Devamla) - Efendim,
iki defa konuşmaya vaktim müsait değil; 17 dakikamız
olmuş.

Şimdi, tabiî, Cumhuriyet Halk Partili
ve Demokratik Sol Partili arkadaşlarımız,
gerçekten, çok seviyeli eleştiriler yaptılar.
Elbette eleştirileceğiz; biz, burada, övgü
dinlemek için bulunmuyoruz, onun için gelmedik;
o eleştirilerden de mümkün olduğu kadar istifade
edeceğiz.

Efendim, kanunun kapsamı içinden niye
böyle parça parça çıkarılıyor
deniliyor. Aslında, Demokratik Sol Parti de Cumhuriyet
Halk Partisi de devlet güvenlik mahkemelerinin varlığına
karşılar; ama, ne var ki, Anayasa, bunu bir anayasal
müessese olarak kabul etmiş; Anayasa değişmediği
sürece, bu kurum, varlığını burada
muhafaza edecek. 

Şimdi, kapsamından niye böyle parça
parça ayıklama yapılmış diyorlar.
Buyurun, 18.11.1992 tarih ve 3842 sayılı Kanunla,
siz de, birtakım parçaları bu kanun içinden
çıkarmışsınız. Demek
oluyor ki, sizler de bunu yapmışsınız;
biz de buna benzer bir şey yapıyoruz ve de bugün
için ihtiyaç duyulan bir vazifeyi yapıyoruz.

Değerli arkadaşlarım, biz diyoruz
ki, bu kanun tasarısıyla, hiçbir zaman, devlet
aleyhine çete kurarak faaliyette bulunan bir örgütün
muhakemesini devlet güvenlik mahkemesi kapsamı dışına
çıkarmıyoruz. Türk Ceza Kanununun 168
inci maddesi, devleti yıkmak için, devlet aleyhine
çete oluşturanlarla ilgili bir maddedir; onun cezaları
orada bellidir. Devlet aleyhine işlenen suçlarda,
devlet aleyhine çete oluşturmanın müeyyidesi
168 inci maddededir.

313 üncü maddeye gelince, bu madde, herhangi
bir cürüm işlemek için çete kuranlarla
ilgilidir. Otomobil çalmak için de bir çete
kurarsınız -bir hâkim arkadaşımız
bana hatırlattığı için naklediyorum-
kız kaçırmak için de bir çete
kurarsınız; şimdi, bunların devlet
güvenlik mahkemesinde yargılanmaları ne derece
makuldür. Biz, burada, devlet ile kamu düzenini birbirinden
ayırıyoruz; kız kaçırmak da
kamu düzenini ihlaldir, otomobil çalmak da kamu düzenini,
amme düzenini ihlaldir. Onun için, bizim yapma gayretinde
olduğumuz şey, darmadağın olan kurumları,
artık, yerli yerine getirip, oturtmaktır, tabiî
mecraı içine sokmaktır. Bakın, şurada,
biraz önce ifade ettim; 144 üncü madde...

(Mikrofon otomatik cihaz tarafından kapatıldı)

BAŞKAN - Sayın Bakan, konuşmanızı
tamamlayın efendim.

ADALET BAKANI ŞEVKET KAZAN (Devamla) -Tamamlıyorum
efendim.

Devlet güvenlik mahkemelerinde uygulanan 144
üncü madde başka, normal mahkemelerde uygulanan
144 üncü madde başka. Bu böyle olmaz. Bunların
hepsinin, artık, bir normal kalıp içerisine
gelip girmesi gerekir. 

O nedenledir ki, biz, bu kanun tasarısını,
bir yandan, her şeyi yerli yerine oturtmanın bir
adımı olduğu için yaptık, bir
yandan, insan hakları konusunda, suçluların
muhakemesi, sorgulanması sırasında biraz
daha insanca davranışa zemin hazırlar diye
yaptık ve nihayet, biz, bu çalışmaları,
devlet güvenlik mahkemelerinin yükünü hafifletmek
için yaptık. 

Öyle zannediyorum, Yüce Meclis, huzuruna
sevk ettiğimiz bu kanun tasarısını, bu
görüşmeleriyle kabul edecektir. Bu inancımı
belirtir, Yüce Heyeti saygıyla selamlarım.
(RP ve DYP sıralarından alkışlar)

YILDIRIM AKTÜRK (Uşak) - Yeşil pasaportlu
çeteler ne olacak?

BAŞKAN - Adalet Bakanı Sayın
Şevket Kazan'a teşekkür ediyorum.

HİKMET ULUĞBAY (Ankara) - Sayın
Başkan...

MAHMUT OLTAN SUNGURLU (Gümüşhane)
- Sayın Başkan...

BAŞKAN - Sayın Sungurlu, bir isteminiz
mi var?

MAHMUT OLTAN SUNGURLU (Gümüşhane)
- Hayır efendim.

Sayın Bakan bizim dönemimizde çıkan
bir kanun için, hangi çeteleri akladığımız
sualini sordu; biz bilmiyoruz; Sayın Bakan, oradayken,
kendisi açıklasınlar; hangi çeteleri
aklamak için o kanunu çıkarmışız?

ASLAN ALİ HATİPOĞLU (Amasya) -
Cevap ver... Açıkla...

BAŞKAN - Görüşmelerin sonunda
Sayın Bakana soru sorma imkânı var; usulü
içerisinde, o zaman değerlendiririz bunu. 

HİKMET ULUĞBAY (Ankara) - Sayın
Başkan...

BAŞKAN - Buyurun Sayın Uluğbay.

HİKMET ULUĞBAY (Ankara) - Sayın
Başkan, Sayın Bakan, konuşmaları sırasında,
Demokratik... (Gürültüler)

BAŞKAN - Değerli arkadaşlarım,
bir milletvekili arkadaşımızın, bir
Grup Başkanvekili arkadaşımızın
istemini, kürsüye çıkarmadan tespit etmek
istiyorum. Onun için, biraz sükûnet rica ediyorum.

Buyurun Sayın Uluğbay.

HİKMET ULUĞBAY (Ankara) - Sayın
Başkan, Sayın Adalet Bakanımızın,
konuşmaları sırasında, Demokratik Sol
Parti sözcüsünün konuşmalarına
değindiği sırada “sizin zamanınızda
da, şu şu maddeler değiştirilmiştir”
tarzında bir beyanları oldu. Tabiatıyla,
bizim, hükümet olup da, yaptığımız
bir değişiklik yok. Onu tavzihen, zabıtlara geçsin
diye düzeltiyorum. 

BAŞKAN - Demokratik Sol Partinin, bu kanunların
yürürlükte olduğu ve değiştirildiği
süreç içinde herhangi bir iktidar sorumluluğu
olmadı.

Tutanaklara geçti efendim.

ADALET BAKANI ŞEVKET KAZAN (Kocaeli) - Sayın
Başkanım, o zamanki SHP'nin Adalet Bakanından
söz ettim. 

BAŞKAN - Demokratik Sol Parti adına,
bu itiraz yapıldı; tutanaklara geçti. 

Değerli arkadaşlarım, şimdi,
kişisel söz talep eden arkadaşlarımın
isimlerini okuyorum: Gaziantep Milletvekili Sayın Ali Ilıksoy,
Bursa Milletvekili Sayın Yahya Şimşek, Sinop
Milletvekili Sayın Yaşar Topçu, Kahramanmaraş
Milletvekili Sayın Esat Bütün. 

Bu arkadaşlarımızdan ikisine
söz verebileceğim. 

Sayın Ali Ilıksoy, buyurun. (DSP sıralarından
alkışlar) 

Konuşma süreniz 10 dakikadır Sayın
Ilıksoy. 

ALİ ILIKSOY (Gaziantep) - Sayın Başkan,
sayın milletvekilleri; Ceza Muhakemeleri Usulü Kanunu,
Devlet Güvenlik Mahkemelerinin Kuruluş ve Yargılama
Usullerine Dair Kanun ve Bu Kanunlarda Değişiklik Yapan
18.11.1992 Tarih ve 3842 Sayılı Kanunda Değişiklik
Yapılmasına Dair Kanun Tasarısı üzerinde
kişisel görüşlerimi bildirmek üzere
söz almış bulunuyorum; Yüce Heyetinizi
saygıyla selamlıyorum. 

Hükümet tarafından hazırlanan
yasa tasarısının genel gerekçesinde,
Batılı ülkeler, Avrupa Konseyi ve Avrupa Parlamentosunun
gözaltı süresine ilişkin olarak gösterdiği
hassasiyetten bahisle bu düzenlemelerin yapıldığından
söz edilmektedir. Oysa bizim amacımızın,
Batılıların, Avrupalıların
istemine göre değil, Türk insanının
buna layık olduğundan bahisle bu düzenlemelerin
yapılması gerekli olduğuydu ve o zaman bir anlam
ifade eder diye düşünüyorum. (DSP sıralarından
alkışlar)

Hepinizin malumudur, insanlık, uzun mücadelelerden
sonra birtakım hakları elde eder. Elbette ki, bu
elde edilen haklar evrensel nitelikte ise, uluslararası
boyutta ise ve ülkemiz de o uluslararası sözleşmelerin
altına imza atmış ise, biz de o normları
kendi hukukumuz içine çekme hakkını
haiz oluruz. 

Gerçekten, Avrupa Konseyine dahil ülkelerde
gözaltı süresi, genellikle 24 saattir. Bazı
ülkelerde bu süre azalmakta ise de, bazılarında
uzamaktadır. Örneğin, Avusturya'da gözaltı
süresi 18 saat, Portekiz'de ise 48 saattir. Olağanüstü
haller ve terör suçlarında bu süreler
uzayabilmektedir. Örneğin, 1989 tarihli İngiltere
Terörle Mücadele Kanununun tutuklama ve gözaltı
bölümünde, gözaltı süresinin en
fazla 48 saat olacağı -terörle ilgili suçlarda-
keza, bu sürenin de azamî 5 gün uzatılabileceği
hükmü vardır.

Sayın Başkan, sayın milletvekilleri;
bilindiği üzere, İngiltere de, uzun yıllardır
terörle mücadele içerisindedir ve âdeta,
terörle yaşayan bir ülkedir. Bizim Avrupa'da veya
Batı'daki konumumuza en uygun ülke ise, bu normlar
içerisinde İngiltere'dir. Eğer, gerçekten,
gözaltı sürelerine ilişkin Batılı
normları kendi mevzuatımıza aktarmayı
düşünüyor ve bunu demokratikleşme olarak
takdim ediyorsak, geliniz, normal, olağan dönemlerde
İngiltere'de uygulanan süreleri bir yana bırakalım,
İngiltere'de terör nedeniyle uygulanan ceza muhakemelerine
ilişkin gözaltı süresi ve onun uzatılmasına
ilişkin bölümleri kendi mevzuatımıza
aktaralım; bırakın terörle ilgili bölümü,
normal mevzuatımıza aktaralım. Getirilen
yasa düzenlemesiyle, normal suçlarda bile, hâkim
kararıyla 7 güne kadar uzatma yetkisi veriliyor. Oysa,
İngiltere'de bu süre 5 gündür. 

Eğer, biz, gerçekten, Avrupa normlarını
yakalayacak düzenlemeleri kendi hukukumuza aktarırsak,
o zaman, demokratikleşmedir diye inandırabiliriz
insanlarımızı; aksi halde, söylediklerimiz
havada kalır. Daha doğrusu, parça parça
demokratikleşme olmaz. Geliniz, hep birlikte demokratikleşme
yönünde toptan çaba sarf edelim. (DSP sıralarından
alkışlar)

Değerli arkadaşlarım, 1991 yılından
sonra kurulan Sayın Süleyman Demirel Başkanlığındaki
Sosyaldemokrat Halkçı Parti ve Doğru Yol Partisi
Hükümeti, demokratikleşmeyi gerçekten başaramadı;
ama, Batılılara ters olan Refah Partisi, bugün,
Batılı normları mevzuatımıza
aktarmak isteyen bu demokratikleşme paketini bütün
olarak getirsin, kendilerini kutlayalım. (RP sıralarından
“Bravo” sesleri, alkışlar) 

Geliniz, devlet güvenlik mahkemelerini, olağandışı
mahkemeler olmaktan çıkaralım; onları,
ihtisas mahkemeleri haline getirecek düzenlemeleri yapalım.
Biz, bunların hepsine varız diyoruz. Devlet Güvenlik
Mahkemelerinin Kuruluş ve Yargılama Usulleri Hakkında
Kanunda bir hüküm vardır; Sayın Adalet
Bakanım bilir, 3 üncü maddede, yedek hâkimlik
müessesesi vardır. Geliniz, önce bu yedek hâkimlik
müessesesini oradan çıkaralım. Hâkimin
yedeği olmaz arkadaşlar; üye hâkim olur,
yedek hâkim olmaz. Adalet Bakanı tarafından,
bu düzenlemeyi yapacak bir metnin Meclis huzuruna getirilmesini
öneriyorum. 

Geliniz, devlet güvenlik mahkemelerini kaldıralım;
ama, ondan önce de, yargı bağımsızlığını
bütün hükümleriyle Meclisin gündemine
taşıyalım. Demokratikleşmeden o zaman
bahsedebilirsiniz. (DSP sıralarından alkışlar)


Şiddeti içermeyen düşünceyi
suç olmaktan çıkaralım. Mahkemelerin,
her türlü bilgi ve belgeyi, istediği yerde, en kısa
sürede, en seri şekilde almasını sağlayacak
hükümleri tartışalım. Faili meçhul
cinayetleri ortaya çıkarmak için çaba
sarf edelim, çareler bulalım. Keza, cezaların
infazına ilişkin düzenlemeleri sağlamaya
çalışalım. 

Bugün, biliyoruz, terör suçlarında,
devlet güvenlik mahkemelerinde verilen kararlarda, cezaların
infazı için, yüzde 75'inin, yani 3/4'ünün
infazı halinde şartlı salıverilme müessesesi
işlemektedir; oysa, adi suçlarda, normal yargılamada
verilen cezalarda, yüzde 40'lık bir bölümü
infaz edildiğinde, şartlı salıverilme
gerçekleşmektedir. Geliniz, bu çifte standardı
kaldıralım, ülkemizin insanına iki ayrı
infaz sistemi uygulamayalım. O zaman insanlarımızın
büyük bir bölümüne haksızlık
etmiş olmuyor muyuz? Geliniz, bu demokratikleşmeyi
sağlayalım diyorum. 

Yine, yetersiz bilgilere ve kanıtlara dayalı
olarak polis veya güvenlik kuvvetleri tarafından gözaltına
alınan insanlarımızın gözaltı
sürelerini kısaltırken, polisimizin de, güvenlik
kuvvetlerimizin de... Daha doğrusu, bilgi toplama konusunda
oluşturulan farklı istihbarat birimlerinin hepsini
bir havuzda toplayalım, elde edilen bilgileri, o havuzda
belli süzgeçten geçirdikten sonra, en doğru
bilgi hangisiyse, o yönde çaba sarf edelim ve gözaltını
ona göre değerlendirelim. Yoksa, gerçeğe aykırı
bilgilerle, kanıtlarla, yüzlerce, binlerce insanı
cezaevine kapattığınız zaman, cezaevlerinin
geldiği bugünkü duruma düşeriz. Bu durumu
iyileştirmek için, gerçek bilgiyi toplayacak
bu düzenlemeler yönünde çaba sarf edelim.
Ayrıca, güvenlik kuvvetlerinin bilgi toplamasında
gerekli teknik donanımı, teknik hizmetleri, eğitimi,
anlayışı bir an önce onlara sunalım
ve onların eğitimini sağlayalım.

Bugün, cezaevlerimiz tıka basa doludur
-Sayın Adalet Bakanı biraz önce açıkladı
ama- cezaevlerinin durumu pek de iyi değildir. Adalet Bakanımızın
bu konuda zaman zaman beyanları olmaktadır. 

Cezaevlerinde denetimi sağlayamıyoruz.
Bugün, bazı bağımsız mahkemelerce
tahliye kararı verilen insanlarımız -tahliye
edilecek sanıklar, hükümlüler, her neyse-
salıverilmemektedir. Kim salıvermiyor? Devlet değil.
Cezaevinde bulunan bazı örgüt militanlarının
salıverilmeye engel olduğuna ilişkin duyumlarımız
vardır; bunların çarelerini arayalım
diyorum. 

Bakınız, 17 Ocak 1997 tarihli Milliyet
Gazetesinde “Kilit Adam Kartal Konuştu” başlıklı
yazıda, devreye giren Şadi Naci Özpolat şunları
söylemektedir: “Ercan'ı buradan hiçbir
güç alamaz. Ancak tüm tutukluları katlederlerse
bunu yapabilirler. Sadece cesetlerimizi alabilirler. Şevket
Kazan ölüm orucu sırasında da böyle
laflar söylemişti. Böyle bir şeye girişmek
için 300 kişiyi öldürmeyi göze almalıdırlar
denmektedir.” Bu, cezaevlerimizin durumunu gösteren
en acıklı tablodur. Devlet, cezaevlerine hâkim
değilse, denetimi sağlayamıyorsa, devlet olma fonksiyonunu
yerine getiremiyorsa, devlet, devlet olmaktan çıkmıştır
değerli arkadaşlarım.

O nedenle, Sayın Adalet Bakanımıza
buradan soruyorum: Terörle Mücadele Yasasının
16 ncı maddesinde belirtilen koşulları haiz
cezaevlerinin inşaı yönünde bugüne
kadar kaç cezaevi inşaatı ihale edilmiştir
veya inşaatı devam etmekte olan bu tipe uygun cezaevi
var mıdır; varsa, sayısı kaçtır?

FETHULLAH ERBAŞ (Van) - Bugüne kadar Adalet
Bakanlığı sizdeydi...

ALİ ILIKSOY (Devamla) - Onlar yapamadı,
siz yapın.

Ceza Muhakemeleri Usulü Kanunu, temel ve genel
bir yasadır; yargılamada uygulanacak esasları,
sorguyu, tutuklamanın ne şekilde olacağını,
bu konulardaki bilgileri içerir; yine, yargı hizmetinin
hızlı bir şekilde görülmesini sağlar;
aksine hüküm yoksa, olağan dönemlerde uygulandığı
gibi, olağanüstü dönemlerde de uygulanabilir;
ama, esas durum, olağan dönemlerde uygulanmasıdır;
devlet güvenlik mahkemeleri bunun istisnasıdır.


Hükümet tasarısının
1 inci maddesinde, 128 inci maddeyle ilgili olarak, hâkim
huzuruna çıkarma...

(Mikrofon otomatik cihaz tarafından kapatıldı)

BAŞKAN - Sayın Ilıksoy, konuşmanızı
tamamlayın efendim.

ALİ ILIKSOY (Devamla) - Bu konuyu geçiyorum
Sayın Başkan.

Hükümetin sunduğu tasarıda,
DGM'lerin görev alanına giren suçlarda, zorunlu
süre hariç en geç 48 saat içinde hâkim
önüne çıkarılıp sorguya
çekileceğini, üç veya daha fazla kişilerde,
cumhuriyet savcısına 4 gün, hâkime 7
gün süre tanındığını
belirtiliyor. Kısa geçiyorum... Biz, bütün
bu sürelerin asgarîye çekilmesini, gerek ceza
mahkemelerindeki çok sanıklı suçlarda
gerekse devlet güvenlik mahkemelerini ilgilendiren çok
sanıklı suçlarda tek süre uygulanmasını
istiyoruz. Yani, geliniz, her ikisinde de 5 günlük düzenlemeyi
uygulamaya sokalım ve bunun adına demokratikleşme
diyelim.

Sanığın, müdafii ile gözaltında
görüşmesi konusuna gelince; Sayın Bakanımız,
yine dedi ki “hâkimlerimiz gardiyan değildir.”
Doğrudur, hâkimlerimiz gardiyan değildir; ama, bununla,
maalesef, bırakınız gardiyanlık görevini,
bekçilik görevini yüklüyorsunuz. Oysa, sayın
yargıçlarımızın görevi
yargılamadır değerli arkadaşlarım;
bunu herkes bilir. (DSP sıralarından alkışlar)
O nedenle, bu tasarının bir an önce geri çekilmesi
gerekir diye düşünüyorum.

Devlet güvenlik mahkemelerinin bakacağı
suçlar, gerek Anayasanın 143 gerekse Devlet Güvenlik
Mahkemelerinin Kuruluş Yasasının 1 inci maddesinde
belirtilmiştir. Bunlar; bir, devletin aleyhine işlenen
suçlar -ki, o konuda pek bir şey yok- iki, Anayasada
sayılan cumhuriyetin nitelikleri aleyhine işlenen
suçlardır. 

Şimdi, sokaklarda şeriat gösterisi
yapan Aczmendiler veya diğer sahte tarikat şeyhleri
veya müritleri suç işlemiyor mu?! Cumhuriyetin
nitelikleri aleyhine suç işlemiyor mu?! (RP sıralarından
gürültüler) Tabiî, hesabınıza
gelmezse öyle.  

O zaman, cumhuriyetin korunması yönündeki...


(Mikrofon otamatik cihaz tarafından kapatıldı)

BAŞKAN - Sayın Ilıksoy, lütfen,
son cümlelerinizi alayım; süreniz doldu.

ALİ ILIKSOY (Devamla) -  Allah, hocamızı,
cinci Alilerden, sahte tarikat şeyhlerinden, bacımızı
çetelerden, milletimizi de bu her ikisinden korusun diyorum,
hepinize saygılar sunuyorum. (DSP ve CHP sıralarından
alkışlar)

BAŞKAN - Gaziantep Milletvekili Sayın
Ali Ilıksoy'a teşekkür ediyorum.

Kişisel sözlerde, ikinci sırada,
Bursa Milletvekili Sayın Yahya Şimşek... 

Buyurun Sayın Şimşek. (CHP sıralarından
alkışlar)

Sayın Şimşek, konuşma süreniz
10 dakikadır.

YAHYA ŞİMŞEK (Bursa) - Sayın
Başkan, değerli milletvekilleri; Ceza Muhakemeleri Usulü
Kanunu, Devlet Güvenlik Mahkemelerinin Kuruluş ve Yargılama
Usulleri Hakkında Kanun ve Bu Kanunlarda Değişiklik
Yapan 3842 Sayılı Kanunda Değişiklik Yapılmasına
Dair Yasa Tasarısı üzerinde, kişisel
görüşlerimi açıklamak üzere
söz almış bulunuyorum; sizleri saygıyla
selamlıyorum.

Sözlerimin hemen başında, iki gün
önce Ege Bölgesinde, dün de Hatay'da meydana gelen
ve merkez üssü Antakya olan ve halen devam eden depremden
zarar gören tüm yurttaşlarımıza
geçmiş olsun dileklerimi sunuyorum; ölenlere
rahmet, ailelerine ve yakınlarına da başsağlığı
diliyorum.

Sayın Başkan, değerli milletvekilleri;
Ceza Muhakemeleri Usulü Yasasında yapılan değişiklikler,
yani, bundan önceki değişiklikler, hepinizin bildiği
gibi, Doğru Yol Partisi ile Cumhuriyet Halk Partisinin -o
zamanki Sosyaldemokrat Halkçı Partinin- koalisyon
ortaklığı döneminde gerçekleştirilmişti.
Bu değişiklikler gerçekleştirildiğinde,
o zamanki bu değişikliklere yönelik eleştirileri
bugünkü kadar canlı hatırlıyorum.
O dönemde yapılan bu değişikliklere, başlangıçta
güvenlik güçlerimiz karşı çıkmışlardı.
Hatırlarsınız, bu değişiklikler,
o dönemdeki Adalet Bakanı Sayın Seyfi Oktay
zamanında yapıldığı için
“CMUK Seyfi” dediler; hatta, şehitlerin cenaze
törenlerinde de, Sayın Bakana karşı,
güvenlik güçlerinin olumsuz tepkileri de olmuştu.

Şimdi, o dönemde uygulamaya giren bu değişiklikler
üzerinden üç yılı biraz aşan
bir süre geçti. Bu süre içerisinde, Ceza
Muhakemeleri Usulü Yasasının uygulamadan kaynaklanan
aksaklıklarını ortadan kaldırmak ve
daha demokratik hale getirmek için, çalışmalar,
çabalar sürdürülmesi gerekirdi; çünkü,
uygulamada, gerçekten çok önemli aksaklıkları
görüldü. Bu Yasaya altyapı teşkil
edecek yasaların çıkarılması
konusunda gayret gösterilmesi gerekirdi ki, bu yasalardan
en önemlisi, bildiğiniz gibi, adlî kolluk yasasıydı.
Bu konuda gelişmeler yok; ama, gündemde, bu Yasada
bazı değişiklikler yapılarak gözaltı
süresinde indirim hedefleniyor. Ayrıca, Devlet Güvenlik
Mahkemelerinin Kuruluş ve Yargılama Usulleri Hakkında
Kanunda değişiklik yapılmak suretiyle de, bazı
suçlar, devlet güvenlik mahkemesi kapsamından
çıkarılmak isteniyor. 

Tabiî, bu şekildeki kısmî
değişikliklerin tam anlamıyla bir demokratikleşme
olduğunu söyleyebilmenin elbette olanağı yok.
Benden önce kişisel görüşlerini açıklayan
değerli arkadaşımın da belirttiği
gibi, bu Yasanın, daha demokratik olması, daha işlerlik
kazanabilmesi için, öncelikle ve özellikle, bu
Yasanın uygulamasıyla ortaya çıkan
eşitsizliği ortadan kaldırmak gerekir. Nedir
buradaki eşitsizlik; bu Yasanın uygulamasında,
adi suçlarla ilgili hazırlık tahkikatı
sırasında sanıklara veya gözaltına
alınanlara avukatıyla görüşme imkânı
tanınırken, devlet güvenlik mahkemesi kapsamına
giren suçlardan gözaltına alınan kişiler
bu imkândan yoksun bırakılmaktadır.


Oysa, bu değişikliklerin yapılmasının
temel nedeni -hepinizin çok iyi bildiği gibi- yoğun
işkence olaylarıdır. Gözaltına
alınan kişilere yapılan işkenceler,
Ceza Muhakemeleri Usulü Yasasında bu değişikliklerin
yapılmasını zorunlu kılmıştır;
ama, bu Yasaya rağmen, işkencenin, kötü muamelenin
önlendiğini söyleyebilmenin de, ne yazık
ki, olanağı bulunmamaktadır. Kötü
muamele öyle hale gelmiştir ki, sadece devlet güvenlik
mahkemesi kapsamına giren suçlarla ilgili gözaltına
alınanların değil, adi suçlarla ilgili
gözaltına alınanların da, aynı
şekilde, baskı yapma, şiddet kullanma suretiyle
ifadeleri alınmakta, bunlara zorla imza attırılmakta
ve yargıç önüne, bu zorla imzalatılan
ifadelerle çıkarılmaktadır. 

Çok iyi hatırlıyorum; bir asliye
ceza mahkemesinde hırsızlık suçuyla
yargılanan bir kişiye, yargılandığı
suçla ilgili suçüstü yapılmış,
yakalanmış; ama, gözaltında, faili meçhul
sekiz tane hırsızlık suçu da bu söylemeye
çalıştığım yöntemle
kabul ettirilmiş. Mahkemeye çıkarıldığı
zaman, dokuz ayrı suçtan dokuz ayrı tutuklama
kararı verilmiş. Ama, o kişi feryat ediyor;
sekiz suçla benim ilgim yok, ben bir suçu işledim;
ama, diğer sekiz suçu bana yıktılar.
Hâkim o anda değerlendirmemiş, dokuz tutuklama
kararı vermiş. Cezaevine konulduğu zaman, cezaevindeki
arkadaşlarına da aynı konuları anlatmış;
onlar da, kendisine, tekrar mahkemeye çıktığın
zaman yargıça o sekiz suçun tarihlerini sor,
belki ispat edebileceğin bir yerdesindir diye akıl
verince, o da, duruşmaya çıktığında,
hâkime sekiz suçun tarihini sormuş, hâkim
o suçların tarihini söylediğinde çocuk
düşünmüş; o tarihlerde, başka
suçtan dolayı Adana Cezaevinde tutuklu. Tabiî,
bu, çok samimî, çok ciddî bir iddia,
savunma. Bu savunmanın doğru olup olmadığı
soruluyor savcılıklara; gelen yanıt, doğruluyor.


Hukuk, tıpkı teneffüs ettiğimiz
hava gibi. İçtiğimiz suyun önemini, susuz
kaldığımızda nasıl anlarsak, havanın
önemini, havasız kaldığımız
zaman nasıl anlarsak, hukukun önemini de, hukukun
ortadan kaldırıldığı, ayaklar
altına alındığı dönemlerde
çok çok iyi anlarız ve de bunu, şimdiye
kadar yaşadığımız olaylarla anlamış,
gözlemlemiş olmamız gerekir. İşte,
bu koşullarla Türkiye'de çok dönemler yaşandığı
için, Ceza Muhakemeleri Usulü Yasasındaki değişiklik
gündeme getirilmiş; hiç olmazsa, o dönem,
adi suçlarla ilgili hazırlık soruşturmasında
avukatıyla görüşme imkânı
sağlanmıştı. 

Şunu açıklıkla ifade etmek
gerekir ki, hani o çok eleştirilen SHP-DYP dönemi
var ya, o dönemde, koalisyonun yaptığı,
Türkiye için çok önemli bir adımdır
bu Ceza Muhakemeleri Usulü Yasasındaki değişiklik.
(CHP sıralarından “Bravo” sesleri, alkışlar)

Değerli arkadaşlar, elbette ki, bu Yasa,
ihtiyacı karşılamıyor, Yasada değişiklik
yapılması lazım. Bu değişikliklerin
yapılması, yani, köklü değişikliklerin
yapılması, altyapıyı oluşturacak
yasaların çıkarılması konusunda
Hükümetin bugün getireceği yasalar olsaydı,
bunları tartışsaydık; gönül
bunu isterdi; gerçekten, buna, hepimiz gönülden
de destek verirdik; ama, ne yazık ki, bugün, sadece,
birkaç maddede değişiklik yapılmaya çalışılıyor.
Şimdi, bu yapılmak istenilen değişiklikler
iyi niyetli gerekçelere bağlanıyor, belki de
iyi niyetli düşünülüyor; ama, yaşanılan
olaylardan sonra bu şekildeki değişikliklerin
hemen gündeme getirilmesi, benden evvel konuşmacı
arkadaşlarımın da belirttiği gibi, ister
istemez, kişileri, bu iyi niyetli girişimden, ne yazık
ki, uzak düşürüyor. 

(Mikrofon otomatik cihaz tarafından kapatıldı)

BAŞKAN - Sayın Şimşek, konuşmanızı
tamamlayınız efendim.

YAHYA ŞİMŞEK (Devamla) - Şimdi,
değerli arkadaşlarım, şunu söyleyerek
sözlerimi bitireyim: Bu yasa tasarısından çok
daha acil olarak gündeme getirilmesi gereken, örneğin,
İdarî Yargılama Usulü Kanununda Değişiklik
Yapılmasına İlişkin Yasa Tasarısı
acil olarak gündeme getirilmeden, bu şekildeki bir
değişikliğin gündeme getirilmesinin nedenini
anlamak pek güç olmasa gerek.

Bakın, diğer taraftan basın ne
diyor; basın diyor ki: “DYP silahlı çetelerin,
Refah Partisi de tarikat çetelerinin arkasında.”
Ben demiyorum, basın diyor. (RP sıralarından
“Hangi basın” sesleri)

Dünkü gazetelerde var. (RP sıralarından
“Hangi gazete” sesleri)

Hürriyet, Milliyet; bakın onlara “hacının
ülkeyi ele geçirme aracı tarikat çeteleri,
bacının da, ülkeyi, devleti ele geçirme
aracı silahlı çeteler” diye yazıyor.

MEHMET SILAY (Hatay) - Palavra.

YAHYA ŞİMŞEK (Devamla) - Okuyorum;
yani, kaynak da veriyorum. 

ALİ OĞUZ (İstanbul) - Ayıp!..
Ayıp!..

YAHYA ŞİMŞEK (Devamla) - Bana
kızmayın; okuyun, değerlendirin, cevap verecekseniz,
ona verin. 

BAŞKAN - Sayın Şimşek, karşılıklı
konuşmayın efendim. Süreniz bitti.

YAHYA ŞİMŞEK (Devamla) - Peki,
bitiriyorum Sayın Başkan.

“Mercedes'in kamyona bindirmesiyle ortaya çıkan
silahlı çeteler bacının, Müslüm
Hoca'nın Fadime'ye toslamasıyla ortaya çıkan
tarikat çeteleri de hacının başını
ağrıtıyor. Birinin bahanesi iman, öbürünün
bahanesi vatan. Vatanseverlerle imanseverlerin çeteleri
şirketleşerek, sektörleşerek birleşiyorlar”
diyor. (RP sıralarından gürültüler)

ALİ OĞUZ (İstanbul) - Ayıp!..
Ayıp!..

YAHYA ŞİMŞEK (Devamla) - Şimdi,
bu olaylardan sonra bu değişikliğin gündeme
getirilmesini, kolay kolay iyi niyete yorumlamak, ne yazık
ki, olanaklı değil.

MEHMET SILAY (Hatay) - Laf salatası, laf...

YAHYA ŞİMŞEK (Devamla) - Beni
dinlediğiniz için teşekkür ediyor, saygılar
sunuyorum. (CHP sıralarından alkışlar)


BAŞKAN - Bursa Milletvekili Sayın Yahya
Şimşek'e teşekkür ediyorum.

ALİ OĞUZ (İstanbul) - Teessüf
edilir, teessüf...

BAŞKAN - Değerli arkadaşlarım,
tasarının tümü üzerindeki görüşmeler
tamamlanmıştır.

Maddelerine geçilmesini oylarınıza
sunacağım...

III. - YOKLAMA 

(DSP sıralarından bir grup milletvekili
ayağa kalktı)

HASAN HÜSAMETTİN ÖZKAN (İstanbul)
- Sayın Başkan, yoklama yapılmasını
istiyoruz.

MEHMET GÖZLÜKAYA (Denizli) - Sayın
Başkan, yeterli sayı var.

BAŞKAN - İsimleri tespit edelim.

SALİH KAPUSUZ (Kayseri) - Sayın Başkan,
arkadaşlarımızın yoklama taleplerine
saygı gösteriyoruz; ama, şöyle bütün
olarak baktığınızda, 184 arkadaşımızın
burada olduğu, herhalde gözüküyor.

Arz ederim. 

BAŞKAN - Değerli arkadaşlarım,
yoklama talebi ortaya konulduğu anda, tabiatıyla, salonda
kaç kişi olduğunu gözle tespit etmemiz mümkün
değil. (RP sıralarından gürültüler)
Ben, bu arkadaşlarımızın orta koyduğu
tereddüt dolayısıyla, yoklama yapmak zorundayım.
Yoklamanın yapılabilmesi için, öncelikle,
talepte bulunan arkadaşlarımızın yeterli
sayıda olup olmadıklarını tespit edeceğim.


CEVDET AKÇALI (Adana) - Sayın Başkanım,
Meclisimizde, şimdiye kadar uygulanan bir usul var. Bu gibi
ahvalde, yoklama ile oylama aynı anda yapılabilir.
Siz, oylamada üyeleri saymak suretiyle, burada çoğunluk
olduğunu tespit edebilirsiniz. Çeşitli defalar,
bu, tatbik edilmiştir. Lütfen, o usulü tatbik
edin. 

BAŞKAN - Bu, tereddüt anında yapılabilen
bir usul değil. Eğer, açık oylama yapılacak
olsaydı, zaten arkadaşlarımız da böyle
bir talepte bulunmazdı; yani, İçtüzüğe
göre, 20 milletvekili arkadaşımız, yoklama
istedikleri zaman, Başkanlık yoklama yapar. Kaldı
ki, şu anda da, salonda bulunan arkadaşlarımızın,
yoklama sonuna kadar burada kalacaklarına dair Başkanlığın
bir bilgisi olamaz. 

SALİH KAPUSUZ (Kayseri) - Öyle bir mecburiyet
yok efendim.

BAŞKAN -Bildiğiniz gibi, İçtüzüğe
göre, burada, çekimser oy veren arkadaşlarımızın
bulunması halinde bile karar oluşamayabiliyor; onun
için, yoklama yapmak durumundayız. Ancak, grup başkanvekili
arkadaşlarıma bir hususu...

SALİH KAPUSUZ (Kayseri) - Yapılsın
efendim, yapılsın. 

BAŞKAN - Peki.

Önce, yoklama talebinde bulunan arkadaşlarımı
tespit ediyorum ve yoklamanın sonuna kadar salondan ayrılmamalarını
rica ediyorum. 

Sayın Özkan, Sayın Uluğbay,
Sayın Temizel, Sayın Bilgir, Sayın Karslıoğlu,
Sayın Aytekin, Sayın İlimen, Sayın
Üstüner, Sayın Gürel, Sayın Günay,
Sayın Gökçel, Sayın Koç, Sayın
Çalık, Sayın Baycık, Sayın
Uzunhasan, Sayın Erdir, Sayın Ünal, Sayın
Karahan, Sayın Bilge, Sayın Çabuk.

MUSTAFA BAŞ (İstanbul) - Yoklama istemekle
aldığınız para helal olmaz sizin.

BAŞKAN - Yoklama talebinde bulunan arkadaşlarımız,
İçtüzüğün aradığı
yeterli sayıya sahiptirler. 

Şimdi, yoklamaya Adana İlinden başlıyoruz.

(Yoklamaya başlandı)

M. Ziyattin Tokar?.. Yok. 

Mehmet Altınsoy?.. 

BAŞKAN - Değerli arkadaşlarım,
yoklama işlemi tamamlanıncaya kadar çalışma
süremizin biteceğini dikkate alarak birleşimi kapatacağım.
(DYP ve RP sıralarından gürültüler)

NECMİ HOŞVER (Bolu) - Öyle şey
olmaz!

BAŞKAN - “Öyle şey olmaz”
değil; çıkıyorsunuz... Zaten süre
de bitiyor. (DYP ve RP sıralarından gürültüler;
DSP sıralarından alkışlar)

SALİH KAPUSUZ (Kayseri) - Sayın Başkan,
ne münasebet... Yoklama yapmak zorundasınız.

BAŞKAN - Gruplar olarak bir görüşün;
yoklama işlemi, çalışma süremiz
içerisinde bitmeyecek; süre yetmeyecek; yani, bu işlemi
bitirsek dahi tamamlamamız mümkün değil...
(DYP ve RP sıralarından gürültüler;
DYP ve RP milletvekillerinin kürsü önünde
toplanmaları)

SAFFET ARIKAN BEDÜK (Ankara) - Sayın
Başkan, yoklama, sonuna kadar devam etmeli.

SALİH KAPUSUZ (Kayseri) - Sayın Başkan,
bugünkü sergilediğiniz yönetim, aslında,
zaman müsait olsaydı müzakere konusuydu.

BAŞKAN - Onu da yapabiliriz.

SALİH KAPUSUZ (Kayseri) - Özellikle,
siz, yoklamayı sonuna kadar yapmak ve saat 21.00'e kadar
Meclisin çalışmasını temin etmekle
mükellefsiniz; birleşimi keyfî kapatamazsınız.


Burada yeterli çoğunluğun olduğunu
söylediğimiz, sizi bu konuda ikaz ettiğimiz halde,
buna iltifat etmediniz. Buradaki mevcut arkadaşlarımızı
saydık 184 kişi vardı.

BAŞKAN - O zaman, yoklamanın sonuna
kadar oturun, bu iddianızın yerinde olup olmadığı
ortaya çıksın. (DYP ve RP sıralarından
gürültüler)

Sakin olun... Yerinize oturun lütfen. Yoklamaya
devam etmem için yerinize oturun lütfen. Kargaşa
içerisinde yoklama yapmıyorum. (DYP ve RP sıralarından
gürültüler)

ERTUĞRUL ERYILMAZ (Sakarya) - O sizi alakadar
etmez.

MEHMET BEDRİ İNCETAHTACI (Gaziantep)
- Oturmuyoruz.

BAŞKAN - Yerinize oturun. (DYP ve RP sıralarından
gürültüler)

Yerinize oturun efendim.

MEHMET BEDRİ İNCETAHTACI (Gaziantep)
- Oturmuyoruz.

BAŞKAN - Yoklama işlemini sağlıklı
yapabilmem için önce yerinize oturun. (DYP ve RP sıralarından
gürültüler)

Oturun lütfen. (DYP ve RP sıralarından
gürültüler)

SAFFET ARIKAN BEDÜK (Ankara) - Yoklamayı
sonuna kadar yapmaya mecbursunuz.

BAŞKAN - Bu kargaşa içerisinde
yoklama yapmam efendim. Lütfen yerinize oturun efendim.

DEVLET BAKANI LÜTFÜ ESENGÜN (Erzurum)
- Yoklama yapmak zorundasınız.

BAŞKAN - Sayın Esengün, oturun
lütfen... (RP ve DYP sıralarından gürültüler)


SAFFET ARIKAN BEDÜK (Ankara) - Sayın
Başkan, yoklama isteyenler otursun.

BAŞKAN - Onlar oturuyorlar zaten, buradalar...
(RP ve DYP sıralarından gürültüler)


RAMAZAN YENİDEDE (Denizli) - Tarafsızlığınızı
koruyun...

KÂTİP ÜYE ÜNAL YAŞAR
(Gaziantep) - Niye tarafsızlığı ihlal
oluyor!..

BAŞKAN - Ne var tarafsızlığımızla
ilgili...(RP ve DYP sıralarından gürültüler)


Efendim, yerinizden beyanınızı
alayım, nedir tarafsızlığımıza...
Ben bir yoklama işlemi yürütüyorum, bu yoklama
işleminin bitmesi halinde dahi, Meclisin, ondan sonraki
işlemlere geçebilme zamanı kalmamıştır;
bunu tespit ediyorum... (RP ve DYP sıralarından
gürültüler)

RAMAZAN YENİDEDE (Denizli) - O zaman niye
başlattınız?.. 

BAŞKAN - Bu tespitte, gruplar da beraber; öyle
anlaşılıyor, ayaklanıp buraya geldiklerine
göre...

SAFFET ARIKAN BEDÜK (Ankara) - Sayın
Başkan, biz, saat 21.00'e kadar çalışma
kararı almışız. Danışma
Kurulunun talebi Türkiye Büyük Millet Meclisi tarafından
kabul edilmiş. Dolayısıyla, Meclis Başkanı
olarak... 

BAŞKAN - O zaman önce sükûneti
sağlayın, yoklama işlemine devam edebileyim.
Lütfen, yerlerinize oturun... Lütfen, yerlerinize oturun,
sükûneti sağlayalım ve ona göre yoklama
yapalım. 

SAFFET ARIKAN BEDÜK (Ankara) - Devam edelim
Sayın Başkan, biz onu sağlarız. 

KEMALETTİN GÖKTAŞ (Trabzon) - Başkan,
sen niye böyle oldun?.. Sen böyle değildin yahu!..

BAŞKAN - Ee, yoklama yapıyoruz.

KÂTİP ÜYE ÜNAL YAŞAR
(Gaziantep) - Siz, burada olsanız farklı mı
davranacaksınız ki!..

BAŞKAN - Yerinize oturun lütfen... 

MİLLÎ SAVUNMA BAKANI TURHAN TAYAN (Bursa)
- Hâlâ duruyorsunuz Sayın Başkan, devam
edin... 

BAŞKAN - Sayın Bakan, değerli arkadaşlarım;
yoklamaya devam edeceğiz; yerlerinize oturun lütfen...

NECMİ HOŞVER (Bolu) - Devam et kardeşim;
ne bekliyorsun!..

BAŞKAN - Yoklamaya Aksaray İlinden devam
ediyoruz.

Mehmet Altınsoy?.. Yok.

(Yoklamaya devam edildi) 

(Kahramanmaraş Milletvekili Esat Bütün'e
kadar yoklama yapıldı)

BAŞKAN - Değerli arkadaşlarım,
çalışma süremiz tamamlanmıştır.


Alınan karar gereğince, Başbakan
Tansu Çiller hakkında, TURBAN konusunda verilmiş
bulunan (9/10) esas numaralı Meclis soruşturması
önergesini görüşmek ve polis tarafından
dinlenen telefonlar hakkındaki iddiaların araştırılması
konusundaki (10/108) esas numaralı Meclis araştırması
ile Hükümetin izlediği dışpolitika
konusundaki (8/6) esas numaralı genel görüşme
önergelerinin öngörüşmelerini yapmak
için, 28 Ocak 1997 Salı günü saat 13.30'da
toplanmak üzere, birleşimi kapatıyorum.

Kapanma Saati : 21.00


IX. - SORULAR VE CEVAPLAR


A)  YAZILI SORULAR VE CEVAPLARI

1. - İzmir Milletvekili Hakan Tartan'ın,
dinlendiği iddia edilen telefonlara ilişkin Başbakandan
 sorusu ve İçişleri Bakanı Meral Akşener'in
yazılı cevabı (7/1681) (1)

Türkiye Büyük Millet Meclisi
Başkanlığına

Aşağıda yazılı soruların,
Başbakan Necmettin Erbakan tarafından yazılı
olarak yanıtlanması için, İçtüzüğün
96 ncı maddesince gereğini arz ederim. 

  Hakan Tartan

  İzmir

1. DGM'den alınan gizli karar sonrasında
kaç kişinin telefonu dinlendi?

2. Telefonu dinlenen kişilerden kaçı
siyasî kimlikli?

3. 1990 yılından bugüne dek yıllar
itibarı ile kaç kişinin telefonu dinlendi?

4. Milletvekili lojmanları ile Meclis'teki
milletvekili odaları da dinlenme kapsamında mı?

5. Haberleşme özgürlüğü
kısıtlanan insanların yoğun bir şekilde
Avrupa İnsan Hakları Mahkemesine başvurması
halinde bundan Türkiye'nin göreceği zarar hesaplandı
mı?

6. Dünyada sadece belli ülkelerde ve kısa
periodlar için ve terör ile uyuşturucu kaçakçılığı
suçları ile ilgili kullanılan dinleme yönteminden
vazgeçilmesi düşünülüyor mu?






(1) Ek cevap : 7.1.1997 tarihli 42 nci Birleşim
tutatanağa ek cevap (7/1681)


 T.C.

 İçişleri Bakanlığı

 Emniyet Genel Müdürlüğü

 Sayı : B.05.0.EGM.0.12.01.01/025342 22.1.1997

Konu : Yazılı soru önergesi

Türkiye Büyük Millet Meclisi
Başkanlığına

İlgi : Devlet Bakanlığının
11.12.1996 gün ve B.02.0.0010/01370/7/1681-4361 sayılı
yazısı.

İzmir Milletvekili Hakan Tartan tarafından
TBMM Başkanlığına sunulan ve Sayın
Başbakanımıza yöneltilen Başbakanımızca
da kendileri adına tarafımdan cevaplandırılması
istenilen yazılı soru önergesinde Bakanlığımı
ilgilendiren hususlarla ilgili cevap aşağıya
çıkarılmıştır.

Güvenlik birimlerince yürütülen
teknik takip çalışmaları kişilerin
haberleşme özgürlüğünü kısıtlamaya
yönelik değil, Anayasamızın 22 nci maddesine
istinaden verilen mahkeme kararlarına dayanılarak
terör, uyuşturucu kaçakçılığı
ve organize suçlara münhasır olaylarda modern
teknolojinin nimetlerinden yararlanmaktan ibarettir.

Bakanlığımızca siyasî
kişi veya kişilerin telefonunun dinlenmesine yönelik
olarak hiç bir faaliyet yürütülmemiştir.

Telefon dinleme ve benzerî işlemler adlî
tahkikatın safhası olarak mahkeme iznine tabi olup
idarî bir konu olmadığından herhangi bir
istatistik tutulmamıştır.

Milletvekilleri lojmanlarıyla TBMM Başkanlığındaki
Milletvekilleri odalarının dinlenmesi gibi bir durum
kesinlikle sözkonusu değildir.

Güvenlik birimlerince yapılan dinleme
faaliyetleri mahkeme kararına dayanılarak terör,
uyuşturucu kaçakçılığı
ve organize suçlara münhasır olup belli kişi
veya kişiler için uygulanmaktadır. Bu yüzden
genel anlamda haberleşme özgörlüğünün
kısıtlanması söz konusu değildir.
Mahkemeler tarafından verilmekte olan dinleme kararına
istinaden belli olay ve kişilerle ilgili belli sürelerle
sınırlı bu tür faaliyetler batı
ülkelerinde de uygulanmaktadır.

Bilgilerinize arz ederim.

  Dr. Meral Akşener

  İçişleri Bakanı

TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












