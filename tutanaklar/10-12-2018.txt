



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 28’inci
Birleşim
 10
Aralık 2018 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna
Dair Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve
Kontrol Kanunu ile 6085 Sayılı Sayıştay Kanunu Uyarınca Hazırlanan 183 Adedi
Merkezi Yönetim Kapsamındaki Kamu İdarelerine, 2 Adedi Sosyal Güvenlik
Kurumlarına ve 10 Adedi Diğer Kamu İdarelerine Ait Olmak Üzere Toplam 195 Adet
Sayıştay Denetim Raporunun Sunulduğuna Dair Sayıştay Başkanlığı Tezkeresi
(3/40) ile Plan ve Bütçe Komisyonu Raporu (S.Sayısı: 11)

IV.- AÇIKLAMALAR
1.- İstanbul Milletvekili Erkan Baş’ın, Parlamentoda grubu olmayan
partiler ile bağımsız milletvekillerinin temsil ettikleri kitlenin görüşlerini
ifade edebilme koşullarının yaratılması gerektiğine ilişkin açıklaması
2.- Ankara Milletvekili Mehmet Naci Bostancı’nın, İzmir Milletvekili
Kemal Kılıçdaroğlu’nun 10 sıra sayılı 2019 Yılı Bütçe Kanun Teklifi ile 11 sıra
sayılı 2017 Yılı Kesin Hesap Kanunu Tasarısı’nın tümü üzerinde CHP Grubu adına
yaptığı konuşmasındaki bazı ifadelerine ilişkin açıklaması
3.- Manisa Milletvekili Özgür Özel’in, İzmir Milletvekili Kemal
Kılıçdaroğlu’nun konuşmasının hem Adalet ve Kalkınma Partisinin seçmenine hem
de milletvekillerine yönelik mesajlar içerdiğine ilişkin açıklaması
4.- İstanbul Milletvekili Yavuz Ağıralioğlu’nun, AK PARTİ grup başkan
vekillerinin konuşurken kendi siyasi vizyonlarının hilafına davrananları
terörize etmelerinden ikrah ettiklerine ilişkin açıklaması
5.- İstanbul Milletvekili Ravza Kavakcı Kan’ın, birçok ülkeyi ziyaret
ettiklerine ve sistemle alakalı bilgi alışverişinde bulunduklarına ilişkin
açıklaması
6.- Ankara Milletvekili Mustafa Destici’nin, Türkiye Büyük Millet Meclisi
çatısı altında hiç kimsenin Türk ordusunu işgalci olarak gösteremeyeceğine
ilişkin açıklaması
7.- Diyarbakır Milletvekili Mehmet Mehdi Eker’in, Kocaeli Milletvekili
Lütfü Türkkan’ın sataşma nedeniyle yaptığı konuşmasındaki bazı ifadelerine
ilişkin açıklaması
8.- İstanbul Milletvekili Mehmet Muş’un, İstanbul Milletvekili Yavuz
Ağıralioğlu’nun yaptığı açıklamasındaki bazı ifadelerine ilişkin açıklaması
9.- Çanakkale Milletvekili Bülent Turan’ın, Manisa Milletvekili Özgür
Özel’in sataşma nedeniyle yaptığı konuşmasındaki bazı ifadelerine ilişkin
açıklaması
10.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
11.- İstanbul Milletvekili Nazır Cihangir İslam’ın, bütçe görüşmelerinin
hayırlı olmasını dilediğine ve grubu olmayan siyasi partiler ile bağımsız
milletvekillerine söz hakkı verilebilmesi için tüm siyasi parti gruplarından
destek beklediklerine ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkanı Binali Yıldırım’ın, Meclis başkan
vekillerinin uygulamada birlik sağlanmasına yönelik 7 Nisan 2016 tarihli
kararına ilişkin açıklaması

VI.- SATAŞMALARA İLİŞKİN KONUŞMALAR
1.- Manisa Milletvekili Özgür Özel’in, Mersin Milletvekili Lütfi Elvan’ın
10 sıra sayılı 2019 Yılı Bütçe Kanun Teklifi ile 11 sıra sayılı 2017 Yılı Kesin
Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında Cumhuriyet Halk Partisi Genel Başkanına ve Cumhuriyet Halk
Partisine sataşması nedeniyle konuşması
2.- Mersin Milletvekili Lütfi Elvan’ın, Manisa Milletvekili Özgür
Özel’in sataşma nedeniyle yaptığı konuşmasında şahsına sataşması nedeniyle
konuşması
3.- Manisa Milletvekili Özgür Özel’in, İstanbul Milletvekili Mehmet
Muş’un 10 sıra sayılı 2019 Yılı Bütçe Kanun Teklifi ile 11 sıra sayılı 2017
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında Cumhuriyet Halk Partisi Genel Başkanına ve Cumhuriyet Halk
Partisine sataşması nedeniyle konuşması
4.- Mersin Milletvekili Fatma Kurtulan’ın, İstanbul Milletvekili Mehmet
Muş’un 10 sıra sayılı 2019 Yılı Bütçe Kanun Teklifi ile 11 sıra sayılı 2017
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında Halkların Demokratik Partisine sataşması nedeniyle konuşması
5.- Kocaeli Milletvekili Lütfü Türkkan’ın, İstanbul Milletvekili Mehmet
Muş’un 10 sıra sayılı 2019 Yılı Bütçe Kanun Teklifi ile 11 sıra sayılı 2017
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında İYİ PARTİ’ye sataşması nedeniyle konuşması
6.- İstanbul Milletvekili Mehmet Muş’un, Manisa Milletvekili Özgür
Özel’in sataşma nedeniyle yaptığı konuşmasında Adalet ve Kalkınma Partisi ile
şahsına sataşması nedeniyle konuşması
7.- Kars Milletvekili Ayhan Bilgen’in, Kocaeli Milletvekili Lütfü
Türkkan’ın sataşma nedeniyle yaptığı konuşmasında HDP Grubuna sataşması
nedeniyle konuşması
8.- Manisa Milletvekili Özgür Özel’in, İstanbul Milletvekili Mehmet
Muş’un sataşma nedeniyle yaptığı konuşmasında Cumhuriyet Halk Partisi Genel
Başkanına ve CHP Grubuna sataşması nedeniyle konuşması
9.- Ankara Milletvekili Mehmet Naci Bostancı’nın, Siirt Milletvekili
Meral Danış Beştaş’ın 10 sıra sayılı 2019 Yılı Bütçe Kanun Teklifi ile 11 sıra
sayılı 2017 Yılı Kesin Hesap Kanunu Tasarısı’nın tümü üzerinde aleyhte yaptığı
konuşmasında Adalet ve Kalkınma Partisine sataşması nedeniyle konuşması
10.- Siirt Milletvekili Meral Danış Beştaş’ın, Ankara Milletvekili
Mehmet Naci Bostancı’nın sataşma nedeniye yaptığı konuşmasında şahsına
sataşması nedeniyle konuşması

VII.- DİSİPLİN CEZASI İŞLEMLERİ
1.- Denizli Milletvekili Yasin Öztürk’e, İstanbul Milletvekili Mehmet
Muş’a sarf ettiği bazı sözler nedeniyle iki birleşim için Meclisten geçici
çıkarma cezası verilmesi

VIII.- ÖNERİLER
A) Danışma Kurulu Önerileri
1.- Danışma Kurulunun, 2019 Yılı Merkezi Yönetim Bütçe Kanunu Teklifi
ile 2017 Yılı Merkezi Yönetim Kesin Hesap Kanunu Tasarısı’nın yapılacak
görüşmelerinde, konuşma sürelerinin yeniden belirlenmesine ilişkin önerisi

IX.- YAZILI SORULAR VE CEVAPLARI
1.-  Denizli Milletvekili Yasin Öztürk ‘ün, 100 Günlük İcraat Programı
kapsamında Bakanlığın faaliyet alanında yapılacak olan çalışmaların tamamlanma
durumuna ilişkin sorusu ve Enerji ve Tabii Kaynaklar Bakanı Fatih Dönmez ‘in cevabı
(7/5532)
2.-  Artvin Milletvekili Uğur Bayraktutan ‘ın, BOTAŞ ‘ın yüklenici
firmalara ödemelerini yapmadığı iddiasına ilişkin sorusu ve Enerji ve Tabii
Kaynaklar Bakanı Fatih Dönmez ‘in cevabı (7/5533)
3.-  Manisa Milletvekili Ahmet Vehbi Bakırlıoğlu ‘nun, Manisa ‘nın
çeşitli ilçelerine doğal gaz verilmesine ilişkin sorusu ve Enerji ve Tabii
Kaynaklar Bakanı Fatih Dönmez ‘in cevabı (7/5534)
10 Aralık 2018 Pazartesi
BİRİNCİ OTURUM
Açılma Saati: 13.03
BAŞKAN: Binali YILDIRIM
KÂTİP ÜYELER: İshak GAZEL (Kütahya), Fatma KAPLAN HÜRRİYET (Kocaeli)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşimini
açıyorum.
Toplantı
yeter sayısı vardır.
2019
Yılı Merkezi Yönetim Bütçe Kanun Teklifi ile 2017 Yılı Merkezi Yönetim Kesin
Hesap Kanunu Tasarısı’nın görüşmelerine başlıyoruz. 
III.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10) (x)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna
Dair Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve
Kontrol Kanunu ile 6085 Sayılı Sayıştay Kanunu Uyarınca Hazırlanan 183 Adedi
Merkezi Yönetim Kapsamındaki Kamu İdarelerine, 2 Adedi Sosyal Güvenlik
Kurumlarına ve 10 Adedi Diğer Kamu İdarelerine Ait Olmak Üzere Toplam 195 Adet
Sayıştay Denetim Raporunun Sunulduğuna Dair Sayıştay Başkanlığı Tezkeresi
(3/40) ile Plan ve Bütçe Komisyonu Raporu (S.Sayısı: 11) (x)
BAŞKAN
– Komisyon? Yerinde. 
Sayın
milletvekilleri, Komisyon Raporları 10 ve 11 sıra sayılarıyla bastırılıp
dağıtılmıştır. 
Şimdi
görüşmelere geçiyoruz. 
ERKAN
BAŞ (İstanbul) – Sayın Başkanım bir söz talebim var.
BAŞKAN
– Buyurun. 
ERKAN
BAŞ (İstanbul) – İç Tüzük’ün 59’uncu maddesine göre gündem dışı söz talep
ediyorum.
BAŞKAN
– Değerli arkadaşlar, bugün bütçe görüşmeleri özel gündemiyle toplantımızı
başlatmış bulunuyoruz, dolayısıyla gündem dışı söz talebini uygun bulmadım.
Toplantımıza
devam ediyoruz. 
ERKAN
BAŞ (İstanbul) – Sayın Başkan, takdiriniz, sizin yetkiniz dâhilinde söz
vermeyebilirsiniz fakat bu durumda benim hakkım da…
BÜLENT
TURAN (Çanakkale) – Devam edelim Sayın Başkan. 
ERKAN
BAŞ (İstanbul) - 63’üncü maddeye göre usul üzerinde tartışma açmak istiyorum. 
BAŞKAN
– Evet, gündeme geçiyoruz.
ERKAN
BAŞ (İstanbul) – Sayın Başkan, usul hakkında bir tartışma açmak istiyorum. 
BAŞKAN
– Şimdi, yürütme adına bütçe sunuş konuşmasını yapmak üzere…
ERKAN
BAŞ (İstanbul) – Sayın Başkan, usul üzerinde söz talebimiz var, usul tartışması
açmak durumundasınız. 
BAŞKAN
- …Hazine ve Maliye Bakanı Sayın Berat Albayrak’a söz veriyorum.
ERKAN
BAŞ (İstanbul) – Sayın Başkan, usul tartışması açmak zorundasınız. 
BAŞKAN
- Buyurun Sayın Bakan. (AK PARTİ sıralarından alkışlar)
HAZİNE
VE MALİYE BAKANI BERAT ALBAYRAK – Sayın Başkan, çok değerli milletvekilleri;
yüce heyetinizi ve ekran başında bizleri dinleyen yüce milletimizi saygıyla
selamlıyorum.
2019
Yılı Merkezi Yönetim Bütçe Kanunu Teklifi ile 2017 Yılı Kesin Hesap Kanunu Tasarısı’nın
Plan ve Bütçe Komisyonundaki görüşmeleri, malumunuz, yoğun bir çalışma temposu
sonunda tamamlandı. 
Öncelikle,
yaptıkları tüm bu çalışmalar için Plan ve Bütçe Komisyonunun çok değerli Başkan
ve üyelerine, bu sürece önemli katkıda bulunan bakan arkadaşlarıma ve kamu
idarelerinin temsilcilerine teşekkür ediyorum. 
Bugünkü
konuşmam makroekonomik gelişmeler, 2017 yılı merkezî yönetim kesin hesabı, 2018
yılı merkezî yönetim bütçe gerçekleşmeleri, 2019 yılı merkezî yönetim bütçesi,
kamu finansmanı, gelir politikaları ve uygulamaları bölümlerinden oluşacaktır.
Sayın
Başkan ve değerli vekiller; ilk olarak, makroekonomik gelişmelere ilişkin
değerlendirmelerimi sizlerle paylaşmak istiyorum.
2017
yılında küresel ekonomi, üretim, yatırım ve uluslararası ticarette güçlü bir
performans gerçekleştirmişti. Ekonomik aktivite 2018 yılına da güçlü bir
başlangıç yapmış ancak kısa vadeli risklerin belirginleşmesi ve yılın
ortalarından itibaren göreceli bir ivme kaybı yaşamıştır. Bu ivme kaybı özellikle
gelişmekte olan ülkelerde farklılaşan büyüme performanslarından
kaynaklanmıştır. Amerika Birleşik Devletleri ve Japonya ekonomileri olumlu bir
görünüm sergilerken İtalya'daki bütçe açığı ve kamu borç stokuna dair
endişeler, Brexit kaynaklı belirsizlikler ve Amerika Birleşik Devletleri
kaynaklı gümrük tarifeleri uygulamaları ile avro bölgesindeki ekonomik
büyümenin yavaşlayabileceğine dair endişeler bu noktada etkin hususlar
olmuştur. Jeopolitik riskler ve sıkılaşan finansal koşullar da değerlendirildiğinde
IMF, OECD ve Dünya Bankası gibi uluslararası kuruluşlar 2019 yılı küresel
büyüme tahminlerini aşağı yönlü revize etmişlerdir.
Artan
korumacılık söylemlerinin etkisiyle uluslararası ticaret hız kaybetmektedir.
2017 yılında yüzde 5,2 büyüyen küresel ticaret hacminin 2018 yılında yüzde 4,2;
2019 yılında ise yüzde 4 oranında genişlemesi beklenmektedir. Gelişmiş
ülkelerde artan istihdam, ABD'deki vergi indirimleri ve hâlen destekleyici olan
finansal koşullar ekonomik aktiviteyi olumlu etkilemektedir. Gelişmiş
ekonomilerin 2018 yılında yüzde 2,4; 2019 yılında ise yüzde 2,1 büyümesi
beklenmektedir.
ABD
ekonomisi, büyüme performansıyla gelişmiş ülkeler arasında pozitif
ayrışmaktadır. ABD ekonomisinin 2018 yılında yüzde 2,9; 2019 yılında ise yüzde
2,5 oranında büyümesi tahmin edilmektedir. Avro bölgesinde ise 2017 yılında
yüzde 2,4 bir oranla son on yılın en yüksek seviyesine ulaşan ekonomik
büyümenin 2018 yılında yüzde 2, 2019 yılında yüzde 1,9 büyümesi beklenmektedir.
Küresel
ticaretteki sınırlamalar ve faizlerdeki yükselişe bağlı olarak sıkılaşan
finansal koşulların gelişmekte olan ülkeleri olumsuz yönde etkilemesi
beklenmektedir. Bu nedenle, 2018 yılında gelişmekte olan ülkelerin büyüme
performansı finansal kırılganlıklarına bağlı olarak ayrışmalar göstermektedir.
Son dönemde düşen petrol fiyatları da özellikle petrol ihracatçılarını olumsuz
yönde etkileyecektir. 
2017
yılında yüzde 4,7 büyüyen gelişmekte olan ülkelerin aşağı yönlü riskleri
dengeleyen güçlü iç ve dış talebin etkisiyle 2018 ve 2019 yıllarında da aynı
oranda büyümesi beklenmektedir. Çin’in iç talepteki zayıflama, ABD’yle yaşadığı
ticari gerilim ve ekonomideki yapısal dönüşüm sürecine bağlı olarak daha ılımlı
bir büyüme performansı sergilemesi beklenmektedir. Çin ekonomisinin 2018
yılında yüzde 6,6; 2019 yılında ise yüzde 6,2 büyümesi beklenmektedir. 
2016
yılından bu yana petrol fiyatları artan talep, jeopolitik riskler, üretim
kısıtlamaları ve bazı petrol ihracatçısı ülkelere yönelik yaptırımlar nedeniyle
yıl içerisinde 85 dolar/varil (Brent) seviyesine kadar yükselmiştir. Son
dönemde ise küresel petrol talebindeki yavaşlama ve ABD’nin İran’ın petrol
ihracatına ilişkin yaptırımlar konusunda içinde Türkiye’nin de olduğu 8 ülkeye
geçici muafiyetler vermesi Brent petrolün 60 dolar seviyesine gerilemesinde
etkili olmuştur. 
2018
yılının ilk çeyreğinden sonra artan küresel ticari gerilim, Amerika Merkez
Bankası FED’in sıkılaştırıcı para politikası ve doların güçlenmesiyle
gelişmekte olan ülkelere yönelik sermaye akımları ivme kaybetmiştir. Önümüzdeki
dönemde gelişmiş ülkelerde ekonomik büyümenin hız kesmesi, ticari gerilimin
azalması ve Avrupa Merkez Bankası ile Japonya Merkez Bankasının parasal
normalleşmeyi zamana yayması beklenmektedir. Bu çerçevede, önümüzdeki dönemde
gelişmekte olan ülkelere yönelik sermaye akımlarının devam edeceği ancak son
yılların altında gerçekleşeceği öngörülmektedir. 
Önümüzdeki
döneme ilişkin olarak ticari gerilim, finansal oynaklıklardaki artış ve
yükselen borçlanma maliyetleri, küresel ekonomik görünüm üzerinde baskı oluşturacak
risk unsurlarıdır. Finansal piyasalarda artan risk algısıyla elverişli finansal
koşullar kademeli olarak sıkılaşmaya devam edecektir. Orta vadede de küresel
ekonomi açısından aşağı yönlü risk faktörleri ağırlığını korumaktadır.
Sayın
Başkan, değerli vekilleri; son birkaç yılda yaşadığımız iç ve dış şoklar
makroekonomik istikrarımızı olumsuz etkilemiştir. Bu şokları bertaraf etmek
amacıyla ekonomiyi canlandırmaya yönelik uygulamaya koyduğumuz mali tedbirler,
destekleyici makro ihtiyati politikalar, KGF aracılığıyla sağlanan krediler ve
olumlu dış konjonktürün etkisiyle 2017 yılında yüzde 7,4'lük güçlü bir büyüme
performansı elde ettik. Bu büyüme performansıyla Türkiye G20 ülkeleri arasında
en hızlı büyüyen ülke olmuştur.
2018
yılının ilk yarısında da Türkiye ekonomisi yüzde 6,2 büyüyerek küresel ve yerel
ölçekteki birçok belirsizliğe rağmen güçlü seyrini sürdürmüştür. Yılın ilk
yarısında büyüme tarafındaki pozitif görünümün devam etmesinde tüketim ve
yatırım kanalından gelen güçlü katkılar belirleyici olmuştur.
2018
yılının ikinci çeyreğinden itibaren gelişmekte olan ülkelere yönelik risk
algısının bozulması ve FED'in faiz artışlarıyla uluslararası sermaye akımları
yavaşlamıştır. Bu süreçte dış finansman ihtiyacımızın yanında Türkiye
ekonomisine ve Türk lirasına yönelik spekülatif saldırılar neticesinde ülke
risk primimiz yükselmiş ve Türk lirası değer kaybetmiştir.
Finansal
piyasalarda gözlenen bu dalgalanmaları azaltmak, likidite sıkışıklığını
gidermek, finansal istikrarı desteklemek ve piyasaların etkin işleyişini
sağlamak amaçlarıyla Türk lirası ve döviz likiditesine yönelik gerekli
tedbirler alınmıştır. Bu kapsamda, bankaların “swap” işlemlerine yüzde 25 öz
kaynak sınırı getirilmesi, mevduat hesaplarında stopaj oranlarının ayarlanması,
ihracat bedellerinin yurt içine getirilmesi ve döviz olarak yapılan
sözleşmelerin TL cinsinden hazırlanması gibi birçok önemli adımlar atılmıştır.
Bu tedbirlerin finansal piyasalar üzerindeki etkileri olumlu şekilde görülmeye
başlanmıştır.
Yılın
üçüncü çeyreğinde kur ve faizde yaşanan dalgalanmalarla birlikte dış finansman
imkânlarının azalması neticesinde iç talep ivme kaybetmiştir. Ancak aldığımız
tedbirler ve uyguladığımız dengelenme politikalarıyla ekonomideki
olumsuzlukları en aza indirdik. İç talepteki daralmayı mal ihracatı ve
turizmdeki güçlü performansla dengeledik. Yeni Ekonomi Programı’mıza göre sıkı
para ve maliye politikaları uygulanarak ekonomideki dengelenme süreci etkin bir
şekilde yönetilecek, enflasyon, cari işlemler ve dış finansman ihtiyacı
kaynaklı risklerimizi minimize eden, sürdürülebilir bir büyüme patikası
izlenecektir. Bu doğrultuda büyümenin 2018 yılında yüzde 3,8; 2019 yılında ise
yüzde 2,3 olarak gerçekleşmesini öngörüyoruz.
Ekonomimizdeki
güçlü büyümenin yanı sıra, destekleyici iş gücü politikalarının etkisiyle
istihdamda oldukça iyi bir performans elde ettik. 2018 yılı Ocak-Ağustos
döneminde ortalama yıllık istihdam artışı 836 bin kişi olarak gerçekleşmiştir.
Böylelikle 2018 yılı Ağustos dönemi itibarıyla istihdam edilenlerin sayısı 29
milyona ulaşmıştır.
Bu
dönemde iş gücü piyasasına yönelik uyguladığımız teşvik ve politikalar istihdam
artışlarına katkı sağlamaya devam etmiştir. Ancak buna karşılık iş gücünün de
artmasıyla işsizlik oranlarında bir miktar yükseliş gözlenmiştir. 2018 yılı
Ağustos dönemi itibarıyla manşet işsizlik oranı yüzde 11,1 olarak
gerçekleşmiştir. 2018 yılı genelinde iş gücü arzının artmaya devam etmesi,
ekonomik dengelenmenin belirginleşmesi ve yavaşlayan iç talep nedeniyle
işsizlik oranının bir miktar artarak yüzde 11,3 olarak gerçekleşmesini
öngörüyoruz. Önümüzdeki dönemde ekonomik aktivitedeki yavaşlamaya rağmen, iş
gücünün niteliklerinde ve iş olanaklarında sağlanacak iyileşmeler ve
uyguladığımız politikalar iş gücü piyasasını ve ekonomiyi desteklemeye devam
edecektir.
2016
yılından bu yana enflasyona dair gelişmelerde temel olarak döviz kurundaki
artış başta olmak üzere, enerji ve ithalat fiyatları, işlenmemiş gıda fiyatları
ile güçlü talep artışı belirleyici olmuştur. Özellikle 2018 yılının ikinci
çeyreğinde tüketici ve üretici enflasyonu hızlı bir artış kaydetmiştir. Son
enflasyon rakamları ise yüksek enflasyona karşı atılan adımların ve Enflasyonla
Topyekûn Mücadele Programı'nın başarısını ortaya koymuştur. Yeni Ekonomi
Programı sonrasındaki dengelenme süreci kur ve faizlerden sonra enflasyon
göstergelerinde de etkisini göstermeye başlamıştır. Kasım ayı itibarıyla
tüketici enflasyonu bir önceki aya göre yıllık bazda 3,62 puan gerileyerek
yüzde 21,62 olarak gerçekleşmiştir. Bu süreci, para ve maliye
politikalarımızdaki güçlü duruşla desteklemeye devam edeceğiz. Kasım ayından
sonra aralık ayında da devam edecek KDV ve ÖTV indirimlerinin ve enerji
fiyatlarında zam yapılmayacak olmasının etkisiyle enflasyonla mücadelede güçlü
bir performansı yakalayacağımıza inanıyoruz. Buna ilave olarak, kurun daha
istikrarlı patikaya oturması ve petrol fiyatlarındaki düşüş dezenflasyon
sürecini destekleyecektir. Böylece, YEP’teki 2018 yılı hedefimizi
yakalayacağımızı öngörüyoruz.
Ekonomideki
dengelenme süreci dış talep yönünden beklentilerimizden çok daha olumlu yönde
seyretmektedir. 2017 yılında 157 milyar dolara yükselen yıllık ihracatımız, dış
ticarette artan korumacılık ve jeopolitik risklere rağmen, 2018 yılında bu
artışı sürdürerek kasım ayında yıllık bazda 168,1 milyar dolarla bugüne kadarki
en yüksek değerine ulaşmıştır ve inşallah, yıl sonu itibarıyla 170 milyar
dolarlık hedefi de yakalayacaktır. 2018 yılının ilk on ayı itibarıyla en büyük
ihracat pazarımız olan Avrupa Birliği ekonomisine yönelik ihracatımız yüzde
15,5 artarak toplam ihracatımızın yüzde 50,3’ünü oluşturmaktadır.
Turizmde
yaşanan toparlanma, cari açığın düşmesinde etkili olmuştur. Artan turist
sayısına bağlı olarak turizm gelirlerimizde de önemli artışlar yaşanmıştır.
Ülkemizi ziyaret eden yabancı sayısı 2018 yılı Ekim ayında yıllık bazda 38,9
milyon kişiyle rekor seviyelere ulaşmıştır. Turizm gelirlerimiz de eylül ayında
yıllık bazda bakıldığında 24,9 milyar dolara ulaşmıştır. Bölgesinde bir cazibe
merkezi hâline gelen ülkemizin önümüzdeki dönemde bu rakamları çok daha yukarılara
taşıyacağına inanıyoruz. 
2018
yılının Mayıs ayından itibaren cari dengede çok ciddi bir iyileşme yaşandığını
görüyoruz. Ağustos ve eylül aylarında verilen cari fazlalardan sonra ekim ve
kasım aylarında da cari fazla vereceğimizi çok yakında hep birlikte göreceğiz.
Çekirdek cari denge olarak nitelendirilen altın ve enerji hariç denge de 2018
yılı Haziran ayı itibarıyla bugüne kadar bu eğilimde fazla vermeye devam etmiş,
eylül ayında bu rakam 5,1 milyar dolar seviyesine yükselmiştir. 2018 yıl sonunda
cari açığın Yeni Ekonomik Program’la öngördüğümüz 36 milyar doların da altına
inmesini bekliyoruz.
Sayın
Başkan, değerli milletvekilleri; son dönemde finansal piyasalarda yaşanan
dalgalanmalara karşın bankacılık sektörü sağlıklı ve güçlü yapısını korumuş,
finansal istikrarı ve reel ekonomiyi desteklemeye devam etmiştir. Ayrıca, Yeni
Ekonomi Programı’nda belirlediğimiz çerçevede bankaların mali yapıları ve aktif
kaliteleri yakından izlenmekte ve sektörün mali yapısını güçlendirecek kapsamlı
bir politika seti uygulanmaktadır. Bankacılık sektörünün aktif kalitesinin en
önemli göstergelerinden biri olan ve sektörün kredi riskini gösteren kredilerin
takibe dönüşüm oranı 2018 Ekim ayı itibarıyla yüzde 3,5'tir. Sermaye yeterlilik
oranı ise aynı dönemde yüzde 18,2 olarak gerçekleşmiştir. Bu oran, hedef oran
olan yüzde 12'nin oldukça üzerinde, yasal sınır olan yüzde 8'in 2 katından daha
fazladır. 
Küresel
ekonomideki riskler ve yavaşlayan büyüme ortamı göz önüne alındığında, Türkiye
ekonomisinin sermaye akımlarındaki hızlı değişimlere ve jeopolitik risklere
karşı zayıf kalmasının önüne geçilmesi, bütün bu çerçeve, güçlü duruş çok büyük
bir önem arz etmektedir. Bu çerçevede, içinde bulunduğumuz ekonomik dengelenme
sürecinde yüksek borçlanma maliyetlerini azaltacak, yatırımcı ve tüketici
güvenini artıracak ve döviz kuru istikrarını sağlayacak adımları attık ve
atmaya devam ediyoruz. Bu süreçte uygulayacağımız maliye politikaları, bütçe
disiplini ve kamu tasarruflarının artırılması makroekonomik temellerin
güçlendirilmesi açısından büyük önem arz etmektedir. 
Türkiye,
2002 yılından bu yana uyguladığı mali disiplin ve ihtiyatlı makroekonomik
politikalarla kamu maliyesinde küresel ölçekte örnek gösterilen bir ülke hâline
gelmiştir. Kamu maliyesinde 2002 yılından bu yana yaptığımız reformlar
sayesinde bütçe açıklarını ve borç stoklarını çok düşük seviyelere indirdik.
Küresel krizin yaşandığı 2009 yılı hariç, son on dört yıldır genel devlet
açığının gayrisafi yurt içi hasılaya oranı Maastricht Kriteri olan yüzde 3'ün
altında gerçekleşmiştir. Benzer şekilde kamu borç yükümüz de tarihin en düşük
seviyelerindedir. 2002 yılında yüzde 72,1 olan kamu borç stokunun millî gelire
oranı 2017 yılında yüzde 28,3 olmuştur. 
2018
yılında kamu maliyesini, bir yandan mali alanı ve enflasyonla mücadeleyi
desteklerken diğer yandan yapısal, konjonktürel ve sosyal ihtiyaçları
karşılayacak şekilde yürüttük. Bu dönemde kamu gelirlerini artıran önemli
düzenlemeler yürürlüğe konulmuş, kamu giderlerinde tasarruf sağlayan kararlar
alınmış, yapılan vergi düzenlemeleriyle enflasyonla mücadeleye katkı
sağlanmıştır. Öte yandan, yatırım, üretim, istihdam ve ihracatı destekleyen
nakdi ve vergisel teşvikler sağlanmış, gelir dağılımını ve sosyal adaleti
pekiştiren düzenlemeler hayata geçirilmiştir. Ekonomik ve sosyal teşvikler mali
dengeler üzerinde bir miktar maliyet yaratmıştır.
Yeni
Ekonomi Programı’nda mali disiplini ekonomi politikasının temel çıpası olarak belirledik.
Başta tasarruflar olmak üzere, uygulamaya konulacak yapısal tedbirlerle merkezî
yönetim bütçe açığının gayrisafi yurt içi hasılaya oranını program dönemi
boyunca yüzde 2'nin altında tutacağız. Bu çerçevede, 2017 yılında yüzde 1,5
olarak gerçekleşen merkezî yönetim bütçe açığının gayrisafi yurt içi hasılaya
oranının 2018 yılında yüzde 1,9; 2019 yılında ise yüzde 1,8 olacağını
öngörüyoruz. Buna bağlı olarak 2017 yılında yüzde 1,8 olan genel devlet
açığının gayrisafi yurt içi hasılaya oranının 2018 yılında yüzde 2,4; 2019
yılında ise yüzde 1,6 olmasını hedefledik. Bu oranlar yüzde 3 olan Maastricht
Kriterlerinin oldukça altındadır, gelişmiş ve gelişmekte olan ülkelerin bütçe
açıklarına kıyasla da oldukça düşük düzeydedir. Benzer şekilde, kamu borç yükü
de küresel ölçekte görece düşük bir seviyededir. Son dokuz yılda kamu borç
stokunun gayrisafi yurt içi hasılaya oranı OECD ülkelerinde ortalama yüzde
108’ken, avro bölgesinde yüzde 88,2’yken gelişmekte olan ülkelerde ortalama
yüzde 42,3 gerçekleşmiştir. Buna göre, Türkiye'de kamu borç yükü gelişmiş ülke
ortalamalarının yaklaşık dörtte 1’i kadarken gelişmekte olan ülkelerin
ortalamasından da yaklaşık 11 puan daha düşüktür.
2017
yılı merkezî yönetim kesin hesabı:
Sayın
Başkan, değerli milletvekilleri; konuşmamın bu bölümünde, 2017 Yılı Kesin Hesap
Kanun Tasarısı’na ilişkin bazı büyüklükleri sizinle paylaşmak istiyorum.
2017
yılında, bütçe giderleri 678,3 milyar TL, gayrisafi yurt içi hasılaya oranı da
yüzde 21,8; bütçe gelirleri 630,5 milyar TL, gayrisafi yurt içi hasılaya oranı
yüzde 20,3; bütçe açığı 47,8 milyar TL, yine aynı şekilde gayrisafi yurt içi hasılaya
oranı yüzde 1,5; faiz dışı fazla 8,9 milyar TL, gayrisafi yurt içi hasılaya
oranı yüzde 0,3 olarak gerçekleşmiştir.
2017
yılı bütçe giderleri, bütçe başlangıç tahminine göre yüzde 5,1 oranında, yıl
sonu gerçekleşme tahminine göre yüzde 0,7 oranında artmıştır. Buna karşın bütçe
gelirlerimiz bütçe başlangıç tahminine göre yüzde 5,4 oranında, yıl sonu
gerçekleşme tahminine göre yüzde 3 oranında artış göstermiştir.
2017
yılında 47,8 milyar TL olarak gerçekleşen bütçe açığı başlangıçta öngörülen
açığın 928 milyon TL üzerinde ancak yıl sonu gerçekleşme tahmininin ise 13,9
milyar TL altında gerçekleşmiştir.
2018
yılı merkezî yönetim bütçe gerçekleşmelerine baktığımızda, bu bütçe
gerçekleşmelerine ilişkin yıl sonu beklentimiz şu şekildedir: 2018 yılında merkezî
yönetim bütçe giderlerinin 821,8 milyar TL, bütçe gelirlerinin 749,6 milyar TL,
bütçe açığının 72,1 milyar TL, faiz dışı dengenin ise 4,3 milyar TL olarak
gerçekleşeceğini tahmin ediyoruz. 
2018
yıl sonu bütçe açığının 72,1 milyar TL’yle bütçe başlangıç hedefinin 6,2 milyar
TL üzerinde gerçekleşeceğini tahmin ediyoruz. Bu açığın millî gelire oranının
ise yüzde 1,9 olacağını öngörüyoruz.
Bütçe
giderlerinin detaylarına bakacak olursak; 2018 yılında personel giderlerinin
200,3 milyar TL, sosyal güvenlik kurumlarına devlet primi giderlerinin 34,4
milyar TL, mal ve hizmet alım giderlerinin 69,3 milyar TL, cari transferlerin
323,1 milyar TL, sermaye giderlerinin 78,7 milyar TL, sermaye transferlerinin
17,3 milyar TL, borç verme giderlerinin 22,2 milyar TL, faiz giderlerinin 76,4
milyar TL olarak gerçekleşmesini bekliyoruz.
2019
yılı merkezî yönetim bütçesine baktığımızda, merkezî yönetim bütçe kanun
teklifi hakkında konuşmamın önceki bölümlerinde de sizlerle paylaştığım Yeni
Ekonomi Programı kapsamında açıklanan ekonomik, mali ve sosyal hedeflerle
uyumlu olacak şekilde bir bütçe hazırladık. 
2019
yılı bütçemize baktığımızda bütçe giderleri 961 milyar TL, faiz hariç giderler
843,7 milyar TL, bütçe gelirleri 880,4 milyar TL, vergi gelirleri 756,5 milyar
TL, bütçe açığı 80,6 milyar TL, faiz dışı fazla 36,7 milyar TL olarak
öngörülmüştür. 
2019
yılı bütçe ödenekleri 2018 yılına göre yüzde 26 oranında artmaktadır. Bu artış
yaklaşık 198 milyar TL’ye tekabül etmektedir. Diğer kalemlerdeki artış ve
azalışlar bir kenara bırakıldığında sadece 4 kalemdeki artış, bu artışın tamamı
diyebileceğimiz 197 milyar TL’ye tekabül etmektedir. 
Bu
kalemlerden birincisi, toplam bütçe harcamaları içerisindeki payı yüzde 30,6
olan personel giderleridir. Personel ücretlerine 2019 yılı içerisinde
yansıtılacak olan enflasyon farkı ödemeleri ile 2018 yılında kadroya geçen
taşeron işçilerin ücret ödemeleri nedeniyle personel giderleri geçen yıla göre
yüzde 35,6 oranında artarak 216 milyar 570 milyon TL’den 293 milyar 678 milyon
TL’ye yükselmiştir. 
İkinci
kalem, toplam bütçe giderleri içerisindeki payı yüzde 19,3 olan Sosyal Güvenlik
Kurumuna yapılan transferlerdir. 2019 yılı içerisinde emekli ve yaşlılık
aylıklarına yapılacak enflasyon farkı dâhil zamlar ile emeklilere verilecek
bayram ikramiyeleri nedeniyle Sosyal Güvenlik Kurumuna yapılan transferler
yüzde 36,5 oranında artarak 135 milyar 684 milyon TL’den 185 milyar 160 milyon
TL’ye yükselmiştir. 
Üçüncüsü,
toplam bütçe giderleri içerisindeki payı yüzde 11,9 olan, gelirden ayrılan
paylardır. Gelirlerdeki artış nedeniyle gelirden ayrılan paylar 2018 yılı
ödeneklerine göre yüzde 27,2 oranında artarak 89 milyar 860 milyon TL’den 114
milyar 344 milyon TL’ye yükselmiştir. 
Dördüncüsü,
toplam bütçe giderleri içerisindeki payı yüzde 12,2 olan faiz giderleridir.
Faiz oranında ve döviz kurundaki yükselişe bağlı olarak borçlanma
maliyetlerindeki ve dış borç faiz ödemelerindeki artış nedeniyle faiz giderleri
2018 yılına göre yüzde 63,6 oranında artarak 71,7 milyar TL’den 117,3 milyar
TL’ye yükselmiştir. 
2019
yılı bütçe giderlerinin ekonomik sınıflandırmaya göre dağılımı ise şöyledir:
Personel giderleri 247,3 milyar TL, sosyal güvenlik kurumlarına devlet primi
giderleri 43,4 milyar TL, mal ve hizmet alım giderleri 67,6 milyar TL, sermaye
giderleri 54,4 milyar TL, sermaye transferleri 10 milyar TL, borç verme
giderleri 21,7 milyar TL, yedek ödenekler 7,9 milyar TL, faiz giderleri 117,3
milyar TL’dir. 
Merkezî
yönetim bütçe gelirleri yüzde 17,4 artışla 880,4 milyar TL; vergi gelirleri
yüzde 20 oranında artarak 756,5 milyar TL, vergi dışı gelirlerin ise yüzde 4
oranında artarak 123,9 milyar TL’ye ulaşacağını öngörüyoruz. 
2019
yılı vergi gelirlerinin alt kalemlerine baktığımızda, gelir vergisi 171,9
milyar TL, kurumlar vergisi 74,2 milyar TL, dâhilde alınan KDV 70,7 milyar TL,
özel tüketim vergisi 162,6 milyar TL, ithalde alınan KDV 165,8 milyar TL, damga
vergisi 20,8 milyar TL, harçlar 27,7 milyar TL, banka ve sigorta muameleleri
vergisi 19 milyar TL, motorlu taşıtlar vergisi 16 milyar TL, diğer vergiler
27,8 milyar TL olarak tahmin edilmiştir. 
Sayın
Başkan, değerli vekiller; 2019 yılı bütçesinin temel özelliklerine
baktığımızda, Yeni Ekonomi Programı’nda ortaya konulan dengelenme sürecinin en
temel destekleyicisi olacaktır bu bütçe. Maliye politikası, para politikasıyla
eş güdümlü olarak, enflasyon başta olmak üzere, cari açık ve büyümeye ilişkin
hedeflerle uyumlu olarak yönetilecektir.
Yeni
Ekonomi Programı’nda ortaya koyduğumuz hedefler doğrultusunda hazırladığımız
2019 yılı bütçesinin en önemli özelliklerinden biri tasarruf bütçesi olmasıdır.
Özellikle altyapı yatırımlarımız doygunluk noktasına ulaştığı için öncelikli
tasarruf alanımız burası oldu. Bir yandan tasarruflar sayesinde kamu
kaynaklarının verimsiz alanlara yönelmesinin önüne geçilirken, diğer yandan
memurumuzun, işçimizin, emeklimizin haklarını koruduk.
Daha
önceki yıllarda olduğu gibi, 2019 yılı bütçesinde de kadınlara, çocuklara,
gençlere, yaşlılara ve engellilere sağladığımız imkânları artırarak devam
ettirdik.
Diğer
taraftan, ihracata, teknoloji üretimine ve turizme yönelik ayrılan kaynaklarda
temel olarak kesinti uygulanmamıştır. Yeni Ekonomi Programı’nda da ilan
ettiğimiz gibi, 2019 yılı bütçesinden başlayarak üç yıllık dönemde
kaynaklarımızı öncelikli olarak ihracatı artıracak, teknolojik ürün üretimi
sağlayacak ve cari açığı azaltacak yatırımlara kanalize edeceğiz. Bu kapsamda,
daha önce ilan ettiğimiz bütçe disiplini ve sıkı maliye politikası yaklaşımımız
2019 yılında da tavizsiz şekilde uygulanmaya devam edilecektir.
Gelir
tarafında tek seferlik gelir artırıcı tedbir bu bütçede öngörmedik. Dönem
içerisinde meydana gelebilecek tek seferlik uygulamalar bütçemizi pozitif
olarak etkileyecektir.
Bütçemizin
en önemli özelliği sermaye giderlerinde sağlayacağı ortalama yüzde 20'lik
düşüşle arzu ettiğimiz ekonomik dengelenme sürecine büyük katkı sağlayacak
olmasıdır. Tek seferlik gelirlere dayanarak kalıcı harcamalara bütçemizde yer
vermedik ve bütçemizde yine en büyük payı eğitime verdik. 
Günümüzde
nitelikli insan gücünün, bilimsel ve teknolojik gelişmişliğin ön şartı
eğitimdir. AK PARTİ hükûmetleri olarak daha önceki yıllarda olduğu gibi, 2019
yılında da bütçemizdeki en büyük payı eğitime ayırıyoruz. Eğitime ayırdığımız
kaynağı 2019 yılında 161 milyar TL'ye çıkarıyoruz. Böylelikle, bütçe giderlerinin
yaklaşık yüzde 17'sini doğrudan eğitime ayırıyoruz. Başka bir ifadeyle, 2019
yılında toplanan vergi gelirlerinin yüzde 21'ini eğitime harcamış olacağız.
Sağlığa
önem veriyoruz. Sağlık alanında yaptığımız reformlarla vatandaşlarımıza
sunduğumuz sağlık hizmetinin kalitesini artırıyor ve her bir vatandaşımız için
ulaşılabilir olmasını sağlıyoruz. Bu kapsamda, ruhen ve bedenen sağlıklı
nesillerin yetişmesi için sağlık alanındaki harcamalarımızı da artırdık. Bu
amaçla 2019 yılında bütçemizden sağlığa yaklaşık olarak 157 milyar TL kaynak
ayırdık. 2002 yılında yüzde 11,3 olan sağlık harcamalarının bütçe içerisindeki
payını 2019 yılında yüzde 16,3'e çıkardık.
2019
yılında özel sektörün yenilikçi ve üretken yatırımlarını destekleyecek
yatırımlara önem veriyoruz. 2019 yılında bütçeden yatırımlar için 65,1 milyar
TL kaynak ayırıyoruz. 
Hükûmetlerimiz
döneminde yerel yönetimlere daha fazla önem verdik. Kamu hizmetlerinin
sunumunda yerel yönetimlere daha çok görev ve sorumluluk vererek merkezden
yürütülen birçok hizmetin mahallinde daha etkin ve verimli sunulmasını
sağladık. Yerel yönetimlere verdiğimiz bu önem doğrultusunda iktidarımız
döneminde yerel yönetimlere bütçeden ayrılan kaynak miktarı da artırılmıştır.
Bu kapsamda büyükşehir ve diğer belediyelerimiz ile il özel idarelerimize
ayırdığımız kaynağı yüzde 28,4 artırarak 93,6 milyar TL seviyesine
ulaştırıyoruz.
Sosyal
yardımlar hız kesmeden devam ediyor. Hükûmetlerimiz döneminde ekonomik büyüme
sayesinde elde ettiğimiz refah artışından ülkemizin her sosyal kesiminin pay
almasını sağladık. Sosyal yardımlar alanında reform olarak
nitelendirebileceğimiz birçok yeni uygulamayı hayata geçirdik, sosyal yardım
programlarını çeşitlendirdik. Bu kapsamda 2019 yılı bütçemizde sosyal
harcamalar için ayırdığımız kaynak miktarını 62,1 milyar TL'ye çıkardık. Bu
tutar 2019 yılı bütçesinin yüzde 6,5'ine denk gelmektedir. Oysa 2002 yılında bu
oran o günün bütçesinin yalnız ve yalnız, sadece yüzde 1,3’üydü ve ayırdığımız
kaynak hissesi sadece 1,6 milyar TL’ydi. (AK PARTİ sıralarından alkışlar) 
Tarımı
desteklemeye devam ediyoruz. 2019 yılında bütçemizden yatırım ödenekleri dâhil
tarıma ayırdığımız kaynak toplamı 26,5 milyar TL'dir ve bu kapsamda; tarımsal
destek programları için 16,1 milyar TL, tarım sektörü yatırım ödemeleri için
5,1 milyar TL, tarımsal kredi sübvansiyonu, müdahale alımları, tarımsal
KİT'lerin finansmanı, ihracat destekleri ve diğer tarımsal destekler için 5,3
milyar TL kaynak ayırıyoruz.
Reel
sektörü desteklemeyi sürdürüyoruz. 2019 yılında da özel sektör öncülüğünde
büyüme stratejimizi sürdürüyoruz ve bu kapsamda, reel kesim destekleri için
bütçemizden 32,8 milyar TL kaynak ayırıyoruz.
Yurt
içi tasarrufları teşvik etmeye devam ediyoruz. Yurt içi tasarruf oranının
artırılması, Hükûmetimizin ekonomi politikasının önemli bileşenlerinden bir
tanesidir. Yurt içi tasarrufların artırılması yoluyla sürdürülebilir yüksek
büyümeyi sağlamayı hedefliyoruz. Bildiğiniz üzere, bu amaçla attığımız
adımlardan biri de 2013 yılı itibarıyla geçiş yaptığımız Bireysel Emeklilik
Sistemi’nde doğrudan devlet katkısı sistemidir. 2019 yılında Bireysel Emeklilik
Sistemi kapsamında devlet katkısı tutarı için bütçemizden 4,1 milyar TL kaynak
ayırdık. 2019 yılı sonunda bütçeden karşılanan toplam devlet katkısı tutarı da
19,4 milyar TL'ye ulaşmış olacaktır ve bugün itibarıyla, Bireysel Emeklilik
Sistemi’ndeki katılımcı sayısı 7 milyon kişiye, birikmiş fon tutarı ise devlet
katkısı dâhil 87 milyar TL'ye yaklaşmıştır.
Çalışanlarımızın
mali ve sosyal haklarını iyileştirdik. İktidara geldiğimiz 2002 yılı sonundan
bu yana kamu görevlilerimizin mali ve sosyal haklarında ciddi iyileşmeler
sağladık, onların yaşam standartlarını yükselttik ve yükseltmeye de devam
edeceğiz.
2002-2018
Kasım döneminde kamu görevlilerimizin aylık ve ücretlerinde enflasyonun oldukça
üzerinde artış sağladık. Nitekim, aile yardımı ödeneği dâhil en düşük memur
maaşı 2002 Aralık ayında 392 TL iken 2018 Kasım ayında 3.133 TL'ye çıkarıldı ve
artış oranı yüzde 699'a ulaştı. Aile yardımı ödeneği dâhil ortalama memur maaşı
2002 Aralık ayında 578 TL iken 2018 Kasım ayında 3.806 TL'ye çıkarılarak artışı
yüzde 559'a ulaştırıldı. Muhtar aylığı 2002 Aralık ayında 97 TL iken 2018 Kasım
ayında 1.726 TL'ye çıkarıldı ve bu artış yüzde 1.673 seviyesine ulaştı.
Güvenlik korucu ücretleri 2002 Aralık ayında 236 TL iken 2018 Kasım ayında
1.727 TL'ye çıkarılarak artış yüzde 631'e ulaştırıldı ve aynı dönemde
gerçekleşen enflasyona baktığımızda da yüzde 349,5 olmuştur. 
2018
yılı nakit ve borç yönetimine ilişkin gelişmelere baktığımızda, ülkemizde son
on altı yılda uygulanan mali disiplin sayesinde kamunun borç yükü oldukça düşük
seviyelere indirilmiştir. AB tanımlı genel yönetim borç stokunun gayrisafi yurt
içi hasılaya oranı 2002 yılı sonu itibarıyla yüzde 72,1 seviyesinde iken
2018'in ikinci çeyreği itibarıyla yüzde 29,2 seviyesine gerilemiştir ve bu
oran, 2018 yılı birinci çeyreği itibarıyla Avrupa Birliği Bölgesi’nde yüzde
81,5 seviyesindedir. 
Diğer
taraftan, bu dönem içerisinde sadece borç yükü azaltılmamış, aynı zamanda
borcun vadesi uzamış ve borç stokunun yapısı iyileştirilmiştir. Merkezî yönetim
brüt borç stoku içerisindeki değişken faizli senetlerin payı 2002 yılındaki
yüzde 51,1 seviyesinden 2018 yılı Ağustos ayı itibarıyla yüzde 23,8 seviyesine
gerileyerek borç stokumuzun faiz oranına olan duyarlılığı önemli ölçüde
azaltılmıştır.
Uygulanan
ihtiyatlı makroekonomik politikalar sayesinde hazine borçlanma gereksinimi
azaltılmıştır. 2018 yılı için açıklanan Hazine Finansman Programı’nda yüzde 110
seviyesinde öngörülen iç borç çevirme oranının yaşanılan tüm finansal
saldırılara rağmen yüzde 95 seviyesinde gerçekleşmesi planlanmaktadır.
Ülkemize
karşı gerçekleştirilen spekülatif ataklara karşı devreye aldığımız güçlü
aksiyon adımlarıyla, oluşturulmak istenen negatif havayı elhamdülillah
dağıttık. Ekonomi yönetimi içerisinde yer alan tüm kurum ve kuruluşlarımızla
kurduğumuz güçlü koordinasyon ve sinerji bu dönem elde edilen başarının en
büyük sebebi olmuştur. 
Spekülatif
saldırılara karşı aldığımız tedbirlerle tüm paydaşların süreçten en az zararla
çıkmasını sağladık. Bunun yanında, göstergelerdeki negatif seyri kırdık ve bir
ayı aşkın süre göz önüne alındığında, gelişmekte olan ülkeler arasında para
birimi ve CDS primlerindeki pozitif ayrışmayla öne çıkan ülke olduk. 
Bu
sürecin sonunda sermaye piyasalarında geçtiğimiz ekim ayı içerisinde, altı ay
aradan sonra dolar cinsinden çok başarılı bir tahvil ihracı gerçekleştirdik.
İhraç miktarının 3 katının üzerinde taleple karşılaştık. Küresel finans
sistemindeki dalgalanmaların bu denli yüksek olduğu bir dönemde ihraç tutarının
3 katından fazla gerçekleşen bu talep piyasaların ve yatırımcıların ülkemiz
ekonomik temellerine duyduğu güvenin bir göstergesi olması açısından gayet
önemlidir.
Bu
ihracın ardından kasım ayında avro cinsinden yine oldukça başarılı bir tahvil
ihracı daha gerçekleştirdik. Bu ihraçta da 200’den fazla yatırımcı ihraç
tutarının yine 3 katından fazla talep gösterdi. 
Son
olarak sermaye piyasalarının geliştirilmesi ve derinleştirilmesi stratejisi
kapsamında Türkiye’nin ilk ve en büyük varlığa dayalı menkul kıymet ihracını
geçtiğimiz hafta gerçekleştirdik. 4 banka tarafından sonuçlandırılan ihraca 118
farklı yatırımcıdan toplam 2,43 kat talep geldi ve 4 bankaya çok önemli bir
yeni finansal likidite altyapısı oluşturulmuş oldu. İhraç edilen varlığa dayalı
menkul kıymetler JCR Eurasia tarafından “yüksek düzeyde yatırım yapılabilir”
kategoride değerlendirildi, uzun vadeli notu da AAA olarak belirlendi.
Bu
başarılı tahvil ihraçları, atılan adımların ve Yeni Ekonomi Programı’mızın
küresel finans çevrelerinde ne kadar güçlü karşılık bulduğunu ortaya koymuştur.
Özellikle ağustos ayından sonra görülen piyasa oynaklığını dikkate alarak etkin
borç yönetimi çerçevesinde piyasalara arz edilen iç borçlanma senet miktarını
azaltarak, borçlanma vadesini kısaltarak ve senet çeşitlerini piyasa
koşullarına göre revize ederek geçici piyasa oynaklığına karşı çok sıkı ve
ciddi önlemler aldık. 
2018
yılı içerisinde yatırımcı tabanının genişletilmesi ve yatırım enstrümanlarının
çeşitlendirilmesi amacıyla bireysel yatırımcılara yönelik çalışmalara hız
verilmiş olup bu kapsamda yurt içinde altın tahvili ve altına dayalı kira
sertifikası ihracı gerçekleştirilmiştir ve önümüzdeki çok kısa süre içerisinde
yine Hazine garantili bir altın tahvili ve altına dayalı kira sertifikası
ihracı daha gerçekleştirilecektir. Vatandaşlarımızın devlet garantisi altında
olan ve kendilerine hem faizli hem de faizsiz yatırım imkanı sağlayan bu
ihraçlara teveccühünün de çok daha güçlü olacağına inanıyoruz.
Kamu
kurumlarının mali kaynaklarının yönetimini tek elde toplayacak Tek Hazine
Kurumlar Hesabı 17 Ekim tarihi itibarıyla uygulamaya geçirilmiştir ve
önümüzdeki dönemde adım adım kurumların sayısının artmasıyla birlikte kapsamı
genişletilecek olan Tek Hazine Kurumlar Hesabı’yla kamu nakit kaynakları Hazine
tarafından tek bir hesapta izlenerek yaklaşık 40 milyar TL'lik kamu kaynağı tek
hesap üzerinden çok daha etkin ve verimli bir şekilde yönetilecektir. Bu sayede
kamu borç ve nakit yönetiminde etkinlik artırılacak, kamunun borçlanma
maliyetleri çok daha aşağıya düşürülecektir. Tek elde toplanacak nakit
rezervinin en uygun finansal araçlarla nemalandırılması sayesinde yıllık 3 ila
4 milyar TL asgari bir tasarruf elde edilecektir.
Merkezi
Yönetim Bütçe Kanunu’nda belirlenen limitler ile Hazine garantileri ve borç üstlenim
taahhütlerinden kaynaklanabilecek riskleri sınırlandırdık. 2019 Yılı Bütçe
Kanunu’nda 2019 yılında öngörülen kredi talepleri ve gerçekleştirilmesi
planlanan projeler dikkate alınarak Hazine garantili imkân ve dış borç ikrazı
limiti 4,5 milyar dolar ve borç üstlenim taahhüt limiti de 4,5 milyar dolar
olarak belirlenmiştir. Hâlihazırda 7 ulaştırma projesi için 15,4 milyar dolar
tutarındaki krediye borç üstlenim taahhüdü sağlanmıştır. Hazine geri ödeme
garantili kredi stoku ise 2018 yılı Haziran sonu itibarıyla 14,1 milyar ABD
doları seviyesine ulaşmıştır. Hazine garantilerinden ve borç üstlenim
taahhütlerinden kaynaklanabilecek koşullu yükümlülükler kapsamındaki risklerin
borç stokuna, borcun sürdürülebilirliğine ve mali disipline muhtemel etkileri çeşitli
senaryo analizleri ve araçlar vasıtasıyla ölçülmekte ve çok yakından takip
edilmektedir.
2018
yılında kamu kurum ve kuruluşlarımızın Yılı Yatırım Programı’nda yer alan
projeleri ile bankacılık kesimi aracılığıyla özel sektörün finansmanına yönelik
dış finansman çalışmalarımız devam etmiştir. Bu çerçevede, 2018 yılının geri
kalan bölümünde Hazine geri ödeme garantisi altında toplam 1 milyar 887 milyon
dolar ve Bakanlığımızın borçlu olduğu 183 milyon dolar olmak üzere toplam 2
milyar 70 milyon dolar tutarında dış finansman sağlanmıştır.
Gelir
politikaları ve uygulamalara baktığımızda, gerçekleştirdiğimiz tüm bu
çerçevedeki uygulamalar ve son dönemde temel politika önceliklerimiz
çerçevesinde bilhassa imalat ve üretim faaliyetlerinin teşvikine yönelik olarak
vergisel alanda birçok düzenlemeyi hayata geçirdik. 2017 ve 2018 yıllarında
imalat sektöründe gerçekleştirilen yatırımlara, ilave kurumlar vergisi ve KDV
desteği sağladık. Bu yatırımlar için; yatırıma katkı oranını 15 puan artırdık,
yatırıma katkı tutarının tamamının diğer kazançlardan indirilmesine imkân
sağladık, indirimli kurumlar vergisi oranını sıfıra indirdik, inşaat
harcamaları nedeniyle ödenen KDV'nin daha hızlı iadesine imkân tanıdık. 
Plan
ve Bütçe Komisyonunda görüşülen kanun teklifiyle, imalat sanayi yatırımlarına
sağlanan yukarıdaki teşvik unsurlarının 2019 yılında da uygulanması
öngörülmektedir. 
Makine
ve teçhizat yatırımlarını daha güçlü destekliyoruz ve bu kapsamda, imalat
sanayisinde yeni makine ve teçhizat alımlarını 2019 yılı sonuna kadar KDV'den
istisna ettik. AR-GE, yenilik ve tasarım faaliyetlerinde yeni makine ve
teçhizat alımlarını KDV'den müstesna tuttuk. Ve yine, imalat sanayisinde, AR-GE
ve tasarım faaliyetlerinde ve yatırım teşvik belgeli yeni yatırımlarda
kullanılmak üzere alınan makine ve teçhizatın amortisman süresini yarıya
indirdik.
Ekonomik
canlanmaya katkı sağlamak amacıyla, konut ve iş yeri teslimlerindeki KDV
oranını yüzde 8'e, taşınmaz alım satımlarındaki tapu harcı oranını yüzde 3’e
indirdik; ikisinin düşürülmesiyle birlikte uygulanan indirimleri yıl sonuna
kadar uzattık. Yıl sonuna kadar mobilyada yüzde 18 oranındaki KDV oranını yüzde
8’e, beyaz eşyadaki yüzde 6,7 oranındaki ÖTV oranını sıfıra düşürdük. Yıl
sonuna kadar uygulanmak üzere, motor hacmi 1600 cc’nin altında olan taşıtların
ÖTV oranlarında 15’er puan indirim yaptık, ticari araçlarda yüzde 18 olarak
uygulanan KDV oranını yüzde 1’e indirdik. 
Uygulamakta
olduğumuz istihdam politikalarına katkı sağlamak ve işsizliği azaltmak amacıyla
çok önemli düzenlemeler yaptık. 2018-2020 yıllarında işe alınacak her bir işçi
için asgari ücret üzerinden ödenmesi gereken tüm SGK primleri ve vergileri on
iki ay boyunca devlet olarak karşılıyoruz. Kadın, genç ve engelli istihdamı ise
bu teşvikten on sekiz ay boyunca yararlanmaktadır. 
İmalat
ve bilişim sektöründe işe alınacaklar için SGK prim desteği 2.029,5 TL’ye kadar
çıkabilmektedir. İmalat sektöründe 2018 yılında ilk defa istihdam edilecek her
genç çalışan için iki ayda bir olmak üzere 883 TL vergi ve prim desteği, 1.603
TL ücret desteği olmak üzere toplam 2.486 Türk lirası tutarındaki tüm
maliyetler devletimiz tarafından karşılanmaktadır 
Sayın
Başkan, değerli vekiller; mükelleflerimizin vergiye gönüllü uyumunu
güçlendirmek, zor günlerinde de devlet olarak yanında olduğumuzu göstermek için
çok önemli düzenlemeleri hayata geçirdik. Vergisini düzenli olarak ödeyen
mükelleflerimize, hesaplanan gelir ve kurumlar vergisinin yüzde 5’i oranında
indirim imkânı getirdik. Zor durumda kalan vergiye uyumlu mükelleflerimize
destek olmak için vergi borçlarını altmış aya kadar vade ve düşük faiz oranıyla
ödeme imkânını getirdik. 
Uygulamakta
olduğumuz vergi politikalarıyla sosyal ve çevresel politikalara da destek
olmaya devam ediyoruz. İşte, bu kapsamda, net asgari ücretin vergi tarifesi
sebebiyle dönem başında belirlenen miktarın altına düşmesini kalıcı olarak
önledik. İşverenlerce kadın hizmet erbabına sağlanan kreş hizmetlerini ise
gelir vergisinden istisna ettik. Kreş hizmeti verilmeyen durumlarda ise
kreşlere ödenen tutarın aylık olarak asgari ücretin yarısına kadar olan kısmını
gelir vergisinden muaf tuttuk.
16
yaş ve üzerindeki ikinci el araçlarını 2019 yılı sonuna kadar hurdaya çıkarmak
suretiyle trafikten çeken araç sahiplerine yurt içinden yeni araç alımında 10
bin TL'ye kadar ÖTV indirimi sağladık.
Şehir
içi ticari yolcu taşımacılığında kullanılan taşıtlar ile yük taşımacılığında
kullanılan taşıtların 30 Haziran 2019 tarihine kadar özel tüketim vergisi
ödenmeksizin yenilenebilmesini mümkün kıldık.
Kayıt
dışı ekonomiyle etkin mücadeleye devam ediyoruz. Kayıt dışı ekonominin
azaltılması için planlı mücadelemizi yürütmeye devam ediyoruz. Mükelleflerin
uyum düzeyinin artırılarak uyumlu mükellefler aleyhine oluşabilen haksız
rekabetin önlenmesi ve kayıtlı ekonominin teşvik edilmesi amacıyla Gelir
İdaresi Başkanlığı bünyesinde yeni bir veri ve risk analizi merkezi kuruyoruz.
Kurulacak bu merkezde, farklı veri kaynaklarından elde edilen bilgilerle,
faaliyet grupları ve sektörler itibarıyla analizler yapılmak suretiyle
vergilemede muhtemel risk alanları tespit edilecektir. Bu yıl tamamlamayı
hedeflediğimiz yeni bir eylem planı çerçevesinde kayıt dışı ekonomiyle mücadele
çalışmalarımıza daha da güçlü devam edeceğiz.
Bunun
yanında, elektronik uygulamaları yaygınlaştırmaya devam ediyoruz. Vergi beyannamelerinin
verilmesi, tahsilat işlemleri, defter ve belgeler dâhil olmak üzere, vergi
kanunlarımızın mükelleflere getirdiği yükümlülüklerinin neredeyse tamamının
artık elektronik uygulamalar vasıtasıyla gerçekleştirilebilmesini sağladık.
Bunun yanı sıra, idari işlemlerimizi de elektronik ortama taşıdık. Kurduğumuz
e-Tebligat sistemiyle, yaklaşık 30 milyon adet tebliğ belgesini elektronik
ortamda tebliğ ettik ve yaklaşık 300 milyon TL tasarruf sağladık.
Defter
beyan sistemini uygulamaya geçirdik. Özellikle serbest meslek erbabı, işletme
hesabı esasına göre defter tutan mükellefler ile basit usule tabi olan
mükelleflerin kayıtlarının elektronik ortamda tutulmasına imkân veren defter
beyan sistemini hayata geçirdik. Bu kapsamda yaklaşık 2,1 milyon mükellefin
gelir ve gider kayıtlarının portal üzerinden elektronik ortamda tutulmasını,
beyannamelerin kullanıcı dostu arayüzler vasıtasıyla sistem üzerinden
doldurulmasını hedefliyoruz. Böylece, küçük ölçekli mükelleflerimizin vergiye
uyum maliyetlerini azaltıyoruz. Katma değer vergisi mükelleflerimizin iade
taleplerini hızlı bir şekilde sonuçlandırmasını sağlıyoruz. İşte bu kapsamda,
KDV iadelerinin hızlı ve doğru yapılabilmesini sağlamak için yoğun bir çalışma
ortaya koyuyoruz. İşte bu kapsamda, daha önce yapmış olduğumuz hizmetlere ilave
olarak belirli şartları sağlayan mükelleflerimizin, yeminli mali müşavirlerce
hazırlanmış KDV iadesi tasdik raporuyla talep ettikleri KDV iade tutarlarının
yüzde 50’sinin yapılacak ilk kontrollere göre on iş günü içerisinde teminat
alınmaksızın iade edilmesini, kalan tutarın da daha sonra yapılacak kontroller
çerçevesinde iade edilmesini öngören bir sistemi önümüzdeki yıl itibarıyla
başlatıyoruz. 
Mükellef
Hizmetleri Merkezini etkinleştiriyoruz. Vergisel konularda anlaşılabilirliğin
sağlanması, mükelleflerin hak ve ödevleri konusunda bilgilendirilmesi yoluyla
vergi bilincini ve gönüllü uyumu daha da artırmak üzere Mükellef Hizmetleri
Merkezini yeniden yapılandırıyoruz.
İnteraktif
vergi dairesinin kapsamını genişletiyoruz. Vergi dairesine gidilerek yapılan
işe başlama bildirimi, adres değişikliği gibi birçok işlemi elektronik ortama
taşıyarak vergi dairesine gitmeden yapılabilir hâle getirdik ve bu sayede,
vergisel işlemlerde kolaylık, hız ve etkinlik sağladık.
Dünya
Bankasının hazırladığı rapora göre, İş Yapma Kolaylığı Endeksi’nde Türkiye,
2018 yılında 190 ülke arasında bir önceki yıla bakıldığında 17 basamak
yükselerek 60’ıncı sıradan 43’üncü sıraya yükselmiştir. Raporda, Türkiye, iş
yapma kolaylığı açısından en büyük ilerleme kaydeden ülkelerin arasında
gösterilmiştir.
Sayın
Başkan, değerli vekiller; çifte vergilendirmeyi önleme anlaşmalarının sayısını
artırıyoruz. Türk müteşebbislerin diğer ülkelerde vergisel yönden öngörülebilir
ve kurallara bağlanmış bir ortamda çifte vergilendirme riski olmaksızın ticari,
mesleki faaliyetlerini sürdürmelerine ve her türlü yatırımda bulunmalarına
imkân tanımak; benzer şekilde, yabancı müteşebbislerin ve yatırımcıların da
aynı koşullarda ülkemize güven içinde gelmelerini sağlamak amacıyla çifte vergilendirmeyi
önleme anlaşmaları imzalamaktayız. Bu kapsamda imzalanan anlaşma sayımız 90’a
ulaşmış olup bunlardan 85 tanesi yürürlüktedir, diğer anlaşmalarınsa onay
süreci devam etmektedir.
Gelir
politikalarımızı, 2019 yılında gerekli mali alanın temini suretiyle
makroekonomik dengelenme sürecinin desteklenmesi; 2020 ve 2021 dönemindeyse
kamu harcamaları için ihtiyaç duyulan finansmanın sağlanması, sosyoekonomik
kalkınma ve adaletin daha da güçlendirilmesi, ekonominin uluslararası düzeyde
rekabet gücünün artırılması ve yurt içi tasarruflara katkı sağlanması hedefleri
doğrultusunda yürütmeye devam edeceğiz. Yeni Ekonomi Programı’nda gelir
politikalarına yönelik yer verdiğimiz hedefler çerçevesinde, önümüzdeki dönemde
mali disiplinin hassasiyetle korunması ekonomi politikalarımızın en öncelikli
hedefi olacaktır. Vergi sisteminin daha basit, etkin, geniş tabanlı ve daha
adil bir yapıya kavuşturulmasına ve vergi mevzuatının sadeleştirilmesine
yönelik çalışmalarımıza çok daha hızlı ve güçlü adımlarla devam edeceğiz.
Etkinliği olmayan istisna, muafiyet ve indirimleri kademeli olarak kaldıracak
ve mecbur olmadıkça yeni istisna, muafiyet ve indirim getirmeyeceğiz.
Mükelleflerimizin vergiye uyum seviyelerini güçlendirecek ve kayıtlı ekonomiye
geçişi hızlandıracağız. Gelir politikalarımız ile ihracat odaklı ve teknoloji
tabanlı bir üretim modeli çerçevesinde, nitelikli yatırımları, katma değerli
üretimi, istihdamı ve ihracata dayalı büyümeyi destekleyerek ekonomimizin
rekabet gücünü daha da geliştireceğiz.
Sayın
Başkan, değerli milletvekilleri; 2002 yılından bu yana yürüttüğümüz ekonomi
politikalarıyla yatırım, üretim, istihdam ve ihracatı çok güçlü bir şekilde
destekledik. Ekonomide büyüme ve kalkınmayı önceliklendirerek vatandaşımızın
refahını ve ülkemizin geleceğini her daim gözettik. Özellikle, kamu maliyesinde
ve bankacılık alanında elde ettiğimiz kazanımlar ile dalgalanmalara karşı
attığımız doğru adımlar sayesinde başta 15 Temmuz hain darbe girişimi olmak
üzere pek çok iç ve dış şoku atlatmayı başardık. İçinde bulunduğumuz süreçte
ekonomide yaşanan dengelenmenin ardından Türkiye’yi yüksek gelirli ülkeler
grubuna yükseltecek, küresel bir güç olma yolundaki ilerleyişini destekleyecek
yapısal reform öncelikli politikalarımız devam edecektir. 2019 yılı bütçesinde
de temel ilkemiz olacak mali disiplin, dengelenme bu sürecin en temel
destekleyicisi olacaktır. 
Uyguladığımız
tasarruf politikasının yapısal değişikliklerle kalıcı hâle gelmesi
sağlanacaktır. Kamu maliyesinde en temel hedeflerimizi, mal ve hizmet, sermaye,
yatırım ve cari transferler ile faiz giderlerinin azaltılması ve kamu
gelirlerinin artırılması olarak belirledik. 
Farklı
bir siyasi yapı ya da konjonktürde belki de etkisi birkaç yıl sürecek bu
dönemi, elhamdülillah, üç dört ay gibi bir sürede atlattık. Çok iyi bir
performansla spekülatif saldırıların öncesindeki göstergelere ulaştık. Yaklaşık
son iki ayda CDS primlerinde, faizlerde sağladığımız gelişmelerle dünyada en
pozitif ayrışan ülke olduk. Yapılan spekülatif kur atakları sonucunda 7,20’lere
kadar yükselen kurda normalleşme süreciyle 5,14 seviyelerine kadar geri çekilme
sağladık. 
Yıl
sonu itibarıyla, negatif volatilitenin büyük oranda önüne geçtik. İki yıllık
faizlerde yüzde 26’lardan yüzde 20’nin altına, benzer şekilde, beş yıllık
kâğıtlarda yüzde 26’lardan yüzde 16-17’lere, on yıllık kâğıtlarda ise yüzde 22
seviyesinden yüzde 15-16 seviyelerine gerileme sağladık. 
Kredi
faizlerinde de yüzde 45’lere kadar gerçekleşen yükselişi kırdık ve faizlerde
bugün itibarıyla yüzde 25’lerin altına inen bir sürece geldik. Dengelenme
süreci, hedeflerimiz doğrultusunda güçlü bir şekilde devam etmektedir. 
On
altı yıldır, bu ülkeye çok büyük hizmetler, çok büyük reformlar kazandırdık ve
ekonomimizi yaklaşık 4 katından fazla büyüttük. Türkiye, son on altı yılda çok
güçlü bir performansla büyüdü. 2002’de 36 milyar dolar olan ihracatımız 2018
yılı sonu itibarıyla 170 milyar dolar seviyesine ulaşıyor. Gayrisafi yurt içi
hasılamız 236 milyar dolardan 851 milyar dolara çıktı. AK PARTİ’nin ekonomik
karnesine baktığımızda bu resmi çok net bir şekilde görüyoruz. Her dönem günün
koşullarında yaşanan tüm bu saldırılara rağmen, AK PARTİ iktidarları yapılması
gerekenin en iyisini ortaya koymaya çalışmıştır ve sonunda da her daim
milletimizin teveccühüne mazhar olmuştur. (AK PARTİ sıralarından alkışlar)
Türkiye,
küresel ekosistemin paradigmalarının değiştiği bu dönemde siyasetten ekonomiye,
iktisadi hayattan üretim ve tüketim alışkanlıklarına kadar her şeyi gözden
geçirip güncellemek durumundadır. İşte, biz ekonomik hedeflerimizle birlikte
değişim vurgusunu bunun için yaptık. Küresel finansal sistemin nereye
evrildiğini gayet iyi biliyor ve yakından takip ediyoruz ve son beş yıla
baktığımızda, Mayıs 2013’ten bugüne baktığımızda politika faizlerinin yüzde
4,52’yle cumhuriyet tarihinin en düşük seviyesinde olduğu günleri gördük ve
özellikle yüzde 70’ler seviyesinde olan bu oranların AK PARTİ iktidarları
döneminde bu oranlara indiğini gördük.
Tüm
finansal ve makro ekonomik göstergeler Türkiye tarihinin en iyi seviyelerini
gösteriyordu. Yatırım için, sanayi atılımı için hiç olmadığı kadar elverişli
bir dönemi yaşıyordu. Önünde muhteşem bir yol, büyük hedefler vardı. O günlerde
başlatılan plan ve bu planlar çerçevesi içerisinde Türkiye son beş yılda neler
yaşadı? Gezi, 17-25 komplosu, çözüm sürecini bitiren saldırılar, sınırımızın
hemen dibinde kurulmak istenen terör devleti, Orta Doğu'da huzuru bozsun diye
üretilen DEAŞ, FETÖ'nün onlarca ihanet girişimi ve 15 Temmuz. Biz tüm bunlarla
mücadele ederek hem bu milletin özgürlüğünü, bu ülkenin demokrasisini
kurtarmaya çalıştık hem de ekonomimizi güçlü kılmak, yaşanan süreçlerden
etkilenmeden çıkmak için çok daha fazla çalıştık. İşte, bu fotoğrafı daha net
bir şekilde ortaya koymak gerekirse 4,54 seviyesinden başlayan bu faizler Gezi
süreciyle birlikte 4,5’ten 8,5’lere neredeyse 2 katı arttı, hemen ardından
devreye giren 17-25 darbe girişimiyle yüzde 11’lere yükseldi. Türkiye hem 3
terör örgütüne karşı her cephede aynı anda mücadele verirken hem de ekonomik
bağımsızlık mücadelesinin fitilini her cephede ateşledi. AK PARTİ iktidarları
olarak, Türkiye Cumhuriyeti devleti olarak, bu mücadele devam edecek ve bu
mücadelede öyle ya da böyle sonuna kadar kazanan biz olacağız ve milletimiz
olacak. (AK PARTİ sıralarından alkışlar) 
BAŞKAN
– Sayın Bakan, bir dakikanız var.
HAZİNE
VE MALİYE BAKANI BERAT ALBAYRAK (Devamla) – Biz bu mücadelede, her zaman olduğu
gibi, her zaman olduğu gibi sadece ve sadece milletimizin desteğine inanıyoruz.
Son dört aydır da benzer süreçleri yaşadık. Son beş yılda yaşadıklarımızdan çok
şeyler öğrendik ama bundan da önemlisi, milletimiz çok büyük bir tecrübe
kazandı. Bu millet, söyleyenin niyetini de söylediğini de çok iyi analiz
ediyor. Biz milletimize inanmaya, milletimiz için çalışmaya, mücadele vermeye
devam edeceğiz; hem de bugün dünyanın en önde gelen finansal kurumlarının
parmak ısırdığı, inanamadığı bir performansı her daim sergilemeye devam ederek.

Son
olarak bugün açıklanan büyüme rakamlarına da değinmek istiyorum. “Türkiye
stagflasyona girdi.” “Türkiye küçülecek.” “Türkiye resesyona girdi.” gibi bir
çok şey duyduk. Türkiye, küresel ekonomideki bu denli sert süreçlere rağmen,
tarihinin en büyük kur saldırısını yaşamasına rağmen o saldırıyı yaşadığı
dönemde dahi bir önceki çeyrekteki 11,1’lik baz etkisine rağmen büyümüştür.
TÜİK tarafından bugün açıklanan verilere göre Türkiye ekonomisi 2018 yılı
üçüncü çeyreğinde bir önceki yılın aynı dönemine göre reel olarak 1,6 oranında
büyüme kaydetti. İç ve dış konjonktürde olumsuzluk yaşadığımız bir dönemde
yıllık bazda kaydedilen pozitif büyüme, aldığımız güven artırıcı politika
kararlarının etkili olduğunu ve Türkiye ekonomisinin sağlam duruşunu devam
ettirdiğini göstermektedir. Ekonomide 2018 yılı ikinci çeyreğinde başlayan
dengelenme sürecinin üçüncü çeyrekte belirginleşerek devam ettiğini görüyoruz.
Bu denli sert süreçlerde Türkiye, ekonomide yumuşak geçişleri sağlayabildiğini,
kontrollü bir yol izleyebildiğini göstermiştir ve bu dönemde nihai yurt içi
talep büyümeye sınırlı katkı verirken ihracat ve turizm gelirlerindeki güçlü
görünüm ve zayıf ithalat nedeniyle net dış talep büyümeye kuvvetli bir katkı
sağlamıştır. Son dönemde finansal piyasalarda gözlenen olumlu gelişmeler ve
öncü göstergelerdeki göreli iyileşmeler, önümüzdeki dönemde büyümenin, YEP’te
öngördüğümüz gibi sürdürülebilir bir patikada seyredeceğini net bir şekilde
göstermektedir. Yeni Ekonomi Programı’nda ilan ettiğimiz üzere, enflasyonla
topyekûn mücadele, kamu maliyesindeki disiplin ve cari açığın sürdürülebilir
seviyelere düşürülmesi politikalarımızı tavizsiz sürdürmekteyiz. İnovasyon ve
verimlilikteki ilerlemeye bağlı olan rekabetçiliği artırmak için, ekonomi
politikalarımızı bunu destekleyecek şekilde kurgulamaya devam ediyoruz ve
ekonomideki dengelenme, disiplin ve değişim süreciyle ulaşacağımız katma
değerli üretim ve sürdürülebilir büyüme yoluyla, tüm vatandaşlarımızın refahını
kalıcı olarak artıracak ve daha güçlü bir Türkiye nihai hedefimize en kısa
sürede ulaşacağız ve Allah’ın izniyle bundan sonra da çok daha büyük, çok daha
stratejik ve yapısal adımlarla hedeflerimize yürümeye devam edeceğiz.
Son
olarak, bütün çalışmalarımızda bizden her daim desteğini esirgemeyen
Cumhurbaşkanımıza ve bütçe teklifinin oluşturulmasına katkıda bulunan Plan ve
Bütçe Komisyonuna, tüm bakanlarımıza ve kamu idarelerimize teşekkürü bir borç
biliyorum. Yapacağınız yoğun ve yorucu çalışmalar için, ayrıca dinleme sabrınız
için hepinize teşekkür ediyorum.
2019
yılı bütçemizin hayırlara vesile olmasını temenni ederek yüce heyetinizi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Bakan.
Sayın
milletvekilleri, bütçe görüşmeleri, Genel Kurulun 4/12/2018 tarihli 25’inci
Birleşiminde alınan karara uygun olarak bastırılıp dağıtılan program
çerçevesinde yapılacaktır.
Başlangıçta,
bütçenin tümü üzerindeki görüşmelerde siyasi parti gruplarına ve İç Tüzük’ün
62’nci maddesi gereğince, istemi hâlinde görüşlerini belirtmek üzere yürütmeye
altmışar dakika söz verilecek, bu süreler birden fazla konuşmacı tarafından
kullanılabilecektir. Şahısların konuşma süresi on dakika olacaktır. 
Şimdi
bütçenin tümü üzerinde siyasi parti grupları, yürütme ve şahıslar adına söz
alanların adlarını sırasıyla okuyorum: Halkların Demokratik Partisi Grubu adına
Eş Başkanlar İstanbul Milletvekili Sayın Pervin Buldan ve Van Milletvekili
Sayın Sezai Temelli; Cumhuriyet Halk Partisi Grubu adına Genel Başkan ve İzmir
Milletvekili Sayın Kemal Kılıçdaroğlu (CHP sıralarından alkışlar); Milliyetçi
Hareket Partisi Grubu adına Grup Başkan Vekilleri Manisa Milletvekili Sayın
Erkan Akçay ile Sakarya Milletvekili Sayın Muhammed Levent Bülbül; İYİ PARTİ
Grubu adına Grup Başkan Vekili ve Kocaeli Milletvekili Sayın Lütfü Türkkan;
Adalet ve Kalkınma Partisi Grubu adına Mersin Milletvekili Sayın Lütfi Elvan ve
Grup Başkan Vekili İstanbul Milletvekili Sayın Mehmet Muş; şahsı adına, lehte,
Grup Başkan Vekili ve Tokat Milletvekili Sayın Özlem Zengin; yürütme adına
Cumhurbaşkanı Yardımcısı Sayın Fuat Oktay; şahsı adına, aleyhte, Siirt
Milletvekili Sayın Meral Danış Beştaş.
Şimdi,
gruplar adına ilk sözü vermeden önce İstanbul Milletvekili, Türkiye İşçi
Partisi Genel Başkanı Sayın Erkan Baş’a yerinden bir açıklama için söz
veriyorum.
Buyurun.

IV.- AÇIKLAMALAR
1.- İstanbul Milletvekili Erkan Baş’ın, Parlamentoda grubu olmayan
partiler ile bağımsız milletvekillerinin temsil ettikleri kitlenin görüşlerini
ifade edebilme koşullarının yaratılması gerektiğine ilişkin açıklaması
ERKAN
BAŞ (İstanbul) – Teşekkür ediyorum.
Değerli
arkadaşlar, tabii, Meclisi çalıştırmak hepimizin en önemli görevi ve hepimiz
bizi seçen halkımıza bize verdikleri görev doğrultusunda en etkin biçimde
faaliyette bulunmaya, katkıda bulunmaya çalışıyoruz. Bütçe görüşmesi yapıyoruz
ve hepimiz kabul ederiz ki Meclisin olağan gündemlerinin ötesinde bir ilgi
gördüğüne göre, bu önemli bir başlık. Bu başlıkta, Türkiye’de toplumun yüzde
90’ını oluşturan ücretli çalışanların, işçilerin, memurların, kayıt dışı
çalışanların, işsizlerin, emeklilerin, emeklilikte yaşa takılanların da bütçeye
ilişkin görüşlerini partimiz adına ifade etmek istiyoruz.
Bu
doğrultuda, burada sadece bir söz talebinde bulunmadık, açıklamayı şöyle
netleştirelim: Genel Kurulumuz Sayın Başkanın ifade ettiği bu kararı aldıktan
sonra biz parti adına bir dilekçeyle Meclis Başkanlığına başvurduk. Çok basit
bir hesap sevgili arkadaşlar, bu Parlamento ilk defa…
(Mikrofon
otomatik cihaz tarafından kapatıldı)
ERKAN
BAŞ (İstanbul) – Sayın Başkan, tamamlıyorum.
BAŞKAN
– Lütfen sözlerinizi tamamlayın sayın konuşmacı.
ERKAN
BAŞ (İstanbul) – Teşekkür ediyorum.
Parlamentomuzun
bu dönem özgün bir yanı var, grubu olmayan çok sayıda parti ve bağımsız
milletvekilleri de bu Parlamentoda temsil ediliyorlar. Dolayısıyla bu
arkadaşlarımızın da temsil ettikleri kitlelerin, halkımızın düşüncelerini,
görüşlerini burada ifade etmesinin koşullarının yaratılması gerekiyordu. Kuşkusuz
daha geniş bir İç Tüzük değişikliği gerektirir ama mevcut İç Tüzük de bu açıdan
yorumlanabilir. Şahıslar adına yapılacak görüşmelerde bağımsız milletvekilleri
ile grubu olmayan partilere bir öncelik tanınabilir. 
Sayın
Başkan, gündem dışı söz talebim esas olarak bu çalışmaya ilişkindi. Bunu kabul
etmeme hakkınız İç Tüzük’e göre var. “Söz verebilir.” diyor, dolayısıyla
vermeyebilirsiniz de, bunu saygıyla karşılamak durumundayım. Ancak 63’üncü
maddeye göre usul tartışmasını yani bu tavrınızı Genel Kurulun usulen
tartışması gerektiğini talep ettim. Burada bana göre inisiyatifiniz yok. Tüzük,
bu tartışmayı açmanız gerektiğini söylüyor. O yüzden usul üzerine tartışma
açmanızı ve tavrınızın aleyhinde üç dakika söz vermenizi talep ediyorum.
BAŞKAN
– Evet, teşekkür ediyoruz.
V.- OTURUM BAŞKANLARININ KONUŞMALARI
1.- Oturum Başkanı TBMM Başkanı Binali Yıldırım’ın, Meclis başkan
vekillerinin uygulamada birlik sağlanmasına yönelik 7 Nisan 2016 tarihli
kararına ilişkin açıklaması
BAŞKAN
– Değerli arkadaşlar, evet, usul tartışması talebi olabilir ancak Meclis başkan
vekillerinin uygulamada birlik sağlanmasına yönelik 7 Nisan 2016 tarihli bir
kararı var. Bu kararı okuyorum: 
“Başkanlıkça
karşılanmayacak usul tartışması talepleri
İç
Tüzükçe açıkça düzenlenmiş veya teamülü yerleşmiş hususlar ile gündem dışına
çıkılmasını konu edinen usul tartışması talepleri Başkanlıkça
karşılanmayacaktır.”
Bu
çerçevede, size kısa bir açıklama için söz verdim, şimdi gündeme devam
ediyoruz. 
ERKAN
BAŞ (İstanbul) – Sayın Başkan, kayıtlara girsin diye söylüyorum: Bakın, usul
tartışması açmanızı talep ettim, usul tartışmasını açmadınız. Bence İç Tüzük’e
aykırı bir davranış. Ayrıca, bunu açıp açmamanızı da usul tartışması olarak
tekrar gündeme taşıyorum. 
BAŞKAN
– Teşekkür ediyorum, konuşmanız kayıtlara geçmiştir. 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10) (Devam)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna
Dair Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve
Kontrol Kanunu ile 6085 Sayılı Sayıştay Kanunu Uyarınca Hazırlanan 183 Adedi
Merkezi Yönetim Kapsamındaki Kamu İdarelerine, 2 Adedi Sosyal Güvenlik
Kurumlarına ve 10 Adedi Diğer Kamu İdarelerine Ait Olmak Üzere Toplam 195 Adet
Sayıştay Denetim Raporunun Sunulduğuna Dair Sayıştay Başkanlığı Tezkeresi
(3/40) ile Plan ve Bütçe Komisyonu Raporu (S.Sayısı: 11) (Devam)
BAŞKAN
– Şimdi gruplar adına ilk söz, Halkların Demokratik Partisi Grubu Eş Genel
Başkanı ve İstanbul Milletvekili Sayın Pervin Buldan’a aittir. 
Buyurun
Sayın Buldan. (HDP sıralarından alkışlar) 
Süreniz
otuz dakikadır. 
HDP
GRUBU ADINA PERVİN BULDAN (İstanbul) – Teşekkür ederim Sayın Başkan. 
Sayın
Başkan, değerli milletvekilleri; 2019 Yılı Merkezi Yönetim Bütçe Kanun Teklifi
üzerine Halkların Demokratik Partisi olarak görüşlerimizi ifade etmek üzere söz
almış bulunmaktayım. Sizleri ve ekranları başında bizleri izleyen herkesi saygı
ve sevgiyle selamlıyorum. 
Konuşmama
geçmeden önce, Hakkâri halkının seçilmiş iradesi olan Sevgili Leyla Güven’in
hukuka aykırı bir biçimde cezaevinde rehin olarak tutulması nedeniyle
Parlamentonun 1 eksikle toplandığını özellikle kayda geçmek istiyorum. 
Buradan
Sevgili Vekilimiz Leyla Güven’i, Selahattin Demirtaş’ı, Figen Yüksekdağ’ı,
Selma Irmak’ı, Sebahat Tuncel’i, Çağlar Demirel’i, Gülser Yıldırım’ı, Burcu
Çelik’i, İdris Baluken’i, Sırrı Süreyya Önder’i, Ferhat Encu’yu, Abdullah
Zeydan’ı, Gültan Kışanak’ı ve rehin tutulan tüm arkadaşlarımı sevgiyle saygıyla
selamlıyorum. (HDP sıralarından alkışlar) 
Arkamızdaki
duvarda “Egemenlik kayıtsız şartsız milletindir.” yazıyor. Ne yazık ki bugün bu
Parlamentoda ve dışarıda olması gereken seçilmişlerin, cezaevlerinde hukuksuz
bir biçimde rehin tutuluyor olması egemenliğin halkta değil muktedirlerin
elinde olduğunu göstermektedir. Bugün adına “Cumhurbaşkanlığı hükûmet sistemi”
denilen yönetim şekli farklılıkların ret ve inkârı üzerine kurulmuştur.
Tekçidir, merkeziyetçidir, milliyetçidir, otoriter ve baskıcıdır. Demokratik
katılımcılığı ve çoğulculuğu değil “tek adam” dayatmasını esas almaktadır.
Özgürlükçü değil güvenlikçidir, hukukun üstünlüğüne değil saray talimatıyla çalışan
siyasal yargı gücüyle hareket etmektedir. Bu rejim, etkisiz bir parlamenter
sistemi ve demokratik siyasetin tasfiyesini hedeflemektedir. 
Yeni
rejimde sadece iktidara biat edenlerin hakları vardır. Bu toprakların kadim
halkları olan Kürtlerin, Alevilerin, Ermenilerin, Süryanilerin, Ezidilerin, tüm
inanç ve kimliklerin; kadınların, gençlerin, emekçilerin, ezilenlerin hakları
yoktur. Herkes vergi öderken eşit olacak ama haklar söz konusu olduğunda
kimliklere ve inançlara karşı ayrımcılık yapılacak; bu, en büyük zulümdür. 
Otoriter
rejimin toplumsal, siyasal, ekonomik yaşama yansıması tam anlamıyla faşizmdir.
Rejim; varlığını, korkutmayla, sindirmeyle, diz çöktürme ve kutuplaştırmayla
sürdürmeye çalışmaktadır. Toplum faşizmle yaşamaya alıştırılmak istenmektedir.
Hesap sormayan, talepte bulunmayan, her şeyi sessiz bir kabulle onaylayan bir
toplum hedeflenmektedir. İtiraz edene, sesini yükseltene dayatılan ise dört
duvarın arasıdır, işsizliktir, yoksulluktur. 
Toplum
duyguda, acıda, sevinçte bölünmüştür. Ayrışma ve kutuplaşma tehlikeli boyutlara
doğru ilerlemektedir. Bir tarafın acısına diğer taraf seviniyorsa bu tablo
iktidarın eseridir. Aysel Tuğluk’un annesinin mezarına yapılan ırkçı saldırı
“öteki düşmanlığı”nın geldiği boyutu gösteren sadece tek bir örnektir. Barışa,
özgürlüklere, adalete olan umut ve özlem iktidar eliyle bir bir tüketilmeye,
toplum ruhen çökertilmeye çalışılmaktadır. Sokakta geleceğe umutla bakan tek
bir insan ne yazık ki göremezsiniz. İnsanların kapısına polisin dayandığı,
işinin, ekmeğinin elinden alındığı, her gün bir kadının cinayete kurban
gittiği, gençlerin savaşta toprağa düştüğü, anaların ağladığı, çocukların öksüz
kaldığı, adaletin isminin sadece duvarlarda kaldığı, fabrika yerine yeni
cezaevlerinin yapıldığı, özgür medyanın bir bir susturulduğu bir coğrafyada iyi
bir gelecekten nasıl söz edilebilir ki? Evet, AKP iktidarı bu ülkede umutları,
hayalleri, sevinçleri, beklentileri, sevgi ve saygıyı bir bir yok etmektedir.
Düşünün, Cumhurbaşkanına eleştiriler nedeniyle bugüne değin 20 bin soruşturma
açılmış. Kendi halkından korkan bir yönetimin rakamıdır bu. 7 yaşındaki bir
çocuk ile 78 yaşındaki Sise anneyi cezaevine koyan anlayıştan adalet
beklenebilir mi? Roboski’de köylüleri, Soma’da işçileri; Sivas’ta, Gazi’de,
Gezi’de Alevileri, sokaklarda kadınları katledenlerden; Uğurların, Berkinlerin,
Ali İsmaillerin, Kemal Kurkutların, Şenyurtların, Suruç’un, Gar’ın faillerinden
hesap sormayan bir yargı sistemi saray için seferber olmuş. Cumhurbaşkanının
yüzlerce araç filosunun yanında, aynı zamanda yargıç filosu da oluşturulmuş. 
Değerli
milletvekilleri, bugün burada halkın değil sarayın bütçesi görüşülüyor. Ülke
tablosu sarayın ışıklı pencerelerinden tozpembe görünebilir ama halkın yaşadığı
tablo içler acısıdır. Bir yanda yoksulluk, işsizlik ile açlık ve sefalet, diğer
yanda ise devletin tüm gücü ve imkânlarını har vurup harman savuran bir yönetim
anlayışı var. Kürt’ün Türk kadar, Alevi’nin Sünni kadar, kadının erkek kadar,
emekçinin patron kadar, yoksulun zengin kadar hakkı ve hukuku yoksa, haklı
olanlar değil güçlü olanlar korunuyorsa soruyorum size: Adalet bunun neresinde?
Eşitlik ve vicdan bunun neresinde? Eğer bir yerde sokaktaki ayakkabısız
çocukların sayısı artıyorsa orada bilin ki birileri mutlaka zenginleşiyordur.
Sarayın şaşaalı ışıkları kesintisiz yanıyorsa bilin ki orada halkın sofrasında
bölüştüğü ekmek her geçen gün azalıyordur. Adalet sadece muktedirleri ve
güçlüleri koruyorsa bilin ki orada haklının, mazlumun hakkı olan adaletten
çalınıyordur. Devletin bekası diyerek iktidarın bekası korunuyorsa bilin ki
orada toplumun bekasından çalınıyordur. Yalanlar doğrunun yerini almaya
başlamışsa emin olun ki orada hakikatten çalınıyordur. Demokrasinin yerini
faşizmin, özgürlüğün yerini esaretin, adaletin yerini hukuksuzluğun, eşitliğin
yerini ayrımcılığın aldığı karanlık bir dönemi hep birlikte yaşıyoruz. Ama
unutulmasın ki bu topraklara faşizm tohumu ekenler, sonunda mutlaka isyan ve
direniş biçeceklerdir. 
Sayın
milletvekilleri, yaşadığımız bu tabloyu, vicdanı ve irfanı olan herkesin
sorgulaması gerekir. Türkiye, cumhuriyet tarihinin en derin, siyasi, ekonomik
ve toplumsal krizini yaşıyor. Her seçimde istikrar diyerek halkın desteğini
alan ancak ülkeyi istikrarsızlığın, darbe ve krizlerin tam da ortasına
sürükleyen bu yönetim anlayışının görülmesi gerekiyor. Bu sistemle ülke ve
toplumun daha büyük felaketlerle karşılaşmayacağının hiç garantisi yoktur. 
Bakınız,
bu noktaya nasıl gelindiğinin doğru anlaşılması için sizleri çok değil, bundan
dört beş yıl öncesine götürmek istiyorum. 2013’te Kürt sorununun demokratik,
barışçıl çözümüne yönelik ciddi bir süreç başlatıldı, taraflar arasında
müzakere görüşmeleri yürütüldü. Ben de Sırrı Süreyya Önder ve İdris Baluken’le
birlikte bu sürecin içinde yer alanlardan sadece biriyim.
Türkiye’de
çok olumlu bir iklim başlamıştı, güven ve istikrar giderek gelişiyordu,
demokrasi ve özgürlüklerin önü açılıyordu. Edirne’den Hakkâri’ye herkes
umutlanmıştı, barışa olan inanç ve bir arada yaşama iradesi güçlenmişti,
hepsinden önemlisi ölümler durmuştu. Croesus “Barışta oğullar babalarını,
savaşta ise babalar oğullarını gömer.” der. İşte, çözüm süreciyle birlikte,
babalar artık oğullarını gömmüyordu, anneler ağlamıyordu. Dolmabahçe
mutabakatıyla ve çerçeve yasayla çözüm süreci ilerliyordu ve çatışmalı dönem
artık geride kalacaktı. 
Bakınız,
o dönem iktidar adına yapılan açıklamaları bu vesileyle bir kez daha
Parlamentonun dikkatine sunmak istiyorum: “Silahların değil; fikirlerin,
siyasetin konuşmasını istiyoruz. Savaş kolaydır, barış zordur. Biz zor olana
talibiz.” Başbakan Erdoğan, 16 Şubat 2013. “Şu anda, İmralı, beklentilerimize
cevap verecek şekilde adımlarını atıyor.” Başbakan Erdoğan, 1 Şubat 2013.
“Öcalan, bölgenin ve Türkiye'nin reel politiğini daha sağlıklı
değerlendiriyor.” Dönemin Adalet Bakanı Sadullah Ergin, 25 Ocak 2013. Sayın
Öcalan’ın 2013 “Nevroz”undaki çağrısına ne demiş Sayın Erdoğan: “Doğrusu, bu
açıklamayı, daveti olumlu bir gelişme olarak görüyorum.” demiş. 28 Şubat
2015’te Dolmabahçe mutabakatı için Cumhurbaşkanı Erdoğan aynen şöyle diyor:
“Bu, hasretle beklediğimiz bir çağrıdır.” diyor. Başbakan Yardımcısı Arınç,
bakınız ne demiş çözüm sürecinde: “İktidardan gidelim ama yeter ki çözüm süreci
başarıya ulaşsın, bu gözyaşları bitsin, bu kan dökülmesin artık.” demiş. Tarih
23 Mayıs 2015. İşte bütün mesele de burada başladı, iktidardan olma
meselesinde. 
7
Haziran seçimlerinde çözüm sürecinin de etkisiyle Türkiye halkları barış
ihtimalinin belirmesine paralel olarak sandıktan demokratik cumhuriyet sonucunu
çıkarmıştı ancak AKP’nin de dâhil olduğu resmî ideoloji, demokratik cumhuriyet
ve barış talebini tarihsel bir dönüşüm olarak kabullenmek yerine, bunu tekçi,
vesayetçi sistemin sonu ve aynı zamanda, bir Türklük krizi olarak gördü. Çözüm
sürecini, bugünkü tek adam rejiminin ve Suriye politikasının önünde engel
olarak gören AKP iktidarı çözüm masasını devirerek çatışmalı sürecin önünü
açtı. Bugün “Cumhur İttifakı” denilen ve 7 Haziran gecesi bizzat çözüm
sürecinin bitirilmesi, tekçi devlet yapısının yeniden şekillendirilmesi için
kuruldu. Masanın devrilmesi süreci 5 Nisan 2015’te İmralı’da Sayın Öcalan’a
yönelik uygulamaya sokulan tecritle başlatıldı. Sürecin bitirilmesiyle neler
olduğunu herkes biliyor. Erdoğan “Gerekirse baldıran zehri içeriz.” demişti,
iktidar çözüm sürecini bitirerek baldıran zehrini topluma içirdi. Sürecin
bitirilmesi 15 Temmuzda yaşanan darbe girişiminin de ne yazık ki önünü açtı.
Sayın Erdoğan 15 Temmuz için “Allah’ın lütfu” demişti, bu lütuf sonra
anlaşıldı. Darbe girişimi fırsat bilinerek demokratik siyasete ve toplumsal
muhalefete resmen darbe yapıldı. 
15
Temmuz AKP’ye karşı bir darbe girişimiydi, doğrudur; 22 Temmuzda OHAL ilanıyla
başlayan süreç ise AKP iktidarının demokratik siyasete bir darbesidir.
Dokunulmazlıkların kaldırılması; Demirtaş’ın, Yüksekdağ’ın, Baluken’in,
milletvekili ve belediye başkanlarımızın rehin alınması; halk iradesinin
gasbedilerek belediyelere kayyum atanması, KHK’lerle 100 binlerce insanın
kamudan tasfiye edilmesi; muhalif kurumların, medyanın kapatılması;
gazetecilerin, aydınların, siyasetçilerin tutuklanması herhâlde demokratik
açılım olmasa gerek. Bu, düpedüz çözüm sürecinin ve 7 Haziranın intikamının
alındığı bir darbe açılımıdır. Eğer 15 Temmuz başarılı olsaydı, iktidarın tam
da iki yıldır yaptıkları zaten yaşanacaktı. 
Soruyorum
size: Çözüm süresinde önemli rol ve risk alan İdris Baluken neden rehin olarak
tutuluyor? Geçen hafta Sevgili Sırrı Süreyya Önder de cezası onaylanarak
cezaevine girdi. Her iki arkadaşımız da bu ülkede ölümler yaşanmasın diye
İmralı, Kandil ve devlet arasında benimle birlikte mekik dokudu. Ölümleri
durdurmak suç mudur? Bu neyin intikamıdır? Halkın, kamuoyunun bunu bilmesi ve
görmesi gerekir. O süreçte bu görüşmelerin tamamı bizzat dönemin Başbakanı
Erdoğan’ın Hükûmetinin ve devletin bilgisi, onayı ve talebi doğrultusunda
yapıldı. Eğer bu görüşmeler suç ise -ki asla değil- peki, buna onay veren
Erdoğan dâhil, Hükûmet ve devlet yetkililerinin de içeride olması gerekmez mi?
Suç olmadığına göre arkadaşlarımızın derhâl serbest bırakılması gerekir. 
LÜTFÜ
TÜRKKAN (Kocaeli) – İtiraflar havada uçuşuyor yahu! 
PERVİN
BULDAN (Devamla) – Bugün arkadaşlarımızı rehin tutarak barış sürecini mahkûm
etmeye çalışanlar şunu unutmasınlar: Barış sürecini bitirerek anaların gözyaşı
dökmesine sebep olanlar, bu ülkeyi darbe ve krizlerin içine sürükleyenler er
geç yargı önüne çıkacak ve hesap verecektir. Bugün barışı yargılayanlar, yarın
barış tarafından yargılanacaktır. (HDP sıralarından alkışlar)
Sayın
Başkan, değerli milletvekilleri; İmralı’da Sayın Abdullah Öcalan’a karşı üç
yıldır kesintisiz, ağırlaştırılmış bir tecrit uygulanıyor. 5 Nisan 2015’ten bu
yana İmralı’dan haber alınamıyor. Hukuka aykırı bir biçimde, avukat ve aile
görüşüne izin verilmiyor, tüm görüşme talepleri reddediliyor. Sayın Öcalan’ın
devrede olduğu süreçte demokrasi, özgürlükler, demokratik anayasa, demokratik
cumhuriyet, barışçıl dış politika konuşuluyordu. İmralı’nın kapısına kilit
vurulduğu günden bu yana demokrasi de kilitlendi. O gün bugündür, kriz, baskı,
şiddet, ölüm, gözyaşı, darbe, OHAL; adaletsizlikler, hukuksuzluklar ülkenin temel
gündemi oldu. Bu yönüyle tecrit, sadece İmralı’ya değil tüm ülkeye uygulanıyor.
Demokrasi, adalet, özgürlükler, barış umutları ve bir arada yaşama iradesi
tecrit altındadır, bu Parlamento tecrit altındadır. Meclisin bir etkisi ve gücü
kaldı mı? Her şey saraya devredildi ne yazık ki. Çözümsüzlüğün ve tecridin
ülkeyi getirdiği nokta kriz ve çöküştür, darbelere açık bir ortam oluşmasıdır.
Ne zaman çözüm bitirildi, ülke çözülmeye başladı.
Değerli
arkadaşlar, yüz yıllık tarihsel geçmişi olan Kürt sorunu, bu ülkenin kanayan
bir yarasıdır ve bu sorunun içeride çözülmesi gerekir, çözüm geliştirilmediği
sürece de bu yara kanamaya ve kanatılmaya devam edecektir. İşte bu yara
büyümesin, barış umutları sönmesin diye Leyla Güven rehin tutulduğu Diyarbakır
Cezaevinde açlık grevine başladı, bugün otuz üçüncü gününde. Acaba, haberiniz
var mı, merak ettiniz mi hiç veya sorguladınız mı “Bir milletvekili niye
bedenini açlığa yatırır?” Leyla Vekilimiz sorunlara gözünü kapatan bir
parlamentonun yapmadığını yapmak için otuz üç gündür eylemde. Bu Meclis torba
yasalarla uğraştırılırken vekilimiz ise tecridin kaldırılması, barışın ve
çözümün gelmesi için mücadele ediyor. Parlamentoya seslenmek istiyorum:
Vekilimiz kendi özgürlüğü ve koşulları için değil, barış için, Türkiye halklarının
geleceği için açlık grevindedir.
Sayın
Meclis Başkanı ve değerli milletvekilleri; bu sesi duymalısınız. Bu
Parlamentonun bir üyesi açlık grevi gibi ciddi bir direnişin içine girmişse
bunu görmezden ve duymazdan gelemezsiniz, kayıtsız kalamazsınız. Buradan bir
kez daha iktidara çağrı yapıyorum: Bu hukuksuz tecride derhâl son verilmelidir,
Parlamento görev almalıdır, Meclis, Leyla Vekilimizle görüşerek niye açlık
grevinde olduğunu mutlaka dinlemelidir. 
Ben
bu kürsüden şunu açık ve net vurgulamak istiyorum: Eninde sonunda bu ülkede
barış ve çözüm masası mutlaka yeniden kurulacaktır. AKP Genel Başkanı “Kürt
sorunu yoktur.” diyor. “Yoktur.” deyince bir sorun yok olmuyor. Bu tutumla
ancak çözümü erteleyebilirsiniz, erteledikçe de sorun daha da büyüyecek ve
uluslararası bir boyut kazanacaktır. Kürt sorunu vardır değerli arkadaşlar,
çözümü de müzakere ve barıştır, bundan asla kaçamazsınız. Siz kaçsanız da barış
ve çözüm peşinizi bırakmayacaktır çünkü barış milyonların talebidir. Barışı
getirecek olan da işte bu milyonların iradesidir ve gücüdür. “Barışa giden yol
yoktur, barışın kendisi bir yoldur.” der Gandhi. Evet, barıştan yana olan
milyonlar bu barış yolunda yürümeye devam edecektir, ta ki barışa erişinceye
kadar. 
Buradan
şunu hatırlatmak isterim. Kendi iç sorunlarını çözememiş, halklar arası
diyaloğu doğru kuramamış bir ülkenin dünyada saygınlığı da olmayacaktır. Şu
gördüğümüz bütçeye bakıyoruz, insana ve yaşama değil, silaha, savunmaya, savaşa
bütçe ayrılıyor. Oysa bu ülkenin gençlerine yakışan toprağın altına düşmek
değil, toprağın üzerinde fidan gibi yetişmektir, yeşermektir. Bugün
çözümsüzlüğü hem içeride dayatan hem de Suriye’ye taşıyan, Suriye halklarının
kendi çözüm çabalarını ve kazanımlarını berhava etmeye çalışan AKP iktidarı bu
politikasında başarıya ulaşamayacak. Çözümsüzlüğü derinleştirdikçe iktidarın
kendisi de çözülecektir. Bu Meclis bugüne değin çözümsüzlük siyaseti yürüten ne
iktidarlar gördü, koridorlar onların arşiviyle doludur. Çözüm üretmeyen AKP’nin
yer alacağı yer de tasfiye olan siyasi iktidarların fotoğraf arşivi olacaktır. 
Değerli
milletvekilleri, sorunlara çözüm üretmek yerine sorunu yok saymaya, çözüm
arayışında olanları da tasfiyeyle meşgul olan mevcut iktidarın baskı
politikasından en fazla nasibini alan bir partiyiz. Eski eş başkanlarımız,
milletvekillerimiz, belediye başkanlarımız, binlerce yönetici ve üyemiz bugün
cezaevlerinde rehindir. Kadrolarının neredeyse yarısı cezaevinde olan bir
siyasi partinin Eş Genel Başkanı olarak burada konuşuyorum. Binbir türlü
engellemelere, tehditlere ve baskıya rağmen halkımızla birlikte barajları
yıkarak 24 Haziranda Parlamentoya girdik. Seçimlerde valisinden polisine
varıncaya kadar tüm devleti ve devlet imkânlarını kendi seçim çalışmaları için
seferber eden AKP’yle eşitsiz koşullarda yarışarak buraya gelmeyi başardık. Bu
hazmedilmediği için her gün bize saldırı yapılıyor. Partimize yapılan
saldırılar, operasyonlar hukuki değil, tamamen siyasidir. İktidar, partimizi
sürekli hedef gösteriyor, yargı da bunu talimat olarak alıyor ve düğmeye basıyor.

Sayın
Demirtaş hakkında AİHM tahliye kararı verdi, AKP Genel Başkanı kendisini
mahkeme yerine koyarak “Kararı tanımıyoruz.” dedi. Ardından, Demirtaş’ın
istinaftaki hukuka aykırı cezası jet hızıyla onaylandı. İşte size talimatla
çalışan siyasal yargı örneği. Demirtaş hakkındaki uyduruk fezleke ve
iddianameleri hazırlayan polis ve savcıların FETÖ’cü olduğunu biliyor musunuz?
Çok net söylüyorum, bu iddianameye sahip çıkan siyasiler FETÖ’nün siyasi
ayağıdır. Türkiye, Avrupa İnsan Hakları Mahkemesinin bir tarafıdır. AİHM kararı
bağlayıcıdır. Kararı tanımıyorsanız çıkın dürüstçe deyin ki: “Biz bu
sözleşmeden imzamızı geri çekiyoruz, Avrupa Birliğiyle de ilişkileri
bitiriyoruz.” İşinize gelince “Avrupa Birliği”, gelmeyince de “Tanımıyorum.”
demek tam anlamıyla tutarsızlıktır. AİHM kararını uygulamamak açıkça hukuk
gasbıdır. Bu tutum bağımsız yargının kalmadığının da bir kanıtıdır. Saray
mahkemeleri gibi çalışan yargı şunu bilmelidir ki bu iktidar yarın arkanızda
durmaktan vazgeçtiğinde -ki örnekleri var- ne yapacaksınız, soruyorum. Kelli
felli yargıçların nasıl kaçtığından biraz ders alın. Sizin rehberiniz sarayın
talimatları değil, evrensel hukuktur. 
Bakınız,
aynı gaspçı anlayış belediyelerde de yaşandı. AKP, OHAL süreciyle birlikte 96
DBP’li belediyeye hukuksuz bir biçimde kayyum atadı. Bu belediyelerin sınırları
içinde 6 milyonu aşkın insanımız yaşamaktadır, oralarda ikamet etmektedir.
Kayyum atamak, bu 6 milyon insanın iradesini hiçe saymak, gasbetmektir. AKP
sandıkta kazanamadığı yerleri kayyum atayarak ele geçirme yoluna girmiştir.
DBP’li belediyelerde tek bir kalem dahi yolsuzluk tespit edilememiştir.
Yolsuzluklar asıl kayyumlarla başlamıştır. Sayıştay raporları da bu durumu
belgelemiştir. Kayyumların görevlerindeki ilk icraatları ise Kürtlerin dilleri,
tarihleri, bellekleri ve hakikatleriyle bağını kesmek olmuştur. Diyarbakır’ın
Kayapınar ilçesindeki Roboski Anıtı, Cizre’de Orhan Doğan, Kızıltepe’de Uğur
Kaymaz, Ağrı’nın Doğubeyazıt ilçesinde Ahmedi Hani Anıtı kayyumlar tarafından
yıkılırken Van’ın Çatak ilçesinde “Tahir Elçi” adı parktan kaldırıldı. AKP
kayyumlarının marifeti işte budur; yolsuzluk ve halkın değerlerine saldırı.
Kayyum siyaseti Kürtlerin ret ve inkârı çizgisinin bir devamıdır. Kayyumlar
Şark Islahat döneminin bugünkü umumi müfettişleridir. Merak ediyoruz, AKP ne
ara ittihatçıların çizgisini öğrendi ve buna sarıldı. Kayyum politikasının
halkta nasıl bir kırılma ve öfke yarattığını göremeyen zihniyet, ektiğini 31
Martta mutlaka biçecektir, o gaspçı kayyumları sahibine iade edecektir. (HDP sıralarından
alkışlar) 
Tutuklamayla,
baskıyla, kayyum gaspıyla halk iradesinin engellenemeyeceğini bu iktidar bir
türlü anlamıyor ve göremiyor. Bu operasyonların onda 1’i AKP’ye yapılsaydı
şimdiye çoktan tuz buz olurdu. Ama biz halkımızın gücüyle dimdik ayaktayız,
buradayız, burada olmaya da devam edeceğiz. (HDP sıralarından alkışlar) 
İktidarın
ayrıştırma politikalarına rağmen bugün toplumun bir arada yaşamasının teminatı
ve güvencesi Halkların Demokratik Partisi ve onun demokratik ilkeleridir. Kürt,
Türk, Arap, Alevi, Ermeni, Süryani, Ezidi, Çerkez, Laz, Sünni, kadın, genç yani
bu ülkenin toplumsal ve inançsal tüm renklerini temsil eden, çatısı altında bir
araya getiren bir siyasi hareketiz. Yok edilmeye çalışılan demokratik alanı ve
özgürlüklere olan inancı koruyan Halkların Demokratik Partisidir. HDP, tıpkı
1920 ruhu gibidir, rengârenk halklar bahçesidir. Bu renkleri soldurmaya
kimsenin gücü yetemeyecektir. HDP’ye bu denli saldırıların amacı, bir arada
yaşama iradesinin ortadan kaldırılmasıdır. HDP’yi terörist olarak göstermek,
bizlere oy veren 6 milyon seçmenin terörist olarak görülmesidir, böyle
göstermektedir iktidar. İktidar öyle bir mekanizma yarattı ki AKP muhalifi
herkes terörist ilan edilmiş durumdadır. Unutmayın, bu mekanizma gün gelir
kendi sahiplerini de aynı tanımın içine oturtur.
Soruyorum
size: HDP’nin karşısına siyasetle değil, yargı, ordu, polis gücüyle çıkmak
mertlik midir? Biz, tüm baskılara rağmen, herkesin hakkını, hukukunu,
demokrasi, özgürlük, eşitlik ve adalet talebini savunmaya, bunların
gerçekleşmesi için mücadele etmeye devam edeceğiz, ilkelerimizden asla geri
adım atmayacağız. Bizi yok etseniz de ilkelerimiz yaşamaya devam edecek.
İktidarın tüm müdahalelerine rağmen demokratik siyaset bitirilemeyecek, tasfiye
edilemeyecek. Siyasette, Parlamentoda, meydanlarda, yaşamın her alanında halkın
içinde olan HDP’nin varlığı bunun teminatıdır.
Sevgili
kadın arkadaşlarım, toplumun yarısını oluşturan kadınlara bu ülkede yaşam hakkı
reva görülmüyor ki kadına bütçe hakkı tanınsın. En nihayetinde, kadınlar “Kadın
erkek eşitliğine inanmıyorum.” diyen bir zihniyetle karşı karşıya. Bu
zihniyetin sokaktaki yansıması da kadına şiddettir. Devletin şiddetini yaşayan
kadın, erkeğin şiddetini yaşayan kadın, ekonomik, sosyal krizin şiddetini
yaşayan yine kadın. Kadına yönelik şiddette sürekli işleyen üçlü bir mekanizma
var; devlet, yargı, erkek. Dolayısıyla şiddetin nedeni kişisel değil
politiktir. Yaratılan tekçi iktidar olgusunun sokaktaki yansımasıdır şiddet.
Dikkat edilirse kadına yönelik şiddete cezasızlık bu iktidar döneminde
sistemleşmiştir. Bu bütçe de şiddetten besleniyor. Kadının adı yok ki bütçede
pay ayrılsın. “Nasıl olsa kadınlar her gün öldürülüyor, ne gerek var bütçe
ayırmaya.” diyen bir anlayışı görüyoruz. Bütçenin mantığı işte budur. 
Değerli
kadınlar, erkek devlet ve erkek iktidar kadına hiçbir zaman, yaşamda, adalette,
çalışma hayatında eşit hak ve temsiliyet sağlamayacaktır. Kadınlar haklarını
ancak örgütlenerek, mücadele ederek, kadın ittifakı kurarak elde edebilir. Tüm
kadınlara buradan çağrı yapıyorum: Haykırın, sesinizi yükseltin, itiraz edin,
size dayatılan köleliği asla kabul etmeyin sevgili kadınlar. (HDP sıralarından
alkışlar) Buradan siyasi parti ayrımı yapmaksızın tüm kadın parlamenter
arkadaşlarıma da seslenmek isterim: Kadına yönelik şiddete karşı daha güçlü
birliktelik oluşturalım. Sorunlarımızın çözümü için bir araya gelelim. Ortak
çözümler üretelim. Parlamentoyu en etkin şekilde işletelim.
(Mikrofon
otomatik cihaz tarafından kapatıldı)
BAŞKAN
– Toparlayın lütfen Sayın Buldan.
PERVİN
BULDAN (Devamla) – Tamam Başkanım.
Kadının
hakkını, hukukunu ve eşitlik taleplerini yasal güvenceye alacak kanunları
birlikte yasalaştıralım. Gelin, bu Parlamento, kadınların umudu ve sesi olsun.
Değerli
kamuoyu, Türkiye bir yol ayrımındadır. Faşizm ile demokrasi arasındaki bir
ayrımdır bu. Eğer özgürlüğe, demokrasiye, adalet ve eşitliğe sahip çıkmazsak
hep beraber faşizmin girdabında boğulacağız. Halklara nefes aldırmayan bu
otoriter, baskıcı rejim karşısında sessiz kalamayız. Bize dayatılan diz çöktürme
politikalarına boyun eğemeyiz, eğmemeliyiz. İnanın ki bu rejim toplumu
korkuttuğu oranda ayakta kalabilmektedir. Korku biterse iktidar da biter. Ve bu
sistem fazla uzun sürmeyecektir. Demokrasi mutlaka kazanacaktır. Bunun için
cesur olmalıyız, korkmamalıyız, umutsuzluğa asla kapılmamalıyız. Barış için,
özgürlük için, demokratik cumhuriyet için, emek ve adalet için yan yana
durursak, hep birlikte mücadele edersek bu karanlık günleri aydınlığa
çevirebiliriz. Türkiye halkları bunu mutlaka başaracaktır. Bu ülkede barış
umutları asla söndürülemeyecek, özgürlük türküleri asla susturulamayacaktır.
Saidi Nursi “Ekmeksiz yaşarım ama hürriyetsiz yaşayamam.” demiştir. Evet,
insanca, onurluca ve özgürce yaşayabilmek için, halklar olarak, HDP’nin
amblemindeki koca çınar ağacı gibi olacağız. Derinlerine inen köklerimiz,
semalara yükselen dallarımız gibi dimdik duracağız, güçlü olacağız. Para, pul,
rant, makam, şan muktedirlerin olsun, insanlık onuru bizim olacak ve bu onur
asla yere düşmeyecek. 
Bugün
10 Aralık İnsan Hakları Günü. Bu vesileyle, tüm insan hakları savunucularını ve
mücadelelerini selamlıyor, dayanışma mesajlarımı gönderiyorum. 
İnsan
haklarına, eşitlik anlayışına, barışa, demokratik yaşama, toplumsal cinsiyet
eşitliğine aykırı olan bu bütçeye karşı olduğumuzu, bu bütçenin geçmemesi için
tüm ezilenler adına burada en etkili muhalefeti yapacağımızı belirtiyor,
Parlamentoyu saygıyla selamlıyor, teşekkür ediyorum. (HDP sıralarından
alkışlar)
BAŞKAN
– Teşekkür ederim Sayın Konuşmacı. 
MEHMET
NACİ BOSTANCI (Ankara) – Sayın Başkan… 
BAŞKAN
– Buyurun Sayın Bostancı. 
MEHMET
NACİ BOSTANCI (Ankara) – Sayın Başkanım, Sayın Buldan’ın, Sayın Eş Genel
Başkanın çok ağır sataşmaları var yarım saatlik konuşması içerisinde, partimize
yönelik ağır sataşmalar bunlar; dolayısıyla bunlara cevap hakkı doğduğu
kanaatindeyim. Ancak usul olarak…
GARO
PAYLAN (Diyarbakır) – Sayın Başkanım, daha ikinci konuşmacımız var, daha devam
ediyoruz, konuşmalar bitmedi, biz devam ediyoruz. 
MEHMET
NACİ BOSTANCI (Ankara) – …Sayın Eş Genel Başkan Sezai Bey konuştuktan sonra mı
söz verirsiniz, yoksa şimdi mi konuşmak gerekir, takdir sizin. 
BAŞKAN
– Evet, grup konuşmalarını tamamlayalım, sonra değerlendirelim. Teşekkür ederim
HAYDAR
AKAR (Kocaeli) – Başkan, bir saatlik grup konuşmaları var, o zaman cevap
verirler. 
BAŞKAN
– Şimdi, Halkların Demokratik Partisi Grubu adına Eş Genel Başkan Van
Milletvekili Sayın Sezai Temelli konuşmasını yapacaktır.
Buyurun
Sayın Temelli. (HDP sıralarından alkışlar)
HDP
GRUBU ADINA SEZAİ TEMELLİ (Van) – Sayın Başkan, değerli milletvekilleri;
konuşmama sizleri ve Türkiye halklarını selamlayarak başlamak istiyorum.
Bütçe
konuşmasının 10 Aralık İnsan Hakları Günü’ne denk gelmiş olması gerçekten
anlamlı bir tesadüfü oluşturdu. İnsan hakları düzeninin sarsıldığı, hukuka
güvenin bittiği bir ülkede bütçeyi konuşuyoruz. 2019 bütçesi de AKP’nin insan
hakları ihlalleri raporu gibidir. Bütçe hakkını gasbeden, bütçeyi âdeta
Parlamentonun iradesinden, denetiminden kaçıran bir anlayışa karşı bütçe
hakkını, toplumun en temel haklarını savunmaya devam edeceğiz.
Bütçe
yapmak, bütçe hakkını korumak toplum olmaktır; eşit vatandaşlık hukukuna dayalı
bir demokrasiyi inşa etmektir. Bugün demokrasiyi bir araç olarak görenlere
inat, radikal demokrasi anlayışımızla halklarımızın barış içinde yaşama hakkını,
bütçe hakkını savunarak bu mücadeleyi devam ettireceğiz. 
Bütçe
hakkının korunması adaletin korunmasıdır. Adaleti vicdanlarında duymayanlar,
adaleti kendi siyasi çıkarlarıyla tutsak alanlar bütçeyi de bu adaletsizlik
girdabına sıkıştırmaktan geri kalmadılar. Unutmayalım, herhangi bir yerde
haksızlık varsa adalet her yerde tehlikede demektir. 
Aslında
konuşmama Sevgili Sırrı Süreyya Önder’in 2013 “Nevroz”unda yaptığı konuşmayla
başlamak isterdim barıştan, demokrasiden, umuttan bahsederek. Ama Sırrı Süreyya
Önder zaten cezaevine “Nevroz”da söylediği sözler nedeniyle girmedi;
kanıtlarını sunduğu hâlde, hiç kullanmadığı kelimeler, söylemiş gibi, Sırrı
Süreyya Önder’in iddianamesine kondu; hakikat çarpıtıldı, adalet bir kez daha
herkesin gözleri önünde yok edildi. 
Açıp
tutanaklara bakın, 2013 “Nevroz”unda yapılan konuşmaları o gün Mecliste barış
ve kardeşlik mesajları olarak yorumlayanlar bugün sevgili vekilimizi,
vekillerimizi gayet rahat suçlayabiliyorlar. İşte, bizim vekillerimiz, tam da o
gün Mecliste söylendiği gibi, barış ve kardeşlik dili nedeniyle rehin alındı.
Bugün biz kullandığımızda terörist ilan edildiğimiz “barış” kelimesi sadece o
gün Mecliste tam 45 kez kullanılmış. Ne değişti? Kürt meselesi bu arada
buharlaşıp yok mu oldu? O günden bugüne milletin temsilcileri cezaevine
konuldu, yerlerine kayyum atandı. 27 milletvekilimiz -bir kısmı birden fazla
olmak üzere- 67 kez gözaltına alındı. 21 vekilimize ceza yağdı. Leyla Güven,
cezaevinde açlık grevine girerek fikrini ifade etmek zorunda kalıyor. Biz
burada konuşurken Sevgili Leyla Güven açlık grevinin 33’üncü gününde. Evet, bir
vekiline bile kulak vermeyen Meclis halka nasıl kulak verebilir? Leyla Güven
İmralı tecridini boşu boşuna gözümüzün içine sokmuyor arkadaşlar. Tecridin yol
açtığı sonuçlar, sadece bugüne kadar yaşadığımız katliamlara bakarak bile
anlaşılabilir. Tecritle birlikte âdeta bir katliamlar coğrafyasına bu ülke
yeniden döndü. 2015 yılında Suruç katliamı, 10 Ekim katliamı, Antep katliamı
başta olmak üzere yüzlerce insan yaşamını yitirdi. Çocuklar, yaşlılar zırhlı
araçların altında can verdi. Silopi’de Furkan ve Muhammet uykularında öldü ve
onları ezen kişi ilk duruşmada beraat etti. 85 yaşındaki Pakize Hazar sokak
ortasında panzerin altında yaşamını yitirdi. Tam 202 kişi evlerinde, kapalı
alanlar içerisinde yaşamını yitirdi. Taybet ana çocuklarını büyüttüğü,
komşularıyla sohbet ettiği evinin avlusunda can verdi. 
Cezaevinde
tutukluların sayısı bugün 240 bine ulaşmış durunda, hükümlü ve tutuklular. Şu
anda cezaevlerinde 70 bin öğrenci var. AKP’nin insani sınırlarını görmek
isteyen, cezaevlerine döner, bakar. Urfa’da 1 yaşındaki Arin bebek çok hasta
olmasına rağmen annesiyle birlikte cezaevinde. Bu konudaki bütün taleplerimiz
reddedildi. Gözlerinizin içine bakarak sormak istiyorum: 1 yaşındaki çocuk
nasıl cezalandırılıyor? Bunu vicdanınıza nasıl sığdırıyorsunuz? İstediğiniz
kadar icraat anlatın, Kürt halkının AKP’yi hatırlayacağı tarih işte bu
tarihtir. Biz bunları söylerken içiniz sızlamıyorsa vicdanınızda bir sorun var
demektir. 
Sevgili
milletvekilleri, 2013 “Nevroz”unda “Nevroz” alanını dolduranlar, devasa
kalabalığın coşkusuyla, o gün orada, Amed’den İstanbul’a barış güvercinleri
uçurmuş, bu güvercinleri uçuran barış emekçileri bugün cezaevinde. Cezaevine
girerken inandıkları şeye emek vermiş olmanın güveniyle başları dimdik
cezaevine girdiler, yine başları dimdik oradan çıkacaklar. (HDP sıralarından
alkışlar) Hiçbirimiz ama hiçbirimiz bu sevdadan vazgeçmedik. 
Sevgili
milletvekilleri, Meclisin varlık nedeninin başında ülkenin kaynaklarının adil
olarak dağıtımını sağlamak gelir. İktidarın topluma ne kadar değer verdiğini
anlamak için bütçe sürecine bakmak yeterlidir. Kendine her şeyi az, halka ise
her şeyi fazla gören aç gözlü bir yönetimle, bir iktidarla bugün karşı
karşıyayız. 10 milyona yakın işçi ayda 1.603 liraya çalışıyor. Bir ailenin
açlık sınırı ise 1.900 lira. Sofralarda ejder meyvesi ama asgari ücretlilere
dönüp fedakârlık yapın diyebiliyorsunuz. Bütçe değil, sanki kamu kaynakları
nasıl talan edilir el kitapçığı hazırlamışsınız. Kürtlere karşı savaşı nasıl
finanse ederiz, kadınları nasıl erkeklere bağımlı hâle getiririz, emekçilere
bir süre daha böcekli yemekleri nasıl yediririz, çocukları denetimsiz yurtlara
nasıl mahkûm ederiz sorularının yanıtlarını bu bütçede bulabilirsiniz. 
Biz
sürekli olarak ekonominin demokrasiye bağımlı olduğunu anlatıyoruz, ısrarla bu
konunun altını çiziyoruz. Bunu bütçeden daha iyi anlatan bir metin olamaz.
Bütçe ekonomik olmaktan çok, siyasi bir metindir. Bütçenin zenginler ile
yoksullar, kadınlar ile erkekler, çocuklar ile yetişkinler, sosyal desteğe
ihtiyacı olanlar ile olmayanlar arasında nasıl bölüştürüleceğine, vergilerin
kimden alınacağına karar veren bir siyasi metin olduğu unutulmamalıdır. AKP
“aç, yoksul” demeden herkesten vergi alıyor, para topluyor ama bu kaynağı bir
tek kendisi ve yandaşları için harcıyor. AKP saray iktidarı, bu bütçeyle
toplumun bütçe hakkını gasbederek iktisadi bir şiddet uygulamaktadır. Bugün,
iflas eden esnaf sayısı 72 bin kişiyi aştı. Tam 72 bin kişi, kim bilir ne umutlarla
açtığı, belki anne babasından kalan iş yerlerini kapatmak zorunda kaldı.
Milyarlarca lira KOBİ kredisi bugün Türkiye’de takibe düşmüş durumda. 
Yeni
Ekonomi Programı’nda 2019 yılında 59 milyar lira tasarruf edileceği söylenirken
öbür taraftan her yıl 50 cezaevi yapılacağını söylüyorsunuz. Cezaevi yapmak
için mi tasarrufta bulunuyorsunuz? Topluma bir tane de hayırlı bir iş yapın. 
Bugün
güvenlik bütçesini harcayan 7 kurumun toplam bütçesinde son iki yıldaki artış
miktarı 38 milyar liradır sevgili arkadaşlar. Şırnak’ta kamu yatırımları için
ayrılan bir yıllık rakamsa 169 bin lira. Ayrılan değil, sadece artırılan
rakamla bile Türkiye’nin 81 iline üç kez, üçer kez Şırnak’a ayrılan ödenek
kadar yatırım yapılabilir ama buna karşı sarayın kredi kartına dönüşmüş örtülü
ödenek giderek artıyor. Cumhurbaşkanlığı bütçesi 3’e katlanıyor ama bugün
illere ayrılan ödenek, kaynak, işte Şırnak’ta olduğu gibi, komik rakamlarla
karşımıza bu bütçede çıkıyor. 
Kürt
meselesinin ekonomik olarak yarattığı yıkım, Kürt halkına yoksulluk, işsizlik
olarak dönüyor. Bursa, Eskişehir, Bilecik bölgesine insan sağlığı ve sosyal
hizmet alanında 121 bin yatırım yapılmış. Bölgesel gelişmişlik sırasında en
sonda yer alan Ağrı, Kars, Iğdır, Ardahan bölgesine ise yaklaşık 5.700 adet
yatarım yapılmış. Bir yanda 121 bin yatırım, bir yanda 5.700 yatırım. Bursa da
Bilecik de Ağrı da Kars da daha iyisini hak ediyor, yeter ki bu bütçeyi halk
için yapın, o zaman bütün bu iller çok daha iyisine layıktır ve karşılığını da
bütçede bulacaktır.
Su,
atık ve kanalizasyon hizmetlerinde Samsun, Tokat, Çorum, Amasya bölgesine 95
binden fazla yatırım yapılmış. Van, Muş, Bitlis, Hakkâri’de ise yaklaşık 3.400.
Arada devasa bir fark var. Neden? “Çünkü AKP’ye oy vermeyenlere su da yok.”
diyor iktidar. Hiç güvenlik bahanesini karşımıza getirmeyin. Şeker
fabrikalarını güvenlik nedeniyle mi kapattınız? Şeker fabrikalarını kapattınız,
bütün pancar üreticilerini mağdur ettiniz, onun yerine yapay şeker tekellerini
kolladınız. Çiftçinin borcu 13 kat artmış durumda.
Dış
borca baktığınızda, iktidarlarınız döneminde on beş yılda Türkiye’nin dış borcu
14 kat arttı. AKP borç açığını şu anda halkın bütçesinden dev faizler ödeyerek
kapatmaya çalışıyor. Dış mihraklar değil, yıllardır faiz ödemeleriyle zengin
ettiğiniz finans kuruluşlarını gelin bu kürsüden halka anlatın.
Siz
borcu borçla kapatmaya çalışırken, yandaş şirketler yıllardır tek kuruş vergi
ödemiyor, vergi borçları her fırsatta affediliyor. Biraz önce Hazine ve Maliye
Bakanı Berat Albayrak’ı dinledik. Temmuz ayında aynı Bakan yaptığı açıklamada
mali disiplin sağlamak amacıyla bundan sonra kamu alacakları için yeni bir af
getirmeyeceklerini belirtmişti ama aynı Bakan, af çıkarmayacaklarına dair
verdiği sözün üzerinden dört ay bile geçmeden af tasarısını getirdi. Şimdi,
ekonomi mi Bakanı dinlemiyor, yoksa Bakanın ekonomiden mi haberi yok? Evet, bu
dört aylık süre aslında bize ekonomi ve ekonomi yönetiminin içinde bulunduğu
durumu bütün çıplaklığıyla gösteriyor. 
Kanunda
sanki sadece belli gelir altındakilerden vergi alma şartı varmış gibi sürekli
olarak işçilerden, yoksullardan, halktan vergi alınıyor. Gelir vergisinin dahi
en az üçte 2’sini halk ödüyor. Elektrik, su, doğal gaz faturalarından dört beş
çeşit vergi alınmakta. Elektrik ve su faturaları fatura değil, neredeyse bir haraç
belgesi. 
Bu
ülkede iyi giden ne varsa AKP’nin başarısı, kötü giden ne varsa halkın suçu. En
çok işsiz üniversitede, üniversite mezunları arasında ama siz “Beceriksiz, o
yüzden iş bulamıyor.” diyorsunuz dönüp insanlara, üniversite mezunlarına. 
Sizin
akıttığınız paralarla büyüyen inşaat sektörü iş cinayetlerinin en fazla
gerçekleştiği sektör. Bugüne kadar, resmî rakamlara göre, sizin döneminizde 22
bin işçi yaşamını yitirdi ama siz iş cinayetlerinin de sorumluluğunu “İşçiler
cahil.” diyerek emekçilere yüklemeye çalışıyorsunuz. Emeklilikte yaşa
takılanları da tembellikle suçluyorsunuz. İnsanlar ne emekli olunca ne
yaşlanınca çalışmaktan kurtulabiliyorlar. 803 bin kişi 65 yaş üzerinde olduğu
hâlde bu ülkede çalışmak zorunda. Toplam emeklilerin yüzde 64’ü çalışmaya devam
ediyor.
Sevgili
milletvekilleri “Emeklilikte yaşa takılanlar için savunma ve güvenlik
harcamalarından Çalışma Bakanlığı bütçesine 20 milyar lira aktarılsın.” dedik,
reddettiniz. Emeklilikte yaşa takılanlar emekli yapılmazken, AKP, üst düzey kamu
yöneticilerine emeklilikte ayrıcalık getiren bir düzenlemeyi apar topar, acilen
geçirmeyi de ihmal etmedi, acilen bu yasayı geçirdi. 
Cumhurbaşkanlığının
bugün araç sayısı 350’ye çıkmış. Bu araçlarla ne yapacaksınız? Krizi bu
araçlarla mı önleyeceksiniz? Hatırlayacaksınız “enflasyonla mücadele” diye
zabıtalar sokakta dolaşıyordu, bütün dünyaya bu görüntülerle rezil olduk. Şimdi
zabıtalar bu araçlara mı binip dolaşacak? 350 tane araç Cumhurbaşkanlığına ait.
Niye alıyorsunuz bu araçları? Emeklilere para yok ama saray araca doymuyor.
Bütçesini
yıl sonuna yetiremeyen, yetiştiremeyen, ha bire ek bütçe alan iki tane kurum
var, kuruluş var. Bunlardan biri Cumhurbaşkanlığı, diğeri Diyanet. Oysa her
ikisi de yurttaşlara bugün hizmet eden kurum olmaktan çıkmıştır. Diyanet İşleri
Başkanlığı çocukları korkutmaktan başka bir şey yapmıyor. Bugün bu ülkede inanç
özgürlüğü çerçevesinde Diyanet İşleri Başkanlığının yapacağı hizmet, tüm
inançlara eşit mesafede yaklaşmak, farklı inançların toplumdan, kamudan
beklediği hizmeti üretmek olmalıyken bugün Diyanet İşleri Başkanlığı bu görevi
yapmak yerine âdeta toplumdaki tüm farklı inançları yok saymaya devam ediyor.
İşsizlik
Sigortası Fonu’ndan işsizlerin sadece yüzde 10’u yararlanabiliyor. Fonun yüzde
70’i işsizlik ödeneği dışındaki kalemlere aktarılıyor, buralarda harcanıyor.
2019 yılına kadar 1 milyon yeni işsiz olacağı zaten ekonomi programında vardı.
Bakın, büyüme rakamları açıklandı; 3’üncü çeyrek 1,6 geldi, 4’üncü çeyrek
negatif gelecek. Bu beklenen 1 milyon işsizin çok daha üzerinde bir işsizlikle
ülke karşılaşacak. İşte İşsizlik Sigortası Fonu bir ekonomide aslında işsizleri
gözeten, onların işsiz kaldığı sürece ayakta kalmasını sağlayan bir fonken, bu
fon bugün kapsamı dışında başka başka yerlere kullanılmakta.
Komisyondaki
bütçe sürecine baktığımızda, aslında, bakanları dinlediğimizde bakanların bu
ülkede yaşamadığını anladık. Sanki eğitime son iki yılda ayrılan para sadece
yüzde 6 artırılırken, savaşa ayrılan para yüzde 70 artırılmamış gibi sunumlar
dinledik. Sanki bu ülkede 43 emekçi aşağılanarak işinden atıldığı için intihar
etmemiş gibi, her gün ortalama 400 insan kanun hükmünde kararnamelerle işinden
atılmamış gibi bakanlar konuştular. Evet, bu Meclisin vekilleri tutuklu
değilmiş gibi konuştular. Saray harikalar diyarında, halk perişan. 
Sayenizde
dış politikada da elinde piyonla şah çekip her defasında mat olan, dillere
düşen, bütün itibarını yitiren bir ülkeye döndük. Suriye’de “şah” dediniz mat
oldunuz, Libya’da “şah” dediniz, mat oldunuz. Neredeyse mat olmadığınız bir
satranç oyununuz bile yok. Satrancı bilmiyorsunuz. 
Orta
Doğu’da IŞİD ne zaman zorda kalsa imdadına yetiştiniz. AKP, bu ülkenin
evlatlarına IŞİD’in çetelerine baktığı kadar bakmadı. Kürtler IŞİD’e karşı
mücadelesiyle sadece Suriye’de değil, Türkiye’ye ve Avrupa’ya yönelik önemli
bir tehdidi zayıflattılar, neredeyse ortadan kaldırdılar. Oysa AKP’li
belediyeler IŞİD’lileri makamlarında ağırladılar.
Ticaret
Bakanı Afrin’den zeytin çalındığı iddialarını yalanladı ama aynı kabinede Tarım
Bakanı Bütçe Komisyonuna geldi bunu kabul etti. Şimdi de arka çıktığınız
çeteler arasında yağmalardan elde ettiklerinin paylaşım savaşları yaşanıyor. 
Sayın
İbrahim Kalın, 21 Mart 2018’de, CNN Internationalın canlı yayınında, Afrin’e
giren ÖSO unsurlarının evleri yağmaladıkları konusunda bilgileri olduğunu
söyledi. Zaten o zaman ÖSO’nun bir yağmacılar ordusu olduğunu bir kez daha
doğrulamıştı. Ve ben buradan hatırlatmak isterim ki tam da 30 Ocak 2018’de AKP
grup toplantısında Cumhurbaşkanı Erdoğan şöyle diyor: “Özgür Suriye Ordusu
tıpkı Kuvayımilliye güçleri gibi sivil bir oluşumdur.” ÖSO’yu savunuyor, sonra
İbrahim Kalın da gidiyor bunu başka bir dille yalanlıyor.
Evet,
sevgili arkadaşlar, değerli milletvekilleri; “gelecek” dediğimizde akla ilk
olarak gençler gelir. Geleceksiz bir ülkeye aslında gençler sıkışıp kaldılar.
Ama gençlere bakıyorsunuz, iş arayan her 5 gençten 1’i işsiz, 3 milyon genç ne
çalışıyor ne okuyor. Her 10 gençten 8’i kendisine benzemeyenin yanına bile
gitmek istemiyor. 
Devletin
1925 Şark Islahat Planı’yla Kürtleri asimile etme, yine Takriri Sükûn
Kanunu’yla bütün muhalefeti susturma planı bugün AKP eliyle uygulanıyor. AKP,
2016 model OHAL teknolojisiyle, 2018 model ittihatçılıkla geçmişteki en zorba
yöntemlerin taklidini yapmaya devam ediyor ve bunu bize “güvenlik” adı altında
gerçekleştirdiğini söylüyor. Ne güvenliği? Kimin güvenliği? Ne zaman yaptığınız
ihlalleri dile getirsek “Halkın güvenliği için yaptık.” diyerek bu zorbalıklara
karşı halkın sesini kısmaya çalışıyorsunuz. Hemen hemen sıklıkla Kürt kentlerine
gidiyoruz. İki ilçe arasında bile 50 kere kontrolden geçiyoruz. Her yerde
güvenlik bariyerleri var özellikle de belediyelerin önünde var, kayyum
atadığınız belediyelerin önünde var. Onları güvenlik gerekçesiyle yaptığınız bu
faaliyetlerle koruduğunuzu sanıyorsunuz. 24 Haziran seçimleri öncesinde Urfa’da
Şenyaşar ailesi hastanenin güvenlik kameraları önünde katledildi. Ne oldu? Tek
bir kişi bile yakalanmadı, yargının önüne çıkarılmadı. Kimin güvenliğinden
bahsediyorsunuz. Orhan Tunç, Cizre’de ambulans gönderilmediği için yaşamını
kaybetti. Hükûmet, güvenlik gerekçesiyle ambulansın gidemediğini dile
getiriyor. Halk, aynı sokakta bulunan karakolun önünden bile geçemezken
karakolların önünde uyuşturucu satılıyor. 
Evet,
Kürt kentlerine barajlar yaptınız, suyu yok. O barajları neden yaptığınızı siz
bile açıklayamazsınız ve yakmadığınız orman kalmadı. 
Bu,
Kürt illerinde. İstanbul’a geldiğimizde, 37 havalimanı işçisini tutukladınız.
İşçiler taleplerini ifade ederken, böcekli yemeklerden, yataklardan, ölümlerden
şikâyet ederken oraya gitmeyen bakanlar, jandarma, eylem haberini alır almaz
oraya koşa koşa gittiler. İşçiler güvende mi? Üçüncü havalimanı işçilerinin
haklı olduğunu nereden anlıyoruz biliyor musunuz? Siz de buradan çok iyi
anlayabilirsiniz, Anadolu Ajansından. Bakın, Anadolu Ajansı nasıl bir haber
geçiyor, Fransa’daki sarı yeleklilerle ilgili haberinde ne diyor? “Belçika’da
sarı yelekliler hükûmete geri adım attırdı. Sarı yeleklilerin protestoları
akaryakıt zamlarını engelledi.” Sarı yeleklilerin talepleri aslında üçüncü
havalimanı emekçilerinin taleplerinden farksızdır. Evet, belli ki sizler halka
güvenlik sağlamak yerine, topluma güvenlik sağlamak yerine büyük bir
güvensizliğin kaynağısınız. Halk güvende değil; tam tersine, sizin güvenliği
gerekçe göstererek yaptıklarınız nedeniyle halk tehlikede.
Sevgili
arkadaşlarım, değerli milletvekilleri; AKP’nin nasıl bir rejim istediğini
anlamak için kadınlarla ilgili söylemlerine de bakmak gerekiyor. AKP’nin
özgürlükten, eşitlikten duyduğu korkunun kanıtını burada görebilirsiniz. On
altı yıldır iktidardasınız, 16 bakanlığın 2’si, 49 bakan yardımcılığının sadece
4’ü kadınlarda. Sosyal yardım almak zorunda kalanların çoğu kadın. 2019’a doğru
yol aldığımız bugünlerde her 100 kadından 70’i çalışmak istediği hâlde
çalışamıyor. Tarımda çalışanların yarısı kadın ama tamamı kayıt dışı. 2016
faaliyet raporuna göre Aile Bakanlığı bütçesinden yalnızca 9,5 milyonu Kadının
Statüsü Genel Müdürlüğüne ayrılmış. Aynı yıl lüks araç alımına 93 milyon lira
ayrılmış. 2018’de bu rakam 109 milyon liraya çıkmış. “Eşitlik” kelimesinden
bile korkuyorsunuz, bu kelimeyi resmî bütün metinlerinizden çıkardınız.
Ve
yerel seçimlere gidiyoruz. Cumhurbaşkanı Erdoğan geçenlerde yerel seçim
kampanyalarında görüntü ve gürültü kirliliğinden kaçınılacağını açıkladı. Ne
yapacaksınız? Partiyi mi kapatıyorsunuz? Her seçim döneminde bütün devlet
binaları, bütün devlet kaynakları, bütün devlet görevlileri AKP’nin il örgütü
gibi çalışıyor. Diyarbakır Büyükşehir Belediyesine atanan kayyum Cumali Atilla
AKP’den aday adayı olduktan sonra istifa edip görevini bırakması gerekirken
seçim çalışmalarını hâlâ belediye binası önünde, belediye binasında yürütüyor.
Belediyelerimizde
kamp kuran İçişleri Bakanı müfettişlerinin tek bir yolsuzluk, hukuksuzluk
belgesi bulamadığını hepiniz biliyorsunuz. Bulsalardı davulla zurnayla ilan
ederdiniz. Kürt halkının tamamının aklı, vicdanı belediyelerine kayyum
yerleştirilerek bugün aşağılanmıştır. Amed’de esnaf bir kadın kendisiyle
yapılan röportajda “Bizi ruhen, kalben incittiler; bizden oy istemesinler.”
diyor. Evet, kayyumlarla Kürt halkının onurunu nasıl hiçe saydığınızı bundan
daha güzel anlatan bir cümle bulamazsınız. AKP’nin yıllardır içinde tuttuğu
Kürt düşmanlığını bu kayyumlar ifşa etmiştir. AKP’nin Kürt düşmanlığını, Kürt
halkı kayyumların yapıp ettiklerinde çok açık bir şekilde gördü. Kayyumlar
göreve gelir gelmez yılların birikmiş öfkesiyle Kürt diline, değerlerine
saldırdılar. 
Seçim
sürecinde halkımız tehdit ediliyor, yerinden ediliyor, sandık görevlilerimiz
reddediliyor, oy kullanılan yerlerin etrafı panzerlerle çevriliyor. Seçim
bölgeleri değiştiriliyor, garnizon etkisiyle oy dağılımı değiştiriliyor,
oylarımız çalınıyor. Biz bugüne kadar seçimlerde sadece seçim barajını yıkmadık
-ki bu seçim barajı da bu Parlamentonun utançları arasındadır- AKP’nin önümüze
getirdiği her türlü barajı yıktık; korku barajını yıktık, hile barajını yıktık,
yıkmaya da devam edeceğiz. 
Her
seçim döneminde HDP’ye yönelik saldırılar arttı. 7 Hazirandan bugüne 200’den
fazla saldırı gerçekleşti ama tüm bu saldırılara rağmen mücadelemize, demokrasi
ve barış mücadelemize devam ediyoruz ve asla da bu mücadeleden vazgeçmeyeceğiz.
Bakın, 2015’ten bugüne 10 bine yakın HDP’li gözaltına alındı, binlerce HDP’li
tutuklanarak cezaevine konuldu. Sonuç? Biz oylarımızı artırırken AKP yüzde 7 oy
kaybetti. “Kayyum atarız.” dediğiniz illerde kayyumlarınız tel örgülerin
ardında korumalarla saklanıyor. Kazanamadınız, kazanamayacaksınız. 
Sevgili
milletvekilleri, konuşmamı bu yıl yitirdiğimiz Sevgili İbrahim Ayhan Vekilimizin
sözleriyle sonlandırmak istiyorum. Şöyle diyor İbrahim Ayhan: “Bizler
Türkiye'de, ortak vatanda demokratik ulus perspektifiyle diğer halklarla bir
arada yaşama umudumuzu koruyoruz. Bu umudun gerçeğe dönüşmesi, Gezi ruhu ile
Kobani ruhunun buluşmasından geçmektedir.”
Evet,
bu barış ve demokrasi mücadelesinden vazgeçmeyenleri saygıyla selamlayarak
konuşmamı tamamlıyorum.
Teşekkür
ederim. (HDP sıralarından alkışlar) 
BAŞKAN
– Teşekkür ederim. 
Buyurun
Sayın Bostancı.
MEHMET
NACİ BOSTANCI (Ankara) – Sayın Başkanım, esasen Sayın Buldan’ın ardından Sayın
Sezai Temelli de çok ağır sataşmalarda bulundu, AK PARTİ’nin Kürt düşmanı
olduğunu söyledi, Türkiye'deki Kürt illerinden bahsetti. AK PARTİ’nin bu
konulara ilişkin yaklaşımı belli. 
Kayıtlara
geçsin diye konuşuyorum, söz alma talebinde bulunmayacağım, o talebi geri
çekiyorum. 
Bugün
Türkiye'de Kürtler de Türkler de Türkiye'nin bütün vilayetlerinde varlar, bu
bir sosyolojik gerçek. Plastik bir siyasi dille bu sosyolojik gerçekliği
değiştiremezsiniz.
İkincisi:
Anayasa’da da yasalarda da böyle bir tanımlama yok. Bunlar son derece keyfî ve
hayatın olağan akışına aykırı ama ideolojik olarak siyasal bir inşanın dilidir.
Bu dili reddediyoruz. AK PARTİ Kürt düşmanı değildir, AK PARTİ Kürt kökenli
vatandaşlarımızdan büyük oranda oy alan bir partidir. Yüzde 40, yüzde 50 bu
ülkede oy aldık ama Kürtlerin düşmanı olanlar, kendilerine oy vermeyen Kürtlere
karşı sahada ve her yerde düşmanca davrananlardır. Bunu da milletimiz çok iyi
biliyor. (AK PARTİ sıralarından alkışlar) 
BAŞKAN
– Teşekkür ediyoruz.
Değerli
arkadaşlar, saat dörtte tekrar bir araya gelmek üzere birleşime ara veriyorum. 
Kapanma Saati: 15.22
İKİNCİ OTURUM
Açılma Saati: 16.02
BAŞKAN: Binali YILDIRIM
KÂTİP ÜYELER: İshak GAZEL (Kütahya), Fatma KAPLAN HÜRRİYET (Kocaeli)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
İkinci Oturumunu açıyorum. 
2019
Yılı Merkezi Yönetim Bütçe Kanunu Teklifi ve 2017 Yılı Merkezi Yönetim Kesin
Hesap Kanunu Tasarısı’nın görüşmelerine kaldığımız yerden devam ediyoruz.
Komisyon?
Yerinde.
Görüşmelere
başlıyoruz.
Gruplar
adına konuşmalarda Cumhuriyet Halk Partisi Grubu adına Genel Başkan ve İzmir
Milletvekili Sayın Kemal Kılıçdaroğlu konuşmasını yapacaktır.
Buyurun
Sayın Kılıçdaroğlu. (CHP sıralarından ayakta alkışlar) 
CHP
GRUBU ADINA KEMAL KILIÇDAROĞLU (İzmir) – Teşekkür ederim Sayın Başkan.
Sayın
Başkan, değerli milletvekilleri, televizyonları başında bizi izleyen saygıdeğer
yurttaşlarım; Cumhuriyet Halk Partisi Grubu adına hepinize selamlar, saygılar
sunuyorum.
Az
önce Sayın Başkanın da ifade ettiği gibi, bir teklif, bir de tasarıyı
görüşüyoruz. Bütçe hakkı açısından, Parlamentonun bütçe hakkı açısından son
derece önemli olan 2017 Yılı Merkezi Yönetim Kesin Hesap Kanunu Tasarısı ile 2019
Yılı Merkezi Yönetim Bütçe Kanun Teklifi’ni görüşeceğiz.
Değerli
arkadaşlarım, bütçe hakkını Anayasa Mahkemesi şöyle tanımlıyor: Bütçe hakkı,
vergi ve benzeri gelirler ile kamu harcamalarının çeşit ve miktarını belirleme,
onaylama ve bütçe harcamalarının sonuçlarını denetleme hakkıdır. Yani aynı
zamanda bir belirleme var, bir onaylama var ve bütçe harcamalarının sonuçlarını
denetleme var ve bu, Parlamentonun bütçe hakkıdır. Bütçe hakkı, uzun
mücadelelerden sonra, monarşiye karşı verilen mücadelelerden sonra elde edilen
bir haktır. Dolayısıyla, Parlamentoya saygı duyan her irade, Parlamentoya saygı
duyan her yürütme organı bütçe hakkının, hakkıyla teslim edilmesi için ön
hazırlıklarını yasaların uygun gördüğü çerçeve içinde yerine getirir. 
Ben
ne zaman bütçe görüşmeleri olsa gelir bu kürsüden iki şey üzerinde dururum.
Bunlardan birisi, orta vadeli program; ikincisi, orta vadeli mali plan.
Parlamento bir yasa çıkarmış, bunların ne zaman yayınlanacağı belli. Defalarca
söylendi, her seferinde “İşte, şöyle oldu, böyle oldu.” diye bir sürü gerekçe
buldular. Şimdi hiçbir gerekçe yok, nasıl olsa her şey bir kişiye bağlanmış
vaziyette. Bütün bunlara rağmen orta vadeli program ve orta vadeli mali plan
zamanında yayınlanmadı arkadaşlar. 
Şimdi,
ben özellikle iktidar partisinin saygıdeğer milletvekillerine seslenmek
isterim: Yetki verdiniz, güç verdiniz, hatta kendi yetkilerinizi de
devrettiniz, şu soruyu sormayacak mısınız yürütme organına: “Arkadaş, ne
istediysen verdik sana, bütün imkânları verdik. Orta vadeli program ile orta
vadeli mali planı niye zamanında yayınlamıyorsun? Elinden tutan kim, kim engel
oldu sana?” Bu soruyu bekliyorum.
İkincisi,
değerli arkadaşlar, Parlamentoya saygı gösteren bir yürütme organı Parlamentoya
sevk ettiği bir kanun tasarısı çıkmadan veya kanun teklifi çıkmadan o konuda
çaba harcamaz. Şimdi, bakın, “FİKKO” diye Finansal İstikrar ve Kalkınma
Komitesi kurulmuş; doğrudur, kurulabilir. Parlamentoya sevk edilmiş mi? Kanun
teklifi verilmiş mi? Verilmiş ama bakın, işin başında olan damat bey şunu
söylüyor: “Biz iki kez üst üste toplantı yaptık, faaliyetlerimize devam
ediyoruz.” Peki, bu, Parlamentoya saygısızlık demek değil midir? Parlamentodan
çıkmayan bir kanun var, organ oluşturuyorsunuz ve o organın toplantılarını
yapıyorsunuz ve sanki kanun çıkmış gibi de sonuçlarını kamuoyuyla
paylaşıyorsunuz. Ben özellikle iktidar partisinin milletvekillerine
sesleniyorum: Yetki verecekseniz, güç verecekseniz, “Ne yaparsanız yapın, biz
nasıl olsa arkanızdayız.” diye bir düşünceye sahipseniz kendinizi kurşun asker
konumuna sokmuş olursunuz. Onlar da hadlerini bilecekler, biz de görevimizi
bileceğiz. Elbette bu kanun teklifi yapılabilir, elbette kabul edilebilir,
bizim buna itirazımız yok ama çıkmış gibi, Parlamentodan geçmiş gibi bir irade
sergilemek doğru değildir.
Değerli
arkadaşlarım, 2019 bütçesi hangi koşullarda hazırlandı önce ona bakmamız lazım.
2019 bütçesi, daha önceki bütçeler gibi belli koşullarda hazırlanmış değildir.
İki temel alan var ki bütçenin hazırlanmasında, bu iki temel alana dikkat etmemiz
gerekir. Birincisi şu: Bu 2019 yılı Merkezî Hükûmet Bütçesi bir ekonomik kriz
döneminde hazırlanmıştır ve ekonomik krizin önümüzdeki süreçte daha da
derinleşmesi beklenmektedir. İkincisiyse, bu bütçe demokratik bir ortamda değil
bir darbe döneminde, bir sivil darbe döneminde hazırlanmıştır. Dolayısıyla, bu
bütçenin bu çerçevede dikkate alınıp değerlendirilmesi lazım. 
Önce
şuna bakalım: 2019 bütçesi toplumun hangi sorunlarına çözüm üretiyor veya
üretecek? Öyle ya, bir ekonomik kriz var. Kriz önümüzdeki süreçte derinleşecek,
peki krizin faturasını kim ödeyecek? Bütçe, krizin faturasını kimin ödeyeceğini
gösteren temel bir belgedir. Bakıyoruz bütçeye, asgari ücretin altında ücret
alan –asgari ücret demiyorum- ya da geliri olan 1 milyon 800 bin kişi var. 1 milyon
800 bin kişi asgari ücretin altında ücret alıyor ve bunlar ailelerini
geçindiriyorlar, bunlar elektrik parası, doğal gaz parası, okul masrafı
vesaireyi karşılıyorlar. Bu bütçe 1 milyon 800 bin kişinin yarasına merhem
olacak bir hüküm içeriyor mu? Hayır. 
Geçiyorum,
asgari ücretliler yani ayda 1.603 lirayla geçinmek zorunda olan asgari
ücretliler. Asgari ücretlilerle ilgili -ki bunların sayısı da 6 milyon 700 bin
kişi- 6 milyon 700 bin kişinin, asgari ücretlinin yarasına merhem olacak bir
düzenleme var mı? O da yok.
Geçiyorum,
işsizlik… Değerli arkadaşlarım, işsizlik bütün kötülüklerin anasıdır. İşsiz
adam kendisini, çoluk çocuğunu geçindirmek için bir noktaya gelir ki her yola
başvurur. İşsizlikle mücadele etmenin iktidarın, muhalefetin değil, aslında
hepimizin ortak görevi olması gerekir. Kişinin işsiz kalması ne demektir?
Kişinin geçinemez noktaya gelmesi ne demektir? Ne zaman yapıyoruz bunu? 21’inci
yüzyılda. 
Bakın
değerli arkadaşlarım, size 2 fotoğraf göstereceğim, 2 fotoğraf. Fotoğrafların
2’si de Kilis’te çekiliyor. Türkiye İş Kurumu belli bir süre -bir yıldan daha
az- çalıştırmak için işçi arıyor. İnsanlar kuyrukta; kadınlar ayrı kuyrukta,
erkekler ayrı kuyrukta. On altı yıldır Türkiye’nin geldiği nokta budur değerli
arkadaşlar. 
Ben
size böyle çok güzel laflar ya da çok sert eleştiriler yapmayacağım. Elinizi
vicdanınıza koyun, bu 2 fotoğrafa bakın; Türkiye’yi yürütme organı hangi
noktaya getirdi, oturun değerlendirin. (CHP sıralarından alkışlar) 
Şunu
diyebilirsiniz: “Efendim, bu geçici bir süre.” On altı yılın sonunda söylüyoruz
biz bunu arkadaşlar, on altı yılın sonunda. On altı yılın sonunda böyle bir
tabloyla Türkiye’yi karşı karşıya getirmenin vebali kime aittir? 
FEHMİ
ALPAY ÖZALAN (İzmir) – Sizin dönemi de biliyoruz. 
KEMAL
KILIÇDAROĞLU (Devamla) – On altı yılda Türkiye’yi bu noktaya getirenlerin
vebali sarayda oturan ve onun çevresindekilere aittir, size değil. (CHP
sıralarından alkışlar) 
Bu
bütçe işsizlik sorununa çözüm üretiyor mu? Hayır, hiçbir çözüm üretmiyor. 
Emekliler…
Neyse, zorladık, şudur budur, emekliye 2 maaş; 1’er maaş ikramiyeyle
götürdünüz. Bu bütçe ne getiriyor emekliye? Ne vereceksiniz emekliye? Hiçbir
şey yok. 4 milyon emekli iş arıyor arkadaşlar, 4 milyon emekli. Sıradan değil,
4 milyon emekli. İş bulamayanlar var, bunların aylığı var ama geçinemiyorlar ve
iş arıyorlar; 4 milyon emekli. 
Çiftçiye
bakalım: Çiftçinin durumu nasıl ve bu bütçe çiftçiye ne getiriyor? Değerli
arkadaşlarım, gübre fiyatlarını herhâlde siz de benden daha iyi biliyorsunuz,
ilaç fiyatlarını benden daha iyi biliyorsunuz, akaryakıt fiyatlarını herhâlde
benden daha iyi biliyorsunuz, nereler için gittiğini. Herhâlde siz de gidip
çiftçilerle oturup bir konuşuyorsunuz, neler yaptığınızı ve Türkiye’nin bu
tabloya nasıl geldiğini herhâlde size soruyorlardır. 
Değerli
arkadaşlarım, Tarım Kanunu’nun 21’inci maddesi var. Bakın, burada Parlamentoyu
suçlamıyorum; Parlamento üstüne düşen görevi yapmış, kanun çıkarmış, Tarım
Kanunu. 21’inci maddede diyor ki: “Her yıl gayrisafi millî hasılanın en az
yüzde 1’i oranında çiftçiye destek verilir.” Nokta. “Verilir.” diyor,
“verilebilir.” demiyor, emredici hüküm, “Çiftçiye bu parayı vereceksiniz.”
diyor. 2006, 2019, hiçbir zaman yüzde 1’i bulmadı, hiçbir zaman. Çiftçilerin AK
PARTİ hükûmetlerinden olan alacağı ne kadar biliyor musunuz 2006’dan 2019’a?
154 milyar 850 milyon lira. Yani yüzde 1’ini verseydiniz 154 milyar lirayı
çiftçiye verecektiniz. O zaman ne mercimek ithal ederdiniz ne saman ithal
ederdiniz. Hayvan ithal ediyorsunuz, canlı hayvan, onu beslemek için samanı da
ithal ediyorsunuz. Böyle bir tabloyla Türkiye hiçbir zaman karşı karşıya
kalmadı. Ne veriyorsunuz?
Sayın
Başkanın Başbakanlık yaptığı dönemde Balıkesir’de güzel bir konuşması var.
Tabii, toplamış vatandaşları, konuşuyor: “Çiftçiye destek vereceğiz.” Gayet
güzel, verin, elinizden tutan mı var? Ve söylüyor Sayın Başkan, “Deponun yarısı
sizden, yarısı bizden.” diyor. Sayın Başkan, değerli milletvekilleri; bırakın
deponun yarısını, çiftçinin ne traktörü kaldı ne toprağı kaldı, hepsi icralık.
O zaman ne oluyoruz arkadaşlar, nereye gidiyoruz? 
Esnafa
bir şey getiriyor mu bu bütçe kanunu, ne getiriyor esnafa? Hiçbir şey
getirmiyor. Gidin bakın, Ankara’da Siteler var, mobilyanın merkezidir
Ankara’da. Gidin bir sorun esnafa ya “Durumunuz nedir?” diye. Ağlayacaktır, ağlayacaktır.
Gidin başka yerlere, esnafa sorun, kaç esnaf dükkân kapattı bir sorun bakalım.
Yeni iktidar olsanız diyeceğiz ki: “Ya, bir kriz vardı, krizden sonra iktidar
oldular.” Krizden sonra alınan bütün önlemleri rahmetli Ecevit hükûmeti aldı,
arkasından geldiniz hazıra kondunuz. Şimdi Türkiye’yi on altı yıl sonra aynı
noktaya ama daha ağır şartlarla getiriyorsunuz. Kirasını ödeyemeyen esnaf var
arkadaşlar, kirasını ödeyemeyen.
Bakın,
kamyoncu esnafını hiç dinlediniz mi acaba, kamyoncu esnafını? Hangi cezalarla
muhatap oluyor, mazotu kaçtan alıyor? 10 numaralı yağ nedir biliyor musunuz?
Mazotu almamak için 10 numaralı yağ kullanıyorlar, daha ucuzdur diye. Kamyon
satışlarındaki daralma yüzde 80. Bizim bir iktisat gazetesi var malum, Dünya
gazetesi, onun manşetindeki haberdir. 
Borçlu
vatandaşlara ne getiriyor bu bütçe? Öyle ya, vatandaş da borç batağında, ne
getiriyor borçlu vatandaşlara, bir kolaylık getiriyor mu? Borçlarını rahat
ödesinler diye bir avantaj sağlıyor mu, buna baktık. AK PARTİ hükûmetleri döneminde
vatandaşların borcu tam 79 kat artmış vaziyette, 79 kat. Borç ne kadar biliyor
musunuz? 522 milyar lira. Vatandaş borç batağında, nefes alamıyor. 522 milyar
lira, resmî rakamlar bunlar, bizim bulduğumuz rakamlar değil. 522 milyar lirayı
bu vatandaş nasıl ödeyecek arkadaşlar? İnsaf denen bir şey var. 
Bakın,
sadece tüketici kredisi borçları -tüketici kredisi yani bankadan para çekiyor
gidip evinin rızkını sağlayacak- artış miktarı 229 kat, 56 milyon liradan 12
milyar 833 milyon liraya çıkmış vaziyette. 56 milyon nerede, 12 milyar 833
milyon nerede arkadaşlar? Ya, insanda biraz vicdan olur, insan biraz
vatandaşını düşünür; ya, bu vatandaş nereye gidiyor? Vatandaş siyasetle
ilgilenmiyor, neden biliyor musunuz? Türkiye nereye gidiyor diye ilgilenmiyor.
Vatandaşın derdi “Akşam eve nasıl ekmek götüreceğim, nereden para bulacağım.”,
vatandaşın derdi bu. Vatandaşı bu noktaya kim getirdi? Parlamentoyu, dediğim
gibi, suçlamıyorum, Parlamento görevini yapıyor kısmen de olsa ama sizin
verdiğiniz desteklerle ülkeyi yönetenler bu noktaya getirdiler. Bakın, sadece
ocak ile ekim arası, on ayda icraya düşen vatandaş sayısı 1 milyon 56 bin kişi.
Nereye gidecek bu arkadaşlar? Borçlu vatandaşların bir de bankalara ödedikleri
faizler var. Bu Hükûmetin -Hükûmet diyorum, affedersiniz, Hükûmet kalmadı,
“cumhur Hükûmeti” mi diyordunuz yani “saray Hükûmeti” diyelim- saray
Hükûmetinin vatandaşlara yüklediği yükler de var. Borç batağına sokuyorsunuz,
bir de, ayrıca, diyorsunuz ki: “Faiz ödeyeceksiniz.” Bu yılın ocak-ekim döneminde,
bu yılın ocak-ekim döneminde, on ayda vatandaşların ödediği faiz 55 milyar
lira, 55 milyar 500 milyon lira. Yani 55 katrilyon liralık bankalara faiz
ödenmiş vaziyette. Kim ödüyor bu faizi? Sırtı kalınlar mı ödüyor, asgari
ücretli mi ödüyor, zor bela geçinen vatandaş mı ödüyor, kim ödüyor? Size yemin
billah ediyorum, bakın, yemin billah ediyorum, bu Hükûmetin yani bu saray
Hükûmetinin yani bu saray çevresinde dolananların tamamı ama tamamı tefecilere
hizmet ediyor, tamamı. (CHP sıralarından alkışlar) 
Bakın,
kredi kartı ve tüketici kredisi borçlarına, sadece bu iki kalemde 2003’ten
2018’e -2018’in Ekim ayı itibarıyla- ne kadar faiz ödedi vatandaş biliyor
musunuz? 433 milyar 490 milyon lira. 433 katrilyon lirayı -eski parayla-
gariban vatandaşa ödetiyorsunuz ya. Ya, insanda biraz vicdan olmaz mı? Nereye
gidecek bu memleketin sonu? Niye insanlar geleceğini göremiyor? Biz bunu
söylediğimiz zaman kıyameti koparıyorlar. Ya, bunlar gerçek rakamlar. Birileri
bu vatandaşın derdini ifade edecek, birileri bunu gündeme getirecek. Kim
getirecek gündeme? Sürekli yürütme organını alkışlamak sizi kurşun asker
konumuna sokar ve siz geleceği sağlıklı sorgulayamazsınız. O nedenle, bu
rakamları söylüyorum, elinizi vicdanınıza koyarak oyunuzu kullanın. Yapmayın,
günaha ortak olmayın, harama ortak olmayın; vallahi de billahi de haramdır.
(CHP sıralarından alkışlar) Ya, bu kadar faiz ödenir mi? Türkiye
Cumhuriyeti’nde hangi hükûmet bu kadar faiz ödedi ya? “Faize karşıyız…” Bütün
devlet, bütün vatandaşlar faiz için çalışıyorlar. Sanayicinin sorununu çözüyor
mu? Hadi, vatandaşı bıraktık, borç batağında debelenip duruyor, sanayici,
sanayici üretemiyor. Nasıl üretemiyor? İthalat olmazsa üretemiyor, ithalatı
yaparsa üretebiliyor. Bu ne demektir, Türkiye’yi bağımlı hâle getirmek demektir.
Türkiye’yi bağımlı hâle getirdiniz. İthalat olmazsa üretim de olmuyor. 
Değerli
arkadaşlar, bakın, 4 kez mali af çıktı, yeni ama; arka arkaya, sürekli mali af.
“Çıkarmayacağız.” “Çıkaracağız.” “Çıkarmayacağız.” “Çıkaracağız.” Şu kürsüde,
rahmetli Kemal Unakıtan, ilk mali affı çıkardığında demişti ki: “Bir daha AK
PARTİ asla af çıkarmayacak.” Bütün dünyada en çok mali af çıkaran hükûmet bu
hükûmetler, bütün dünyada, bakın, altını çiziyorum, araştırın, bakın. Fransa’ya
sorun, Almanya’ya sorun bakalım, kaç yıl önce mali af ilan etmişler? İsterseniz
100 sefer yapın. Borç batağındaki bir vatandaş nasıl vergisini, sigorta primini
ödeyecek? Ödeyemiyor ki. Ödeyemiyor, af çıkarıyoruz, ödeyemiyor, af
çıkarıyoruz. “Ya, ödeyemiyorum arkadaş, ödeyemiyorum, bataktayım, nefes
alamıyorum.” diyor adam. Siz de arka arkaya af çıkarıyorsunuz efendim “Gel,
öde.” Ödeyemiyor, istediğiniz kadar yapın, ödeyemeyecek zaten. 
Değerli
arkadaşlarım, insanlar önlerini göremiyorlar. KOBİ’ler… KOBİ’ler de aynı
durumda. Buyurun, organize saniye bölgeleri var, ben gidip geziyorum,
dinliyorum oraları; sizler de gidin gezin bakalım, ne diyecekler size? Güllük
gülistanlıktan mı bahsedecekler, “Nefes alamıyoruz.” mu diyecekler, “Önümüzü
göremiyoruz.” mu diyecekler? Bunu söyleyecekler. 
Bu
bütçe emeklilikte yaşa takılanlar için bir çözüm getiriyor mu? Hayır
arkadaşlar. Beni yaralayan ne biliyor musunuz: Bir şeye karşı çıkılabilir. Bir
vatandaş bir hak talebinde bulunur, siyasi iktidar karşı çıkabilir,
demokrasilerde bu gayet olağandır. “Benim tercihlerime uymaz, ben bunu kabul
etmiyorum.” Ama hiçbir kişi kendi vatandaşını “türedi” diye tanımlamaz,
“türedi” diye tanımlamaz, hele hele Cumhurbaşkanlığı koltuğunda oturup kendi
vatandaşına hak istedi diye “Bu türediler.” diye bir lafı edemez. (CHP sıralarından
alkışlar) O lafı ediyorsa hiç kimsenin Cumhurbaşkanı değil, hiç kimsenin. Yok
öyle bir şey. Kendi vatandaşına hiç kimse, bırakın o makamda oturmayı, hiçbir
siyasetçi de, hiçbir vatandaş da diğer vatandaşa “türedi” demez ya. Olur mu?
Bunlar bizim vatandaşlarımız. Hak talebinde bulunuyor, vermezsin, o kadar. Ama
onu aşağılamak, “Niye hak istiyorsun?” diye aşağılamak doğru değil. 
İnşaat
işçileri var. Hiç inşaat işçisi akrabanız, yakınınız var mı arkadaşlar, hiç
onlarla konuşuyor musunuz? Yok, değil mi? Allah aşkına, yoksa gidip bir konuşun
ya, gidip bir konuşun bakalım. Dört ay, yılda dört ay aylık alıyor, dört ay,
yedi sekiz ay bunlar nasıl geçiniyorlar biliyor musunuz? Bir sorun bakalım,
evlerinde ne yiyorlar, ne içiyorlar, bir sorun bakalım. Yazık günah değil mi
arkadaşlar? Eti gramla alıyorlar, bakın, o da para bulurlarsa, eti gramla
alıyorlar arkadaşlar. Bana inanmıyorsanız gidin kasaba sorun. Eti gramla alır
hâle getirdiniz vatandaşı. Kim getirdi? Kim getirdi Allah aşkına? On altı
yıldır yönetiyorsunuz, sonuçta memleketi bu hâle getirdiniz. Sorumlusu kim? Ben
sizi suçlamıyorum, bakın, AK PARTİ Grubuna bir şey demiyorum bu süreçte. Ama AK
PARTİ Grubunun kabahati onların her dediğine “Evet.” demektir, her dediğine.
Ya, siz de “Kardeşim, kusura bakma ya, kusura bakma, memleketi bu hâle niye
getirdin?” deme cesaretini gösterin, benim sizden istediğim bu, yoksa hiçbir
şey istemiyoruz.
Öğrencilerin
yurt sorunu, bakın, bir yılda çözülecek sorundu, bir yılda. Bir yılda çözülecek
sorun on altı yılda çözülmüyor. Ya, çocuklarınız üniversiteye giderken… Tabii,
sırtı kalın olanlara bir şey demiyorum, onlar özel evler de tutabilirler,
yatlar, yalılar da tutabilir ama bir de garibanın çocuğunu düşünün ya. Ya, bu
gidecek, yurtta kalacak, yurt yok. Nerede kalacak bu? Niye yurt sorununu
çözmediniz? On altı yıldır, on altı yıldır, bir yıl değil, iki yıl değil, on
altı yıldır… Bir yılda çözülür, bir yılda, sıcak suyu da olur, soğuk suyu da
olur, geniş bant internet erişimi olur, birer kişilik, ikişer kişilik odalar
olur, yani bizim çocuklarımıza bunları niye fazla görüyor bu iktidar, niye
fazla görüyor? 
Bir
şey daha söyleyeyim değerli arkadaşlar: Kışın ortasında elektriği, doğal gazı,
suyu kesilen aileler var, kışın ortasında, elektriği, doğal gazı ve suyu
kesilen aileler var; bunlar gariban aileler, bunlar siyaset nedir, ne değildir
onu yeteri kadar bilmeyen aileler, bunlar günlük meşgale içinde kendilerini
geçindirmeye, bütçeyi döndürmeye çalışan aileler. Sadece İstanbul örneğini
vereceğim, İstanbul örneği: 580.201 konutun suyu kesildi arkadaşlar, 580.201.
Peki, bu ailelere su hakkını da reva görmüyorsunuz arkadaşlar, bunlar su da mı
içmeyecekler, bunlar nasıl banyo yapacaklar? Doğal gaz… 493.219 konutun da
doğal gazını kesiyorsunuz. Ya, peki, bunu yapan insanlarda vicdan var mı, bunu
yapan insanlar uzayda mı yaşıyorlar? Bunlar, bir soru önergesi üzerine İstanbul
Büyükşehir Belediyesinin verdiği cevaplardır arkadaşlar. Bu bütçe bunlara bir
çözüm getiriyor mu? Bunlar unutulmuş insanlar arkadaşlar, unutulmuş insanlar;
bizim insanlarımız ama bunlar görünmeyen insanlar, asgari ücretin altında aylık
alanlar görünmeyen insanlardır ama bunların sayısı milyonlardır. 
Şehit
yakınları ve gaziler arasındaki ayrımcılığı giderecek mi bu bütçe? Hayır. Allah
aşkına, ben sizin vicdanınıza seslenmek isterim: Ya, şehit yakınları ve
gaziler… Şehit, şehittir ya, şehidin A’sı, B’si olur mu; gazinin A’sı, B’si
olur mu? Burada bile ayrımcılık yaptı bu yürütme organı, burada bile yaptı. Ya,
insanda biraz vicdan olur ya! Güvenlik güçleri, karda kışta, soğukta, eksi 30
derecede teröre karşı yurt savunması için mücadele ediyor, şehit düşüyor,
“Tamam, sen şehitsin.” diyorsun, 15 Temmuz… “Gel kardeşim, başımın üstünde
yerin var.” Ya, bu olur mu arkadaşlar? 15 Temmuz şehidi de bizim şehidimizdir,
öbür şehit de bizim şehidimizdir; neden ayrım yapıyorsunuz, neden ayrım
yapıyorlar? Allah aşkına, siz elinizi vicdanınıza koyup bu soruyu yürütme
organına sordunuz mu? Başka ne sorayım ben size. 
Bakın,
24 Aralıkta bir kanun çıkardınız, Türkiye Şehit Yakınları ve Gaziler Dayanışma
Vakfı kurulacaktı 2017’de, şimdi 2019’a geliyoruz. Kampanya açıldı, paralar
toplandı, nerede bu paralar? Nerede bu kampanya? Hangi bankada yatıyor? Nerede
oldu bu para? Ya, iki yıl, iki yıl geçti. Kampanya dediğin nedir Allah aşkına
ya? Açarsın bir kampanya… Acaba, o parayı da mı yürüttüler? Aklımıza o geliyor
çünkü yürütme organının öyle bir özelliği var; her şeyi yürütmek, bunu da
yürütecek. (CHP sıralarından alkışlar) Emin olun, endişem var. Endişem var. 
Bu
bütçe… Seçim meydanlarında hep vadediyorsunuz. Biz güvenlik güçleri için de,
öğretmenler için de vadettik, sonunda AK PARTİ‘nin yöneticileri de vadettiler,
dediler ki: “Öğretmenlere, güvenlik görevlilerine, sağlık çalışanlarına, dinî
hizmetlerde çalışanlara 3600 ek gösterge vereceğiz.” Gayet güzel. Bununla
ilgili bir şey var mı? Hiçbir şey yok. Niye vermiyorsunuz? Niye söz verdiniz
millete? (CHP sıralarından alkışlar)
Geçenlerde
-yanlış hatırlamıyorsam- İYİ PARTİ’li arkadaşlar bir önerge verdiler, kanun
teklifi verdiler; reddettiniz. Niye reddediyorsunuz? Siz verin kanun teklifini,
biz de kabul edelim. Vatandaşın lehine olup da buraya gelen bir şeye nasıl olup
da elinizi “hayır” diye kaldırıyorsunuz? Vatandaşın lehine. (CHP ve İYİ PARTİ
sıralarından alkışlar)
Ben
şu noktaya geldim: Vatandaşın lehine gelenlere “hayır”, sarayın lehine
gelenlere “evet” oyunu kullanıyorsunuz, beni asıl yaralayan nokta budur değerli
arkadaşlarım. 
Şimdi,
biliyorum “3600 ek gösterge verin.” diyeceğiz, diyecek ki yürütme organı:
“Efendim, para yok.” Para var arkadaşlar, para var. Sorun, parayı kimin için
harcayacağız, parayı kimin için kullanacağız? 
Efendim,
buraya geldiler, konuştular: “Vergiyi tabana yayacağız.” Yahu, vergi zaten
tabanda kardeşim, sen geliri tabana yay da yukarıdan vergi al biraz. (CHP sıralarından
alkışlar) Yukarıda vergi veren yok, bir eli yağda, bir eli balda. Ee, vergi;
tabana yayacağız. Esnaf; vergi, çiftçi; vergi, emekli; vergi, yeni doğan çocuk;
vergi, milyarları kazanandan -bakın altını çiziyorum- milyar dolarları
kazanandan beş kuruş vergi yok. Ya, arkadaşlar, Allah aşkına, hadi bizim bir
gücümüz var, sizin de bir gücünüz var, yürütme organına, arkadaşlar, “Bu
rantiyeyi ne zaman vergileyeceksiniz?” diye niye bir soru sormuyorsunuz?
Milyarları götürenler niye vergi vermiyorlar? 
Kadroya
alınamayan hâlâ on binlerce taşeron işçisi var, kadroya alınamayan. Bu bütçe
bir şey getiriyor mu? Hiçbir şey getirmiyor. Taşeron işçisini biz gündeme
getirdik, mecbur oldunuz. Ama niye ayrım yapıyorsunuz? Niye ayrımcılık
yapıyorsunuz? Taşeron işçisi, taşeron işçisidir arkadaşlar. Olur veya olmaz.
Şimdi bir kısmını kadroya alalım, bir kısmını devre dışı bırakalım. Ee, bu,
vicdanın kabul edeceği bir şey midir? 
Değerli
arkadaşlarım, bu bütçe, az önce de söyledim, siyasi açıdan da bir darbe
bütçesidir; normal zamanlarda gelen bir bütçe değildir; toplumun baskılandığı
dönemde gelen bir bütçedir. Hiç kimse korkudan sesini çıkaramıyor, hiç kimse.
Ben “Darbe bütçesidir.” dediğim zaman “Hangi darbe?” diye belki sorarsınız. 20
Temmuz darbesinden sonra gelen bütçedir, 20 Temmuz darbesinden sonra. (CHP
sıralarından alkışlar)
Bakın,
diyebilirsiniz ki: “20 Temmuzdan sonra ne oldu da ‘darbe’ diye
nitelendiriyorsunuz?” Sayayım: Bir ülke düşünün, herhangi bir ülkeyi düşünün,
yasama, yürütme ve yargı tümüyle bir kişinin kontrolünde yani güçler ayrılığı
ilkesi yok. Devlet yönetiminde olması gereken, bir daha söylüyorum, devlet
yönetiminde olması gereken denge ve denetleme kurumları fiilen çalışmıyor. Bir
ülke düşünün, özel ve kamu dâhil olmak üzere medyanın yüzde 90’ı 1 kişinin
kontrolünde, 1 kişinin. Muhalefete o yüzde 90 medya hem kapılarını hem
ekranlarını hem de sayfalarını kapatmış durumda, asla vermiyor, asla bir satır
dahi vermiyor. Bir ülke düşünün, 100’ü aşkın gazeteci hapiste. Haklarında ceza
verilip tahliye edilenler korkudan seslerini kesmiş vaziyetteler. Yazı yazanlar
ise kendilerine otosansür uyguluyorlar. Yine bir ülke düşünün, düşünün, kimin
terörist, kimin ajan olup olmadığına 1 kişi karar veriyor ve mahkemeler de
gidip onu tasdik ediyor. Bir ülke düşünün, kamuda istihdamın ve yükselmenin
ölçüsü olan liyakat yani bilgi, birikim ve deneyim bir tarafa atılıyor;
otoriteye sadakat, partililik, yandaşlık, rantiyecilik esas alınıyor.
Bir
ülke düşünün, barış istediler diye, bakın, barış istediler diye, bildiri imzaladılar
diye yüzlerce akademisyen üniversiteden atılıyor; pasaportlarına el konuluyor,
eşlerinin de pasaportlarına el konuluyor, yurt dışına çıkışları yasaklanıyor,
çalışmaları yasaklanıyor. Böyle demokrasi nerede var arkadaşlar? Bana böyle
demokrasisi olan ve bu durumda olan bir tane ülke gösterin. Bir kişinin
düşüncesini beğenmeyebilirsiniz, eleştirebilirsiniz, yargılayabilirsiniz ama
atıyorsunuz, beraat ediyor, yine başlatmıyorsunuz. 
Bir
ülke düşünün, kişilerin mahkemelerde savunma hakları kısıtlanıyor, aylarca
iddianameler hazırlanmıyor, yüzlerce kişi iddianamesiz bir şekilde hapiste
yatabiliyor, avukatlar bile yasalara aykırı olarak tutuklanıyor.
Bir
ülke düşünün, devleti yönetenler harcadıkları paranın hesabını halkına
vermiyor; yaptıkları sarayların, inşa ettikleri büyükşehir hastanelerinin,
havaalanlarının, köprülerin maliyetini, bırakın halkı, o ülkenin parlamentosu
da bilmiyor. Siz biliyor musunuz sarayın maliyetini, köprünün maliyetini, tüp
geçidin maliyetini, şehir hastanelerinin maliyetini, kaça yapıldığını biliyor
musunuz? Bilemezsiniz, söyleyemezler size, bilemezsiniz. O zaman niye evet
diyorsunuz?
Bir
ülke düşünün, yolsuzluk yapanlar, devlet katında sürekli yükseliyor, dürüst,
namuslu adamlar ise sürekli aşağılanıyor, hor görülüyor.
Bir
ülke düşünün, yaşanan ağır ekonomik krize rağmen iş dünyasından kimse korkudan
sesini çıkaramıyor.
Bir
ülke düşünün, o ülkenin üst yargı organı başkanı bile çıkıp medyaya, şunu
yapıyor: “Yargıya olan güven yüzde 30’lara düştü.” Başka ne söyleyeyim ben?
Bir
ülke düşünün, Hâkimler ve Savcılar Yüksek Kurulu… Eski adı “yüksek”ti,
kaldırdılar, alçak kurum oldu. Hâkimler ve Savcılar Kurulu, hâkim ve savcılara
şunu söylüyor: “Nihai kararı vermeden önce bizden görüş alacaksınız.” Hani
hâkimler vicdanlarına göre ve hukukun üstünlüğüne göre karar verirlerdi? 
Bir
ülke düşünün, siyasal gücü olanlar ile parasal gücü olanlar yargılanmıyor. Bir
daha söylüyorum: Siyasal gücü olanlar ile parasal gücü olanlar yargılanmıyor,
garibanlar ise yargılanıyor. (CHP sıralarından alkışlar) Varlıklı olup da
hapishanede kalan kimse kalmadı. Ne yapıyorlar? Sarayın avukatlarını hemen
tutuyorlar, büyük paralar veriyorlar, zaten mesele kendiliğinden çözülüyor. 
Bir
ülke düşünün, milletvekilleri tutuklu, belediye başkanları görevden alınıyor,
otoriteye yakın olan başkanlar da zorla istifa ettiriliyor. Hani halkın
iradesine saygı, hani millî iradeye saygı? 
Bir
ülke düşünün, uygulanması zorunlu olan Anayasa Mahkemesi kararları bile alt
mahkeme tarafından uygulanmıyor çünkü alt mahkeme gücünü hukuktan değil,
saraydan alıyor. Hangi hukuktan söz edeceksiniz? 
Bir
ülke düşünün, herkesin telefonları dinleniyor ve bir otoriteye servis ediliyor.
Sizin de telefonlarınız dinleniyor, siz de telefonlarınızda rahat
konuşamıyorsunuz. Benimki dinleniyor, eşiminki, çocuklarımınki, hepimizinki
dinleniyor ama biz çekinmiyoruz çünkü biz doğruların arkasındayız, doğruları
savunuyoruz. İstedikleri kadar dinlesinler; dinlemezlerse namerttir onlar,
dinlemezlerse. (CHP sıralarından alkışlar) 
Bir
ülke düşünün, bir konsoloslukta cinayet işleniyor. Ses kaydı elinize geliyor,
aynı gün ses kaydı elinize geliyor. Aynı gün, cinayeti işleyenler ellerini
kollarını sallayarak gidiyorlar ve daha sonra Suudi Başkonsolosu da gidiyor.
Değerli
arkadaşlar, böyle bir ülke nerede var? Bana söyler misiniz, bu ülke hangi ülke?

Bir
ülke düşünün, ekonomik bağımsızlığını büyük ölçüde kaybetmiş, uluslararası
tefecilerden borçlanarak, dünyanın en yüksek faizlerinden birisini verip
borçlanarak ancak ayakta durabiliyor ve geldiğimiz nokta… Sadece anaparayı
ödemek için değil, anaparanın faizini ödemek için de borçlanır noktaya
geldiniz. Ana paranın faizini ödemek için de borçlanıyorlar. Borcun faizini
ödemek için borçlanıyorsanız on altı yılın sonunda… Bir rakam vereyim, kaç lira
ödeniyor biliyor musunuz? Kaç lira ödendi on altı yılda? Londra’daki bir avuç
tefeciye kaç lira ödendi? 159 milyar dolar ödendi, 159 milyar dolar. Ya insanda
biraz vicdan olur ya. 159 milyar dolar ya. İkinci bir Türkiye kurulurdu, üçüncü
bir Türkiye kurulurdu 159 milyar dolarla. 
Bir
ülke düşünün değerli arkadaşlar, tüm bunları yapan yöneticiler hiçbir
sorumluluk almıyor. Devamlı bir tane düşman yaratıyor “iç düşman, dış düşman” o
kadar. Sorumluluk… Onun çok şükür hiçbir sorumluluğu yok. 
Bir
ülke düşünün değerli arkadaşlar, on altı yılda 11 kez eğitim sistemi değişiyor
ya, 11 kez ya. Ya, kendi çocuklarımızı nasıl denek olarak kullanabilirler?
Bizim çocuklarımızı denek olarak kullandılar ya on altı yılda. Sorun Allah
aşkına, hangi anne çocuğunu okula gönderirken, baba çocuğunu okula gönderirken
gönderdiği okuldan memnun?
Bir
ülke düşünün, devletin harimiismetini yani kozmik odayı teröristlere teslim
edeceksin, teröristlere teslim edeceksin, devletin bütün sırlarını onlara
vereceksin, devletin bütün sırlarını. Ve o ülkenin genelkurmay başkanını
“terörist” diye yakalayıp hapse atacaksın; öyle bir ülke düşünün. Ve o terör
örgütüne, devleti yöneten terör örgütüne destek veren, dönemin destek veren
yöneticisi, yolsuzlukları ortaya çıkmasın diye “Ne istediniz de vermedik? Niye
bunu yapıyorsunuz?” diye bir de sitem etti.
Bir
ülke düşünün arkadaşlar “Yirmi dört saatte Suriye’ye gireceğiz, Emevi
Camisi’nde namaz kılacağız.” dediler, yirmi dört saatte. Ölçü de koydular.
Ancak aynı yöneticiler, aynı yöneticiler, kendi topraklarını, Süleyman Şah Türbesi’nin
bulunduğu toprakları, kendi topraklarını, vatan toprağımızı terk etmek zorunda
kaldılar. Bizim tarihimizde bir ilktir arkadaşlar, kendi toprağını terk eden
hükûmet. Kendi toprağı, vatan toprağı orası. Ben ölürüm, çakılını dahi vermem,
çakılını dahi vermem. (CHP sıralarından alkışlar) Orada bin kişi, 10 bin kişi
hep beraber ölürüz ama toprağımızı terk etmeyiz. 
FEHMİ
ALPAY ÖZALAN (İzmir) – Bunu siz demeyin bari! Bunu siz demeyin, bunu siz
demeyin! (CHP sıralarından gürültüler)
KEMAL
KILIÇDAROĞLU (Devamla) – Bana kimse kahramanlık edebiyatı yapmasın, hiç kimse
yapmasın. 
Bir
ülke düşünün…
FEHMİ
ALPAY ÖZALAN (İzmir) – Bunu siz demeyin! (CHP sıralarından gürültüler) 
KEMAL
KILIÇDAROĞLU (Devamla) – Söylediğim her şey doğrudur. 
FEHMİ
ALPAY ÖZALAN (İzmir) – Bunu siz demeyin! (CHP sıralarından gürültüler) 
ÖZGÜR
ÖZEL (Manisa) - Genel Başkan konuşuyor, akıllı ol! 
CAVİT
ARI (Antalya) - Önüne bak!
KEMAL
ZEYBEK (Samsun) – Zibidi adam! 
KEMAL
KILIÇDAROĞLU (Devamla) – Söylediğim her şey doğrudur. Eğer bu yöneticilerden
birisi Parlamentonun önünde benimle konuşmak isterse ben hazırım. Benim önümde…

SALİH
CORA (Trabzon) - Darbe gecesi nasıl olduğunu gördük!
KEMAL
KILIÇDAROĞLU (Devamla) – Gelecek buraya, oturup konuşacağız, gelecek ve benim
sorularıma cevap verecek “Şurası yanlıştır.” diyecek; biz onu çözeriz. 
Bir
ülke düşünün, görülen bir davada, görülen herhangi bir davada nasıl karar
verileceğini bilmek için Anayasa’ya ve hukuka değil, hâkimlerin kimler
tarafından atanacağına bakıyor. (CHP sıralarından gürültüler) 
BAŞKAN
– Arkadaşlar, lütfen… 
Bir
saniye Sayın Genel Başkan… 
Arkadaşlar,
lütfen, sakin olalım. 
ALİ
ÖZTUNÇ (Kahramanmaraş) – Ayıptır ya! (CHP sıralarından gürültüler) 
BAŞKAN
- Arkadaşlar, lütfen hatibi dinleyelim, sakin olalım.
Teşekkür
ediyorum.
ALİ
ÖZTUNÇ (Kahramanmaraş) – Genel Başkan konuşuyor Sayın Başkan. 
BAŞKAN
– Arkadaşlar, lütfen hatibi dinleyelim.
ALİ
ÖZTUNÇ (Kahramanmaraş) – Genel Başkan konuşuyor, Genel Başkan.
BAŞKAN
- Hatibin konuşmasını sükûnetle dinleyelim, daha sonra cevap verirsiniz.
Teşekkür
ederim.
Buyurun
Sayın Genel Başkan.
KEMAL
KILIÇDAROĞLU (Devamla) – Bu, bir darbe bütçesidir, darbe yönetiminin bütçesidir
dememin gerekçesi budur. Sağlıklı bir demokrasi için de bu bütçe
hazırlanmamıştır. Bütçe, bu nedenle sakat bir bütçedir. Demokrasiye inanan
herkesin “Hayır.” diyeceği bir bütçedir bu. Ya “Demokrasiye geçeriz, bu ülkeye
gerçek anlamda demokrasi gelir.” ya da “Bu bütçeye ‘ret’ veririz.”
diyeceksiniz. Bizim düşüncemiz budur. Peki, bu bütçe kimin bütçesi? Bir soru,
asıl soru o. 
Değerli
arkadaşlarım, bu bütçeden üç kesim yararlanıyor. Bu bütçeden üç kesim
yararlanıyor yani bu bütçe üç kesimin bütçesi. Bir, sarayın bütçesidir. Her
türlü şatafat, her türlü harcama, her türlü israf, “Bunların hepsi kabulümdür,
ben bunları yapacağım.” diyor. Sarayın bir eli yağda bir eli balda. Emin olun,
Allah inandırsın, Lale Dönemi’nde bile bu kadar şatafat yoktu, Lale Dönemi’nde
bile böyle şey olmadı. (CHP sıralarından “Bravo” sesleri, alkışlar) 
Vatandaşa
diyorlar ki: “Tasarruf edin.” Ya, tasarruf baştan yapılır arkadaşlar. Sen
tasarruf yapacaksın ki vatandaş örnek alsın seni. Hangi tasarruf? Vatandaşın
cebinde para var da tasarruf mu yapacak? Ya, vatandaş ay başını nasıl
getireceğim diye düşünüyor, tasarruf yapacağı bir para yok ki zaten, hangi parayla
tasarruf yapacak? Dolayısıyla yazlık sarayda oturanlar, kışlık sarayda
oturanlar, uçan saraylarda oturanlar, asla ve asla tasarrufa yanaşmazlar, onlar
israfı severler. Bakmayın siz, israf haramdır bizim inancımıza göre ama onlar
israftan asla vazgeçmezler. 
Değerli
arkadaşlarım, şimdi, siz bu bütçeye “Evet.” derseniz, Beyefendi’nin aylığını 59
bin liradan 74 bin liraya çıkaracaksınız, emekli aylığı hariç, bir de o var;
yetmiyor para, çift dikiş gidecek. “Ben geçinemiyorum.” diyor. Ya arkadaş,
doğal gaz parası vermiyorsun, yemek parası vermiyorsun, uçak parası
vermiyorsun, okul masrafın yok, hiçbir şeyin yok, bir elin yağda bir elin
balda. Ya, nedir bu lüks, nedir bu para aşkı, nereden çıkıyor bunlar; bunu
vatandaşın sormasını istiyorum, vatandaş bunu sormak zorundadır, soracak ki bu
ülkeye demokrasi gelsin. 
Saray
çevresi: Sarayın etrafında bir çevre var, etrafını sarmış, bunlar yiyici çevre.
Bakın, adını söylüyorum, yiyici çevre, bunlara kamuoyunda “beşli çete” denir.
En büyük ihaleleri bunlar alırlar, en büyük ihaleleri. En büyük ihaleleri
alırlar, nasıl? Dolar bazında alırlar, Türk lirası olmaz. Dolar bazında garanti
alırlar, olur ya batarsa Hazine ödeyecek onun parasını. Dolar bazında yol
parası, tüp parası, her şey dolar bazındadır, fiyatlar da öyledir. Vatandaşa
“Doları bozdur.” Bunlara gelince “Dolarla devam et kardeşim.” Bu bütçe, bu
bütçedir işte. Bu bütçeye oy vermek haramdır, haram. Vallahi de billahi de
haramdır. (CHP sıralarından alkışlar) 
Bakınız,
köprü yapıyorlar. Kaça yapıldığını biliyor musunuz? Bilemezsiniz. Yol
yapıyorlar. Kaça yaptığını biliyor musunuz? Bilemezsiniz. Şehir hastaneleri
yapıyorlar. Kaça yaptığını bilir misiniz? Bilemezsiniz. Havaalanı yaptılar.
Kaça yapıldığını biliyor musunuz? Bilemezsiniz, söyleyemezler size, söylemezler
size. Peki, onların parası kimin? Kim ödüyor onların parasını? O “garip gureba”
dediğiniz, sık sık dillendirdiğiniz o vatandaşların ödediği vergilerle
ödeniyor. Vergiye gelince var, onlara gelince yok. Soramazsın. Bütün bu
söylediklerimin faturalarının ne kadar şişirildiğini düşünebiliyor musunuz? 1
liralık malın bin liraya alındığını düşünebiliyor musunuz? Büyük avantajlar
sağlandığını biliyor musunuz? Ya, vatandaşa diyorsun: “Dolar bozdur.” Kardeşim,
ihaleyi Türk lirasına çevir, geçişi Türk lirasına çevir, teminatı kaldır.
“Hayır, olmaz…” Neden? E, bunlar sarayın çevresinden, onların beslemeleri,
sarayın beslemeleri. Sarayın beslemelerinden bu memlekete hayır gelmez
arkadaşlar. Vallahi de billahi de hayır gelmez. (CHP sıralarından alkışlar) Hem
bunların bir avantajı daha var: Döviz ne kadar yükselirse bunların kârı da o
kadar artıyor, ne kadar yükselirse. Bunlar hayatlarından memnun olanlar. 
Üçüncü
kesim neydi? Bu bütçenin hizmet ettiği üçüncü kesim tefeciler, rantiyeciler;
onlara hizmet ediyor. Vatandaş borç batağında, esnaf borç batağında, çiftçi
borç batağında, sanayici borç batağında, herkes borç batağında, devlet de borç
batağında.
Değerli
arkadaşlarım, 2018’in ilk dokuz ayında, Londra’daki bir grup tefeciye, bir avuç
tefeciye ödenen faiz ne kadar, biliyor musunuz? 9 milyar 724 milyon dolar. AK
PARTİ hükûmetleri döneminde ne kadar? Az önce söyledim, 159 milyar 290 milyon
dolar. İnsaf denen bir şey var ya. Bu bütçe kime çalışıyor, Allah aşkına? Kimin
için bu bütçe? Çıksınlar, desinler ki: “Bu rakamlar yanlış.” Biz de bilelim. O
zaman diyeceğiz ki: Kaldırın şu internet sitelerinden bu rakamları, bilgiyi
vermeyin bari hiç kimseye. Hem gelip burada efeleneceksin “Ülkeyi şöyle yaptım,
ülkeyi böyle yaptım.” Ya, ülkeyi batırdın arkadaş, batırdın ya! (CHP sıralarından
alkışlar)
Bakın,
arkadaşlar, dolar yükselse de dolar düşse de kârlı onlar çıkıyor. Bakın, size
bir rakam vereceğim: 13 Ağustosta –lütfen, istirham ediyorum, inanmıyorsanız
not alın- düşünün, Londra’dan bir tefeci geldi, 1 milyon dolar getirdi Türkiye’ye.
1 milyon doları götürdü, o günkü kur üzerinden Türk lirasına çevirdi. Kaç lira
alıyor? 6 milyon 883 bin 800 Türk lirası para alıyor 1 milyon doları getirdiği
zaman. Geçiyorum, yüz on dört gün sonra, yüz on dört gün sonra yani 3 Aralık
2018; götürdü, bunu gösterge tahviline yatırdı ve o gün 7 milyon 384 bin 675
lira parasını aldı, 7 milyon 384 bin 675 lira parasını aldı. 7 milyon 384 bin
675 lirayı götürdü, hemen dolara yatırdı. Ne zaman? 3 Aralıkta. Kaç lira dolar
alıyor biliyor musunuz? 1 milyon 406 bin 524 dolar. Kaç lira kazanıyor? Yüz on
dört günde dolar bazında yüzde 40, yüzde 40 kazandı. Ben diyorum, bunlar
tefecilere hizmet ediyor; siz inanmıyorsunuz. Ya, arkadaşlar, bu rakamlara
bakın. Ben bilmiyorsam siz bilin, bakın, içinizde hesap bilen, kitap bilen, iş
adamı, iş dünyasından gelen var. 
Devlet
yani Hükûmet yani Türkiye Cumhuriyeti ekonomik bağımsızlığını kaybetmiştir ve
bu Hükûmet sonuçta, on altı yılın sonunda getirip devasa Türkiye Cumhuriyeti’ni
bir avuç tefeciye teslim etmiştir. Olay budur. (CHP sıralarından alkışlar)
Dış
politika, Allah aşkına, 2 Ekimde Cemal Kaşıkçı gidiyor, 2 Ekimde, giriyor
konsolosluğa, çıkmıyor oradan. 2 Ekim günü öldürülüyor orada, herkes biliyor
bunu. Yani cinayetin öğrenildiği tarih 2 Ekim, 2 Ekimde ses kaydı var. Sayın
Yasin Aktay aynı gün açıklama yapıyor “Havaalanlarına haber verdik, MİT’e haber
verdik, Cumhurbaşkanına, Emniyet Genel Müdürüne; kuş uçsa haberimiz olacak.”
diyor, ben değil, o söylüyor, açıklama yapıyor. Katiller aynı gün, cinayeti
işledikten sonra saat 21.00’de iki özel uçakla gidiyorlar. Niye gidiyorlar? Kim
izin veriyor? Sesi dinliyorsun, cinayeti biliyorsun, Cemal Kaşıkçı öldürülüyor,
niye izin veriyorsun? Hangi gerekçeyle izin veriyorsun? Konsolos ayın 17’sinde
gidiyor, on beş gün sonra, on beş gün sonra Konsolos da VIP’den elini kolunu
sallayarak gidiyor. Şimdi, diyorlar ki: Efendim “Onları bize teslim edin.”
Suudi Arabistan da “Hadi canım, ne teslim etmesi, geç, yoluna geç; teslim
etmiyorum.” diyor. Ben şu soruyu sordum, Sayın Erdoğan bana diyor ki:
“Almanya’ya gittin, Viyana’ya gittin, ne konuştun, çık anlat.” Hepinizin önünde
söz veriyorum, namus sözü veriyorum hepinizin önünde; ben Almanya’da,
Viyana’da, Kıbrıs’ta neleri konuşacağımı gelip bu kürsüde anlatacağım ama bir
şartla: Erdoğan bu katilleri hangi gerekçeyle serbest bıraktı, çıkıp anlatsın
bana. Hangi gerekçeyle bıraktı? (CHP sıralarından alkışlar)
Bakın,
utanılacak bir tabloyu anlatayım size. Fransa biliyor, İngiltere biliyor,
Amerika biliyor, dünyanın bütün ülkeleri cinayetin nasıl, kimler tarafından
işlendiğini biliyor, kimsenin haberi yok bizden, bize hiçbir bilgi verilmiyor.
Hadi bize verilmedi, bari size verilsin bilgi, size verilsin. 
ZÜLFÜ
DEMİRBAĞ (Elâzığ) – Bizim bilgimiz var. 
KEMAL
KILIÇDAROĞLU (Devamla) – Benim bilgim medyadan bildiğim kadarıyla, benim bilgim
o. Cinayetin işlendiğini hepimiz biliyoruz, Suudi Arabistan da zaten itiraf
etti. Niye bilgi vermiyorlar? Amerika’ya koşa koşa gider MİT Müsteşarımız bilgi
vermeye. Ya, MİT Müsteşarı Parlamentoya gelip komisyona acaba bir bilgi verdi
mi ya? Sormaz mısınız ya arkadaşlar, bu Parlamento ikinci sınıf Parlamento mu?
Buradaki milletvekilleri ikinci sınıf milletvekili mi? (CHP sıralarından
alkışlar) Gidip başkalarına bütün olayı anlatıyorsun, bizim Parlamentoya
gelince ağzına bant çekiyorsun, burada kimse öğrenmesin. Ya, dünyanın bildiğini
bizden niye saklıyorlar, niye saklıyorlar? 
Değerli
arkadaşlarım, Sayın Erdoğan demiş ki: “MİT Müsteşarının Senato İstihbarat
Komitesine bilgi verdiğinden benim haberim yok.” Yok, arkadaşlar, bire bir
haberi var, bakın, söylüyorum, bire bir haberi var. Niye yalan söylüyor “Benim
bilgim yok.” diye? Bir Mit Müsteşarı, kendisine bağlı olan bir MİT Müsteşarı
Cumhurbaşkanından habersiz gidecek, Amerikan Senatosunda İstihbarat
Komitesindeki bazı senatörlere bilgi verecek. Eğer haberi yoksa bir felaket,
haberi var, yalan söylüyorsa o başka bir felaket. (CHP sıralarından alkışlar)
Böyle bir şey olmaz ya! Yazıktır, günahtır bu devlete. Bu devletin bir
saygınlığı vardır, bir itibarı vardır bu devletin. Elbette, izin alıp
gidebilir, bilgi verebilir, bakın, bir şey demiyorum ama önce kendi
Parlamentosuna bilgi verecek.
Papazı
teslim ettiniz. Niye papazı teslim ettiniz, Amerikalı papazı? Ne diyordu
Erdoğan? 11 Ocakta muhtarlar toplantısında diyordu ki: “Bu fakir bu görevde
olduğu sürece –kendisi çok fakir, bunu ben de biliyorum- papazı vermem
arkadaş.” Ne oldu? Tıpış tıpış papazı verdin. Peki, ne oldu bu devasa
Türkiye'nin itibarı? Ya, yazık, günah değil mi bu memlekete? Yazık, günah değil
mi bu insanlara? Niye veriyorsun?
Merkel…
“Vermem.” dedi. “Vermem.” dedi. Gazeteci… “Vermem.” dedi, efelendi, ne oldu?
Bir gecede iddianame hazırlandı, ertesi gün duruşma oldu, duruşmadan sonra
tahliye edildi, tahliye edilirken bir başka mahkemenin tutuklama kararı verildi,
havaalanında uçağa bindi ve Almanya’ya gitti. Ya, hangi devlette yaşıyoruz biz?
Sömürge devletlerinde bile böyle bir tablo yoktur. İnsaf ya! Ya, bizim
cumhuriyet birikimimize, devlet birikimimize yazıktır, günahtır. Buna nasıl
izin veriyorsunuz, nasıl sessiz kalıyorsunuz? Ben vicdanen rahat etmiyorum.
Elbette, yanlışlık olur vesaire ama bir dik duracaksınız, bir onurlu duruşunuz
olacak. Macron telefon etti, tamam; Merkel telefon etti, tamam; Trump telefon
etti, tamam. Garibanlar içeride, bakın çavuşlar içeride, hâlâ içerideler, hâlâ,
davalarına bile bakılmıyor. İddianamesi olmayan yüzlerce kişi var şu anda,
iddianamesi olmayan. Yahu, yazık, günah değil mi bu insanlara? Hangi hukuk,
hangi adalet?
Efendim,
ne istiyoruz biz değerli arkadaşlar? Bütün bunlara bakıyoruz ama bir ekonomik
krizle karşı karşıyayız. Biz 13 maddelik bir metin hazırladık, 13 maddelik.
Dedik ki: 13 maddeye uyarsanız bu ekonomik krizi hep birlikte atlatmış oluruz.
Birincisi şu: Ekonomik ve Sosyal Konseyi toplayın. Üç ayda bir toplanması lazım,
bir anayasal kurum. En son toplandığı tarih 5 Şubat 2009, 2019’a giriyoruz. On
yıldır, üç ayda bir toplanması gereken bir kurul, arkadaşlar, on yıldır
toplanmıyor. İnsaf ya, insaf! O zaman bu kurumu niye kurdunuz? İşçisi,
işvereni, çiftçisi burada gelip görüşünü beyan edecekti. 
Liyakat
sistemini koruyun, devlette liyakat sistemi olmalıdır dedik. Liyakat sistemi
olursa devlet, devlet olarak ortaya çıkar dedik. İşi ehline teslim edeceksiniz,
kişinin liyakatine bakacaksınız dedik. Kişi bizim partili mi, yandaş mı,
bakmayacaksınız ona dedik. Liyakat sistemi içerisinde bir devlet yönetilir,
devletin kurumları o zaman var olur. 
Hukukun
üstünlüğüne dikkat edin dedik. Hukuk güvenliği olmalıdır dedik. Hangi hukuk
güvenliği, hangi hukukun üstünlüğü arkadaşlar? Birisi söylüyor, diğerleri içeri
atıyor. 
Merkez
Bankasının bağımsızlığına dikkat edin dedik. Merkez Bankası dünyanın bütün
ülkelerinde bağımsızdır. Bakın, son bir kanun teklifi geldi, efendim bütün
yetkiler Erdoğan’a veriliyor, Merkez Bankası dâhil. İnsaf ya, insaf ya! Dünyada
itibarımızı sıfırlayacaksınız, zaten kalan bir itibarımız varsa. 
Akılcı
bir sıcak para yönetimine geçin dedik. Sıcak para Türkiye’yi sömürüyor,
Türkiye’yi sömürüyor, akılcı bir politika izleyin dedik. Dövizdeki 10 kuruşluk
artışın maliyeti bize 22 milyar lira arkadaşlar, 10 kuruşluk dövizdeki artışın
maliyeti 22 milyar lira. Dolar esas alınarak yapılan ihaleleri Türk lirasına
çevirin dedik. Yazıktır, Türk lirasına çevirin. Vatandaşa diyorlar ki:
“Cebindeki doları bozdur. Bak ne kadar vatanseversin sen.” Yahu dolarla
milyarları alana niye demiyorsun? E sen de bir vatanseverlik göster yahu, sen
de Türk lirasına geç bari. Türk lirası ikinci sınıf para, ikinci sınıf para.
Yap-işlet-devret, yapılan ihaleler, üst geçitler, tüp geçitler; bütün bunların
tamamı dolarla arkadaşlar, ücret de dolarla. 
Kamu
İhale Yasası, ya buna uyun dedik. Bakın, 186 kez değişti Kamu İhale Yasası, 186
kez yani bazen tebliğlerle, bazen kanunlarla. Niçin? İşi kime vereceğim, onu
ayarladık, mesele bitmiştir. Beşli çete diye tanımlanan bir şey vardı; girin
internette o beşli çeteyi görürsünüz, kimlerdir onlar. Devletin en büyük
ihalelerini alanlar bunlar. 
Vergi
toplayan iradeyi koruyun dedik. Paranın nerelere harcandığının iyi denetlenmesi
lazım. Sayıştayın gerçek anlamda bağımsız olması lazım. Sayıştay, Türkiye Büyük
Millet Meclisi adına denetim yapıyor. Bütçeyi onaylıyoruz ama denetim yetkisini
Sayıştaya veriyoruz, Sayıştay Meclise bağlı bir kurum ama yok arkadaşlar. 
Bütçe
disiplinini sağlayın dedik. Kredi Garanti Fonu, bütçesi buraya gelmiyor. Niye
gelmiyor? Türkiye Varlık Fonu, bütçesi buraya gelmez. TOKİ’nin bütçesi buraya
gelmez. Niye arkadaşlar? Size mi güvenmiyorlar? Evet, size güvenmiyorlar,
Meclise güvenmedikleri için buraya gelmiyor. Gelsin buraya. Bütçe hakkı denen
bir şey var. 
Dış
politika 180 derece değişmek zorundadır, dış politika. Suriye’yle ilişkiye
geçilmek zorundadır. Eğer Suriye’nin toprak bütünlüğünü savunuyorsanız,
Suriye’nin parçalanmasını engellemek istiyorsanız Suriye’yle masaya oturup konuşmak
zorundasınız. Arka kapıdan konuşuyorlar, kendi kendilerine de efeleniyorlar.
Bunlar bitti artık ya, bunlar bitti, yok öyle bir şey. Dış politikanın yeniden
millî bir kimliğe kavuşması lazım, yeniden. Gayri millî bir politika, yeniden
millî bir kimliğe kavuşması lazım. İktidarıyla, muhalefetiyle dış politikada
bir olmak lazım.
Kontrolsüz
borçlanma... Zaten bugüne, bu noktaya gelmemizin temel nedeni, adamlar bize
borç para verdiler ve Türkiye Cumhuriyeti Hükûmetini, şimdi de saray hükûmetini
teslim almış vaziyetteler. Hiç birbirimizi kandırmayalım, hiç. Onlar ne
diyorlarsa koşulsuz yerine getiriyorlar. 80 milyon vatandaşın ahı vardır
arkadaşlar. 
Adaletsiz
bir vergi politikası, vergi cennetleri var. Bu Meclis görevini yaptı 2006
yılında “Vergi cennetlerinde şirket kuruyorsanız oradan gelen kâr paylarından
vergi alacağım.” diye. Ama vergi cennetleri listesinin Bakanlar Kurulu
tarafından yayınlanması lazım. 2006, 2019’a geliyoruz, yayınlamıyorlar. Niye
yayınlamıyorlar? Çünkü beylerin vergi adalarında şirketleri var, 1 sterlinlik
şirkete 15 milyon dolarlık gemi satıyorlar. Man Adası olayı, sapına kadar
doğrudur, tamamı doğrudur. (CHP sıralarından alkışlar) Efendim, tazminat…
Tazminatı bir değil, bin yapmazsanız namertsiniz. Hakkın ve hukukun, tüyü
bitmemiş yetimin arkasından gideceğim. 15 milyon dolar, kimin malıydı bu 15
milyon dolar? Hangi şirketindi bu gemi? Sordum 50 sefer. Siz niye sormuyorsunuz
Allah aşkına? Ya, tüyü bitmemiş yetimin hakkını korumak şu Parlamentonun ortak
görevi değil mi? 15 milyon dolar niye geliyor biliyor musun Man Adası
üzerinden? Bu devlete 5 kuruş vergi ödememek için, 5 kuruş. Asgari ücretlinin
burnundan getiriyorsunuz “Vergi öde.” diye, sanayicinin burnundan
getiriyorsunuz. Ama bu beylerin, saray ve etrafındaki çetenin her türlü şeyi
serbesttir, her türlü şeyi, vergi ödemezler. Sormuyor musunuz Allah aşkına,
grup başkan vekilleri sormuyor mu “Ya, 2006’da bu Meclisten bir kanun çıktı,
yıl geldi 2019’a, niye bir vergi cennetleri listesi yayınlamıyorsunuz?”
Sorsunlar, sorsunlar, MASAK veya Maliye Bakanlığı on beş dakika içinde listeyi
hazırlar, bakanın önüne koyar, en geç on beş dakika içinde. Ama olmuyor. Niçin?
Vurgun oralarda vuruluyor da ondan. Üretimi önceleyen bir planlama olması
lazım, üretimi önceleyeceksiniz. Üretimsiz bir ülke ayakta duramaz değerli
arkadaşlar. 
Tasarruf
yapın dedik bir başka şeyde. Bakın, 100 Günlük Program açıkladılar. Programın
bir maddesini okuyayım: “Kamu idarelerinin harcamalarını gözden geçirmesini ve
bu şekilde tasarrufların artırılmasını sağlayacak yöntem belirlenmesi.” Yani
yöntem belirleyecekler nasıl tasarruf yapacağız diye. Yahu, çağırırsınız bir ev
hanımını vallahi de billahi de size bütün yöntemleri öğretir ya, bütün
yöntemleri öğretir tasarruf nasıl olurmuş. (CHP sıralarından alkışlar)
Tasarrufu vatandaştan beklemeyin, tasarruf baştan başlayacak, saraydan
başlayacak. O efuliler, ejder meyveleri; bunlardan vazgeçeceksiniz. Orada har
vurup harman savuracaksın, asgari ücretlinin ensesine binip “Niye tasarruf
yapmıyorsun?” Ya, tasarruf yapacak hâl mi kaldı vatandaşta, hâl mi kaldı? 
Değerli
arkadaşlarım, son söz, buradan bizi dinleyen bütün vatandaşlarıma sesleniyorum,
bizi dinleyen bütün vatandaşlarıma: 1 Ocak 2019’dan itibaren, 1 Ocak 2019’dan
itibaren Cumhuriyet Halk Partili belediyelerin olduğu bütün yerlerde asgari
ücret net 2.200 lira olacak. (CHP sıralarından alkışlar) Söylüyorum, arkasında
da duracağız. Daha önce de, 2016 yılında da düşük rakam göstermişlerdi, “Bizim
bütün belediyelerde asgari ücret 1.500 lira olacak.” dedik ve 1.500 lira oldu. 
(Mikrofon
otomatik cihaz tarafından kapatıldı)
BAŞKAN
– Buyurun Sayın Genel Başkan. 
KEMAL
KILIÇDAROĞLU (Devamla) – Şimdi, 1 Ocak 2019’dan itibaren bizim belediyelerde ve
kazanacağımız belediyelerde asgari ücret net 2.200 lira olacak; bu birinci
şartımız, birinci öngörümüz. 
İkinci
öngörümüz şu: Bize ait olmayan ama kazanacağımız belediyelerde hiç kimsenin
işine son vermeyeceğiz, hiç kimsenin ekmeğiyle, aşıyla, işiyle uğraşmayacağız.
(CHP sıralarından alkışlar) Yani kul hakkı yemeyeceğiz, çalıştığın sürece, biz,
arkadaşlarım, hep birlikte arkanda olacağız. Dolayısıyla asgari ücreti bu
kürsüden ilan ediyorum: 1 Ocak 2019’dan itibaren net, vergisiz 2.200 lira
olacak ve yeni belediyeler aldığımız zaman da o belediyelerde de 2.200 lira
olacak ve hiç kimsenin işine son verilmeyecek. (CHP sıralarından alkışlar)
Bunun garantisi de benim ve bunun garantisi Meclis olacaktır. 
Hepinize
selamlar, saygılar sunuyorum. (CHP sıralarından ayakta alkışlar) 
BAŞKAN
- Teşekkür ederim Sayın Genel Başkan.
Şimdi,
Milliyetçi Hareket Partisi Grubu adına ilk konuşmacı…
MEHMET
NACİ BOSTANCI (Ankara) – Sayın Başkanım…
BAŞKAN
– Buyurun.
MEHMET
NACİ BOSTANCI (Ankara) – Sayın Genel Başkanı dikkatle dinledim. Çok ağır
sataşmaları vardı. Kürsüden değil ama izin verirseniz yerimden bazı konulara
açıklık getirmek isterim.
BAŞKAN
– Buyurun.
ÖMER
FETHİ GÜRER (Niğde) – Biz de Maliye Bakanı için konuşalım Başkan, o da bize
sataştı.
LÜTFÜ
TÜRKKAN (Kocaeli) – Sayın Başkan, bütçede bu usul devam edecekse bu bütçe
görüşmeleri planladığınız şekilde devam etmez, bilginiz olsun.
IV.- AÇIKLAMALAR (Devam)
2.- Ankara Milletvekili Mehmet Naci Bostancı’nın, İzmir Milletvekili
Kemal Kılıçdaroğlu’nun 10 sıra sayılı 2019 Yılı Bütçe Kanun Teklifi ile 11 sıra
sayılı 2017 Yılı Kesin Hesap Kanunu Tasarısı’nın tümü üzerinde CHP Grubu adına
yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Ankara) – Teşekkür ediyorum Sayın Başkanım.
Bir
demokrasiyi demokrasi yapan iktidarla birlikte şüphesiz muhalefetin varlığıdır.
Elbette muhalefet iktidara her türlü eleştirisini dile getirecektir, bunlar çok
ağır da olabilecektir, biz bütün bunları dinleriz. Sayın Genel Başkan burada
konuşurken dikkatle baktım, bir saatlik konuşmasının büyük bölümünde aslında AK
PARTİ Grubuna ve sanıyorum AK PARTİ’ye oy verenlere seslenmek istedi. Daha çok
beden dili itibarıyla bu gruba yöneldi. Şunu ifade etmek isterim ki: “‘Sarayın
beslemeleri’ -tırnak içinde- ‘yürütme organı’” ve bu minval üzere birtakım
ifadeler aslında Sayın Genel Başkanın kurmak istediği iletişimin önündeki çok
ciddi duvarlardır, engellerdir. Emin olun, sesini bize ulaştıramaz. Dile dikkat
etmek gerekir, bu birincisi. (CHP sıralarından gürültüler)
İkincisi:
Sayın Genel Başkan bir Türkiye tablosu çizdi, çok dramatik bir tablo.
Baktığımızda on altı yıldan beri halkı eziyoruz, azınlığı koruyoruz, ülkeyi
batırdık, herkes perişan. [CHP sıralarından “Bravo” sesleri, alkışlar(!)]
Sefalet diz boyu, tefecilere hizmet ediyoruz. Sayın Genel Başkanın diliyle
söylüyorum: Vallahi de billahi de böyle bir Türkiye olsa kendisi Başbakan
olurdu, Cumhurbaşkanı olurdu biz de muhalefetle aynı lafları söylüyor olurduk.
(AK PARTİ sıralarından alkışlar) Böyle bir Türkiye yok. 
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen. 
Buyurun.

MEHMET
NACİ BOSTANCI (Ankara) – On altı yıldan bu yana bu ülkede seçimler yapılıyor.
Halkımız kendisine zulmedenlere karşı herhâlde mazoşist değil. 
LÜTFÜ
TÜRKKAN (Kocaeli) – AK PARTİ Grubu kendi sözünden söz versin Grup Başkanına,
konuşsun efendim yani. Kendisine söz vermemişler, burada rol çalıyor. 
MEHMET
NACİ BOSTANCI (Ankara) – Dolayısıyla, ya halkta arıza var ya bu ifadelerle
Türkiye’nin tasvirinde bir arıza var, bir problem var. Biz halkta arıza olduğu
kanaatinde değiliz, halk doğruyu yapıyor. (AK PARTİ sıralarından alkışlar)
Sayın
Başkanım, izninizle, son bir şey: Sayın Genel Başkan “20 Temmuz sivil darbesi”
diyor. Bakın, 20 Temmuzda bu Parlamento OHAL’i ilan etti. İlan eden kim?
Parlamento. Yani hepimizin milletten oy alarak geldiği ve millet iradesini temsil
ettiği bu yer. Her 23 Nisanda buraya geliyoruz, doksan beş yıllık bu geleneğe
saygı gösteriyoruz. Aynı saygının Parlamentonun aldığı kararlara da mutlak
surette gösterilmesi lazım. Yoksa o saygı doğru olmaz. 
Teşekkür
ediyorum. (AK PARTİ sıralarından alkışlar)
BAŞKAN
– Teşekkür ederiz. 
ÖZGÜR
ÖZEL (Manisa) – Sayın Başkanım…
BAŞKAN
– Buyurun Sayın Özel. 
ÖZGÜR
ÖZEL (Manisa) – Sayın Grup Başkanının kullandığı haktan yararlanmak istiyorum. 
BÜLENT
TURAN (Çanakkale) – Gerekçesini söylemesi lazım Sayın Başkan. 
BAŞKAN
– Buyurun. 
Lütfen
yeni bir sataşma, tartışmaya meydan vermeden. 
3.- Manisa Milletvekili Özgür Özel’in, İzmir Milletvekili Kemal
Kılıçdaroğlu’nun konuşmasının hem Adalet ve Kalkınma Partisinin seçmenine hem
de milletvekillerine yönelik mesajlar içerdiğine ilişkin açıklaması
ÖZGÜR
ÖZEL (Manisa) – Hiç huyum değildir Sayın Başkan. 
Cumhuriyet
Halk Partisi Grubu adına Sayın Genel Başkanımızın yaptığı konuşma, vücut dili
açısından da, seslendiği dimağlar açısından da elbette Adalet ve Kalkınma Partisinin
seçmenine de, milletvekillerine de yönelik mesajlar içermektedir. Ancak ne
kendilerini sorumlu tutan ne de suçlayan bir dil kullanmıştır. Aksine, bu ülkede
yaşananları birer birer delillendirmiş ve bir cevap verilecekse bunların
cevabını beklemiştir. Sayın Grup Başkanı yaptığı cevap konuşmasında “Haksız
ihale yok.” dememiştir, “Sarayda israf yok.” dememiştir. (CHP sıralarından
alkışlar) Kaçak sarayı, uçan sarayı, yazlık sarayı, “Bunların inşası için doğa
katliamı yok.” dememiştir, “İsraf yok.” dememiştir, beşli çetenin varlığını
inkâr etmemiştir. Sadece “Böyle bir şey varsa bu millet bize oy vermezdi.”
demiştir. O zaman mesaj bugünden itibaren milletedir. Bu gerçekleri yaşayan
herkesin önündeki ilk hedef, 31 Martta Naci Bostancı’ya gereken cevabı vermektir.
(CHP sıralarından “Bravo!” sesleri, alkışlar)
BÜLENT
TURAN (Çanakkale) - 1 Nisanda oradayız, 1 Nisanda. 
MEHMET
NACİ BOSTANCI (Ankara) – Milletimiz bugünden itibaren değil, on altı yıldır
mesajı alıyor.
ÖZGÜR
ÖZEL (Manisa) - Hayır, bitmedi.
MEHMET
NACİ BOSTANCI (Ankara) - Milletimiz her zaman alıyor mesajı. 
ÖZGÜR
ÖZEL (Manisa) – Sayın Başkan, sözüm bitmedi.
MEHMET
NACİ BOSTANCI (Ankara) – Affedersin, affedersin.
ÖZGÜR
ÖZEL (Manisa) - Daha ilk sözüm kesildiğinde Sayın Başkan…
MEHMET
NACİ BOSTANCI (Ankara) – Affedersiniz. 
ÖZGÜR
ÖZEL (Manisa) – Sayın Başkanın, Sayın Genel Başkanımızın “besleme” olarak
nitelendirdiği kesim ne Adalet ve Kalkınma Partisi Grubu ne de Adalet ve
Kalkınma Partisine oy verenlerdir; saray tarafından beslenen beşli çetedir,
haramzadelerdir, milletin kanını emenlerdir! (CHP sıralarından “Bravo!”
sesleri, alkışlar) 
Sayın
Başkan, son sözümün bir muhatabı sizdiniz, şahidi de bendim. 20 Temmuz günü
Sayın Genel Başkanımıza bir telefon açtınız ve olağanüstü hâlin ilan
edileceğini söylediniz. Sayın Genel Başkanımız da nazik bir dille, ülkenin
yaşadığı süreç, hep birlikte darbeye karşı verilen mücadele, onurlu duruştan
sonra bu olağanüstü hâl ilanının ne kadar yanlış olduğunu ifade edip
“Beyefendi, müsaade edin de birileri demokrasiyi savunsun.” demişti. Biz o gün
buraya geldik, OHAL’den değil demokrasiden yana oy kullandık, alınan kararın
karşısında olduğumuzu söyledik. Üç aylığına ilan edilen OHAL iki yıl boyunca
milletin anasını ağlattı, burnundan getirdi, Türkiye ekonomisini geriletti,
Türkiye’yi insan hakları konusunda dünyada kötü örneklerin en başına oturttu ve
bir felaketi yaşatarak başımızdan defoldu, gitti.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Bundan sonra bu ülkeye hiçbir iktidar OHAL’i yaşatmasın. O
hâlde, OHAL’i ilan edenler de bu ülkenin başından uzak dursunlar. (CHP
sıralarından alkışlar)
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10) (Devam)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna Dair
Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve
Kontrol Kanunu ile 6085 Sayılı Sayıştay Kanunu Uyarınca Hazırlanan 183 Adedi
Merkezi Yönetim Kapsamındaki Kamu İdarelerine, 2 Adedi Sosyal Güvenlik
Kurumlarına ve 10 Adedi Diğer Kamu İdarelerine Ait Olmak Üzere Toplam 195 Adet
Sayıştay Denetim Raporunun Sunulduğuna Dair Sayıştay Başkanlığı Tezkeresi
(3/40) ile Plan ve Bütçe Komisyonu Raporu (S.Sayısı: 11) (Devam)
BAŞKAN
– Milliyetçi Hareket Partisi Grubu adına ilk konuşmacı Grup Başkan Vekili ve
Manisa Milletvekili Sayın Erkan Akçay.
Buyurun
Sayın Akçay. (MHP sıralarından alkışlar)
MHP
GRUBU ADINA ERKAN AKÇAY (Manisa) – Sayın Başkan, muhterem milletvekilleri; 2019
Yılı Bütçe Kanunu Teklifi’nin görüşmelerine başlamış bulunuyoruz. Bizleri
izleyen aziz vatandaşlarımızı ve muhterem heyetinizi Milliyetçi Hareket Partisi
Grubu adına saygı ve muhabbetle selamlıyorum.
Sözlerime
başlarken güzel ülkemiz Türkiye’yi bizlere vatan yapan aziz atalarımızı,
milletimizin birliği, devletimizin dirliği, vatanımızın savunması için
kahramanca mücadele ederken şehadet şerbetini içen evlatlarımızı, Çanakkale’den
Sarıkamış’a, Sakarya’dan İzmir’e Kurtuluş Savaşı’mızın kahramanlarını ve aziz
şehitlerimizi, cumhuriyetimizin kurucusu Gazi Mustafa Kemal Atatürk’ü,
partimizin kurucusu Başbuğ Alparsan Türkeş’i rahmet ve şükranla anıyorum. Şu
anda vatanımızın her köşesinde, sınır ötesinde terörle mücadele eden, destansı
başarılar elde eden Silahlı Kuvvetlerimize, güvenlik güçlerimize başarılar
diliyor, dualarımızı gönderiyoruz. 
Sayın
Başkan, değerli milletvekilleri; bütçe kanunu, Meclisimizin temel yasama ve
denetim faaliyetlerinden biridir. Meclisin bütçe hakkı en önemli demokratik
ilke ve esaslardandır. Meclisimiz bütçe kanunu vasıtasıyla gelirleri toplamak,
harcamaları yapmak, milletin kaynaklarını yine milletin ihtiyacı için kullanmak
üzere yürütmeyi görevlendirir. Bu anlamda, bütçe hakkı yürütmenin dengelenmesi,
denetlenmesi, sosyal ve idari önceliklerin belirlenmesi için hayati bir öneme
sahiptir. Çiftçinin, esnafın, işçinin, memurun, sanayicinin velhasıl Türk
milletinin alın teriyle yarattığı kaynak, bugünden itibaren on iki gün sürecek
müzakerelerle bütçe kanunu olarak hayata geçecektir. 
Bütçe
millet malıdır, beytülmaldir. Bütçe, Hükûmet faaliyetlerine tutulan bir ayna ve
muhasebedir aynı zamanda. Bütçede vatandaşlarımızın sorunlarına çare,
beklentilerine cevap aranır. Milliyetçi Hareket Partisi olarak da aradığımız
dirliktir, düzendir, güvenliktir, adalettir, refahtır, sağlıktır, eğitimdir,
iştir, aştır. Atanamayan öğrenmelerimizin, gıda ve ziraat mühendislerimizin,
veterinerlerimizin ve sağlıkçılarımızın haklarını bu bütçede arayacağız. Eğitim
meselemizi görüşeceğiz. Asgari ücretlinin, emeklinin, işçinin, memurun geçim
sıkıntısını gündeme taşıyacağız. Zor günlerden geçen esnafımızın sesi olacağız.
Çiftçimizin emeğinin, alın terinin hesabını soracağız. Bunları yaparken
yönümüzü Türk milletinden başka bir yere döndürmeyeceğiz. Öteki, beriki
demeyeceğiz. Sizin mahalle, bizim mahalle yarışına girmeyeceğiz çünkü bizim
başka bir ajandamız ve gündemimiz yoktur. 
Hukuk
dışında hiçbir informel yapıyı ve örgütü devlet işlerinde paydaş göremeyiz.
Ecdadın kanıyla tesis ettiği millî varlığın bir ganimet gibi hoyratça
kullanılmasına asla müsaade edemeyiz. Ecdadımızın emaneti olan değerlere sahip
çıkacak, ısrarla millet, kararlılıkla birlik, sevgiyle kardeşlik diyeceğiz. 
Değerli
milletvekilleri, bu denli önemli bütçe hakkının kullanımı konusunda yasama
aleyhine bir bilgi asimetrisinden kaynaklanan bir tablo söz konusudur. Elbette
Meclisimiz için bütçeyi kavramak ve tahlil etmek ve gerekli olduğunda bütçede
değişiklik yapmak anayasal bir haktır. Parlamenter hükûmet sisteminde yasama ve
yürütme organlarının aynı siyasi partiden veya koalisyonlardan oluşması
sebebiyle her iki organ aynı mali politikaları benimsiyordu ancak
Cumhurbaşkanlığı hükûmet sisteminin sunduğu imkânlarla yasama organı bütçede
kendi önceliklerini ortaya koyabilecektir, sistem bu imkânı vermektedir. Bu
çerçevede, yasama organı bütçeyi ayrıntılı inceleyebilmeli, bütçeyle ilgili
bilgilere kapsamlı, doğru ve zamanında ulaşabilmelidir.
Plan
ve Bütçe Komisyonunda bütçe tekliflerini ayrıntılı inceleme ve bu teklifleri
biçimlendirme imkânı -geçen dönem itibarıyla söylüyorum- zayıftır, bütçede
binlerce tertip ve tasnif vardır, elimizdeki bütçe teklifine ilişkin
kitapçıklar binlerce sayfayı bulmaktadır. Bütün bu verilerin milletvekilleri
tarafından konsolide edilmesindeki zorluk Meclisimizin bütçe hakkını
kullanabilme kapasitesini de azaltmaktadır. Türkiye Büyük Millet Meclisi,
yürütmenin bütçe için verdiği bilgilerle yetinmek zorunda kalmaktadır. İşte, bu
bilgi asimetrisini gidermek için Plan ve Bütçe Komisyonunda müstakil bir bütçe
ofisinin teşkil edilmesi, ayrıca bir denetim komisyonunun da kurulması
gerekmektedir çünkü bütçe hakkı sadece bir ön izin verme değil, aynı zamanda
uygulama sonuçlarının da denetimini içermektedir. Ancak denetim sayesinde bütçe
üzerinde Meclisin rolü garanti altına alınabilir. Yasamanın bütçe üzerindeki
kontrolü yönetim sistemlerinin demokratikliğini ölçen unsurlardan biridir.
Anayasa’mızda ve kanunlarda bütçenin kapsamı, zamanlaması, usulleri
belirlenmiştir. Bütçenin kapsamı ancak bütçe hakkının millet adına sahibi olan
Meclisin bu sürece daha fazla dâhil olmasının imkân ve araçlarının da
geliştirilmesi gerekmektedir. Meclisin bütçe hakkı Cumhurbaşkanlığı hükûmet
sisteminin özü olarak denge, denetim ve kuvvetler ayrılığı ilkeleri
çerçevesinde geliştirilmesi gereken bir alandır. 
Değerli
milletvekilleri, öncesi ve sonrasıyla 15 Temmuz hain darbe girişimi, devleti
yönetme zihniyetinin, devlet şuurunun ülkemizin bekası için ne denli önemli
olduğunu hepimize göstermiştir. Devlet, milletin teşkilatlanmış hâlidir.
Devlet, Türk milleti için birliğin, hürriyetin ve istikbalin teminatı, saadetin
kaynağıdır.
Türk
devlet felsefesi bengü il “devleti ebed müddet” “hikmeti hükûmet” gibi
kavramlarla nitelendirilirken her bir kavramın özünde yer alan unsur hukuktur,
töredir; zira il gider, töre kalır. “Devlet ebed müddet” anlayışının
dayanakları öncelikle bu tarihî süreklilik içinde aranmalıdır. Türk milleti
bağımsızlığına düşkün bir millettir. Milletimiz tarih boyunca kurduğu
devletlerle kaderini bir ve aynı görmüştür. Devletsiz millet, milletsiz devlet,
Türk’ün tarihinde hiç olmamıştır.
Günümüzde
devletli olmak, bir beka meselesi, varoluş mücadelesidir. Amacımız, millet ve
devlet olarak varlığımızın tehlikeye düşmeden devam etmesidir. Milliyetçi
Hareket Partisinin beka hassasiyetini idrak edemeyenlere, meseleye bir tarih
şuuru içinde bakmalarını tavsiye ederiz.
Hafızası
olan toplumlara millet denir. Türk milleti hafızası olan bir millettir. Bu
çerçevede, sayın milletvekilleri, 1877’den bu yana 93 Harbi, 1912’de Balkan
Savaşları, 1914’te Birinci Dünya Savaşı, hemen akabinde yaptığımız Kurtuluş
Savaşı’mız, siyasi kör dövüşleri, Anayasa kavgaları, ihtilaller, darbeler ve
vatan kayıpları, çöküntü yaşayan devlet, kaosa giren millet varlığı, yıllardır
maruz kaldığımız terör saldırıları ve 15 Temmuz 2016’daki hain kalkışmayla
bekamıza vurulan darbe girişimi. İşte bu başlıklar hâlinde saymaya çalıştığımız
son yüz elli yılda yaşadığımız bu hadiseler, geçirdiğimiz felaketler bizlere
beka konusunda gereken uyarıyı ve idraki vermeye yeter de artar bile. 
Devleti
yönetirken, siyasetçi kimliğimizle kararlar alırken, adımlar atarken, söz
söylerken geçmişte yaşadığımız bin kıssa bize bir hisse vermeyecek mi?
Milliyetçi Hareket Partisinin beka hassasiyetini bu çerçevede anlamak gerekir.
Başta devleti yönetenler olmak üzere, bütün siyasetçiler, bilim insanları,
medya, sanatçılar, iş adamları, hasılı, bütün millet olarak hepimiz aklımızı
başımıza devşirmek durumundayız. 
İyi
bir devlet yönetiminin temel esasları bellidir. Hukuk ve adalet, emanet,
ehliyet, meşveret ve maslahat; şahsi menfaatini değil, kamu yararını gözetmek
anlamında maslahat. 
Sonuç
olarak, ülkemizi yeniden ayağa kaldırmalıyız, şahlandırmalıyız. Başta yönetim
sistemi olmak üzere, kamu yönetiminde hukuku ve niteliği hâkim kılarak devleti
informel yapıların çörekleneceği bir yapı olmaktan tamamen çıkarmalıyız. Bunu
temin için de kamu yönetiminde görev verilecek kişilerin ehliyet ve liyakatine
azami önem verilmelidir. 
Muhterem
milletvekilleri, siyaset, her şeyden evvel, çözüm üretme, toplumun taleplerine
karşılık verme ve kendi programını gerçekleştirme faaliyetidir. Bize göre,
siyasetimizin öznesi insan, nesnesi devlet, yüklemi demokrasi ve cümlesi
millettir. Gündelik siyasi çekişmelerin girdabına kapılmak, siyaseti demokratik
bir yarış ve rekabet olmaktan çıkarır, siyaseti bir kavga alanı hâline getirir,
bir kör dövüşüne, bir sağırlar diyaloğuna döndürür. Polemik üretmek, demagoji
yapmak, dedikodu yaymak; kutuplaşmayı, ayrımcılığı teşvik ve tahrik etmek;
yabancı ülkelerin, illegal örgütlerin politikalarına yaslanıp bundan siyasi
çıkar ummak, siyaset değildir; insani, ahlaki ve millî hiç değildir. Siyaseti
ve muhalefeti sadece iktidar karşıtlığına hatta iktidar düşmanlığına
indirgersek, dahası bununla yetinirsek muhalefeti siyaset kısırlığına ve bir
çıkmaz sokağa sürüklediğimiz gibi, aklınızı, fikrinizi, dilinizi, uğraşınızı
iktidarın markajına mahkûm edersiniz. İktidara nasıl ki ülkeyi iyi yönetme
sorumluluğu yüklenmişse muhalefet de siyasetin en önemli unsurudur; yapıcı
eleştirileriyle, aynı zamanda, erken uyarı merkezidir. Ne iktidar bir iktidar
kibriyle davranıp uzlaşmaz bir tutum içinde olmalı ne de muhalefet bir
muhalefet kompleksinin dar kalıpları içinde sıkışıp kalmalıdır. Milliyetçi
Hareket Partisi olarak bu ilkelerle siyaset yapıyoruz; konjonktürel değil,
ilkelerimizle hareket ediyoruz. 
Biz
Milliyetçi Hareket Partisiyiz, “Önce ülkem ve milletim.” ülküsüyle siyasi
rotamız istikametinde tavır ve tutum almaktayız. Hadiseler karşısında tribünde
oturup “Çarşı, her şeye karşı.” anlayışında değiliz. Milletimizin istek ve
beklentileri istikametinde kafa yoruyoruz, politika üretiyoruz, tutum alıyoruz
çünkü biz Türkiye Cumhuriyeti'ni, Türk milletini bir adanmışlıkla karşılıksız
seviyoruz. Zihin dünyamız Kutadgu Bilig’den, Dede Korkut’tan, Nutuk’tan, Dokuz
Işık’tan ve millî tarih şuurundan beslenir. Biz Türk milletinin binlerce yıllık
tarihinin 21’inci yüzyıla taşıdığı varlığının çelikleşmiş iradesiyiz.
Sayın
milletvekilleri, aziz Türk milleti; özetle ifade etmeye çalıştığım bu siyaset
anlayışı çerçevesinde diyebiliriz ki Milliyetçi Hareket Partisi olarak ülke ve
dünya gerçeklerini görüyor, buna göre öngörüde bulunuyor ve tutum alıyoruz.
Bütün meselelere dün, bugün, yarın perspektifiyle, millî tarih şuuruyla
bakıyoruz. 
Milliyetçi
Hareket Partisi olarak ilkeli ve sorumlu bir tutumla sorunların çözümüne katkı
veriyoruz ve çözüm üretiyoruz; inisiyatif alıyor, sorumluluk üstleniyoruz;
kendi gündemimize hâkim oluyoruz. Ülkemizin jeostratejik konumu, yaşadığımız
siyasi, ekonomik ve sosyal şartlar, bölgemizin ateş çemberi içinde âdeta yangın
yerine döndüğü, dünyanın neredeyse büyük bir kaosa sürüklendiği bir ortamda
hepimizin millet olarak, fakat bilhassa sorumlu mevkilerde olanlar başta olmak
üzere, siyaset kurumları ve siyasetçiler olarak temel millî meselelerde
yekvücut olmamız fevkalade önem arz etmektedir. 
Bu
anlayış aynı zamanda Cumhur İttifakı’nın da ruhunu teşkil etmektedir.
Cumhurbaşkanlığı hükûmet sisteminin bütün kurum ve kurallarıyla yerleşmesi
önemli bir önceliğimizdir. Milliyetçi Hareket Partisi bu anlayışla siyaset
yaparken aynı zamanda milletimizin derdiyle, dilekleriyle, talepleriyle ve
beklentileriyle hemhâl olmakta, bütün sosyal kesimlerin, işçi, memur, emekli,
çiftçi, esnaf, iş dünyası, kadınlarımız, çocuklarımız ve gençlerimizin
sorunlarının çözümü için seferber olmuş durumdayız. 
Milliyetçi
Hareket Partisinin sözü sözdür, sözü senettir. Seçim beyannamemizdeki
taahhütlerimizin ve kanun tekliflerimizin arkasındayız, takipçisiyiz.
VELİ
AĞBABA (Malatya) – EYT…
ERKAN
AKÇAY (Devamla) – EYT, ek gösterge, şartlı ceza indirimi ve diğer konularda,
her meselenin sahibi, takipçisi ve arkasındayız. (MHP sıralarından alkışlar) 
VELİ
AĞBABA (Malatya) – Karakolda doğru söyler, mahkemede şaşar.
ERKAN
AKÇAY (Devamla) – Bu bakımdan, Meclisten çıkacak kanunların yürütme -yani
iktidar- tarafından makul ve sağlıklı bir şekilde uygulanacağı bir uzlaşmayı ve
mutabakatı da hep birlikte bütün partiler olarak sağlamak zorundayız. 
Cumhur
İttifakı’nı baltalamak, Milliyetçi Hareket Partisini akılları sıra kendi
sorumsuz, popülist, istismar kulvarlarına sıkıştırmak ve aleyhimize yanlış
propagandalar yapmak beyhude provokatif gayretlerdir. Bu ayak oyunları
Cumhurbaşkanlığı hükûmet sistemini ve Cumhur İttifakı’nı baltalamaya yönelik
boş heveslerdir. 50’nci yılımızı idrak ettiğimiz bugünlerde gururla söyleyebiliriz
ki Milliyetçi Hareket Partisi her zaman krizleri gideren, sorunları çözen ve
çözüm üreten bir parti olmuştur. 
Sayın
Başkan, değerli milletvekilleri; 15 Temmuza kadar yaşadığımız önemli hadiseler,
ülkemizin sürüklenmek istendiği kaos ortamından çıkışı için köklü reformlara
ihtiyaç göstermiştir. 15 Temmuz öncesinde, bilhassa 2007’de Cumhurbaşkanlığı
seçiminde ve hemen akabinde Cumhurbaşkanının halk tarafından seçilmesine
ilişkin yapılan referandumla birlikte uç veren ve 2007’de öncülerini görmeye
başladığımız ve Milliyetçi Hareket Partisi olarak da defaatle uyardığımız,
2007’den sonraki 2014 Cumhurbaşkanlığı seçimiyle kendini iyice gösteren, yönetim
sisteminde kriz çıkaran arızaların giderilmesi gerekiyordu. Cumhurbaşkanlığı
hükûmet sistemi cumhuriyet tarihimizin en önemli yönetim reformlarından biri
olmuştur. Kuvvetler ayrımı net olarak temin edilmiştir. Yasama, yürütme ve
yargı organları kendi içinde daha güçlü, daha bağımsız, denge ve denetim
mekanizmasının daha etkin şekilde çalışacağı bir sistem oluşturulmuştur.
Marifet odur ki sistemi iyi işletmek sorumlulara düşmektedir. Milliyetçi
Hareket Partisi olarak da bu konuda azami özeni gösteriyoruz. Cumhurbaşkanlığı
hükûmet sisteminin tüm kurum ve kurallarıyla sağlıklı bir zemine oturtulması ve
sistemin tüm unsurlarıyla işlemesi Milliyetçi Hareket Partisi olarak üzerinde
hassasiyetle durduğumuz ve önemli gördüğümüz bir husustur. Bu süreçte siyasetçileriyle,
sivil toplum kuruluşları ve özel sektörüyle, yasama ve yürütmesiyle kronikleşen
sorunlara çözüm üretmek, gerilim ve kutuplaşmadan kaçınmak, millî kimliğe,
millî kültüre ve millî varlığa sahip çıkmak, birlik ve beraberliğimizi
güçlendirmek gerekmektedir. 
Cumhurbaşkanlığı
hükûmet sistemi siyasi ve sosyal uzlaşmayla millî iradenin en belirgin bir
şekilde kamu yönetimine yansıyacağı örnek bir yönetim sistemidir. Sistem üç
kuvvetin net bir şekilde ayrımına dayanan ve dört ana sütun üzerine inşa
edilmiştir: Güçlü Meclis, güçlü yönetim, millî devlet, demokratik istikrar.
Aziz Türk milletinin vicdanından doğan Cumhurbaşkanlığı hükûmet sistemi
devletimizin dirliği, milletimizin birliği, vatanımızın bütünlüğü, istikbal ve
istiklalimizin güvencesidir. Bu sistem, Türk milletinin tarihin süzgecinden
21’inci yüzyıla taşıdığı ileri bir hamledir, yerlidir, millîdir. Bu sistem,
Türkiye'nin milletler mücadelesinde tahkim edilen stratejik bir kurumsal
yapısıdır. Bu sistemle Türk milletinin istiklal ve istikbalini korumak,
geleceğin güçlü ve büyük Türkiyesini kurmak Cumhur İttifakı’nın öncelikli
hedefidir. Her şeyden öte bu sistem, Türk milletinin demokratik rüştünün de
ispatıdır. Bu vesileyle tekraren hatırlatmak isteriz ki Cumhurbaşkanlığı
hükûmet sistemi ve buna bağlı olarak tesis edilen Cumhur İttifakı’yla yeni bir
siyaset ortamı oluşmuştur. Artık siyasetin fiziği de, kimyası da değişmiştir.
Yeni siyasette uzlaşmazlıklara, siyasi kör dövüşlerine, siyasi yabancılaşmaya
ve gerçeklerden kopuşa yer yoktur.
Muhterem
milletvekilleri, jeopolitik ve stratejik bakımdan çok önemli bir coğrafyada
yaşıyoruz ve bizler biliyoruz ki yüzyıllardır coğrafyamızda ve etrafımızda
emperyal güçlerin hesapları vardır. Türkiye düşmanları dün Serv’de yapamadığını
sık sık denemekten çekinmemektedir. Bu nedenledir ki ülkemiz, sürekli olarak
siyasi, ekonomik, sosyal ve terörist saldırıların hedefindedir. 
Özellikle
son dört yılda yaşadıklarımızı şöyle bir göz önüne getirmeye keşke zamanımız
elverseydi, bir özetlemek isterdim ama başlıklar hâlinde, yine hafızayı
tazelemek bakımından hatırlatmakta fayda görüyorum. 6-7 Ekim 2014’te Ayn el
Arap, diğer adıyla Kobani bahanesiyle bir kalkışma denenmiş, 50 vatandaşımız
hayatını kaybetmişti. 20 Temmuz 2015 tarihinden itibaren ise çözüm sürecinin
sonlandırılmasını bahane eden PKK alçakça saldırılara geçmiş ve altı aylık
süreçte 1.178 şehit vermiştik. Yine, bazı il ve ilçelerimizi tesiri altına
alan, emperyalist destekli terör örgütünün işgal ve isyan teşebbüslerini,
kazılan hendekleri, dikilen barikatları, açılan tünelleri, döşenen
patlayıcıları göz önüne getirdiğimizde bu zorlu ve çetin mücadeleyi açıkça
görürüz. Ayrıca, 15 Temmuz 2016’daki hain terör örgütü FETÖ’nün darbe
girişimiyle Türkiye’nin demokrasisi yok edilmek, meşru iktidar okyanus
ötesinden gelen talimatlarla düşürülmek, Türkiye kaosa, bir iç kargaşaya
sürüklenmek istenmişti. Planın sahipleri -FETÖ, PKK, IŞİD gibi- farklı olduğu
zannedilen ama aynı amaca hizmet eden pek çok karta sahiptir. İpi dışarıda olan
bu terör maşalarıyla Türkiye Cumhuriyeti yoğun bir mücadele içindedir. 
İşte
bütün bu komplike ve koordineli terör saldırıları ve kuşatılmışlık karşısında
Türkiye, güney sınırlarımızda, PKK’nın uzantısı PYD terör örgütüne karşı Fırat
Kalkanı ve Zeytin Dalı Operasyonlarını başarıyla gerçekleştirmiş; yine, yurt
içinde PKK, FETÖ gibi terör örgütlerine karşı yürütülen terörle mücadele bugün
de aynı kararlılıkla, amansız bir şekilde ve başarıyla devam etmektedir. 
Bu
vesileyle hatırlatmak isterim ki terörle mücadelede uzun vadeli analizler
ortaya konulması gereken çok boyutlu bir bakış açısına ihtiyacımız vardır. 6
Ağustos 2012’de terör olaylarının ve sınır geçişlerinin engellenmesi için,
Afrin’den Kandil’e uzanacak hilal şeklinde bir güvenlik kuşağı oluşturulması
önerisinde bulunmuştuk. Bu uyarı şimdiki mücadelenin önemli mihenk taşlarından
biridir. Güvenlik güçlerimiz, millî bekamıza göz diken terör örgütleriyle meşru
zeminde başarılı bir şekilde mücadele etmektedir. Herkes tercihini, durduğu
yeri buna göre gözden geçirmeli, muhakeme ve muhasebesini yapmalıdır. Terör ile
güvenlik arasında tarafsız bir bölge yoktur. Mesele Türkiye'nin bekasını, millî
ve tarihsel haklarını müdafaa meselesidir. Biz bu meselenin tarafıyız ve sonuna
kadar da bu mücadelenin içinde olacağız.
Sayın
Başkan, değerli milletvekilleri; on iki gün süresince esnafımızın,
çalışanımızın, çiftçimizin, üreticimizin, sanayicimizin, emeklimizin,
memurumuzun ekonomik talep ve beklentilerini hep birlikte görüşeceğiz,
konuşacağız. Komisyon aşamasında da yaptığımız gibi bazı eleştirilerimiz, uyarılarımız
ve önerilerimiz de olacaktır.
Ekonominin
asıl hedefi, tıpkı siyasetin olduğu gibi insandır. İnsanı esas alan bir
ekonomi, büyümeden önce kalkınmayı esas almalıdır. Kalkınmada hedef, toplumun
daha müreffeh bir hayat sürmesi olmalıdır. Üzülerek ifade etmeliyiz ki Türkiye
hâlâ ürettiğinden fazla tüketen, kazandığından fazla harcayan bir ülke
görünümündedir. Bir an evvel yapısal reformlarımızı tamamlamalı, üretim
ekonomisine geçmeliyiz.
Ayrıca
ekonomi politikalarını kalkınma perspektifiyle, bütüncül bir anlayışla yürütme
mecburiyeti vardır. Ekonomide perakendeci anlayıştan vazgeçmeliyiz; ekonomi bir
bütündür, bir veriyi düzeltirken diğer veriyi görmezden gelemeyiz. Kaldı ki
ekonomi sadece rakamsal veriler değildir; hukuktur, adalettir, eğitimdir, gençliktir,
güvenliktir, huzurdur, velhasıl topyekûn millettir. Bu nedenle ekonomik öğeler
arasındaki diyalektik ilişki gözden uzak tutulmamalıdır. 
Kalkınma
için Türkiye ekonomisini millî bir hüviyete getirmemiz gerekmektedir. İçinde
bulunduğumuz çağda millî sanayisini, millî üretim mekanizmasını kuramamış bir
ülkenin bağımsızlığı tehdit altındadır. Geçtiğimiz iki yılda ekonomik olarak
zor günler yaşadık, 15 Temmuz darbe ve işgal girişiminin devamı niteliğindeki
ekonomik operasyonlara maruz kaldık. Çok şükür ki devlet, millet bir olduk,
millî mukavemet bilinciyle bu operasyonlara karşı koyduk. Ekonomideki yapısal
zaaflar ve bozukluklar emperyalist odaklara ve onların yerli taşeronlarına
ekonomik saldırı fırsatı vermiştir. Bu saldırılara karşı milletimizin kararlı
duruşunu anlamlı kılmak için ekonomiyi tam anlamıyla millîleştirmekten başka
çaremiz yoktur. Hiç kimse krizden medet ummamalıdır. “İktidar kaybetsin de
nasıl kaybederse kaybetsin.” denmemesi gerekir. Türk milletinin geleceği sıcak
para odaklarının insafına, döviz spekülatörlerinin iştahına, faiz ve rant
lobisinin icazetine, emek hırsızlarının iradesine bırakılmamalıdır. Bağımsız
ekonomi ve bağımsız maliye bağımsız Türkiye’dir. Millî bir ekonomi, üreten,
geliştiren, yatırım ve tüketim ölçülerini rasyonel eşiklerde planlayan, kendi
dinamiklerinden güç alan, millî ve manevi özellikleriyle ayakta duran
ekonomidir. 
Sanayimizi,
bilim ve teknolojimizi süratle ileri seviyelere getirmek mecburiyetimiz vardır.
İstihdam sorunu çözülmesi beklenen önemli sorunlarımızdan birisidir. Tarım ve
hayvancılık güçlendirilmelidir. İşçisi, emekçisi, memuru huzurlu ve güvenli bir
ekonomik ortama kavuşturulmalıdır. Ayrıca, bütçe imkânlarını ve bütçe
önceliklerini biraz daha zorlayarak sosyal kesimlerin beklentilerini makul bir
şekilde uzlaşıyla karşılamak mecburiyetimiz vardır.
Sayın
Başkan, değerli milletvekilleri; vatan toprakları istila edilirken Mustafa
Kemal Atatürk “Hattımüdafaa yoktur, sathımüdafaa vardır. O satıh bütün
vatandır.” demiş, yeni bir mücadele, direniş ve diriliş şekli başlatmıştı.
Bugün de aynı şiarla hareket etmeliyiz. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Akçay.
ERKAN
AKÇAY (Devamla) – Müdafaamızı ve hamlelerimizi tüm vatan sathına, dış
politikadan ekonomiye, sanayiden sanata, eğitimden tarıma tüm alanlara
yaymalıyız. Büyük ve güçlü Türkiye’yi el birliğiyle inşa etmeliyiz çünkü bu
vatan bizim, bu ana kucağında hepimiz yaşıyoruz, bu çatı hepimizi bir araya
getiriyor. Türk milletinin güzel yarınları için bugün bıkıp usanmadan, şikâyet
etmeden, ardımıza bakmadan, gönül seferberliği ruhuyla çalışmalıyız. Farklı
düşünebiliriz, farklı beklentilerimiz de olabilir, farklı takımları da
tutabiliriz ama “önce ülkem” demekten başka çaremiz yoktur. 
Buluşma
yerimiz büyük Türkiye’dir, çağrımız “Dilde, fikirde, işte birliğe.”dir.
Milliyetçi hareket kutlu istikamette tarihsel vizyonuyla vazifesini yerine
getirmeye devam edecektir. Gönlümüzde Kızılelma ülküsüyle yürüyeceğiz. Yeter ki
istiklal şairimiz Mehmet Akif’in ifade ettiği gibi aramıza tefrika girmesin,
yeter ki yüreklerimiz toplu vursun. Unutulmamalıdır ki Türk milleti bir ve
beraber olduğunda büyük medeniyetler kurmuş, tarihin akışını değiştirmiş,
dünyaya mührünü vurmuştur. Bu istikamette ülkemizin bekası, milletimizin
refahı; sosyal, siyasi, ekonomik uzlaşmanın, hakkın, hukukun peşinde olacağız.
Tarafımız Türkiye’dir, safımız Türk milletidir. Mensubu olmakla övündüğümüz
milletimizi ve devletimizi ilelebet payidar kılacağız. 
Konuşmama
son verirken 2019 yılı bütçesinin hayırlı sonuçlar getirmesi temennisiyle yüce
heyetinizi ve büyük Türk milletini saygıyla selamlıyorum. (MHP ve AK PARTİ
sıralarından alkışlar)
BAŞKAN
– Teşekkür ederim Sayın Akçay.
Milliyetçi
Hareket Partisi Grubu adına ikinci konuşmacı Grup Başkan Vekili ve Sakarya
Milletvekili Sayın Muhammed Levent Bülbül.
Buyurun
Sayın Bülbül. (MHP sıralarından alkışlar)
MHP
GRUBU ADINA MUHAMMED LEVENT BÜLBÜL (Sakarya) - Sayın Başkan, değerli
milletvekilleri; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı üzerine Milliyetçi Hareket
Partisinin görüşlerini arz etmek üzere söz almış bulunmaktayım. Yüce heyeti ve
aziz Türk milletini saygıyla selamlıyorum.
Sayın
Başkan, değerli milletvekilleri; bütçeler bir milletin bağımsızlığının ve
egemenliğinin simgesidir, uzun ve zahmetli çalışmaların sonucunda ortaya çıkan
hukuki bir belgedir. Bütçelerin her ne şart altında olursa olsun titizlikle
hazırlanması ve uygulanması gerekir. Bir yıllık gelir, harcama tahmin ve
hedefleri bütçenin hazırlanmasıyla ortaya çıkar. Zira devletin işleyişi,
milletimize hizmetin ve yatırımların gerçekleştirilmesi için başka bir seçenek
de bulunmamaktadır. 
Değerli
milletvekilleri, görüşmekte olduğumuz bütçe, geçici bütçeler hariç olmak üzere
Türkiye Cumhuriyeti’nin 96’ncı bütçesi, Cumhurbaşkanlığı hükûmet sisteminin ise
ilk bütçesidir. Milliyetçi Hareket Partisi yeni sistemde Cumhurbaşkanı
tarafından Meclise sunulan bu ilk bütçeyi önemli görmekte ve nihayetinde
desteklemektedir. Memnuniyetle ifade etmek isteriz ki bütçe görüşmeleri
sırasında Komisyon çalışmaları olgunluk içinde geçmiştir. Bu çalışmalarda yoğun
mesai harcayan sayın milletvekillerine, yürütmeyi temsilen katılan yetkililere
ve emektar Meclis personeline teşekkürlerimi sunuyorum. Temennimiz odur ki bu
kanunla ülkemizde bütün toplum kesimleriyle birlikte devletin yasama ve yürütme
organları marifetiyle, biriken sorunlara çözüm üretmek, gerilim ve kutuplaşmayı
ortadan kaldırmak, millî duruşla birlik ve beraberliğimizi pekiştirmek mümkün
olabilecektir. 
Sayın
Başkan, değerli milletvekilleri; ülkemiz ve bölgemiz olağanüstü zor bir
süreçten geçmektedir. Siyasi ve sosyal alanda köşeye sıkıştırılmak istenen
devletimiz, bir yandan da ekonomik manipülasyonlarla mücadele etmektedir.
Yaşamış olduğumuz darbe girişimi sonrasında, ülkemizin istikrarını, itibarını
ve bütünlüğünü bozmaya çalışanların faaliyetleri hız kesmeden devam etmektedir.
Bu sıkıntılı dönemde devletimizin ve milletimizin yanında olmak, devletimize ve
milletimize yönelen tehdit ve tehlikeler karşısında ortak, millî tavır
geliştirebilmek hayati önemdedir. Böyle zamanlarda günübirlik politikalar, ben
merkezli siyasi hesaplar, gevşek ve tarih şuurundan uzak politikalar
devletimize ve milletimize zarar verecektir. Bu noktada, millî tavır ve duruş,
siyaset anlayışımıza hâkim olmalıdır. 
Millî
tavır ve duruş, sadece iktidarı ve çoğunluğu elinde bulunduran siyasi yapıların
değil Türkiye’de siyaset adına temsil imkânı bulan bütün kesimlerin ortak
sorumluluğu olarak görülmelidir. Bölgemizde yaşanan gelişmelere bakıldığında,
eli kanlı ve cani terör örgütlerinin dünyadaki büyük güçlerin veya devletlerin
vekili sıfatıyla bölgemizde faaliyet gösterdiği anlaşılmaktadır. Dünya, aynı
Birinci ve İkinci Dünya Savaşı öncesindeki gelişmelere benzer olaylara sahne
olmaktadır. İkinci Dünya Savaşı sonrasında ortaya çıkan uluslararası sistem
çökmüş, zaten tartışmalı olan uluslararası hukuk normları işlemez hâle
gelmiştir.
Bu
şartlar altında, Türkiye Cumhuriyeti devleti, doğusundan batısına, kuzeyinden
güneyine birçok hasmane girişime muhatap olmaktadır. Ülkemiz, topraklarının
işgale uğradığı Birinci Dünya Harbi’nden bu yana en ciddi tehdit ve tehlike
sarmalıyla mücadele etmektedir. Türkiye’nin böylesine sıkıntılı bir süreçte hür
ve bağımsız bir şekilde yoluna devam edebilmesi gerekmektedir. Bunun için millî
imkânları seferber ederek gelecek bin yıllarda da vatan toprağında
haysiyetimizle yaşayabilmek en şerefli gayemiz olmalıdır. 
Bu
çerçevede “Türk demokrasisinin üçüncü dönemi” olarak değerlendirdiğimiz
Cumhurbaşkanlığı hükûmet sisteminin geleceğe daha sağlam adımlarla yürümesi
lazım gelmektedir. Bu hedefe ulaşmada istişare ve liyakat vazgeçilemez iki
unsurdur. 
Türk
devlet geleneği açısından da büyük önem taşıyan istişare ve liyakat anlayışının
hâkim olduğu dönemlerde Türk devletleri hep güçlü ve kudretli olmuş, liyakatin
ve istişarenin ortadan kalktığı veya dikkate alınmadığı dönemlerde ise Türk
devletleri büyük hezimet ve üzüntülere düçar olmuştur. 
Milliyetçi
Hareket Partisi her zaman liyakat ve istişarenin önemine vurgu yapmış, Türkiye
Cumhuriyeti devletinin yarınları için liyakat sahibi kadroların devlet
yönetiminde bulunmasına büyük önem vermiştir. Yine, ülkemizi ve milletimizi
alakadar eden millî meselelerde her zaman yapıcı olmuş ve bütün toplum
kesimlerinin millî meselelerde ortak tavır sergilemesi konusunda müşfik ve
yapıcı bir anlayışla siyasi sorumluluğunu yerine getirmiştir. 
Değerli
milletvekilleri, şu anda ilk bütçesini görüşmüş olduğumuz Cumhurbaşkanlığı
hükûmet sistemi 16 Nisan 2017 tarihinde milletimizin onayına sunularak kabul
edilmiştir. 24 Haziran 2018 tarihinde seçilen Cumhurbaşkanı Sayın Recep Tayyip
Erdoğan’ın 9 Temmuz 2018 tarihinde ant içmesiyle birlikte yeni hükûmet
sistemimiz yürürlüğe girmiştir. 
1982
Anayasası’nda öngörülen hükûmet sistemi, kriz üretme kapasitesi oldukça yüksek
olan bir sistem olmuştur. Bu sistem, klasik parlamenter sistemlere göre
Cumhurbaşkanının yetki ve sorumluluklarının oldukça geniş tutulması nedeniyle
yürütmede yetki karmaşasına sebep olmuştur. 
2007
yılında yaşanan 367 krizinin bir sistem krizine dönmesinin ardından yapılan
Anayasa değişikliğiyle Cumhurbaşkanının halk tarafından seçilmesine karar
verilmiştir. Mevcut hâliyle yürütmede çift başlılığa zaten müsait olan 1982
Anayasası’nın yapılan değişiklikten sonra daha ciddi yönetimsel krizlere sebep
olabileceği partimizce 2007 yılında dile getirilmiştir. Nihayet 2014 yılında
Cumhurbaşkanı ilk defa halk tarafından seçilmiştir. Bununla birlikte, çift
başlılığın tamamen su yüzüne çıktığı sıkıntılı bir yönetim düzeni fiiliyata
geçmiş, Milliyetçi Hareket Partisinin 2007 yılında işaret ettiği problemler
gerçeklik kazanmıştır. Ortaya çıkan çarpık sistem sorun çözmekten çok sorun
üretmeye müsait hâle gelmiş, nitekim bu şartlar 15 Temmuz 2016 hain darbe
girişimine de ortam hazırlamıştır. 
Milliyetçi
Hareket Partisi siyasi geçmişinde çok defa yaptığı gibi yine sistemin
açmazlarını ve tıkanıklıklarını ortadan kaldırmak amacıyla bir Anayasa
değişikliğinin gerekliliğini ifade etmiş, Türkiye Cumhuriyeti devletinin bekası
için bu değişikliğin vazgeçilmez bir ihtiyaç olduğunu vurgulamıştır. Türkiye
Cumhuriyeti devletinin devleti ebet müddet anlayışı içinde varlığını
sürdürebilmesi ve cumhuriyetimizin temel niteliklerinin muhafazası için
Milliyetçi Hareket Partisi siyasi uzlaşı ortamı içinde milletimizin tüm kesimlerinin
birlikteliğiyle bu değişikliğin gerçekleşmesini teklif etmiştir. Partimizin
teklifine olumlu cevap veren Adalet ve Kalkınma Partisiyle birlikte hazırlanan
Anayasa değişiklik teklifi Türkiye Büyük Millet Meclisinden geçmiş, daha sonra
16 Nisan 2017 tarihinde halk oylamasıyla milletimizce onaylanmıştır.
9
Temmuz 2018 tarihinden bu yana yürürlüğe girmiş olan Cumhurbaşkanlığı hükûmet
sistemi, Türk devlet geleneğine, yönetim felsefesine uygun bir sistemdir. Bu
sistemin kökleşmesi ve kurumsallaşması hayati önem arz etmektedir. Yeni dönemde
yasama, yürütme ve yargıda yaşanan uyum sürecinde ortaya çıkan düzenlemelerin
Cumhurbaşkanlığı hükûmet sisteminin murat ediliş gayesine uygun olarak
gerçekleşmesi gerekmektedir.
Cumhurbaşkanlığı
hükûmet sisteminde Türkiye Büyük Millet Meclisinin daha belirgin hâle gelen
kuvvetler ayrılığı prensibine uygun olarak yürütmenin tasallutu altına girmeden
kanun yapabilmesi mümkün hâle gelmiştir. Yürütmenin bütçe ve kesin hesap kanunu
dışında kanun teklif edemediği sistemde Türkiye Büyük Millet Meclisinin yasama
işlevini çok daha etkin bir şekilde yerine getirmesi sağlanmıştır.
Yine,
Türkiye Büyük Millet Meclisinin yasama yetkisini baypas eden yürütmeye verilen
kanun hükmünde kararname çıkarma yetkisi ortadan kaldırılmıştır. OHAL dönemi
kanun hükmünde kararnameleri ise üç ay içinde Türkiye Büyük Millet Meclisi
tarafından onaylanmazsa hükümsüz kalmaktadır.
Türkiye
Büyük Millet Meclisinin denetim fonksiyonları yeni sistemde daha güçlü hâle
gelmiştir. Yazılı soru, genel görüşme, Meclis araştırması, Meclis soruşturması
gibi denetim imkânları sayesinde Türkiye Büyük Millet Meclisi yasama işlevinin
yanı sıra etkin bir denetim işlevine de sahip olmuştur. 
Yeni
sistemde siyasi partilerin ittifak yaparak milletvekili genel seçimlerine girebilmesinin
önü açılmıştır. İlk olarak 24 Haziran seçiminde hayata geçen ittifaklar
sayesinde bugün Türkiye Büyük Millet Meclisi çatısı altında 9 siyasi parti
temsil edilmektedir. Yine, Türkiye nüfusundaki artışa paralel olarak
milletvekili sayımız da 550’den 600’e çıkmıştır. 
İfade
ettiğimiz bu gelişmeler ışığında önceki dönemde yönetimde istikrarı temin
etmeye çalışırken feda edilen temsilde adalet anlayışının yeni dönemde teminat
altına alındığını, maddi anlamda eksik temsilin de ortadan kalktığını ifade etmek
gerekmektedir. 
Meclisin
çalışma usul ve esaslarını düzenleyen ve sessiz anayasa olarak tabir edilen İç
Tüzük, kural üretmenin hukuki kurallarını saptamaktadır. Cumhurbaşkanlığı
hükûmet sistemine geçildikten sonra Meclis İçtüzüğü’nde lafzi yönü ağır basan
bazı değişiklikler yapılmıştır. Bu değişiklik sürecinde de ifade ettiğimiz
üzere Milliyetçi Hareket Partisi olarak, yeni dönemin ruhuna ve var ettiği
güçlü Meclis anlayışına uygun bir şekilde yeni bir İç Tüzük hazırlanmasının
gerekliliğine inanmaktayız. Bu sayede, yürütmenin, yargının yeniden yapılandığı
bir süreçte Türkiye Büyük Millet Meclisi de güçlenecek ve Türk demokrasisinin
teminatı olmaya devam edebilecektir.
Değerli
milletvekilleri, güçlü devlet, güçlü yönetim ve demokratik istikrar anlayışı yeni
sistemin temel taşlarını oluşturmaktadır. Cumhurbaşkanlığı hükûmet sistemi,
siyasi ve toplumsal uzlaşmanın hâkim olduğu bir sistemdir. Bu sistemde millî
iradenin doğrudan tercihiyle yürütmenin başının yani Cumhurbaşkanının
seçilebiliyor olması tartışmasız ve doğrudan bir meşruiyet zemini
oluşturmaktadır. Yeni sistemde halkın doğrudan yürütmenin başını seçebilmesi
yönetimde istikrar anlayışını teminat altına alırken yasama organının
oluşumunda temsilde adalet anlayışını ise kısıtlamamaktadır.
Yine,
yeni sistemde hükûmet tartışmaları, koalisyon pazarlıkları, hükûmet kurmak için
gerçekleştirilen milletvekili transferleri tarihe karışmış, önceki sisteme göre
yönetim veya sistem krizi çıkma ihtimali minimum seviyeye inmiştir. 24 Haziran
seçimlerini örnek verecek olursak, Türk seçmeni hiçbir duraksamaya yer
vermeyecek bir şekilde meşru ve şeffaf bir seçimle Cumhurbaşkanını seçmiş ve bu
sayede yürütme yani Hükûmet sandıktan çıkmıştır. Seçimin sonrasında
Cumhurbaşkanı yeminini ederek görevine başlamış ve yeni Kabinesini oluşturarak
yönetimsel bir boşluğa fırsat verilmemiştir.
Cumhurbaşkanlığı
yönetim sisteminde devlet çok daha hızlı organize olup karar alabilmektedir.
Çözüm odaklı çalışan ve siyasi, ekonomik ve demokratik istikrarı temin eden
yeni sistemle çok daha dinamik bir devlet organizasyonu ortaya çıkacaktır. Bu
kapsamda, 9 politika kurulu, 4 Cumhurbaşkanlığı ofisi, 1 İdari İşler
Başkanlığı, 11 bağlı kuruluş ve 16 bakanlıktan oluşan Cumhurbaşkanlığı teşkilat
yapısının ve idari teşkilatının hızlı ve sorunsuz bir şekilde oluşturulmasını
önemli ve değerli bulmaktayız.
Değerli
milletvekilleri, Anayasa değişikliğiyle yürürlüğe giren Cumhurbaşkanlığı
hükûmet sisteminde yargı alanında da bazı değişiklikler yapılmıştır. Yargının
bağımsız olması yanında tarafsız olması da Anayasa hükmüne bağlanmıştır. 
Askerî
yüksek mahkemeler kaldırılmış, disiplin mahkemeleri hariç olmak üzere askerî
mahkemeler kapatılmıştır. Askerî mahkemelerin sadece savaş hâlinde
kurulabileceği hükme bağlanmıştır. 
Anayasa
Mahkemesinde askerî yüksek mahkeme üyeleri arasından seçilen 2 üyelik
kaldırılarak toplam üye sayısı 17’den 15’e düşürülmüştür. Yeni sistemde
Cumhurbaşkanının seçtiği üye sayısı 14’ten 12’ye düşmüştür. Anayasa Mahkemesi
üyelerinin neredeyse tamamının Cumhurbaşkanı tarafından seçildiği yönünde
yapılan haksız eleştiri ve ithamlar gerçeği yansıtmamaktadır. Zira, Anayasa
Mahkemesi üyeleri on iki yıllığına seçilmekte ve aynı anda, aynı Cumhurbaşkanı
tarafından üyelerin tamamının seçilmesi mümkün olamamaktadır. 
Daha
önceki dönemde var olan Hâkimler ve Savcılık Yüksek Kurulunun gizli ve hain
emellere sahip olan FETÖ gibi terör örgütlerinin sızma ve yönlendirmelerine
maruz kaldığı bilinmektedir. Bu yapının ortadan kaldırılması amacıyla Hâkimler
ve Savcılar Yüksek Kurulu, “Hâkimler ve Savcılar Kurulu” adıyla yeniden
yapılandırılmıştır. 
Anayasa’da
yapılan değişiklikle Hâkimler ve Savcılar Kurulu üyelerinin şeffaf bir şekilde
ve isabetle seçimini temin etmek maksadıyla Türkiye Büyük Millet Meclisine
yetki verilmiştir. Bu çerçevede, Türkiye Büyük Millet Meclisi tarafından
seçilecek 7 üye nitelikli çoğunluk aranarak seçilmektedir. 
Yeni
sistemde daha önce yargı denetimine tabi olmayan Cumhurbaşkanının her türlü
eylem ve işlemleri yargı denetimine tabi olmaktadır. Önceki sistemde vatana
ihanet suçu dışında herhangi bir suçtan dolayı cezai sorumluluğu bulunmayan
Cumhurbaşkanı, yeni sistemde, Meclis tarafından salt çoğunlukla
suçlanabilmekte, üçte 2 çoğunlukla Yüce Divana sevk edilebilmektedir.
Cumhurbaşkanının cezai sorumluğuyla birlikte Cumhurbaşkanı yardımcılarının ve
bakanların cezai sorumluluğu da Anayasa’mızda düzenlenmiş bulunmaktadır. 
İfade
etmiş olduğumuz bu düzenlemeler umuyoruz ki Türkiye açısından daha tarafsız ve
bağımsız bir yargının oluşmasına hizmet edecektir, her zamankinden daha fazla
ihtiyaç duyduğumuz adaletin hakkıyla tecelli edebilmesi mümkün olabilecektir.
15
Temmuz hain darbe girişimi sonrasında FETÖ'yle mücadele kapsamında yargı
üyelerine yönelik soruşturmalar ve ihraçlar neticesinde Türkiye’de mevcut
hâkim, savcı kadrolarının büyük bir bölümü boşalmıştır. Boşalan bu kadrolara
-hâkimlik stajını bitirmeden- stajyer hâkimler ve meslekte beş yılını doldurmuş
avukatlardan çok sayıda atama yapılmıştır. Ülkemizin içinde bulunduğu
olağanüstü şartlarda alınması elzem olan bu tedbirlerin bazı olumsuz
sonuçlarını da müşahede etmekteyiz. Mesleki liyakat ve tecrübe konusunda
eksiklikler yargı kararlarına yansıdıkça vatandaşımızın adalete olan güveninde
azalmalar meydana gelebilmektedir. Bu konuda gerekli tedbirlerin alınması
gerektiğini ifade etmek istiyoruz.
Değerli
milletvekilleri, Türk milleti, Anadolu coğrafyasını vatan yaptıktan sonra, bu
coğrafyada Türk devletini meşgul etmek, gelişmesini ve büyümesini önlemek
maksadıyla birçok isyan ve kalkışma girişimiyle karşı karşıya kalmıştır. Devletin
zafiyet içerisinde olduğu ve gevşeklik gösterdiği dönemlerde bu teşebbüsler
netice almış ve devletin sarsılmasına, gerilemesine hatta dağılmasına neden
olmuştur. Bugün de Türkiye Cumhuriyeti devleti birçok terör örgütünün hedefi ve
faaliyet alanı durumundadır. Kâğıt üstünde müttefikimiz durumunda bulunan
devletler ile Türkiye’de faaliyet gösteren terör örgütlerinin irtibatı herkesçe
malumdur. Türkiye'de elde ettikleri yerli iş birlikçiler, gayrimillî unsurlar
eliyle bu kirli ittifak ve beraberlikler gizlenerek milletimizin gözlerine
perde çekilmeye çalışılmaktadır. Memnuniyetle ifade etmek gerekir ki milletimiz
yaşanan bunca tehdit ve saldırıdan sonra oynanan oyunu fark etmiştir.
Bilinmelidir ki Türk milletinin Anadolu ve Ön Asya topraklarından sürülmesini
ve yok edilmesini arzulayan Şark siyaseti, Şark meselesi ve Sevr mantığı aynen
devam etmektedir. Buna mukabil, Türk milleti irfanı ve idrakiyle bu düşmanca
emelleri alt edecek ve hükümsüz kılacaktır. Allah’a şükürler olsun ki millî ruh
hem devletimizde hem de milletimizde en üst seviyelerdedir. İçinden geçmekte
olduğumuz netameli dönemde millî şuur ve millî refleksteki yükseklik terör
odaklarının ve arkalarındaki yapıların kâbusu olmuştur. 
Devletimiz,
ordusu, istihbaratı, Emniyeti, Jandarması, Sahil Güvenliği, güvenlik korucuları
yani bütün unsurlarıyla Türk milletine ve devletine yönelen saldırıları
bertaraf etmektedir. Terörle mücadelede Türkiye Cumhuriyeti devleti büyük bir
kararlılıkla ve “En iyi savunma, saldırıdır.” anlayışıyla terörü bataklığında
kurutmak için seferber olmuştur. Sadece 2018 yılında ülke sınırları içerisinde
etkisiz hâle getirilen terörist sayısı 1.289’dur. Türkiye’nin, meşru müdafaa
hakkını kullanarak kendisine yönelen terör saldırılarını bertaraf etmek için
girişmiş olduğu Fırat Kalkanı Operasyonu’yla 1.775’i DEAŞ’lı, 310’u PKK ve
PYD’li terörist etkisiz hâle getirilmiştir. Burada gururla vurgulamak gerekir
ki dünyada Türk ordusundan daha fazla DEAŞ’lı teröristi etkisiz hâle getiren
başka bir ordu veya askerî bir güç bulunmamaktadır. Fırat Kalkanı bölgesinin
terörden temizlenmesiyle bölge insanı huzur ve güven ortamında yaşamaya
başlamış, bu bölgeden Türkiye’ye yönelen saldırılar son bulmuştur. 
Türkiye,
Fırat Kalkanı Operasyonu’ndan sonra topraklarımıza yapılan terör saldırılarına
mukabele etmek, vatandaşımızın can ve mal güvenliğini temin edebilmek
maksadıyla Afrin’e yönelmiştir. Terör örgütü PKK 1980’lerin başından itibaren
Afrin’de faaliyetlerini sürdürmeye devam etmiş ve oluşturmaya çalıştığı terör
koridorunun uç noktası olarak Afrin ve çevresini belirlemiştir. Buraya yaptığı
yığınaklarla Türkiye’ye karşı defaatle saldırı girişiminde bulunmuş ve
teröristlere silahlı eğitimini bu bölgede vermiştir. Türkiye, Rusya ve ABD
üçgeninde stratejik bir öneme sahip olan bölge, ayrıca ABD’nin terör
örgütlerine stratejik olarak destek verdiği bir konuma gelmiştir. 
Bu
ahval içerisinde, Türkiye, bölgeyi terör örgütlerinden arındırmak için
uluslararası hukuktan kaynaklanan meşru müdafaa hakkını kullanarak Zeytin Dalı
Operasyonu’nu düzenlemiştir. Bu operasyon milletimizi birbirine kenetlemiş, her
türlü uluslararası tepki ve içeride iş birlikçi siyasi odakların dezenformatif
faaliyetlerine rağmen büyük bir başarıyla sonuçlandırılmıştır. Bu harekât
kapsamında 4.774 PKK/PYD-YPG’li terörist etkisiz hâle getirilmiştir. Türkiye
Cumhuriyeti devleti bu bölgeyi de teröristlerden temizleyerek güvenli hâle
getirmiş, oluşan huzur ve güven ortamı, Afrin ve Fırat Kalkanı bölgesine
toplamda 200 binin üzerinde Suriyelinin geri dönüşüne imkân sağlamıştır. 
Terörle
mücadele kapsamında, Türkiye, Menbic, Fırat’ın doğusu ve Kandil terör
yuvalarını da yok etmek mecburiyetindedir. Amerika Birleşik Devletleri’nin
cesaretlendirmesiyle, bölgede müstakil bir terör bölgesi oluşturmaya yönelik
çalışmalara tahammül göstermemiz beklenemez. En son Fırat’ın doğusunda, ABD
desteğiyle PKK/PYD unsurlarına kurdurulan gözetleme noktaları Türkiye
Cumhuriyeti devletine tehdittir, güvenliğimizi tehlikeye sokan bir husustur. Bu
hasmane ve terörist faaliyetler, Türkiye'nin bölgeye müdahalesini meşru kılacak
önemli delillerdir. Bu çerçevede, inşallah, Menbic’de, Fırat’ın doğusunda ve
Kandil’de terör yuvaları imha edilecektir. 
Türkiye
Cumhuriyeti devletinin bugüne kadar karşılaştığı en sinsi terör yapılanması
olan FETÖ’yle mücadelenin de hiçbir şekilde tavsatılmadan, sulandırılmadan
kararlılıkla sürdürülmesi gerekmektedir.
Değerli
milletvekilleri, son dönemde dünyada yaşanan ticaret savaşları ve ekonomik
mücadeleler Türkiye gibi gelişmekte olan birçok devleti olumsuz yönde
etkilemiştir. Bu ülkelerin içerisinde Türkiye, yaşanan olumsuzluklardan en
fazla pay alan ülke durumundadır. Burada, özellikle bölgemizde yaşananlar,
Türkiye’nin egemenlik haklarını ve millî güvenliğini tehdit eden gelişmeler ve
küresel ölçekte bizzat Türkiye’yi hedef alan ekonomik manipülasyonlar ekonomik
verilerde olumsuzluğa yol açarak ülkemize önemli bir mali yük bindirmiştir. 
Dünyada
küresel güçler, arzuları ve hedefleri doğrultusunda hareket etmeyen, ne
yapacağı kestirilemeyen ve güçlenme eğilimi içerisinde olan devletlere karşı
sadece ordularıyla müdahalede bulunmazlar. Bu müdahaleler genellikle ve daha
çok ekonomik saldırılar şeklinde gerçekleşmekte, ülkelerin iç dinamikleriyle
oynanmaktadır. 
Yakın
geçmişimizde Türkiye’ye yönelik olarak her türlü kaos enstrümanının devreye
sokulmuş olduğunu görmekteyiz. Son olarak 24 Haziran seçimleri öncesi ve
sonrası kur ve faiz üzerinden Türkiye’ye küresel odakların organizesiyle
ekonomik saldırılar gerçekleşmiştir. Ekonomimizin bu süreçte mevcut
kırılganlığı ortaya çıkan zararı artırmış, enflasyon artmış, büyüme azalmış,
işsizlik oranı yükselmiş, ekonomi sıkıntı içerisine girmiştir. Bu durum hâlen
devam etmekte, reel sektörde ciddi tahsilat sorunlarıyla beraber nakit
sıkışıklığı yaşanmaktadır. Türkiye açısından borçlanma faizleri artmakta, faiz
arttıkça finansman kaynaklarından faydalanmak çok daha maliyetli hâle
gelmektedir. 
Resmî
rezerv varlıklarına bakıldığında, 2017 yılı Ocak ayı verilerine göre
rezervlerimiz yüzde 26,5 oranında azalmış, eylül ayında 84,7 milyar dolara
gerilemiş, ekim ayı itibarıyla bu rakam 86,2 milyar dolar düzeyine gelmiştir.
Artan döviz kuru ve faizle birlikte Türk lirasında yaşanan değer kaybı ticari
işletmeleri zora sokmuş, girdi ve kaynak maliyetleri yükselmiştir. Bu süreçte
birçok firmanın konkordato başvurusuna yöneldiği görülmektedir. KOBİ’lerin ve
esnafın da taşıyabileceği ve baş edebileceğinin çok üzerinde sıkıntılarla
boğuştuğu görülmektedir. Bu süreçte hane halkı borçlanması oldukça yüksek
seviyeye çıkmış, tüketici kredileri ve kredi kartı borçları olan kişi sayısı 30
milyona ulaşmıştır. Enflasyon, kurdaki artışın etkisiyle hızla yükselmiş, son
on beş yıl içerisinde görülen en yüksek rakamlara ulaşmıştır. Gıda
enflasyonunda ise ortalama enflasyonun üzerinde artış meydana gelmiştir.
2019-2021
dönemini kapsayan Orta Vadeli Program, 20 Eylül 2018 tarihinde “Yeni Ekonomi
Programı” ismiyle kamuoyuna duyurulmuştur. Yeni Ekonomi Programı’nda çerçevesi
çizilen hedefler ile bütçe teklifinin birbiriyle uyumlu olduğu görülmektedir.
Dengeleme, disiplin ve değişim esasları üzerine oturtulmuş olan Yeni Ekonomi
Programı’nda belirtilen makroekonomik hedefler, bazı alanlar hariç olmak üzere
genel olarak gerçekçi gözükmektedir. Bu programla, ekonomide büyüme
yavaşlamakta, cari açığın gayrisafi yurt içi hasılaya oranının 2019 yılında
3,3’e; 2021 yılında 2,6’ya düşürülmesi planlanmaktadır. Kişi başına millî
gelirin ise 9.385 dolardan 2021 yılında 10.973 dolara yükselmesinin
hedeflendiği görülmektedir. 
Yapmış
olduğumuz değerlendirmelerde, ihracatın desteklenmesi gereken bir dönemde
oldukça sınırlı bir artışın hedeflendiği görülmektedir. Ayrıca ithalatın
artışının önce yüzde 3,2; sonra yüzde 3,1 olarak öngörüldüğü anlaşılmaktadır.
İşsizlik oranlarının ise 2019 yılında yüzde 12,1; 2021 yılında ise yüzde 10,8
seviyelerinde olması beklendiği görülmektedir. Bu oranlar, kanaatimizce iyimser
oranlardır.
Değerli
milletvekilleri, Milliyetçi Hareket Partisi olarak 24 Haziran 2018 seçim
beyannamemizde, Türkiye’nin kısa vadede üzerinde tedbir üretmesi gereken
konuları sırasıyla ifade etmiş bulunmaktayız. Seçim sonrasında Mecliste tek
başımıza yeterli çoğunluğu elde edemesek de her zaman, sorun çıkaran değil,
çözüm üreten; göz boyayan değil, gerçekçi olan bir siyaset anlayışı içerisinde
hareket etmeye kararlıyız. Bu çerçevede, katma değeri yüksek olan üretimin
özendirilmesi, yurt içi tasarrufların artırılması, ithalat bağımlılığının
azaltılması, üreticiye gerekli desteğin sağlanması, adaletli bir vergi
sisteminin oluşturulması, verginin tabana yayılması, kamu yatırımlarının adil
bir şekilde dağıtılması, tarım ve hayvancılık reformu, iş gücü piyasası ve
çalışma reformu gibi milletimizin refahını ilgilendiren konuların ivedilikle
çözülmesi ve hayata geçirilmesi gerektiğini düşünmekteyiz.
(Mikrofon
otomatik cihaz tarafından kapatıldı) 
BAŞKAN
– Evet, toparlayın lütfen. 
Teşekkür
ederim. 
MUHAMMED
LEVENT BÜLBÜL (Devamla) – Milliyetçi Hareket Partisi olarak, bu çalışmalarda
uzlaşmanın temin edilebilmesi ve çözümün ortaya çıkması için gerekli adımları
atıp sorumluluk alabileceğimizi de belirtmek isteriz. 
MHP’nin
amacı “Dostlar alışverişte görsün.” mantığıyla bir şeyler yapıyormuş gibi
gözükmek değil; vatandaşımızın sıkıntı duyduğu, şikâyetçi olduğu haklı
sorunlarının hâlli için samimi çaba sarf edip çözüme ulaşmaktır. Burada da
yeniden altını çizmekte fayda olacaktır. Milliyetçi Hareketçi Partisi vermiş
olduğu sözlerin arkasındadır ve takipçisidir. Parti olarak kendi gündemine
hâkimdir. Bizler, hiçbir zaman, anlayış ve hedef birliği içerisinde
olmadığımız, flu olarak gördüğümüz yapılarla beraber hareket etmeyeceğiz.
27’nci Dönemde Milliyetçi Hareket Partisi, ortaya koyduğu hedefler
doğrultusunda, Cumhur İttifakı’nın ruhuna bağlı kalarak Türkiye'nin millî ve
yerli anlayışla 2023, 2053, 2071 hedeflerine güvenle varabilmesi için kararlı
ve tavizsiz duruşuna devam edecektir. 
Değerli
milletvekilleri, Türkiye'nin önüne koyduğu hedeflere varması için en önemli
gelişmeyi millî eğitimde gerçekleştirmesi gerekmektedir. Geçtiğimiz günlerde
kamuoyuna sunulan 2023 Eğitim Vizyon Belgesi’nde belirtilen hedefleri desteklemekteyiz.
Nesillerimizin millî ve manevi değerleri özümseyen, bilimsel ve teknolojik
imkânlardan faydalanmayı bilen, çalışan ve üreten ahlaklı nesiller olarak
yetişmesi için üstün gayret sarf etmek gerekmektedir. Dünya toplumlarında
görülen ahlaki erozyonun etkileri çocuklarımızın kültür ve medeniyet kodlarıyla
buluşturulması sayesinde yok edilebilecektir. Bu topraklar geçmişten bugüne
bilgi ve hikmet kaynağı olarak kabul edilecek dünya çapında değerleri
yetiştirmiştir. 
Cumhuriyet
tarihimiz boyunca Türk milleti, en hassas dönemlerinde, tam da belini
doğrultacağı zamanlarda, devamlı surette suni gündemlerle meşgul edilmeye
çalışılmıştır. Bu süreçlerde oluşturulan gündemler âdeta bir zehir gibi Türk
milletinin kanına işlemekte, insanımızın gözleri kararmakta ve herkes birbirine
düşman gözüyle bakmaktadır. Misal olarak vermek gerekirse “Atatürk’ü,
cumhuriyeti savunuyorsan Osmanlı’ya düşman olacaksın, Osmanlı’yı savunuyorsan
Atatürk’e düşman olacaksın, bunun ortası olmayacak.” şeklinde yürütülen fitne milletimizin
içinde habis bir ur gibi yayılmıştır. Türk milleti bu fitnelerle tahrik
edilmiş, birbirine düşürülmüş, bunların neticesinde büyük çekişmeler ve
tartışmalar ve hatta darbeler meydana gelmiştir. 
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Devamla) – Tamam, bitiriyorum.
BAŞKAN
– Evet, süreniz doldu, lütfen, teşekkür edelim, Genel Kurulu…
MUHAMMED
LEVENT BÜLBÜL (Devamla) – Son iki paragraf kaldı; teşekkür ediyorum. 
BAŞKAN
– Buyurun, toparlayın.
MUHAMMED
LEVENT BÜLBÜL (Devamla) – Teşekkür ederim. 
Türkiye'nin
karşılaştığı sıkıntılarla mücadele etmesi gereken dönemlerde bu ve benzeri
fitneler Türkiye’yi yolundan saptırmakta, hedeflerine ulaşmasını
engellemektedir. Yapılması gereken, milletin ve nesillerin bu değerlerin tamamına
sahip çıkmasıdır. 
Genel
Başkanımız Sayın Devlet Bahçeli’nin dediği gibi, milliyetçi hareket Kocatepe
ile Anıttepe arasındaki çelik halattır. Bu çelik halat kuvvetlendikçe
milletimiz geleceğe daha büyük bir güvenle bakacak, bu sayede Atatürk de bizim olacaktır
Sultan Abdülhamit de, Fatih de bizim olacaktır Sultan Alparslan da. 
Bu
düşüncelerle, yüce heyetinizi saygıyla selamlıyor, görüşülmekte olan 2019 yılı
Bütçe Kanunu ve 2017 yılı Kesin Hesap Kanunu’nun ülkemiz için hayırlar
getirmesini temenni ediyorum. (MHP ve AK PARTİ sıralarından alkışlar)
BAŞKAN
– Teşekkür ediyorum Sayın Bülbül.
Birleşime
on dakika ara veriyorum.
Kapanma Saati: 18.21
ÜÇÜNCÜ OTURUM
Açılma Saati: 18.37
BAŞKAN: Binali YILDIRIM
KÂTİP ÜYELER: Şeyhmus DİNÇEL (Mardin), Fatma KAPLAN HÜRRİYET (Kocaeli)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
Üçüncü Oturumunu açıyorum. 
2019
Yılı Merkezi Yönetim Bütçe Kanunu Teklifi ve 2017 Yılı Kesin Hesap Kanunu
Tasarısı’nın görüşmelerine kaldığımız yerden devam ediyoruz.
Komisyon
yerinde.
İYİ
PARTİ Grubu adına Grup Başkan Vekili ve Kocaeli Milletvekili Sayın Lütfü
Türkkan konuşacaktır.
Buyurun
Sayın Türkkan. (İYİ PARTİ sıralarından alkışlar)
İYİ
PARTİ GRUBU ADINA LÜTFÜ TÜRKKAN (Kocaeli) – Sayın Başkan, değerli
milletvekilleri; 2019 Yılı Merkezi Yönetim Bütçe Kanunu Teklifi ile 2017 Yılı
Merkezi Yönetim Kesin Hesap Kanunu Tasarısı üzerinde İYİ PARTİ Grubu adına söz
aldım. Hepinizi saygıyla selamlıyorum.
Biz,
aslında, burada bütçeyi değil, ekonomiyi konuşuyoruz, farkında mısınız? Zira,
bütçe, ekonominin nasıl yerle yeksan olduğunu o kadar iyi anlatıyor ki
rakamlara baktığınızda. Tek bir rakam vereceğim size: Bütçede 65 milyar lira
yatırımlara harcanırken 117 milyar lira borç faizlerine ayrılmış yani bu
bütçede 65 milyar lira yatırımlara ayırmışız, 117 milyar lira da faizlere. Yani
dikkatinizi çekiyorum: Borç ödemeye değil, alınan borçların faizlerine. Borç
yerinde duruyor, durmaya devam ediyor. Şimdi size soruyorum: Bugün burada
konuştuğumuz bütçe mi, ekonomi mi? Kararı siz verin. 
Her
gittiğimiz yerde -sizlere de oluyordur- “Ne olacak bu memleketin hâli?” diye
soruyorlar. Buna benzer bir durum, merhum 9’uncu Cumhurbaşkanı Süleyman
Demirel’in başından geçmiş. Öyle bir anekdot anlatacağım size: Gazeteciler
soruyorlar: “Sayın Demirel, memleketin durumu nasıl?” “Tek bir kelimeyle cevap
vereyim isterseniz, iyi ama iki kelimeyle cevap vereyim isterseniz, iyi değil.”
demiş. Ben size üç kelimeyle söyleyeyim: Bu memleketin durumu hiç iyi değil.
(İYİ PARTİ sıralarından alkışlar)
Aslında,
Türkiye'nin bütçe geleneği çok eskiye dayanıyor, yüz yıllarla ifade
edebileceğimiz bir mali disiplin geleneğine sahip bir ülke burası. Osmanlı
İmparatorluğu’nun oluşturduğu mali disiplin, cumhuriyetle de devam etti.
Osmanlı İmparatorluğu, oluşturduğu mali disiplin ve yaptığı doğru bütçelerle
kıtalara hükmetti, asırlara direnen kalıcı bir devlet kurdu. Balkanlardan
Anadolu’ya, Afrika’nın Akdeniz kıyılarına kadar Osmanlı bütçesinden ayrılan
kaynaklarla birçok hizmetler yaptı, o ülkelere ciddi eserler kazandırdı.
Böylesine sağlam temellerin üzerine kurulmuş bir geleneğin şu andaki
temsilcileriyiz bizler ama gelin görün ki yine Osmanlı İmparatorluğu’nun son
döneminde, ne zaman ki mali disiplinden uzaklaşıldı, ondan sonra tarihte yaşananlar,
hepimiz için acı bir tecrübe oldu. 
Osmanlı
Devleti’nin ilk padişahı olan kurucusu Osman Gazi, oğlu Orhan Gazi’ye devletin
dayanması gereken mali sistem konusunda bir nasihat veriyor. Bakın, ne diyor,
biliyor musunuz? “Ey oğul, beytülmali koru. Devletin servetini çoğaltmaya
çalış. Sana ait olana kanaatle, gerekli olanlardan başka lüzumsuz yere telef
etme, israftan kaçın.” Yani hiçbir işe gereğinden fazla para harcamamaya
bilhassa özen göster, devlet hazinesini dolu tutmaya gayret et, devlet
gelirlerini artırmak için de çareler üret diyor. Osmanlı İmparatorluğu’nun
kurucusu Osman Gazi’nin bu sözleri, ilk yıllardan itibaren devlet maliyesine
verdiği önemi, tutumlu davranılması, gereksiz harcamalar yapılmaması
gerektiğini göstermesi bakımından çok önemli. 
Osmanlı’nın
bütçe anlayışında 1839 Tanzimat Fermanı’yla birlikte önemli gelişmeler
yaşanıyor. Niye Osmanlı’yı çok anlatıyorum, biliyor musunuz? Osmanlı’nın israf
etmemeye verdiği önemi bilin -Osmanlı’dan çok bahsediyorsunuz ya- bir de siz,
kendi yaptığınız israfları göz önüne getirin, ne kadar Osmanlı çocuğu
olduğunuzu biraz daha anlayın diye anlatıyorum. 
1839
Tanzimat Fermanı’nda “bütçe” kelimesi yer almıyor ama bütçe fikri ortaya
konuluyor ve bütçenin oluşturulması gerektiği, açık ve kesin olarak şu şekilde
belirtiliyor: “Her devletin, topraklarını korumak üzere askere ve orduya ve
bunlar için gerekli şeylere ihtiyacı vardır. Buysa parayla sağlanabilir. Para
vergiyle elde edildiği için vergi konusunun da iyi bir biçimde düzenlenmesi çok
önemlidir. Vergi toplama yetkisinin bir kişiye devredilmesi yöntemi, özetle,
ülkenin siyaset ve maliye işlerini bir tek adamın keyfine ve belki de ezici
pençesine bırakmak anlamına gelmektedir. Yüce devletimizin karadaki ve
denizdeki askerî giderleri ile öteki harcamalarının da gereken yasalarla
saptanıp belirlenerek ona göre ödenmesi gerekmektedir.” Bunun söylendiği tarih,
1839 yani Tanzimat Fermanı. 
Tek
adam rejimi, o zaman da vurgulanmış, uygulandığı her zaman diliminde, her
ülkede zulüm, baskı ve fukaralığın dışında hiçbir şey getirmemiştir. Tarihte de
bu böyle olmuştur, Türkiye’de de farklı olmayacaktır. Fukaralık artacak, halk
yoksullaştıkça itaat kültürü gelişecek, iktidarın da zaten istediği bu değil
mi? Halk fukaralaşsın, itaat kültürü gelişsin; iktidar bundan, bu itaatten
kendi gemisini yürütsün. Bütün bunları söylediği hâlde, farklı davranıldığında
görüyoruz ki Osmanlı’da da bugünküne benzer bir tablo ortaya çıkmış ve
maalesef, imparatorluğun yıkılışı hızlanmış. 
Ondan
sonraki süreçte bir bakmışsınız ki İngiltere’yle Baltalimanı Ticaret Anlaşması
imzalanmış, yüksek faizle dış borçlanma başlamış, yabancılara toprak satılmaya
başlanmış, yabancı sermayeye demir yolu imtiyazları verilmiş ve bunun sonucunda
da 1881’de Düyun-ı Umumiyenin kurulmasıyla devletin temel gelir kaynakları,
yabancıların yönetimine bırakılmış ve bu kararla beraber, Osmanlı ekonomisi
artık dışa bağımlı hâle gelmiş. 
Peki,
size sormak istiyorum şimdi: Bu tarihî gerçekler size bir şeyler hatırlatıyor
mu? Bugüne ait bir şeyler çağrıştırıyor mu size? Yani sanki tarih, tekerrürden
ibaret gibi. Osmanlı işte böyle davranınca ekonomisi 19’uncu yüzyıl sonunda
maalesef iflas etti, Galata bankerlerine kadar düştü. Esas sebebi neydi biliyor
musunuz? Azalan üretim -o zaman da aynı sancı var- köylünün ihmal edilmesi -şimdi
hiç yüzüne bakmadığımız o köylü, o zaman da ihmal edilmiş son dönemde-
savaşların kaybedilmesi, vergi adaletinin ve düzenin bozulması, değişen dünyayı
takip edememek, geriden takip etmek. Sanayi Devrimi’ni ıskalamış, onu kaçırmış,
borç-faiz-banker batağına saplanmış, kapitülasyonlar, rüşvet, vurgunculuk ve en
sonunda emperyalist baskılar sonunda Osmanlı ekonomisi çöktü. Evet, Osmanlı’nın
ekonomik iflasında emperyalizmin ve emperyalizmin açgözlü kapitalist
şirketlerinin rolü çok büyüktü. Osmanlı, bu emperyalist ve kapitalist baskıya
ne yazık ki direnemeyerek maalesef çöktü. 
Şair
Mehmet Akif, Safahat’ta diyor ki: "Tarihi ‘tekerrür’ diye tarif ediyorlar.
Hiç ibret alınsaydı tekerrür mü ederdi?” AK PARTİ iktidarı, keşke ecdat
edebiyatı yapmak yerine Osman Gazi’nin, oğlu Orhan Gazi’ye verdiği nasihatten,
Tanzimat Fermanı’ndaki hükümlerden, Mehmet Akif’in Safahat’ından ders alsaydı.
Bu nedenledir ki Gazi Mustafa Kemal Atatürk, 1923’te “Ancak bağımsızlığımıza
saygılı olmak ve kanunlarımıza bağlı kalmak koşuluyla yabancı sermayeye kapımız
açıktır.” diyor. Bakın, özellikle vurguluyor: “Bağımsızlığımıza saygılı olmak
ve kanunlarımıza bağlı kalmak koşuluyla yabancı sermayeye kapımız açık.” diyor.
Atatürk, cumhuriyeti kurarken bu Osmanlı tecrübesinden aldığı derslerle,
ekonomik bağımsızlığa çok önem verdi; bu nedenle kapitülasyonları kaldırdı,
gümrükleri belirledi, Osmanlı borçlarını ödeyip Düyun-ı Umumiyeyi ortadan
kaldırdı, imtiyazlı yabancı şirketlere de son verdi. 
Bakın,
burada bir şeye dikkat çekmek istiyorum, son cümleme dikkat edin, imtiyazlı
yabancı şirketlere son verdi diyorum. Türkiye’de, özellikle son beş yılda,
yabancı olduğunu bildiğimiz ama sermaye yapısı hakkında bazı şüphelerimizin
olduğu bazı yabancı şirketlere imtiyaz sağlayacak kanunları yapmakla görevli
bir Meclis çatısı altında bulunuyoruz şu anda. Bu durumun son örneğini geçen
hafta gördük. Meclis gündemine alınan Digiturk, Turkcell, Vodafone ve TÜRK
TELEKOM gibi imtiyazlı şirketlerin fukara, borcunu ödeyemeyen vatandaştan
tahsilatını kolaylaştıran kanunları çıkarmadık mı beraber? Yani Osmanlı’nın
yıkılışına sebep olan imtiyazlı şirketleri bu dönemde sizler yarattınız, tekrar
imtiyazlı şirketler var. Yabancı şirketlerin ülkemizde daha fazla para
kazanacağı kanunları çıkarmakta acele ederken bizler, ülke olarak fabrikaları,
limanları, devletin stratejik önemi haiz yatırımlarını sattık. 
Peki,
şimdi size soruyorum arkadaşlar: Millî olmak için mi bunları yaptınız? Millî
olmak için bunları mı yapmanız gerekiyor? Bir taraftan bunları yaparken diğer
taraftan ülkenin bekasından söz etmek mümkün mü? Size net olarak ifade
ediyorum: Siz millî değilsiniz. Siz ülkenin bekasını düşünmüyorsunuz. Sizler
bugüne kadar yediniz, yandaşlarınıza yedirdiniz, israf ettiniz, üretmediniz
tükettiniz, yönetemeyip idare ettiniz. Ekonomi o yüzden bu hâlde bugün. 
Ekonomiyi
kutsal değerlerimiz olan bayrağa ve ezana bağlama kurnazlığından da vazgeçin
artık. Her olumsuzluğu dış güçlere bağlamaktan da vazgeçin. (İYİ PARTİ
sıralarından alkışlar)
Sayın
Başkan, değerli milletvekilleri; hastaneye gittiğimizde doktor, hastalığın
teşhisini koymadan önce tedavi önerebilir mi size? Yani önce hastalığın
teşhisini koymak zorunda. Mümkün değil bu. Aynı şey ekonomi için de geçerli.
Ekonomik kriz yokmuş gibi davranarak bu ekonomik problemi çözmeniz mümkün
değil. Var olduğunu kabul etmek zorundasınız, aksi hâlde çözemezsiniz. Ancak
Adalet ve Kalkınma Partisi iktidarı ile Sayın Cumhurbaşkanına göre öyle değil,
ülkede kriz yok! Sayın Erdoğan “Kriz mriz yok. Bunların hepsi manipülasyon.”
diyor ya! Bunlar uydurma laflar, ülkede kriz yok… Gelin görün ki, bir taraftan
bankalara bakın, Bankalar Birliğinden rakamları alın, krediler ödenemiyor
arkadaşlar; kredi alanlar, kredileri geri ödeyemiyor; kiracı olanlar, kiraları
ödeyemiyor; fatura kesen esnaf, faturasını tahsil edemiyor; vatandaş, pazara,
markete gitmeye korkar oldu artık ama Sayın Cumhurbaşkanına göre: “Kriz mriz
yok.”
Ya,
merak ediyorum, Allah aşkına, siz nerede yaşıyorsunuz? Yani aynı ülkede yaşıyor
muyuz diye ben çok merak ediyorum zaman zaman. Kriz yok, her şey güllük
gülistanlık ama biz baktığımızda arkamıza, bu söylediğinizin çok tersi
manzaralarla karşılaşıyoruz. Ya sizler aynı sokakta yürümüyorsunuz veyahut da
bizler size göre çok varoşta kaldık, siz -“high life” derler ya yabancılar- çok
yüksek sosyete hayatı yaşıyorsunuz. Bizimle alakanız kalmamış, milletle
alakanız kalmamış. Tüketici talebi gerilerken, fiyatlar artarken, dükkânların
ciroları düşerken, art arda, şirketlerin konkordato ilanları çoğalırken “Kriz
mriz yok.” demek, insanların aklıyla dalga geçmek demektir. 
Eskiden
sadece ticaret erbabının anlamını bildiği konkordatonun ne demek olduğunu
sayenizde yediden yetmişe herkes öğrendi. Artık o gün yapan ev hanımları bile
konkordato konuşmaya başlamış, o hâle getirdiniz konkordato meselesini. 
Sayın
Başkan, değerli milletvekilleri; Merkez Bankası verilerine göre, 2018 yılı
Mayıs ayı itibarıyla, bankalar dışında kalan özel sektörün borcu, 200 milyar
doları aşmış durumda. Bu rakamın şu an hangi seviyede olduğunu bilmiyoruz. Bu
söylediğim rakam 2018 Mayıs ayı itibarıyla. TÜİK’in sipariş edilmiş
istatistiklerinin ardına gizlenmeye devam edin siz. Ekranlara gönderdiğiniz o
yandaşların iyimser sözlerine, pembe tablolar çizmelerine, güzellemelerine
kanmaya devam edin. 
Bakın,
kasım ayında, sadece kasım ayında 356 firma konkordato ilan etmiş. Bunu biz
değil, Ticaret Bakanı Sayın Ruhsar Pekcan, kasım ayında Meclis Plan ve Bütçe
Komisyonunda yaptığı konuşmada açıkladı. Türkiye Odalar ve Borsalar Birliğinin
verilerine göre de bu yıl içerisinde 10.295 firma kepenk kapatmış. Sadece ekim
ayında 1.235 firma kepenk kapatmış. Bir ay içerisinde 356 konkordato
başvurusunun olması, aslında bize ekonomimizin nereye gittiğini çok açıkça
gösteriyor. Her şey şahane ise, her şey muazzamsa, ekonomimiz harikaysa, Sayın
Cumhurbaşkanımızın deyimiyle kriz falan da yoksa neden bunca insan, bunca firma
bu konkordato yoluna müracaat ediyor? 
Değerli
Başkan, değerli milletvekilleri; Türkiye ekonomisiyle alakalı olarak ağustos
ayında dış basında çıkan bir makale var. Bu dış basın dediğim gazetenin ismini
vermeyeceğim ama bu gazetede çıkan makaleleri Sayın Cumhurbaşkanının meydan
meydan gezip “Bakın, biliyor musunuz, bizim ekonomimizi ne kadar övüyor.”
dediği bir gazeteden bahsediyorum, aynı gazeteden bahsediyorum. Yani sizin çok
dışlayacağınız bir gazete değil bu. Oradan bir pasaj okuyacağım size, o
makalede diyor ki: “Her şey, Türkiye'nin, daha doğrusu Cumhurbaşkanı Erdoğan'ın
yaptığı hatalarla başladı. Erdoğan, düşük faiz oranının düşük enflasyona neden
olduğu gibi tamamen hatalı bir teoriye inanıyor. Kendisine Merkez Bankası
Başkanını seçme yetkisi tanıyan ve damadını da Maliye Bakanı yapan Erdoğan'ın
bu teorisi, şimdi sınava tabi tutuluyor ve sınav iyi gitmiyor.” Makalede şu
yorum dikkat çekici: “Ekonomi konusunda iş bilmez bir lider, kendi ekonomisini
sakat bırakıp bundan başkalarını sorumlu tutuyor. Sonra da bu suçlamalar, yine
ekonomiyi bilmeyen bir başka liderin hamleleriyle kısmen doğru çıkıyor.”
Bunu
ben söylemiyorum. Bunu, bir dönem, Sayın Cumhurbaşkanının da yazılanları
referans olarak gösterdiği Batı kaynaklı bir gazetede çıkan makaleden aldım. Şu
bir gerçek ki Türkiye ekonomisi biraz daha böyle giderse, insanlarımız yiyecek
ekmeğe muhtaç kalacak. Bu iş, parti veya oy verme meselesi değil yani bunun
farkına varmanızı istiyorum. Her zaman Hükûmetiniz, sahip olduğu yoğun medya
desteği ve iktidar olanaklarıyla ekonomide bir başarı hikâyesi anlatıyor.
Milletimizi de bu masala inanmaya zorlayamazsınız. Bu gerçekler gün gibi ortada
dururken bunu başarmanız mümkün değil. 
Asgari
Ücret Tespit Komisyonu toplandı, biliyorsunuz, geçtiğimiz günlerde, 2019 yılı
asgari ücretini belirlemek için ilk toplantısını gerçekleştirdi. Toplantıya bu
yıl ilk kez, özel güvenlik görevlisi olarak çalışan bir kadın işçi de katıldı.
Milyonlarca asgari ücretliyi temsilen Komisyonda yer alan o 2 çocuk annesi kız
kardeşimiz, yaşadığı geçim sıkıntısını anlattı bu Komisyonda. Neler dedi
biliyor musunuz? “On beş gün önce yakmaya başladım doğal gazı. Bu, on beş
günlük bir fatura; 150 lira gelmiş. 850 lira zaten kira ödedim, bin lira yaptı.
Şimdi, kredi taksitim var 650 lira, bunu ödeyeceğim; 1.650 lira yapıyor. Ben
yol ve yemek ücreti alıyorum ama iş yerinde yemek yiyorum, çalışma saatinin
içerisinde yemek yemek zorundayım, para zaten oraya gidiyor. Yol parası da
zaten yola gidiyor. 1.603 liradan bana kala kala elimde 3 lira kalıyor.” Bakın,
bir daha söylüyorum: “1.603 lira olan asgari ücretten ayda elimde 3 lira
kalıyor.” diyor bu kız kardeşimiz. İşte insanımızı getirdiğiniz nokta bu. Yani
bırakın bütçeyi vesaireyi ya; milletin çaresi, çare beklediği konu 3 lira. Size
çok garip gelebilir, 3 lira ne ki? Yani 500 milyon dolarlık uçağa binen bir
Cumhurbaşkanının bulunduğu bir ülkede 3 lira mesele mi olur? Ama Türkiye’de,
yüzde 43’ü asgari ücretle çalışan işçilerin bulunduğu bir ülkede 3 lira bu
kadar önemli bir para. 
İnsan
onuruna yaraşır yaşama seviyesini sağlayacak bir ücret karşılığında çalışılması
gereği, Anayasa’da düzenlenmiş olmasına rağmen, milyonlarca çalışan, ailesiyle
birlikte ne yazık ki düşük ve yetersiz gelirle fukaralığa terk ediliyor.
Bir
tablo göstermek istiyorum size şimdi. Bu tablo, Avrupa Birliği ülkelerinde ve
Türkiye’de asgari ücretle çalışanların toplam çalışanlara oranını gösteriyor.
Bu kapsamda son veri, 2014 tarihli. Tabloda şu en üstteki turuncu renk var ya,
bu turuncu renkte biz varız, liderliği kimseye vermiyoruz. Bakın, çok ciddi,
açık ara öndeyiz yani. Yüzde 43’le Türkiye 1’inci sırada yani Türkiye’de
çalışan ücretlilerin yüzde 43’ü, asgari ücretle çalışıyor. 2’nci sırada kim yer
alıyor? Slovenya. Aradaki fark çok büyük, Slovenya yüzde 19. 1’inci ile 2’nci
arasındaki farka bakın, bu bile bizdeki durumun ne kadar vahim hâlde olduğunu
gösteriyor. İspanya’da bu oran yüzde 1, Belçika’da 0,4. En düşük, asgari
ücretlinin Avrupa’daki dağılımı bu. 
Çalışanların
neredeyse yarısının asgari ücretle çalıştığı bir ülkede siz ne refahtan
bahsedebilirsiniz ne zenginlikten ne de gelişmişlikten; gerçeklerle yüz yüze
kalmak lazım. 
2002’de
siyaset arenasına çıkarken yaptığınız bir hesap vardı, çay-simit hesabı,
hatırlıyor musunuz? Sayın Cumhurbaşkanı çok kullanırdı onu, hatırlarım ben
“Çay-simit hesabı; bu kadar çay içecek, bu kadar simit yiyecek, bu aile 4
kişilik.” vesaire diye ama siz bu hesapları çoktan bıraktınız, artık sizin
hesap kalemlerinizde çay-simit yok, sizde ejder meyveli smoothie var, tanesi
500 milyon dolar olan uçak var. Hesaplar değişti ama milletin hesabı aynı,
millet hâlâ çay-simit hesabı yapmaya çalışıyor, siz bıraktınız ama millet bu
hesabı hâlâ bırakamadı maalesef.
Bu
noktada 14’üncü yüzyılın düşünürü, devlet adamı ve tarihçi İbni Haldun’un
devlet anlayışından bir örnek vermek istiyorum size. “İsraf döneminde devlet,
bir sona doğru ilerlemeye başlar. Hükümdar ve çevresi, öncekilerin biriktirdiği
serveti telef eder; görevler, ehil olmayanlara dağılır; ordu, bozulur; zevk
düşkünlüğü arttığı için gelirler giderleri karşılayamaz.” Yani sanki bugünü
anlatıyor İbni Haldun; ne büyük adam, yedi yüzyıl evvel bugünü görmüş.
“Devletin çöküş yaşaması bu dönemde başlamaktadır.” diyor İbni Haldun; anlayana
tabii.
Ülkenin
dış borcu aldı başını gitti. AK PARTİ’nin iktidarı devraldığı 2002 yılında kamu
dış borcu 64,5 milyar dolar, Merkez Bankası dış borcu 22 milyar dolar, özel
sektör dış borcu 43 milyar dolar olarak kayıtlara geçmişti. Bu veriler eşliğinde
2002 yılında toplam brüt dış borç, 129,6 milyar dolar olarak açıklanmıştı.
Aradan geçen on altı yılın sonunda Türkiye'nin yüksek bir oranda borçlandığı
gözlemleniyor. Hazine ve Maliye Bakanlığı tarafından yayımlanan verilere göre,
30 Haziran 2018 tarihi itibarıyla kamu dış borcu, 306 milyar Türk lirası. Net
dış borç stokunun 300 milyar dolara ulaştığı gözlemleniyor. Türkiye, brüt dış
borç stoku 457 milyar dolarla âdeta Türkiye Cumhuriyeti rekorunu kırdı.
Arkadaşlar, “Borç alan, emir alır.” diye bir şey var, bilir misiniz? Borç alan,
emir alır. Yani bu “Borçlanıyoruz; borçlanmak, borç yiğidin kamçısıdır.”
lafının arkasına gizlenmeyin, Türkiye'de emperyalistlerin Türkiye'yi diz
çöktürmeye yaklaştığı bir dönemdeyiz. Sebebi de bu borç batağı. Artık borç
yüzünden bağımsız dış politika bile geliştiremiyoruz. Dış politikamızı
belirlerken Amerika ne diyecek diye kulağımızı Amerika’ya doğru çeviriyoruz;
IMF’ye üye ülkelerin durumlarını gözlemliyoruz, dış politikalarımızı ona göre
değerlendiriyoruz. Yüksek dış borcu olan ülkelerin bağımsızlığı her zaman
tehlikededir. Aynı zamanda bu ülkelerin dış politikada bağımsız, kendi
ülkesinin menfaatini öne çıkaran politikalar oluşturacağını düşünenler varsa
aranızda onlar hayal âlemindedirler. 
AK
PARTİ hükûmetlerinin ekonomi politikası her zaman vatandaşlarımızı
borçlandırmak üzerine kurgulanmıştır. Türkiye'yi böyle bir iktidar anlayışıyla
on altı yıl yönettiniz. Ekonomik gidişat hakkında uyarıları yaptığımızda
Hükûmet bunu muhalefet yapmak olarak değerlendiriyor, o zanna kapılıyor. Ya,
biz size gerçekleri anlatıyoruz aslında. Bu marazi narsist öz güven
görüntüsünden bir an önce vazgeçin. Yani o, herkesin anladığı ama sizin
anlamadığını zannettiğiniz altı boş, narsist öz güveniniz ülkeyi uçuruma
sürüklüyor. 
“Büyüdü”
dediğiniz ülkede büyüme rakamlarına baktığınızda tüketimden kaynaklı bir büyüme
gözüküyor yani üreterek büyüyen, ihracat yaparak büyüyen, ihracata dayalı,
üretimden kaynaklı bir büyüme olmadığı için taze paranın ardı kesilince de ülke
hızla fukaralaşmaya başladı. Şu anda bulunduğumuz durum bu. Gerçekten büyüdük,
doğru ama tüketerek büyüdük; üreterek, katma değer yaratan bir ihracat
yaratarak büyümedik biz. Tüketimi besleyen, dışarıdan gelen para kesilince de
hızla fukaralaşmaya başladık. Bağımsız ekonomistlerin hepsinin ortak kanısı şu
ki ülkeyi önümüzdeki süreçte ciddi bir fukaralık beklemekte. 
Bugün
artık herkes sizin sayenizde borç batağında yüzüyor. İktidarı devraldığınız
2002 yılında hane halkının borcu 6,6 milyar liraydı. Şimdi ne kadar? Biraz
evvel Sayın Kılıçdaroğlu da ifade etti, 520 milyar lira. Tam 80 misli fazla
borçlanmış insanlar. 
İBRAHİM
AYDEMİR (Erzurum) – Nasıl atıyorsun ya!
ÖMER
FETHİ GÜRER (Niğde) – Milletin ocağını batırdılar.
Devam
et Başkan.
LÜTFÜ
TÜRKKAN (Devamla) – Söyleyeceğim sonra ne olduğunu biraz beklersen. Acele etme,
sana da sıra gelecek, sana da sıra gelecek. Herkes nasibini alacak, sen de
alacaksın. (İYİ PARTİ sıralarından alkışlar)
İBRAHİM
AYDEMİR (Erzurum) – Allah Allah.
LÜTFÜ
TÜRKKAN (Devamla) – Bu borcun 419 milyar lirası tüketici kredilerinden, 101
milyar lirası ise kredi kartlarından kaynaklanıyor. Şirketlerin borçları ise 88
milyar liradan 2 trilyon 513 milyar liraya çıkmış. Zannetmeyiniz ki bu borçlar
öyle, yatırımlara falan gitti, şirketler borçlanırken ilave yatırımlar yaptı;
bunlar günü güne ekleyerek, faizi faize ekleyerek idare edilen borçlardan
büyüdü. 
Siz
üretim yapanları cezalandırıyorsunuz, üretim yapanlara üvey evlat muamelesi
yapıyorsunuz âdeta. Ülkenin büyümesini üreterek değil, tüketerek sağlamaya
çalıştınız on altı yıldır. On altı yılda bana, kurulan ciddi bir tek fabrika
söyleyemezsiniz. Gizli bir el size bu ülkede üretim yapmayın diye talimat vermiş,
ona inanmaya başladım ben. 
Türkiye’de
bu yanlış ekonomik uygulamalar nedeniyle hem vatandaş hem küçük ve orta ölçekli
sanayici, KOBİ’ler; hepsi borç batağında yüzüyor. Bugün itibarıyla vatandaşın
yasal takibe giren tüketici kredisi ve kredi kartı borcu toplamı 29 milyar
lirayı aşmış. 333 bin KOBİ de 36 milyar liralık borcunu zamanında ödeyemediği
için yasal takibe girmiş. Küçük ve orta ölçekli işletmelerin bankalara borcu bu
yılın ilk on aylık döneminde 127 milyar 200 milyon lira artarak 640 milyar 100
milyon lira oldu. O çok övündüğünüz on altı yıllık döneminizdeki borç artışına
bakın diye söylüyorum bu rakamları. AK PARTİ iktidarı acaba bu yüksek artışın
sebebini de açıklayabiliyor mu?
Sayın
Başkan, değerli milletvekilleri; ülkemizde çalışanlar açısından durumun
vahametini ortaya koymak için 81 milyon nüfusa sahip Türkiye ile sayı olarak
bize yakın, 83 milyon nüfusa sahip Almanya’yı çalışan sayıları ve işsiz
sayıları açısından bir kıyaslamak istiyorum müsaade ederseniz. Ülkemizde
istihdam edilen kişi sayısı 29 milyon, Almanya’da bu sayı 45,1 milyon. Bakın,
nüfusumuz aynı hemen hemen, bizde istihdam edilen kişi sayısı 29 milyon,
Almanya’da 45 milyon. Özel sektörde çalışan 14,8 milyon insanımız var bizim,
Almanya’da 32 milyon kişi özel sektörde çalışıyor. Bizim kamu çalışanımız 3
milyon, Almanya’da 4,7 milyon kamu çalışanı var. Yaklaşık 81 milyon nüfuslu
ülkemizde serbest çalışan 2,8 milyon vatandaşımız var, Almanya’da bu sayı 4,3
milyon. Ülkemizde 12,4 milyon kişi emekli aylığı alıyor, Almanya’da 19,8 milyon
kişi emekli aylığı alıyor. 3,6 milyon insanımız işsiz gezerken 85 milyonluk
Almanya’da işsiz sayısı 2,2 milyon ve bu işsizlerin önemli bir kısmı da ülkeye
gelen göçmenler. Rakamlardan da anlaşılacağı üzere on altı yıldır işsizlikle
mücadelede bir arpa boyu yol katedemediğiniz ortada. 
AK
PARTİ döneminde işsizlik hiç azalmamış, aksine kronik bir hâle gelmiştir.
Bakmayın siz o TÜİK’in yayınladığı aldatıcı rakamlara, doğru rakamı yayınlayanı
ertesi gün pat diye paket edip gönderiyorsunuz zaten; yalan haber, yalan
istatistik yapanlar durmaya devam ediyor. İşsizlik açısından 1960’tan beri
Türkiye en kötü on yılını yaşıyor aslında. 1960 yılından bu yana Türkiye'nin
ekonomik büyüme ortalaması yüzde 4,5; üniversiteler ve ilgili çevreler
tarafından son on yılın büyüme ortalaması ise yüzde 3,9 olarak hesaplanmış ve
üzülerek ifade ediyorum ki 2021 yılı tamamlandığında ekonomik büyüme açısından
son altmış yılın en kötü on yılı olacağı ifade ediliyor değerli arkadaşlar. 
Ülkemizin
ekonomik ve sosyal açıdan gelecek planlaması için önemli bir husus da
ülkemizdeki Suriyeli mülteciler konusudur. Evet, bu konuda sizin kafanız
karışık, biliyorum, ne yaptığınızı çok bilmiyorsunuz. Suriyelilere ne kadar
para harcadığınız da belli değil. Sayın Cumhurbaşkanının birkaç farklı konuşmasına
baktım, bir yerde 25 milyar dolar, ondan bir süre sonra 35 milyar dolar diyor,
sonra bir bakmışsınız 32 milyar dolar diyor, yani kontrol yok bu konuda. Arada
giden milyar dolarların hesabı sanki hiç verilmeyecekmiş gibi o kadar rahat
telaffuz ediliyor ki. 35 milyar deniliyor, 25 milyar deniliyor, 32 milyar dolar
deniliyor; kimin ne kadar para harcadığını bilen yok Sayın Cumhurbaşkanından
başka. Sayın Cumhurbaşkanı mutlaka biliyordur ama Meclis bilmiyor, sizler
bilmiyorsunuz, biz bilmiyoruz. 
Ülkemizde
kaç Suriyeli mülteci var, ne kadar para harcadık, bütçemize bunun yükü nedir
bilen var mı? Yok. Yani afaki bir rakam dolaşıyor ortada ama net bir bilgi yok.
Genel Başkanımız Sayın Meral Akşener’in defalarca belirttiği gibi, Suriyeli
mültecilerin dönebilecekleri bir Suriye inşa etmek en önemli dış politika
önceliklerimizden biri olmalı. Bu, Türkiye’nin selameti için de önemli bir
konu. Aksi hâlde Suriyeli konusunun, Türkiye’nin ekonomik dengesini bozmakla
beraber hem demografik yapısını hem de beraberinde getireceği sosyal
problemleri iyice düşünün derim.
Burada
en doğru bütçeyi yaptığınıza inansak bile bunu sizin iktidarınızın ve
kadrolarınızın yönetebileceğine asla ve kata inanmıyoruz. Zaten 2019 yılı bütçe
teklifinin hâlihazırdaki ekonomik durumla örtüşmediği de ortada. 2019 yılı
bütçesinin bir amacı yoktur, eğer bir amacı varsa da matematiği yoktur. Bu
bütçeye “zam ve israf bütçesi” de diyebilirsiniz, başka da bir isim takmak zor.
2019 yılı bütçesinde zam var, faiz var, vergi var ama üretim yok, gerekli
yatırımlar yok. Kamu yatırımlarına ayrılan pay düşürülmüş, borç faizlerine
ödenecek miktarlar artırılmış, harçlara, cezalara yüzde 20’nin üzerinde zamlar
yapılmış. Dar gelirli hiç düşünülmemiş, genç girişimciler unutulmuş. Memur
için, işçi için gerçek anlamda iyileştirme zaten hiç yok. Eğer yaşadığımız
toplum ve ekonomik sistemin gerçekleri ile elimizdeki bütçe metni aynı düzleme
oturmuyorsa uygulayacağımız bütçenin bir felsefesinin olduğunu da iddia
edemeyiz arkadaşlar. Bütçede öngörülen enflasyon hedefi, büyüme hedefi, gelir
hedefleri, kurumlara tahsis edilen ödeneklerin arkasındaki matematik
gerçeklikten uzaktır. AK PARTİ Hükûmetinin yıllardır uyguladığı yanlış
politikalar neticesinde ancak cari açık vererek büyüyebilen ve dolayısıyla da
dış finansmana bağımlı hâle gelmiş, dahası, şirketler kesimi de büyük bir borç
yükü altına girmiş olan Türkiye ekonomisinin 2019 yılında büyümesinin önünde
çok büyük engeller vardır. Türkiye, ihracatta katma değer yaratamamaktadır. 
170
milyar dolar ihracatımız var diye söylüyoruz ya, bu 170 milyar dolar ihracatın
katma değerinin 10 milyar dolardan daha az olduğuna ilişkin iddialar bulunmakla
birlikte, bunun aksini ispat eden bilimsel bir çalışma veyahut herhangi bir
bakanlıkça açıklanan bir veri de elimizde yok. Dolayısıyla, hâlihazırda 157
milyar dolar olan ve yıl sonunda 170 milyar dolara çıkması beklenen ihracatın
katma değer üretme kabiliyetinden yoksun olduğu ortadadır. 
Ülkemiz
ekonomisinin şu anda karşı karşıya olduğu yapısal tıkanma yetkili makamlarca
görmezlikten gelinmektedir. Oysa karşı karşıya kaldığımız sorunların çözümü
doğru bir ekonomi planlaması, üretime dayalı büyüme, liyakat sahibi
yöneticilerin göreve getirilmesi, kamu harcamalarında israfa son verilmesi ve
belki de hepsinden daha önemlisi ülkemizde hukuku ve adaleti tesis etmekten
geçiyor. 
Türkiye’deki
bu ekonomik sorunun çözümünü sadece matematiksel değerlerle çözmeyi beklerseniz
mesafe katetmeniz mümkün değil. Ülkede yok ettiğiniz hukuku ve adaleti tekrar
tesis etmezseniz ekonomideki büyüme hayal olur, ekonomide düzelme hayal olur,
ihracat hayal olur, yabancı yatırımcı hayal olur, dövizin düşmesi hayal olur,
Merkez Bankasının rezervlerinin artması hayal olur. Birinci önceliğimiz: Hukuku
ve adaleti tekrar ülkede kâin kılacaksınız, ondan sonra matematik hesaplarına
bir daha bakalım. 
TÜSİAD
geçtiğimiz günlerde bir açıklama yaptı, uyarıcı bir açıklamaydı, dikkatimizi de
çekti. TÜSİAD Başkanı Bilecik diyor ki: “Ekonomide gemiyi yeniden yüzdürmemiz
gerekiyor. Bunun için suların yeniden yükselmesini bekleyecek zamanımız yok.
Sığ sularda yol almanın çaresini bulmalıyız.” Çözüm reçetesi de veriyor Sayın
Bilecik: “Ekonomiyi sadece ekonomik reformlarla güçlendiremezsiniz. Şeffaf,
uzlaşmacı, adil, demokratik bir toplum olunmalı. Güçlü Türkiye’nin olmazsa
olmaz şartı özgürlüklerin ve hukukun üstünlüğünün esas alındığı bir demokratik
sistemi inşa etmektir.” diyor TÜSİAD Başkanı Sayın Bilecik: TÜSİAD’ın bu
görüşlerinde haklılık payının çok olduğunu görsek de “Şimdiye kadar
neredeydiniz beyler?” demekten kendimizi de alıkoyamıyoruz maalesef. On altı
yıldır bazı çevrelerin susması, on altı yıldır konuşması gerekenlerin
konuşmaması ülkenin bu hâle gelmesinde de ciddi katkı sahibidir.
Dikkat
ediyorum, gazete manşetlerine bakıyorum, sizler ekonomiyi soğanla çözmeye
çalışıyorsunuz. Biz de bekliyoruz yani ekonomiyi soğanla çözmenizi bekliyoruz
ki soğanı çözerseniz de belki soyana da sıra gelir diye beklemeye devam
ediyoruz. 2002’de hatırlıyorum “Avrupa Birliğine gireceğiz.” diye yola
çıkmıştınız. Güzel bir hedefti o, Avrupa Birliği hakikaten güzel bir hedefti
ama son gördüğümde baktım ki soğan deposunda sayım yapıyordunuz. Avrupa
Birliğini unutmuşsunuz, soğan depolarına dalmışsınız. (İYİ PARTİ sıralarından
alkışlar)
1970’li
yılların sonundaydı -hatırlıyorum, benim üniversiteye de girdiğim senelerdi-
gazeteler yağ stoku yapan bakkallara yapılan baskınları manşetlerine taşıyordu,
yağ stoku. Ülkede döviz yok, yağlı tohum üretimi yok, yağ olmayınca ithalat da
yapamıyorsunuz, döviziniz yok, üretilen yağı da kısıtlı piyasaya veriyorlar ve
yağ kuyrukları vardı. O yağ kuyruklarını yok etmek için de zabıtalar şimdiki
gibi bakkallara -market o zaman pek yok, AVM yok- yağ stoku baskını
yapıyorlardı. Sene 2018, aradan elli sene geçmiş, yarım asır, bu kez soğan
depolarına yapılan baskınlar manşetlerde. Zabıtalar elli yıl önceki yağ
depolayan depolardan çıkıp soğan depolayan depolara daldılar. Elli senedir
Türkiye’nin geldiği nokta bu, yağdan soğana terfi ettik. 
Sayın
Başkan, değerli milletvekilleri; çok ileri gittiğimizi anlatmak için verdim bu
örneği, bayağı ileri gitmişiz. Türkiye ekonomisi yıllarca düşük büyümeye mahkûm
edilme potansiyeli taşıyan ekonomik krizle karşı karşıyadır. Türkiye
Cumhuriyeti, tarihinde ilk defa özel sektör borçları kaynaklı bir ekonomik kriz
yaşamaktadır; 2002 krizinden farklı bu kriz, 2002’de bir banka krizi vardı.
Şimdi bankacılık krizi yok, bankacılar kâr patlaması yapıyorlar, enteresan.
Zira, faiz yüküyle vatandaşı o kadar boğdular ki… Bankaların durumu iyi ama
vatandaş perişan, üretici perişan, özel sektör borçlar altında ezilmiş durumda.
Çoğu yurt dışından alınmış bu özel sektör borçlarının artık uygun maliyetle
çevrilme imkânı da kalmamış. Bu kriz aynı zamanda aslında bir yönetim krizi.
Krizi aşmak ve geleceği inşa etmek için -az evvel zikrettiğim gibi- adaletten
ayrılmadan, bu çok önemli, adaletten ayrılmadan, evrensel hukuk, çağdaş eğitim,
katma değerli üretim, şeffaf devlet yapısı, fikir ve vicdan özgürlüğü, bilim ve
sanata yatırım, içeride ve dışarıda huzuru temin edecek akıllı politikalar
olmazsa olmaz olarak belirlenmelidir, başka çaremiz yok. Sanayici, ekonomide
istikrar, yatırım ortamının iyileştirilmesi, üretime daha fazla teşvik için
acil hamle ve çözüm bekliyor sizden. Ekonomi yönetimi ise sadece süreci siyasi
olarak konsolide etmenin peşinde, herhangi bir çözüm aradığı yok “Siyasi olarak
nasıl konsolide edebiliriz, şu çıpayı marta nasıl atabiliriz.” onun peşinde. 
Bu
iktidar, sanayicinin rekabet gücünü de öldürmüştür. Sanayideki bu tepetaklak
gidiş birer birer fabrikaların kepenklerini kapattırmıştır, şalterlerini
indirmiştir. Bakın, ben Kocaeli Milletvekiliyim, daha düne kadar sanayi kenti
olarak anılan Kocaeli’deki sanayiciler, üzülerek söylüyorum ki gerçekten kan
ağlıyor şu an. Fabrikalar ya üretimi düşürdüler ya da üretimden vazgeçtiler.
Yerel gazeteleri açın bakın, her gün bir fabrikadaki işçi çıkarma haberleriyle
kalkıyoruz. Kocaeli sanayi kenti sıfatını bu gidişle yakın zamanda kaybedecek.
Peki,
Kocaeli öyle de diğerleri farklı mı? Kayseri farklı mı? Sakarya farklı mı?
Kahramanmaraş farklı mı? Gaziantep farklı mı? Denizli, Konya farklı mı? Hayır,
hepsi aynı durumda, hepsinde sanayiciler teker teker şalter indiriyorlar.
İstihdam üzerindeki vergi yükünün en fazla olduğu ülkemizde sanayiciler
çalışanlarıyla birlikte ayakta kalmaya çabalıyor, size rağmen ayakta kalmaya
çalışıyorlar. Tekrar ediyorum: Size rağmen. Sanayi tabanı eridi Türkiye’de.
Türkiye’nin
eline su dökemeyecek ülkeler adım adım büyürken Türkiye küçüldü ve küçülmeye
devam ediyor. Adalet ve Kalkınma Partisinin ekonomi planında tüketim ekonomisini
azdırmak, yandaşları zengin etmek, siyasetin finansmanını sağlamak ve sadece
seçim kazanmak var, bundan ötesi yok. Türkiye sanayiye yönelik planlamasında
bir tercih yapmak zorunda artık. Ya yüksek teknolojiye dayalı bir sanayi
planlamak zorunda -ki buna karar verip gerçekleşmesini beklemek hayli uzun
yıllarını alır ülkenin, çok mümkün görünmüyor şu anda- ya da tarım ve tarıma
dayalı sanayisini geliştirmek zorunda Türkiye. Yüksek genç insan gücü ve
kullanılmayan tarım arazilerinin çokluğu, Türkiye’yi tarıma dayalı sanayiye
önem vermesiyle birlikte dünyada çok önemli bir noktaya taşıyabilir.
Türkiye’nin böyle bir şansı var eğer kullanabilirseniz. Dünya bunun
örnekleriyle dolu. Brezilya ve Ukrayna sanayileşmedeki tercihini tarımdan yana
koyup şu anda dünyada en büyük tarım üreticileri ve tarım ürünleri
ihracatçıları arasına girdi. Size bir rakam vermek istiyorum: 2007 yılında
Türkiye’de ayçiçeği tohumu üretimi 850 bin ton, Ukrayna’da 1,1 milyon ton.
Geçtiğimiz yıl Türkiye’de ayçiçeği üretimi 1,3 milyon ton, Ukrayna’da 16 milyon
ton. Onların geldiği noktaya bakın, bizim geldiğimiz noktaya bakın. Tarım
arazilerinin çokluğu, çalışan iş gücü kıyaslandığında bizim onlardan daha az
şanslı olduğumuzu söylememiz mümkün değil ama bizim planlanamayan bir ekonomimiz
var, sıkıntı burada, gerçekten planlanamayan bir ekonomimiz var.
Türkiye’de
işsizleri yerinde istihdam etmenin en fizibil yolu tarım alanlarının bulunduğu
bölgelerde bu insanların yaşamalarını ve tarımda çalışmalarını sağlamaktan
geçiyor. Bu, bir taraftan yerinde istihdam sağlarken diğer taraftan, büyük bir
sosyal yara olan büyük kentlere göçün de önüne geçecektir. Bu yapılırken, diğer
taraftan, aynı bölgelerde tarıma dayalı sanayi teşvik edilmelidir ki tarım daha
kârlı bir sektör hâline gelsin. Oysa biz tarımda geldiğimiz nokta itibarıyla
bırakın gelişmeyi âdeta dip yaptık, dip. Mercimek, nohut, fasulye, aklınıza
gelen bütün tarım ürünlerini ithal ediyoruz. Tarım ve hayvancılığımız acınacak
hâlde. Çiftçilerimizin talepleri arşıâlâya ulaştı da bir tek AK PARTİ ve
ortağına ulaşmakta güçlük çekiyor. 
Size
bir örnek vermek istiyorum: Yaklaşık 3 milyar dolar ihracat getirisi olan
fındık üreticileri iktidarın yanlış politikaları yüzünden mağdur durumda.
Türkiye, dünya fındık üretiminin yüzde 70’ini karşılarken fındık üreticilerimiz
cumhuriyet tarihinin en bunaltıcı günlerini yaşıyor. Avrupa’da 30 lira ve
üzerinde seyir gösteren fındık fiyatı, Türkiye’de 11 ile 14 arasında seyrediyor
yani biz kendi yetiştiricimizi kendimiz ezmeye devam ediyoruz. Onların
fukaralaşmasından mutlu olan bir iktidar var, ilginç. Seçimden önce -üstelik
daha yeni seçim oldu, altı ay bile olmadı- üreticinin yanında olacağınıza dair
sözler verdiniz siz de, üreticiyi beklentiye soktunuz, umut dağıttınız ama
Genel Kurula gelen fındıkla ilgili önergeleri reddederek verdiğiniz sözün
arkasında duramadınız, durmadınız, millete yalan söylediniz. İş işten geçtikten
sonra açıklanan ve beklenenin altında kalan fiyatla fındık üreticisinin
mağduriyeti yine görmezden gelindi bu kez. 
Görüşmekte
olduğumuz 2019 yılı bütçesinde fındık, pancar, elma, patates, incir, mısır,
buğday üreticisi için herhangi bir şey gördünüz mü siz? Ben hiç rastlamadım,
bunlar yok farz edildi, görmezlikten gelindi. Ne köydeki Mehmet ağanın ne
Fadime ananın ne de çiftçi İsmail’in derdine derman yok bu bütçede. 
Bizim
sizlere tarımın dışında bir diğer önerimiz daha var: Doğru teşvikler…
Yandaşlara verilen teşviklerden bahsetmiyorum, ciddi, yatırıma yönelik doğru
teşvikler ve endüstri ile endüstrideki 4.0 mutlaka geliştirilmelidir. TEKNOKENT’ler
yüksek istihdam alanlarına dönüştürülmeli ve bu sayede bu beyin göçünün de
önüne geçilmelidir. Ciddi bir beyin göçüyle karşı karşıyayız, her gün
Türkiye'de önemli bir akademisyenin, önemli bir bilim adamının yurt dışına
yerleştiği haberleriyle uyanıyoruz; bu, ülke için büyük bir kayıp, bunu tersine
çevirmenin yolları var, yolları biliniyor ama uygulamamakta ısrar eden bir de
iktidar var. 
Ben
bu bütçede mühendis Ahmet’e, öğretmen Ayşe’ye, yazılımcı Alp’e dair hiçbir şey
göremedim, gören varsa beri gelsin. Peki, bu gelişimi başaracak nesilleri biz
nasıl yetiştireceğiz? Bunun bir tek yolu var, eğitimle, sadece eğitim. Peki,
artık millî olduğunu söylemlekte de zorlandığım bu eğitimdeki durumumuz nedir
diye soracak olursanız, 2007 yılında Eğitim Bakanlığı öğrenci başına ödenek
tutarı 2.121 dolar iken 2018 yılında 1.317 dolara gerilemiş yani on senede
2.121 dolardan 1.317 dolara geriletmişsiniz öğrenci başına ödenek gelirini.
Üniversitelerde bu düşüş çok daha sert. 2007 yılında öğrenci başına 4.245 dolar
ödenek aktarılırken 2017 yılında 1.060 dolara düşmüş yani dörtte 1’e düşmüş
ödenek, üniversitelere ayırdığınız ödenek. Rakamlar gösteriyor ki betona
verdiğiniz önemi ülkenin geleceğini inşa eden gençlerimize siz vermiyorsunuz.
Beton inşa edenlere para çok, ülkenin geleceğini inşa eden gençlere para yok.
Sayın
Başkan, değerli milletvekilleri; bütçe, hükûmetlerce harcama yapma, gelirleri
toplama yetkisi veren bir kanundur. Bu yetki “milletin bütçe hakkı” olarak
tanımlanır ve Türkiye Büyük Millet Meclisi tarafından kullanılır. 2019 yılında
toplumun hangi ihtiyaçları karşılanacak ve bunların finansmanı hangi
kaynaklardan sağlanacak, burada bizler milletvekilleri olarak merak ediyoruz.
Biz İYİ PARTİ olarak milletimizin bütçe hakkı kullanımını en iyi şekilde yerine
getirme gayreti içerisindeyiz, bu konuda azami duyarlılığı gösteriyoruz. Plan
ve Bütçe Komisyonunda da milletimizin yetkisini hür irademizle kullandık.
Meclise gelirken “evet” veya “hayır” için yeminli gelmiyoruz, uygun
bulduklarımız var ise, milletin menfaatine gördüklerimiz varsa bunlara “evet”
diyoruz, bulmadıklarımıza da “hayır” diyoruz; hiç öyle peşin bir ajandamız yok.
Ekonominin düzelmesi için getirdiğimiz bütün önerilere sizler “hayır”
diyorsunuz, bir de çekimser kalanlarınız var tabii ki. Üzülerek söylüyorum ki
ekonomideki yönetim zafiyetiniz, Türkiye Cumhuriyeti bütçesine faiz ödemesi
olarak geri dönüyor. Sizler ki faiz karşıtlığıyla geminizin yelkenini dolduran
siyaset anlayışına sahiptiniz, şimdi bırakın faiz karşıtlığını, burs verdiğiniz
öğrencilere bile faizle kredi vermenin peşine düşmüşsünüz. Yani memlekette
faize boğmadığınız kişi, kurum, kuruluş kalmadı; o öğrencilerin peşine
düşmüşsünüz, “Bunları da faiz batağına düşüreceğim.” diye karar vermişsiniz;
bir de onları “beleşçi” diye adlandırıyorsunuz. Aranızda burslu okuyan çok adam
vardır, ben onlardan bir tanesiyim; bizi bursla okutanları hep hayırla yâd
ediyoruz. Allah rahmet eylesin, benim burs aldıklarımdan biri Aydın Bolak’tı,
mekânı cennet olsun; biri Sabri Ülker’di, mekânı cennet olsun. Burs bir
öğrencinin hayatında çok önemlidir, ben kırk sene sonra bile bunu hatırlıyorum.
Kırk sene sonra siz nasıl hatırlanacaksınız biliyor musunuz? Burs isteyen
öğrencilere “beleşçi” diyen bir iktidar olarak hatırlanacaksınız siz. (İYİ
PARTİ sıralarından alkışlar) 
Bakın,
faiz konusunda rakamlar ne diyor: 2018 yılını 72 milyar lira borç faiz
ödemesiyle kapatmayı bekleyen yürütmenin 2019 yılı için koyduğu faiz gideri
ödeneği 117 milyar liradır. Ancak arada 45 milyar lira bir fark var, borcumuzun
faizine ödeyeceğimiz para yüzde 50 artmış. Türkiye’deki 500 büyük firma
kazancının üçte 2’sini faize harcıyor bu ülkede, siz bu firmaların yatırım
yapmasını bekleyebilir misiniz? Dünyanın hangi ülkesinde harcadıkları paranın
üçte 2’sini faize yatıran bir üretici firma var, üretici fabrika var? Bu,
mümkün değil. Bu insanlar nasıl ayakta kalıyor hâlâ anlamakta zorlanıyorum.
Türkiye,
yine 90’lı yıllarda olduğu gibi faiz, enflasyon ve döviz sarmalına sürüklendi.
Faiz ödemelerindeki yüksek artıştan dolayı oluşan bütçe açığını vergi artışı ve
çeşitli zamlara dayandırmanız İYİ PARTİ olarak bizi çok şaşırtmadı, beklendiği
gibi oldu. Vergi ve pasaport, ehliyet gibi harçlara yapacağınız zamlarla
ortalama yüzde 23,7 gelir artırımı hedefliyorsunuz, 2019 bütçesinde ÖTV’den elde
edeceğiniz bütçe gelirinde yüzde 20 artış öngörüyorsunuz. 
Her
daim söylüyoruz, yine vurgulayacağız: Vergi zaten tabanda. Mesele, vergiyi
tabana yaymak değil, geliri tabana yayacaksınız, vergiyi tavana yayacaksınız.
Mesele, harcayandan yana değil, kazanandan vergiyi toplamak. Harcayandan
dolaylı vergi olarak, adamın içtiği sigaradan, içtiği çaydan, kullandığı tuzdan
vergi topluyorsunuz. Bir ülke düşünün ki topladığı vergilerin yüzde 72’sini
dolaylı vergi olarak topluyor. Yani tüketenden vergi toplamak değil, kazanandan
vergi toplamaktır doğru vergi sistemi. 
Daha
bir şey söyleyeyim mi size: Esas mesele kimin yanında değil, kimden yana
olduğunuz. Kimin yanında olduğunuzu biliyoruz biz, kimden yana olduğunuzu
öğrenmek istiyoruz, bütün mesele burada. Ben size tavsiye ediyorum, bu milletin
burnuna gelmiş; milletin cebinden elinizi çekin. Milletin durumu hakikaten iyi
değil. 
Son
dokuz ayda, enerji tüketiminde fiyatlara, sanayi ve ticarethaneler için yüzde
50, meskenler için yüzde 40 zam yaptınız. 
Bütçe
gelirlerini artırma yükünü sadece sabit gelirli vatandaşa yıkıyorsunuz, bunu
terk edin. 
Ekonomi
yönetiminde, maalesef, her geçen gün liyakatten, ehliyetten uzaklaşıyorsunuz.
Aile içi yapılan görev dağılımları sonucunda plansız, öngörüden uzak, bilimsel
dayanağı olmayan yöntemlerle ekonomiyi yönetmeye çalışıyorsunuz. 
Bunun
en somut örneklerinden bir tanesi, geçtiğimiz Eylül ayı sonunda İşsizlik
Fonu’ndan apar topar 11 milyar lirayı aldınız, kamu bankalarına sermaye benzeri
şekilde borç verdiniz. Hani, nerede İşsizlik Fonu? İşsizlik parası diye para
yatıran adamlar bir baktılar ki bankadaki paraları kendilerinden habersiz,
kendilerinin kullanımından uzak başka yere nakledilmiş. İşsizlik Fonu’nu
boşaltarak kur dalgalanmasından oluşan zararı kapatmaya çalıştınız. Sizin
çözümlerinizin hiçbiri yapısal değil, hepsi anlık. Günü kurtarmayı yönetmek
zannediyorsunuz ama biz İYİ PARTİ olarak Türkiye Cumhuriyeti devletinin gelecek
on yılını, elli yılını, yüz yılını planlayalım diyoruz, size çağrılarımız bu
yüzden. Bizler faniyiz ama Türkiye Cumhuriyeti devleti ilelebet baki kalacak
inşallah. 
Sayın
Başkan, değerli milletvekilleri; hükûmetlerin ekonomik programlarını ifade eden
bütçelerin büyük sapmalarla gerçekleşmesi kabul edilebilir bir durum değildir.
Her bütçeniz büyük bir sapmayla neticeleniyor. AK PARTİ hükûmetlerinin
özellikle Ulaştırma Bakanlığı bütçelerinde planlama kabiliyetinden yoksun
olduğu açıkça görülüyor. 2017 yılında 24 milyar lira ödenek öngörülen Ulaştırma
Bakanlığı bütçesi yüzde 32 sapmış Sayın Elvan. 2018 yılında ise 31 milyar yani
2017 yılında gerçekleşen ödenek tutarı ayrılmış olsa da şu ana kadar ödeneğin
yüzde 85’inin harcanmış olduğu, harcama trendinde herhangi bir sapma olmazsa
2018 yılı bütçesinin 39 milyar lirayla bitirilecek olması bakanlık bütçesinin
yine bu yıl da yüzde 25 sapacağı anlamına geliyor. 2019-2020 ve 2021 bütçeleri
ulaştırma ve altyapı hususunda “Harç bitti, inşaata paydos.” hükmündedir
maalesef. 
Sayıştay
Başkanlığının hazırladığı 2017 raporları… Buraya dikkatinizi çekmek istiyorum:
Bu raporu yayınlayan, başkan yardımcısını görevden aldığınız o kurum var ya,
Sayıştay, o Sayıştay Başkanlığının hazırladığı 2017 raporları âdeta tarihe not
düşülecek yolsuzluk kayıtları niteliğindedir. Bunlar bir rapor değildir, bunlar
tarihe not düşülmek için yolsuzluk kayıtlarıdır. Ulaştırma, Denizcilik ve
Haberleşme Bakanlığı 2017 yılı Sayıştay Denetim Raporu’nda 232 milyon lira
yaklaşık maliyetli iş için toplam 659 milyon lira ödeme yapıldığı görülüyor,
Sayıştay raporunda. Bakın, tekrar ediyorum: 232 milyon lira maliyetli iş için
659 milyon lira ödeme yapılıyor. Bahsi geçen bu raporun 56’ncı sayfasının son
cümlesinde yer alan “Yapılan işlerin ve kullanılan yetkilerin kamu menfaatine
uygun olduğunun söylenmesi mümkün değildir.” ifadeleri açıkça gösteriyor ki Ulaştırma,
Denizcilik ve Haberleşme Bakanlığınca yüklenici firmaya proje maliyetinin 426
milyon lira fazlasını ödeme olarak yapmışsınız. Bu para bu firmaya mı gitti,
nereye gitti, onu da merak ediyorum. Bu firma bu parayı tek başına yiyebildi
mi, onu da merak ediyorum; yedirdiniz mi, onu da bilmiyorum. (İYİ PARTİ
sıralarından alkışlar) Yani Bakanlığın takdir yetkisiyle yüklenici firmaya
neredeyse maliyetin 2 katı kadar fazla ödeme yapılmış. Yani buna cevap
verebilecek var mı içinizde?
SELAMİ
ALTINOK (Erzurum) – Var, var, her şeyin var.
LÜTFÜ
TÜRKKAN (Devamla) – 2 katı kadar fazla ödeme yapılıyor. Bunun izahı nedir
biliyor musunuz? Bunun izahı, millet uyanmaz, millet bilmez zannediyorsunuz. Bu
millet hepsini biliyor, göreceksiniz. Unutmayın ki hem bu dünyada hem de
ruzumahşerde hesap var. Bu hesaba çekileceksiniz, çekilmeden gitmek yok.
Sayın
Başkan, değerli milletvekilleri; kamu-özel iş birliği kapsamındaki bazı büyük
projeleri bir bir hatırlatmak istiyorum size: Üçüncü havalimanı, Gebze-İzmir
Otoyolu, Kuzey Marmara Otoyolu, üçüncü köprü ve şehir hastaneleri. Görüleceği
üzere, bu yatırımlar gibi projeler aslında kamu tarafından yapılması gereken
altyapı yatırımlarını ifade ediyor. Bu yatırımların kamu-özel iş birliğiyle
yapılmasının nedeni, yürütme tarafından, yeteri kadar kamu kaynağı olmaması
olarak gösterildi. Önümüzdeki mali yılda Türkiye’nin karşı karşıya kalacağı
riskler göz önüne alındığında; örneğin köprüden geçen araç, havaalanına inecek
uçak, hastaneye gidecek hasta sayısına garanti verildiği düşünüldüğünde bu
hizmetlerin talebinde yaşanacak düşüşün bütçe üzerinde oluşturacağı yük
artacaktır. Teorik olarak kamu-özel iş birliği projelerinin maliyeti 345 milyar
lira civarındadır. Bu tutarın tamamının bütçe üzerinde ek yük oluşturmayacağı
iddia edilse de garanti verilen miktardan eksik kalan kısmın ne kadar olacağı
henüz belli değil. Dolayısıyla, 2019 yılı bütçesinde kamu-özel iş birliğiyle
yapılan altyapı yatırımlarıyla ilgili olarak genel bütçenin yükünün ne kadar
olduğu ve bu yükün kamu maliyesinde hangi kalem üzerinden takip edileceği de
açık değildir. 
Örnek
olarak Osman Gazi Köprüsü’nü incelememiz yeterli. Günlük 40 bin araç geçiş
garantisi verilmiş Osman Gazi Köprüsü’nde ancak Ulaştırma Bakanlığının verdiği
rakamlara göre ortalama günlük 25 bin araç geçişi sağlanıyor. 2018 yılının ilk
dokuz ayında Osman Gazi Köprüsü’nden 7 milyon 104 bin araç geçmiş fakat bu
dokuz ay için verilen garanti sayısı 10 milyon 800 bin araç. Yaklaşık olarak 3
milyon 700 bin araçlık fark hazine tarafından yani bizim ödediğimiz vergilerden
karşılanıyor. Bunun izahını nasıl yapacaksınız? Bu durum kamuyu zarara uğratmak
değil midir? Vallahi “Değildir.” diyorsanız siz bu işi iyi hazmetmişsiniz,
afiyet olsun, ne diyeyim yani. (İYİ PARTİ sıralarından alkışlar) 
RAMAZAN
CAN (Kırıkkale) – Sen işine bak! 
LÜTFÜ
TÜRKKAN (Devamla) – Artık “Yol yaptık.” sözünüzün ne anlam ifade ettiği apaçık
ortadadır; siz bu işleri yol yapmışsınız, yol. Sizin “Yol yaptık.” lafınızdan
onu anlıyorum, siz bu işleri yol yapmışsınız. Türk milletinin ödediği vergilerle
oluşan hazineyi özel şirketlere aktarmak değil midir bu? Vicdanınız rahat mı? 
Yavuz
Sultan Selim Köprüsü, Avrasya Tüneli, Kütahya Zafer Havalimanı; tutturulamayan
garanti sayılar üzerine inşa edilmiş projeler bunların hepsi de. Osmanlı
Devleti’nin ilk Padişahı Osman Gazi’nin, oğlu Orhan Gazi’ye devletin mali
yapısıyla ilgili verdiği nasihati ya bilmiyorsunuz ya anlamıyorsunuz ya da
anlıyorsunuz da işinize gelmiyor. Bir de nispet edercesine, hazinenin içini
boşaltan projelerden biri olan bu köprüye “Osman Gazi” ismini verdiniz. Her
konuşmanızda edebiyat dolu cümlelerle vurgu yaptığınız ecdadımızın kemiklerini
sızlatıyorsunuz. 
Genel
Başkanımız Sayın Meral Akşener’in belirtiği gibi, İYİ PARTİ iktidarında
“kamu-özel iş birliği” adı altında yaptırdığınız bu projeleri yeniden gözden
geçireceğiz, tekrar kamunun lehine çevireceğiz, kamunun soyulmasının önüne
geçeceğiz, hazinenin boşaltılmasının önüne geçeceğiz. (İYİ PARTİ sıralarından
alkışlar) Tüyü bitmemiş yetimin hakkı bize emanettir, bu hakkın sonuna kadar
savunucusu olacağız. 
(Mikrofon
otomatik cihaz tarafından kapatıldı) 
BAŞKAN
– Evet, buyurun. 
LÜTFÜ
TÜRKKAN (Devamla) – Kamu-özel iş birliğini daha ağırlıklı olarak Türkiye'nin
teknolojik sıçramasını sağlayacak alanlarda kullanacağız. 
Sayın
Başkan, değerli milletvekilleri; Türkiye Büyük Millet Meclisinin herhangi bir
şekilde Cumhurbaşkanıyla ters düşmesi ve bütçe tasarılarına onay vermemesi
hâlinde bile, Cumhurbaşkanı, sistemi işletecek güce kavuşmuştur artık. Başka
bir deyişle, bugünkü Anayasa, Kanuni Esasi’nin ilk hâlinden bile daha geriye
düşmüş bulunuyor. İYİ PARTİ programında belirttiğimiz gibi, acilen,
güçlendirilmiş parlamenter sisteme geçiş için mutlaka ve mutlaka hazırlıklar
yapılmalı. (İYİ PARTİ sıralarından alkışlar)
Sayın
Başkan, değerli milletvekilleri; Türkiye ekonomisi 2003-2017 döneminde,
1950-2002 dönemine kıyasla yıllık ortalama sadece 0,8 fazla büyümek için bu
dönemin 3 katı kadar cari açık vermek zorunda kalmış. Yani sadece yıllık
büyümeyi 0,8 fazla katedeceğiz diye, 3 katı fazla her yıl cari açık vermişiz.
Millî gelir 1 dolar büyüdüğünde ekonomi 2 dolar borçlanmış. 75 milyar dolar
büyüme gerçekleştirirken 150 milyar dolarlık borçlanma gerçekleşmiş. Tüm bu
rakamlarla, önümüzdeki dönemde Türkiye ekonomisinin içine girmesinin muhtemel olduğu
resesyonla beraber düşündüğümüzde, 2019 Yılı Bütçe Kanunu Teklifi’nin uzun
zamandır sürdürülen yanlış politikalarda ısrar ettiği ve Türkiye'nin çözüm
bekleyen yapısal sorunlarına çare olamayacağı açıkça görülmektedir. İYİ PARTİ
olarak milletimizin sorunlarını Meclis gündemine taşıdık ve taşımaya devam
edeceğiz. 
Hazine
ve Maliye Bakanı Sayın Berat Albayrak, konuşmasında, ekonomide kötü gidişin bir
unsuru olarak da terör örgütü FETÖ’yle ilişkilendirdi ve doğrudur, dış güçlere
bağladı. Biz de FETÖ’nün iktisadi ve siyasi ayağı araştırılsın dedik, siz
“Hayır.” dediniz. Demedik mi? “Hayır.” dediniz. Biz memleketin sorunlarını
taşıdık. Emeklilikte yaşa takılanların sorunlarını beraber çözelim dedik, ona
da “Hayır.” dediniz. Memurumuzun 3600 ek gösterge sorununu çözelim dedik, ona
da “Hayır.” dediniz. Fındık üreticisinin derdine derman bulalım dedik,
kalktınız, ona da “Hayır.” dediniz. Genç işsizlere iş bulana kadar maaş verelim
dedik, bunlar baba eline bakmasın, bunlar genç adamlar, gururlu adamlar dedik, ona
da “Hayır.” dediniz. Ya, asgari ücretli, evini geçindiremiyor, ekmek alamıyor,
ondan vergi almayalım dedik, ona da “Hayır.” dediniz. 
Vatandaşın
hiçbir derdine çare olmayan, ülkeyi fukaralığa sürükleyecek olan, ülke
kaynaklarını yandaşlarınıza peşkeş çekmeye daha çok olanak sağlayan,
Bingöl’deki Mahmut’un sofrasındaki ekmeği azaltan, Trabzon’daki İdris’in evine
giderken çocuklarına mahzun bakışının önüne geçemeyen, Uşak’taki Servet’i
evinin kirasını ödeyemediği için ev sahibinin hakaretlerine maruz bırakan,
Mersin’de atama bekleyen öğretmen Merve’nin umudunu söndüren, köylüyü,
çiftçiyi, sanayiciyi, işçiyi, emekliyi, yaşlıyı, öğrenciyi mutlu edebilecek
hiçbir planı içinde barındırmayan, hakikatlerden tamamen uzak bu bütçeyi yapsa
yapsa ancak Adalet ve Kalkınma Partisi iktidarı yapardı, siz de yaptınız.
Yüce
Meclisi saygıyla selamlıyorum. (İYİ PARTİ sıralarından alkışlar)
BAŞKAN
– Teşekkür ediyorum Sayın Türkkan.
Değerli
milletvekilleri, söz sırası Adalet ve Kalkınma Partisi Grubu adına Mersin
Milletvekili Sayın Lütfi Elvan’dadır.
Buyurun
Sayın Elvan. (AK PARTİ sıralarından alkışlar) 
AK
PARTİ GRUBU ADINA LÜTFİ ELVAN (Mersin) – Sayın Başkan, değerli milletvekilleri;
heyetinizi saygıyla selamlıyor, 2019 Yılı Merkezi Yönetim Bütçe Kanunu
çalışmalarının ülkemiz ve milletimiz için hayırlı olmasını diliyorum. Bütçe
çalışmalarında emeği geçen Plan ve Bütçe Komisyonumuza, tüm bakan ve
milletvekili arkadaşlarımıza ve bürokratlara teşekkürlerimi sunuyorum. Millî
iradenin tecelli ettiği Genel Kurulumuzdaki bütçe görüşmelerinin de ülkemiz
için hayırlara vesile olmasını diliyorum. 
Sayın
Başkan, değerli milletvekilleri; AK PARTİ olarak on altı yıldır hükûmet etme
görevini üstlenmiş bulunuyoruz. On altı yılda toplam 16 bütçe hazırladık ve
hepsini başarıyla uyguladık. Şu anda da 17’nci bütçenin görüşmelerini
yapıyoruz.
On
altı yıllık süre içinde AK PARTİ olarak girdiğimiz her seçimden halkımızın
desteği ve yüksek teveccühü sayesinde zaferle çıktık. Bu, büyük bir onur, büyük
bir ayrıcalıktır; aynı zamanda, oldukça büyük bir sorumluluktur. Yüce
milletimiz tarafından bizlere verilen bu sorumluluğun gereğini yerine getirmek
için hiçbir fedakârlıktan kaçınmadık. 
AK
PARTİ iktidarlarıyla geçen bu on altı yıl, Türkiye'nin büyüdüğü, güçlendiği,
kalkınmanın sürdürülebilir bir yapıya kavuştuğu ve küresel ölçekte daha fazla
söz sahibi olduğu bir dönem oldu. AK PARTİ hükûmetleriyle Türkiye, gerçek
potansiyeline ulaştı. Ulaştırmadan sağlığa, tarımdan ticarete, sanayiden
AR-GE’ye kadar tüm alanlarda sayısız projelere imza attı. Yine hem ekonomik hem
de sosyal alanda pek çok yapısal reformu hayata geçirdik. Böylelikle Türkiye,
bölgesinde ve küresel arenada önemli bir aktör hâline geldi.
Tabii,
şunu unutmamak gerekiyor: Neye rağmen bu başarılar elde edildi? Küresel
finansman krizine rağmen, ekonomik ve siyasi vesayet odaklarına rağmen,
bölgemizdeki istikrarsızlıklara, iç ve dış provokasyonlara, 17-25 Aralık yargı
darbe girişimine, 15 Temmuz hain darbe girişimine ve son dönemlerde kur
üzerinden yapılan saldırılara rağmen bu başarılar elde edildi.
Türkiye
emin adımlarla yoluna devam ediyor. İstikbalimizden ve istikrarımızdan asla
ödün vermedik. Bu süre zarfında milletimiz, işçisinden esnafına, memurundan
tüccarına, çiftçisinden iş insanına, ev hanımından emeklisine kadar ortak bir
hedefe ulaşma arzusuyla kenetlendi. Bu hedef, birlik ve beraberliğimizin,
ulusal güvenliğimizin güçlendirilmesi hedefidir. Bu hedef, terörün kökünün
kazınması hedefidir. Bu hedef, güçlü ekonomi ve sürdürülebilir kalkınma
hedefidir. 
Son
dönemlerde ülkemize yönelik gerçekleşen saldırılar da bu kenetlenmeyi,
birliğimizi, beraberliğimizi ve bütünlüğümüzü yıkmaya yöneliktir. Bu saldırılar
esnasında ellerini ovuşturanlar oldu, Türkiye’yi hiç görülmedik bir şekilde
dışarıya şikâyet edenler oldu ancak bu yoğun temelsiz saldırılara, algı
operasyonlarına rağmen ekonomimiz sağlamlığını bir kez daha kanıtlamış, kriz
tellallarının sesi kesilmiştir. Bir kez daha görüldü ki köpükle gelenler
köpükle gitmiştir. Allah’ın izniyle, yüce milletimizin sağlam duruşu ve
Hükûmetimizin kararlılığı sayesinde her türlü olumsuzluğun, her türlü
saldırının üstesinden gelmeyi bugüne kadar başardık, bundan sonra da
başaracağız. 
Sayın
Başkan, değerli milletvekilleri; konuşmama küresel ekonomik gidişata ilişkin
bir fotoğraf çekerek devam etmek istiyorum. Küresel ekonomi en karmaşık
dönemlerinden birini yaşıyor. Aslında ekonomik belirsizliklerin yanı sıra,
savaşlar, bölgesel gerginlikler, doğal afetler de artmakta ve bunların ekonomik
riskleri daha da artırdığı bir dönemi yaşıyoruz. Bir taraftan ekonomik ve siyasi
ilişkiler çok hızlı bir biçimde yön değiştirirken diğer taraftan korumacılık
eğilimi hiç olmadığı kadar artıyor. Alınan bir karar, bir anda, tüm finansal
piyasaları doğrudan etkiliyor. Kurlarda, hisse senedi ve tahvil piyasalarında
yaşanan sert hareketler yatırım kararlarının ertelenmesine neden oluyor. Bu
etkilere karşın, küresel düzeyde istenilen koordinasyonun sağlanamıyor olması
da ülkeler açısından istikrarlı politikalar uygulanmasını güçleştiriyor.
Bununla birlikte, özellikle bazı gelişmiş ülkelerin parasal genişleme
politikalarından normalleşme eğilimine girdiklerini görüyoruz. Başta ABD olmak
üzere, gelişmiş ekonomilerdeki faiz artışları hem rezerv para birimlerinin
değerlenmesine hem de küresel sermayenin gelişmekte olan ülkelerden çıkmasına neden
oldu. Ancak, çok hızlı değişen siyasi ve ekonomik gelişmelere paralel olarak
küresel sermayenin yönü son günlerde dalgalı bir seyir izlemektedir. Kısacası,
başta ticaret savaşları ve küresel finansman maliyetlerindeki artış olmak
üzere, küresel ekonomiye yönelik risk oluşturan faktörlerde gözle görülür bir
artış söz konusudur. Hiç kuşkusuz bu durum, gelişmiş ve gelişmekte olan
ülkelerde büyümenin yavaşlamasına neden olmaktadır. Bakınız, 2018 ve 2019
yıllarına ilişkin küresel büyüme tahminleri aşağı yönde revize edildi ancak
önümüzdeki günlerde de tekrar aşağı yönlü bir revize mümkün görülmektedir.
Benzer şekilde küresel ticarette de ciddi bir yavaşlama öngörülüyor. Dünya
ekonomisindeki genel tablo bu şekilde. 
Sayın
Başkan, değerli milletvekilleri; peki, ülkemizdeki durum nedir? Küresel
düzeydeki belirsizlik ortamına rağmen, Türkiye ekonomisi sağlam temellere
dayalı olduğunu pek çok kez olduğu gibi şimdi de göstermektedir.
Gerçekleştirdiğimiz yapısal reformlar sonucunda ülkemiz, küresel makroekonomik
dalgalanmaları başarıyla göğüsleme yeteneğine kavuştu. Ağustos ayında finansal
piyasalarda yaşanan dalgalanmaya rağmen, Yeni Ekonomi Programı’yla ortaya
konulan dengelenme politikaları, alınan tedbirler ve ihracattaki artışa bağlı
olarak Türkiye ekonomisi beklentilerin üzerinde performans göstermeye devam
etmektedir. 
Hatırlayınız,
2016 yılı sonunda, Türkiye için karamsar bir tablo çizilmişti. 2017 yılı için
Orta Vadeli Program’daki yüzde 4,4’lük büyüme hedefimiz bile yüksek görülmüştü,
ana muhalefet tarafından özellikle. 15 Temmuz hain darbe girişiminin artçı
etkilerine ve ülkemize yönelik artan siyasi ve ekonomik baskılara rağmen
ekonomimiz 2017 yılında yüzde 7,4 gibi rekor bir seviyede büyüdü. Son on beş
yılda Türkiye ekonomisi, görülmemiş boyuttaki küresel krize rağmen yıllık
ortalama yüzde 5,7 büyüdü. Büyümemiz 2018 yılında da devam ediyor. Dün olduğu
gibi bugün de dışarıda ve içeride benzer karamsar bir tablo çizmeye çalışanlar
var ancak almış olduğumuz önlemlerle tüm olumsuz beklentileri boşa çıkarmayı sürdürüyoruz.
Yılın ilk yarısında yüzde 6,2 büyüyen ekonomimiz 2018 yılının üçüncü çeyreğinde
de yaz sonunda oluşturulan negatif beklentilerin aksine yüzde 1,6 büyümüştür.
Türkiye, aziz milletimizin desteği ve bizlere olan inancı sayesinde,
Hükûmetimizin kararlı ve sağlam duruşu neticesinde ekonomik bir küçülmeyle
karşı karşıya kalmadan, daha ılımlı büyüme oranlarıyla ekonomide dengelenme
sürecinden başarıyla çıkacaktır. Nitekim ekonomimiz hızlı bir toparlanma ve
normalleşme sürecine girmiştir ve piyasalarda güven sinyali güçlenmiştir.
ÖZGÜR
ÖZEL (Manisa) – Sayın Başkan, yürütmeyi, yasamaya biraz saygılı bir şekilde
davranma konusunda uyarır mısınız.
LÜTFİ
ELVAN (Devamla) – Birkaç göstergeye şöyle bir bakalım: Önemli öncü
göstergelerden olan Satın Alma Yöneticileri Endeksi ekim ayındaki 42,7
seviyesinden yukarı yönlü hareket ederek kasımda 44,7’ye çıktı. Merkez Bankası
rezervlerimiz eylül ayındaki 84,7 milyar dolardan kasım ayında 90,2 milyar
dolara yükseldi. Net döviz pozisyonumuz 2017 yıl sonu tutarlarına yakın
seyrediyor. Risk primimiz, CDS, ağustos-eylül döneminde 574’ten hızlı bir
şekilde düşerek aralıkta 390 seviyesine geriledi. Ekonomiye duyulan güvenin en
önemli ve kapsayıcı göstergesi olan Ekonomi Güven Endeksi kasım ayında yüzde
9,1 arttı. Ekonomi Güven Endeksi’nin alt bileşenlerine baktığımızda, endeksi
yukarı taşımada temel rolü reel kesim güveninin oynadığını görüyoruz. Kasım
ayında reel kesim güveni yüzde 6,3 arttı. Reel kesimdeki bu artışı sırasıyla
yüzde 5,4’le hizmetler sektörü, yüzde 4,3’le perakende ticaret sektöründeki
güven artışları izledi. İşin tüketici boyutuna baktığımızda ise Tüketici Güven
Endeksi’nde kasımda yüzde 4’lük bir yükselişe şahit olduk. Kısacası,
üreticimiz, iş dünyamız, tüketicimiz, vatandaşlarımız ekonomimizin sağlamlığına
ve Hükûmetimizin kararlılığına güvenmektedir ve inanmaktadır. Eline körüğü alıp
kıvılcımın başında “Yangın çıkarır mıyım?” diye bekleyenler yine büyük bir
hüsrana ve yıkıma uğramıştır ve bundan sonra da uğrayacaklardır. Onlara bu
fırsatı vermeyen aziz milletimize bir kez daha teşekkürü bir borç biliyor,
desteklerini bizden hiçbir zaman esirgemedikleri için şükranlarımı sunuyorum.
Adam gibi adam Recep Tayyip Erdoğan ve arkadaşları hiçbir saldırı karşısında
bugüne kadar boyun eğmedi, bundan sonra da boyun eğmeyecektir. (AK PARTİ
sıralarından alkışlar)
Sayın
Başkan, değerli milletvekilleri; Türkiye, AK PARTİ hükûmetleri döneminde
sağladığı yüksek büyüme performansını yeni istihdam oluşturma alanında da
gösterdi. OECD verilerine göre -bunları çok dikkatli bir şekilde izlemenizi
arzu ediyorum açıkçası- 2007-2017 yılları arasında Türkiye istihdamını yüzde
35,5 artırarak OECD ülkeleri arasında 1’inci sıraya yerleşti. Yine bu verilere
göre iş gücüne katılım oranında en yüksek artışı gerçekleştirdik. Avrupa
Birliğinde 3,1 puan, OECD ülkelerinde 1,5 puan, ülkemizde ise 8,2 puan olarak
iş gücüne katılım oranı artmıştır (AK PARTİ sıralarından alkışlar) ve OECD
ülkeleri arasında birinci sıradadır.
Yine
aynı dönemde genç istihdama bakalım. Genç istihdamdaki tablo nedir? Avrupa’da
nedir, Türkiye’de nedir? Buna baktığımızda, yine aynı dönemde, 2007-2017
döneminde Avrupa Birliği ülkelerinde genç istihdamının 4,5 milyon kişi
azaldığını görüyoruz. Peki, Türkiye’deki tablo nedir?
MAHMUT
TANAL (İstanbul) – Stajyer öğrenciler var.
LÜTFİ
ELVAN (Devamla) - Genç istihdamında tam ilave 1 milyon istihdam sağladığımızı
görüyoruz. (AK PARTİ sıralarından alkışlar) Bu alanda da OECD ülkeleri arasında
ilk sırada yer alıyoruz.
MAHMUT
TANAL (İstanbul) – Stajyer öğrenciler içinde, stajyer öğrenciler.
ÖMER
FETHİ GÜRER (Niğde) – Stajyerleri yazdınız, stajyerleri.
LÜTFİ
ELVAN (Devamla) - Kadın istihdamına bakalım. Yine bu dönemde 3 milyon 375 bin
kadının ilave istihdam edildiğini görüyoruz. Kadınların iş gücüne katılım oranı
yüzde 23’lerden yüzde 34’lere yükseldi. (AK PARTİ sıralarından alkışlar) Yine
OECD sıralamaları arasında ilk sırada yer alıyoruz.
Sayın
Başkan, değerli milletvekilleri; ekonomiyle ilgili değerlendirmelerime devam
etmeden önce, müsaade ederseniz, belki vaktim kalmaz düşüncesiyle, özellikle
burada bütçeye yönelik dile getirilen eleştirilere cevap vermek istiyorum. 
Birincisi,
özellikle asgari ücrette ve işçi, memur kesiminde, reel kesimin reel oranının,
enflasyon oranının altında bir desteklemenin söz konusu olduğu, ücret
artışlarının yeterli düzeyde olmadığı ifade edildi. Şimdi rakamlara bakalım.
Hatırlayınız, hiçbir rakam bize verilmedi. Acaba son on altı yılda gerçekten
memurumuz, işçimiz enflasyonun altında ezilmiş midir? Bu konuya yönelik hiçbir
rakam verilmedi.
Bakın,
sizlerle bu rakamları paylaşacağım. 2002 yılında asgari ücret 184,3 lira. 
MAHMUT
TANAL (İstanbul) – Sayın Bakan verdi o rakamları.
LÜTFİ
ELVAN (Devamla) – 2018 yılında 1.603 lira asgari ücret. Nominal artış…
MAHMUT
TANAL (İstanbul) – Dolar kaç paraydı o zaman? 
LÜTFİ
ELVAN (Devamla) – Ona göre de söyleyeceğim, hiç merak etmeyin. Rahat olun,
rahat olun. 
EKREM
ÇELEBİ (Ağrı) – Cevabını aldın mı? 
MAHMUT
TANAL (İstanbul) – Dolar 1,5 liraydı. 
BÜLENT
TURAN (Çanakkale) – Sayın Tanal’ı uyarır mısınız Başkanım, duyamıyoruz. 
LÜTFİ
ELVAN (Devamla) – Nominal artış yüzde 770. Peki, enflasyondan arındırdığımız takdirde
reel olarak ne kadarlık bir artış sağlanmış? Reel olarak yüzde 108’lik bir
artış sağlanmış. (AK PARTİ sıralarından alkışlar) 
En
düşük memur maaşına bakalım. 2002 yılında 392 lira. Peki, bugün nedir? 3.133
lira. Peki, reel artış nedir? Enflasyondan arındırdıktan sonra reel olarak
artış nedir? Yüzde 99’dur değerli arkadaşlar. Hiçbir kesimi, ne işçi kesimini
ne memur kesimini hiçbir şekilde enflasyona ezdirmedik. Bize tek bir rakam bile
veremezsiniz, varsa çıkın söyleyin. (AK PARTİ sıralarından alkışlar) 
SÜLEYMAN
BÜLBÜL (Aydın) – Çeyrek altına bak. 
MEHMET
BEKAROĞLU (İstanbul) – Düşürün asgari ücreti 1.200’e!
EDNAN
ARSLAN (İzmir) – Çeyrek altın kaçtı 2002’de?
LÜTFİ
ELVAN (Devamla) – Gelelim yurtlar konusuna. Yurtlar yapmadığımız, gençlere
hizmet etmediğimiz ifade edildi. Ben sizlere şunu tavsiye ederim: Lütfen,
yapmış olduğumuz, inşa etmiş olduğumuz yurtlardan bir tanesine gidin, hangi
şartlarda bu öğrenciler yaşıyor bir görün. 
MAHMUT
TANAL (İstanbul) – Yetersiz, yetersiz. 
LÜTFİ
ELVAN (Devamla) – Geçmişteki gibi 20-25 kişinin ranzalarda yattığı, sıcak suyun
olmadığı, son derece zorluklar içerisinde yaşayan öğrenciler ve yurtlar yok
artık. Yurtları dört ve beş yıldızlı otel standartlarında yapıyoruz, öğrenciler
ikişer kişi kalıyorlar, sıcak suları var, televizyonları var, çalışma masaları
var, neye ihtiyaçları varsa her birisi yapılıyor. Ve rakamlara bakalım.
Yurtlardaki toplam yatak sayısı 2002 yılında 193 bin. Peki, bugünkü yatak
sayısı nedir? 781 bin. (AK PARTİ sıralarından alkışlar) 
MAHMUT
TANAL (İstanbul) – Sorun devam ediyor ama. 
LÜTFİ
ELVAN (Devamla) – Artışı gördünüz mü? Lütfen, bu rakamlara bakınız. Lütfen, bu
rakamlara bakmadan… Vatandaşlarımızı aldatamazsınız. 
ÖMER
FETHİ GÜRER (Niğde) – Üniversite öğrencisi sayısına göre söyle. Çocuklar yurt
bulamıyor, yurt!
LÜTFİ
ELVAN (Devamla) – Vatandaşlarımız neyin yapıldığını çok iyi biliyor. (AK PARTİ
sıralarından alkışlar) Bugüne kadar vatandaşlarımızın size destek vermemesinin
temel nedeni de bu. Rakamlarla konuşun. Vatandaşımızı hiçbir zaman
aldatamazsınız. (AK PARTİ sıralarından alkışlar) 
Bakınız,
yatak kapasitesine bakalım. 
MAHMUT
TANAL (İstanbul) – Öğrenci sayısı ne kadar?
ÖMER
FETHİ GÜRER (Niğde) – Öğrenci sayısı ne kadar, öğrenci sayısı? 2002 ile 2018’i
karşılaştırın.
LÜTFİ
ELVAN (Devamla) – Ona da geleceğiz efendim, ona da geleceğiz.
Yatak
kapasitesi 188 bin iken 669 bine çıkmış, hem de nitelikli yatak olarak; aradaki
fark bu.
Peki,
burslarda ve kredilerdeki durum nedir? “Burs ve kredi alınamıyor.” dendi mi
burada? Peki, nedir? Bu rakamlara bakalım.
Bakınız
değerli arkadaşlar, 2002 yılında bir öğrenci 45 lira burs veya kredi alıyordu,
bugün neye çıktı? 500 liraya çıktı. (AK PARTİ sıralarından alkışlar) 
MAHMUT
TANAL (İstanbul) – Peki, kaç kişiyi icraya verdiniz?
BÜLENT
TURAN (Çanakkale) – Başkanım, Tanal’ı uyarır mısınız? 
LÜTFİ
ELVAN (Devamla) – Peki, Mahmut Bey’in sorusuna cevap verelim. Ne kadarlık bir
artış oldu? Reel olarak bir artış söz konusu mu? Reel olarak yüzde 137’lik bir
artış söz konusu. 
Peki,
yüksek lisans öğrencilerinde durum nedir? 90 lira alıyorlardı. 
MAHMUT
TANAL (İstanbul) – Kaç öğrenciyi icraya verdiniz?
SERPİL
KEMALBAY PEKGÖZEGÜ (İzmir) – Hepsi yurt dışında, Türkiye’yi terk ettiler.
LÜTFİ
ELVAN (Devamla) – Peki, bugün kaç lira alıyorlar? Bin lira alıyorlar değerli
arkadaşlar, bin lira. 
Peki,
doktora öğrencilerinde durum nedir? 
ÖMER
FETHİ GÜRER (Niğde) – Geçinebiliyorlar mı? Geçinemiyorlar.
LÜTFİ
ELVAN (Devamla) – 135 lira alıyorlardı, bugün bu 1.500 liraya çıktı. Aradaki
fark bu değerli arkadaşlar. (AK PARTİ sıralarından alkışlar) 
MAHMUT
TANAL (İstanbul) – Kaç kişiyi icraya verdiniz? 
LÜTFİ
ELVAN (Devamla) – Peki, şimdi bu sorulan soruya gelelim: Burs veya kredi
verilen kişi sayısı?
MAHMUT
TANAL (İstanbul) – Tabii, icralık kaç öğrenci var?
BÜLENT
TURAN (Çanakkale) – Sayın Başkan, Tanal’ı uyarır mısınız?
LÜTFİ
ELVAN (Devamla) – Şimdi değerli arkadaşlar, bakınız, 2003 yılında sadece 452
bin kişiye burs veya kredi veriliyordu, bugün 1 milyon 600 bin kişiye burs veya
kredi veriliyor. Aradaki fark yine bu.
Bir
başka çarpıcı örnek beslenme yardımı, hemen aklıma geldiği için söylüyorum.
Aylık beslenme yardımı yurtta kalan öğrencilere sadece 11 liraydı, bugün bu 375
lira, hatırlatırım size. (AK PARTİ sıralarından alkışlar) 
MAHMUT
TANAL (İstanbul) – Çok ayıp bir şey o. Beslenme yardımı fakirlik demek,
yoksulluk demek.
BÜLENT
TURAN (Çanakkale) – Sayın Başkan, böyle bir usul yok ama.
LÜTFİ
ELVAN (Devamla) – Bütçeye gelelim…
MAHMUT
TANAL (İstanbul) – Çok ayıp bir şey. Beslenme yardımı yoksulluk demek ya.
LÜTFİ
ELVAN (Devamla) – Bütçe konusuna gelelim. Yine, bütçeyle ilgili olarak son
derece mesnetsiz ve yersiz ifadeler kullanıldı. 
ZÜLFÜ
DEMİRBAĞ (Elâzığ) – Kılıçdaroğlu değil mi?
LÜTFİ
ELVAN (Devamla) – Bütçe her bir milletvekilimizin önünde var. Bütçemiz gayet
açık ve şeffaf, isteyen hangi kaleme ne kadarlık bir ödenek konulduğunu çok
rahat bir şekilde görebiliyor. Şunu sormak istiyorum: Acaba içeriğine hiç baktı
mı? Hiç zannetmiyorum çünkü içeriğine baksaydı o ifadeler kullanılmazdı diye
düşünüyorum. Eğitim, sağlık, sosyal hizmetler ve vatandaşımızın refahını,
huzurunu doğrudan etkileyen hiçbir alanda tasarruf öngörmedik bütçemizde; bunu
buradan ifade etmek istiyorum. Bu bütçe de halkımızın bütçesidir, milletimizin
bütçesidir sevgili kardeşlerim. (AK PARTİ sıralarından alkışlar) 
Evet,
borçlanma konusu çok konuşuldu, buna mutlaka cevap vermeliyim. Borçlanma
konusu… 
MAHMUT
TANAL (İstanbul) – İcra dosya sayısı konuşuldu, icra dosya sayısı. 
LÜTFİ
ELVAN (Devamla) – Şimdi, değerli arkadaşlar, çok enteresan, dikkat ederseniz
borçlanmada ya hiç rakam kullanılmadı ya da kullanılan rakam belirli bir oranı
ifade etmiyor, sadece o yıldaki… 2002 yılındaki ekonomik büyüklük ile sanki
bugünün ekonomik büyüklüğü aynı imiş gibi bir tavır içerisine giriliyor. 
Şimdi,
ekonomide kıyas önemlidir ama elma ile armudu kıyaslayamazsınız, elma ile
elmayı kıyaslarsınız; fark bu. Burada şunu ifade edeceğim: Borçlardan
bahsedildi, kamu borcunun 64 milyar dolar olduğundan bahsedildi. Şimdi, o
dönemde 236 milyar dolarlık millî gelirimiz vardı, bugün millî gelirimiz 850
milyar doların üzerinde. 
ÖZGÜR
KARABAT (İstanbul) – 4 kat artmış, asgari ücret artmış mı o kadar?
LÜTFİ
ELVAN (Devamla) – 2002 yılında yaşamayacaksınız, bugün yaşayacaksınız, bugünün
rakamlarıyla hareket edeceksiniz. (AK PARTİ sıralarından alkışlar) 
ÖZGÜR
KARABAT (İstanbul) – Asgari ücret o kadar artmış mı?
LÜTFİ
ELVAN (Devamla) – Şimdi, bakınız, 2002 yılında bizim borçlarımızın millî gelire
oranı yüzde 72 yani benim kasamdaki toplam paranın yüzde 72’si borç; bugün
benim kasamdaki paranın sadece yüzde 29’u borç. Bunu anlamalısınız, lütfen. (AK
PARTİ sıralarından alkışlar)
MAHMUT
TANAL (İstanbul) – Kime gidiyor bu?
ÖMER
FETHİ GÜRER (Niğde) – Vatandaş ile özel sektörü de kat, herkes borçlu ya.
LÜTFİ
ELVAN (Devamla) – Bakın, şu da söyleniyor, deniliyor ki: “Efendim, Türkiye'nin
kamu ve özel kesim borçları o kadar yüksek ki, o kadar yüksek ki artık bunun
altından kalkılması mümkün değil.”
OKAN
GAYTANCIOĞLU (Edirne) – Evet, aynen öyle.
ÖMER
FETHİ GÜRER (Niğde) – Birey borcunu da kat, kredi kartı borcunu da kat.
LÜTFİ
ELVAN (Devamla) – Bakalım dünyada nedir tablo. Bakın, özel kesim borçlarını
dâhil etmiyorum, ülkelerin sadece kamu borçlarının millî gelire oranını sizlere
okuyacağım. Japonya’da yüzde 240, Türkiye'de kamu kesimi artı özel kesimin
borçlarını dâhil ettiğinizde millî gelire oranı yüzde 53. (AK PARTİ
sıralarından alkışlar) Kamunun borcu artı özel sektörün borcunu birlikte
düşünün, yüzde 53. Bu, Japonya’da yüzde 240, Yunanistan’da yüzde 180, İtalya’da
yüzde 130, Portekiz’de yüzde 125, Amerika Birleşik Devletleri’nde yüzde 106.
Buna özel sektör borcu da dâhil değil, onu da söyleyeyim ama ben Türkiye'yi
söylerken kamu artı özel olarak söylüyorum. Dolayısıyla Türkiye borçlanma yönü
itibarıyla herhangi bir sıkıntı içerisinde değildir, bunu özellikle ifade etmek
istiyorum. (AK PARTİ sıralarından alkışlar) 
Kısa
vadeli borçlarımıza baktığımızda –bir yıllık süreci kastediyorum- şu anda bizim
kısa vadeli borcumuz 2013 yılındaki borcumuzdan daha düşüktür. Özel kesim
borçlarına baktığımızda, evet, 200 milyar doların üzerinde bir borç söz
konusudur ama geçen yılki borç oranından farklı değildir; bunu özellikle
vurgulamak istiyorum. 
Bütçe…
Yine bütçenin faiz bütçesi olduğu ifade edildi. Arkadaşlar, rakamlar burada ama
hiçbir rakam ifade etmediler. Bakınız, sizinle paylaşacağım.
MAHMUT
TANAL (İstanbul) – 117 milyar.
LÜTFİ
ELVAN (Devamla) – Vergi gelirlerimizin yüzde 86’sı nereye gidiyordu? Faiz
harcamalarına gidiyordu.
MAHMUT
TANAL (İstanbul) – Faiz gideri işte, 117 milyar.
LÜTFİ
ELVAN (Devamla) – Peki, vergi gelirlerimizin yüzde kaçı şu anda faiz
harcamalarına gidiyor? Yüzde 10,6’sı gidiyor. Fark bu, vergi gelirlerimizin
yüzde 86’sı faiz harcamalarına giderken bugün sadece yüzde 10’luk kesimi
gidiyor. 
MAHMUT
TANAL (İstanbul) – 14 tane bakanlığın bütçesinden fazla faiz gideriniz var ya. 
LÜTFİ
ELVAN (Devamla) – Gelelim yap-işlet-devret hususuna. Bu konuya da değinmek
istiyorum. Değerli arkadaşlar, şunu lütfen görelim: Yap-işlet-devret konusunda
Türkiye dünyanın en başarılı ülkelerinden bir tanesidir. Nereye gidersek
gidelim, hangi ülkeye gidersek gidelim bize şunu söylüyorlar: “Lütfen, bu
yap-işlet-devret modelinizi bize bir anlatın.” “Bunu nasıl başardınız?” bunu
soruyorlar. Bakınız, biz milyarlarca dolarlık onlarca proje için
yap-işlet-devret projelerini gerçekleştirdik. 
ÖMER
FETHİ GÜRER (Niğde) – Vatandaşı borçlandırarak. 
VELİ
AĞBABA (Malatya) – Yolları da anlatın, yolları da. 
LÜTFİ
ELVAN (Devamla) – Bunlardan elbette rahatsızsınız çünkü vatandaşımızın
konforunu artırıyoruz, ondan dolayı rahatsız olmalısınız diye düşünüyorum. 
VELİ
AĞBABA (Malatya) – Köprüleri de anlatın Sayın Bakan, anlatın da yapmasınlar bir
daha Sayın Bakan. 
LÜTFİ
ELVAN (Devamla) – Şimdi, şehir hastanelerinden rahatsızsınız. 
VELİ
AĞBABA (Malatya) – Çok, çok. Hasta garantili, koskocaman, böyle yandaşlara
nasıl hastane verdiğinizi dünyaya anlatın. Yandaşlarınıza nasıl verdiğinizi,
onu da anlatın Sayın Bakan.
LÜTFİ
ELVAN (Devamla) – Neyinden rahatsızsınız şehir hastanelerinin? Dünyanın en
modern hizmetini vermesinden mi rahatsızsınız, lütfen bunu söyleyin. Neyinden
rahatsızsınız? (AK PARTİ sıralarından alkışlar, CHP sıralarından gürültüler)
Bakınız,
üçüncü havalimanını yapıyoruz, yap-işlet-devret modeliyle yapıyoruz, cebimizden
bir kuruş para çıkmıyor. 11,5 milyar euro özel sektör yatırım yapıyor. 
VELİ
AĞBABA (Malatya) – Havuzdan alınabilir Sayın Başkan, onu da anlatın. Havuza 600
milyon doları nasıl topladınız yandaş iş adamlarından, onu da anlatın Sayın
Bakan.
LÜTFİ
ELVAN (Devamla) – Bununla da yetinmiyoruz, her yıl devletin kasasına bu yapılan
havaalanı yatırımından dolayı tam 1 milyar euro girecek sevgili kardeşlerim, 1
milyar euro girecek. (AK PARTİ sıralarından alkışlar) 
VELİ
AĞBABA (Malatya) – Anlatın bakalım, yandaş iş adamlarından Sabah gazetesine 600
milyon doları nasıl topladınız, onu da anlatın, Sayın Bakan, onu da anlatın. 
LÜTFİ
ELVAN (Devamla) – Tabii, sizin anlamanız güç. Ya, ne yapabilirim, ne
yapabilirim, ne yapabilirim?
VELİ
AĞBABA (Malatya) – 600 milyon doları nasıl topladınız yandaş iş adamlarından,
onu da anlatın. Havuza nasıl para giriyor, onu da anlatın. (CHP sıralarından
gürültüler)
BAŞKAN
– Arkadaşlar, bir dakika…
LÜTFİ
ELVAN (Devamla) – Gelelim gelir dağılımına, gelir dağılımına gelelim, gelir
dağılımına.
BAŞKAN
– Lütfi Bey, bir dakika… 
VELİ
AĞBABA (Malatya) – Dünyada elinize su dökemezler Sayın Bakan bu konuda. 
BAŞKAN
– Lütfen… Arkadaşlar, lütfen hatibi dinleyelim. Lütfen..
LÜTFİ
ELVAN (Devamla) – Gelelim gelir dağılımına. 
VELİ
AĞBABA (Malatya) – Bu konuda elinize su döken kimse yok. 
BAŞKAN
– Lütfen…
LÜTFİ
ELVAN (Devamla) – Yine, neyi ifade ettiniz? “Türkiye'de gelir dağılımı
bozuluyor.” dediniz mi? Dediniz. Dediniz değil mi bunu? Peki, herhangi bir
rakamı burada ifade ettiniz mi? 
MAHMUT
TANAL (İstanbul) – İcra dosya sayısını söyledik, ona gelin. 
BÜLENT
TURAN (Çanakkale) – Sayın Başkan, anlayamıyoruz, Tanal’ı susturur musunuz.
LÜTFİ
ELVAN (Devamla) – Etmediniz. Niye etmediniz? Çünkü gelir dağılımında bir
bozulma söz konusu değil, tam aksine gelir dağılımında bir iyileşme söz konusu.
ÖMER
FETHİ GÜRER (Niğde) – Vatandaş Meclisin önünde kendini yaktı, nasıl gelir
dengesi…
LÜTFİ
ELVAN (Devamla) – Şimdi sizlerle rakamları paylaşıyorum, bu bir OECD verisidir.
ÖMER
FETHİ GÜRER (Niğde) – 5 kişi kendini yaktı.
LÜTFİ
ELVAN (Devamla) – Günlük harcaması 2,15 doların altında kalan fert oranı 2002
yılında tam 2 milyon kişiydi, bu da yüzde 3’e tekabül ediyor, 3,04; 2017
yılında 2,15 doların altında hiçbir vatandaşımız kalmadı sevgili kardeşlerim.
(AK PARTİ sıralarından alkışlar) Gelir dağılımı iyileşmiş mi kötüleşmiş mi?
ÖMER
FETHİ GÜRER (Niğde) – EYT’lileri anlat, EYT’lileri, bir de EYT’lileri anlat.
LÜTFİ
ELVAN (Devamla) – Bir başka örnek, devam ediyorum: Yine, bu uluslararası bir
standarttır: Günlük harcaması 4,3 doların altında olan fert sayısı, değerli
arkadaşlar, 2002 yılında tam 20 milyon kişiydi; aşağı yukarı nüfusumuzun yüzde
30’u 4,3 doların altında gelire sahipti. Bugün bu oran yüzde 30’dan yüzde
1,58’e düşmüş durumda. (AK PARTİ sıralarından alkışlar, CHP sıralarından
gürültüler) Gelir dağılımı iyileşmiş mi kötüleşmiş mi? Rakamlar burada.
Devam
ediyorum, bitmedi çünkü gelir dağılımı önemli. Sizler de değindiniz, devam
ediyorum. 
VELİ
AĞBABA (Malatya) – Sayın Bakan, gelir dağılımında siz söylediğinize inanıyor
musunuz Allah aşkına ya?
ÖMER
FETHİ GÜRER (Niğde) – Asgari ücreti ne yapacaksınız?
LÜTFİ
ELVAN (Devamla) – Şimdi, şunu söyleyeyim gelir dağılımıyla ilgili olarak:
Bakınız, gelir dağılımında bilimsel olarak kullanılan bir katsayı var, buna ne
diyorlar, biliyor musunuz?
OKAN
GAYTANCIOĞLU (Edirne) – Gini katsayısı.
LÜTFİ
ELVAN (Devamla) – Buna “Gini katsayısı” diyorlar, gelir dağılımında kullanılan
katsayı, “Gini katsayısı” diyorlar.
VELİ
AĞBABA (Malatya) – “Atma Recep, din kardeşiyiz.” diyorlar ya…
LÜTFİ
ELVAN (Devamla) – Katsayı yüksekse gelir dağılımı bozuk demektir, katsayı
düşüyorsa gelir dağılımı iyileşiyor demektir. 
ALİ
ÖZTUNÇ (Kahramanmaraş) – Ekmek fiyatı ne kadar, ekmeğin fiyatını biliyor musun,
Ankara’da ekmek kaç para? Sayın Bakanım, Ankara’da ekmek kaç para, biliyor
musunuz?
LÜTFİ
ELVAN (Devamla) – Şimdi, Gini katsayısı 2006’da 0,43’tü, bugün 0,40’a düştü.
Dolayısıyla Gini katsayısında bir düşüş söz konusu oldu. Bu da ne demektir?
Gelir dağılımında iyileşme var demektir.
ALİ
ÖZTUNÇ (Kahramanmaraş) – Sayın Bakan, Ankara’da ekmek kaç para, biliyor
musunuz? Sayın Bakanım, Ankara’da ekmek fiyatı…
LÜTFİ
ELVAN (Devamla) – Şimdi, değerli arkadaşlar, bir başka husus gelir dağılımıyla
ilgili, en fakir yüzde 20’lik dilim… 
(Mikrofon
otomatik cihaz tarafından kapatıldı)
BAŞKAN
– Evet, Sayın Hatip, toparlayın lütfen. (CHP sıralarından gürültüler)
Arkadaşlar,
lütfen hatibi dinleyelim. 
LÜTFİ
ELVAN (Devamla) – Müsaade edin. 
Şimdi,
en alttaki yüzde 20’lik dilimin geliri, sevgili arkadaşlar, 2006 yılında yüzde
5,8 idi, bugün yüzde 6,3’e çıktı.
MAHMUT
TANAL (İstanbul) – Kızılay’a gidip bu konuşmayı yapalım o zaman.
VELİ
AĞBABA (Malatya) – Memleketinizde evladı ölen Recep amcayı söyle, Recep amcayı
Sayın Bakan. 
LÜTFİ
ELVAN (Devamla) – Efendim? 
VELİ
AĞBABA (Malatya) – Var ya Karaman Ermenek’ten, sizin memleketten.
LÜTFİ
ELVAN (Devamla) – Gelir dağılımı düşük olan kesimin millî gelirden aldığı payda
artış olduğunu ifade etmek istiyorum; 5,8’den 6,3’e yükselmiş durumda. 
VELİ
AĞBABA (Malatya) – Recep amca öyle demiyor.
ALİ
ÖZTUNÇ (Kahramanmaraş) – Ankara’da ekmek fiyatı ne kadar biliyor musun Sayın
Bakan?
LÜTFİ
ELVAN (Devamla) – Bir başka husus, biraz önce ifade edildi; efendim, ayçiçeği
üretimi, diğer bazı bitkisel üretimlerde düşüş olduğu ifade edildi. Sadece
birkaç rakamı paylaşacağım, lütfen burada rakamlarla konuşun. 
VELİ
AĞBABA (Malatya) – Malatyalılar kayısı ağaçlarını kesiyor, kayısı ağaçlarını.
ÖZGÜR
KARABAT (İstanbul) – Şeker ne oldu, çay ne oldu?
VELİ
AĞBABA (Malatya) – 1 milyon ağaç kesildi sayenizde.
LÜTFİ
ELVAN (Devamla) – Bakınız, ayçiçeği üretimi 2002 yılında 850 bin tondu, bugün
ayçiçeği üretimi tam 2 milyon tona çıktı sevgili arkadaşlarım, 2 milyon ton.
Mısır üretimi 2002’de 2 milyon 100 bin tondu, bugün 5 milyon 900 bin tona
çıktı. 
ÖMER
FETHİ GÜRER (Niğde) – Ya, depoda çürüdü, getirdiğiniz Çin ayçiçeği depoda
çürüdü.
AYHAN
EREL (Aksaray) – Elimizde kaldı Sayın Bakanım, Aksaray’da ay çekirdeği elimizde
kaldı.
ÖMER
FETHİ GÜRER (Niğde) – Kimden geliyor ayçiçeği?
ÖZGÜR
KARABAT (İstanbul) – Tütün ne oldu? Var mı tütün, pamuk?
LÜTFİ
ELVAN (Devamla) – Hane halkı borçlarına yönelik de çok kısa şunu söylemek
istiyorum: Hane halkı borçlarının yüksek olduğu söylendi. 
VELİ
AĞBABA (Malatya) – Adıyamanlılar diyor ki: “Yemeyeler, içmeyeler, sürüneler.” 
LÜTFİ
ELVAN (Devamla) – Değerli arkadaşlar, Türkiye’de hane halkı borçlarının millî
gelire oranı yüzde 19’dur. Gelişmiş ülkelerde bu yüzde 100 civarındadır,
dolayısıyla hane halkı borçları itibarıyla da Türkiye'nin durumu oldukça
iyidir. 
MAHMUT
TANAL (İstanbul) – Şu icra dosyası sayısını söylemedin Sayın Bakan.
ALİ
ÖZTUNÇ (Kahramanmaraş) – Ekmek fiyatını bilmediğin için cevap veremiyorsun
Sayın Bakan.
LÜTFİ
ELVAN (Devamla) – Sayın Başkan, değerli milletvekilleri; AK PARTİ olarak 2019
yılı bütçesini yeni ekonomi programı hedeflerine ulaşma yönünde önemli bir adım
olarak görüyoruz. Bu adımla ekonomide öngördüğümüz dengelenme süreci ve
istikrarlı yüksek büyüme süreci arasında güçlü bir köprü kuracağız. 
Cumhurbaşkanlığı
hükûmet sistemimizin ilk bütçesinin vatanımıza, milletimize hayırlı uğurlu
olmasını diliyorum. Başta Sayın Bakanımız, Plan ve Bütçe Komisyonu üyelerimiz,
Başkanımız ve milletvekillerimiz olmak üzere emeği geçen herkese teşekkür eder,
hepinizi saygıyla sevgiyle selamlarım efendim. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkan, değerli hatip, konuşması sırasında Sayın Genel
Başkanımızın da bahsettiği konulardan bahsederek “Vatandaşı kandıramazsınız,
yalan atıyorsunuz ve doğrusunu biliyorsanız çıkıp burada söylersiniz.” şeklinde
hem ağır ithamlarda hem açık sataşmada bulunmuş hem de seçmenlerimiz önünde
bizi eğer kürsüye çıkıp bunu cevaplamazsak kendi iddialarını kabul ediyor
noktasına çekmiştir. Kürsüden cevap hakkımızı İç Tüzük’ün 69’uncu maddesi
gereğince kullanmak istiyoruz efendim.
BÜLENT
TURAN (Çanakkale) – Biz anlayamadık sataşmalardan dolayı Sayın Başkanım, biz
duyamadık yani. 
BAŞKAN
– Değerli arkadaşlar, Sayın Grup Başkan Vekili, konuşma AK PARTİ Grubu adına
henüz devam ediyor, bu konuşmaları tamamlayalım, bu arada da sataşma var mı ona
da bakalım, sonra değerlendirelim.
ÖZGÜR
ÖZEL (Manisa) – Sayın Başkanım, şimdi bu altmış dakikalık tur örneğin yarın 12
arkadaş tarafından kullanılacak. O 12 arkadaşın her birinde -geçen seneki
uygulamalardan da biliyoruz- sataşmadan hemen sonra AK PARTİ Grubu söz almak
isteyecek. Bu sözü kullandırtmazsanız 12 kişi ayrı ayrı eleştirip sonra iki
dakika verirseniz hiçbirisine cevap veremezler. Bu yaptığınız uygulama kötü bir
örnek teşkil edeceği gibi, şu anda sayın hatibin zaten yaptığı ithamlara
vereceğim cevapları iki dakikaya sığdırmam dahi mümkün değil. Siz diyorsunuz
ki: “Bir de Mehmet Muş’un yaptıklarını aynı sürede yaparsın.” (CHP sıralarından
alkışlar)
O
açıdan, bu 33 dakikalık ağır sataşmalara ve grubumuza dönüp “Rakamları
biliyorsanız söylersiniz.” diyen bu konuşmaya cevap hakkımızın bu aşamada
kullandırılması adaletin de İç Tüzük’ün de gereğidir efendim. (CHP sıralarından
alkışlar)
BAŞKAN
– Teşekkür ederim.
Bu
konuşmanın tamamından sonra hepsine cevap verirsiniz, daha uygun olur. (AK
PARTİ sıralarından alkışlar)
ÖZGÜR
ÖZEL (Manisa) – Sayın Başkan, yarın… 
ALİ
ÖZTUNÇ (Kahramanmaraş) – Tarafsız olun, adil olun Sayın Başkan.
MUHAMMET
EMİN AKBAŞOĞLU (Çankırı) – Aynı durum oldu, sayın grup başkanımız da aynı
şekilde tamamından sonra konuştu. 
BAŞKAN
– Belki söyleyeceğiniz şeyler daha da gelişebilir, o bakımdan daha isabetli
olur diye düşünüyorum. 
Teşekkür
ederim. (AK PARTİ sıralarından alkışlar)
ÖZGÜR
ÖZEL (Manisa) – Sayın Başkanım, bu, şu demek…
BAŞKAN
– Evet. 
ÖZGÜR
ÖZEL (Manisa) – Şimdi siz şunu söylüyorsunuz -onu kastettiğinizi düşünmüyorum
ama- Mehmet Muş’a şu imkânı veriyorsunuz: “Vereceği cevaplar iki dakikayla
sınırlı, orası doldu. Mehmet kardeşim, istediğin gibi konuş, nasılsa sana cevap
verme imkânı bulamayacak.”
ŞİRİN
ÜNAL (İstanbul) – Sen bizim niyetimizi okuma, boş ver. 
ÖZGÜR
ÖZEL (Manisa) – Onun yerine, Mehmet Başkanın konuşması sırasında kendimizi
savunma hakkımızı elimizden almamak için bu cevap hakkını şimdi kullandırmanız
bugüne kadar yapılan genel uygulamalara da beklentimize de İç Tüzük’e de
uygundur efendim. 
ŞİRİN
ÜNAL (İstanbul) – Tutanaklara bakın Sayın Başkan. 
ÖZGÜR
ÖZEL (Manisa) – Sayın Başkan tutanaklara muhtaç olmayacak kadar dikkatle
dinledi. 
MUHAMMET
EMİN AKBAŞOĞLU (Çankırı) – Sayın Başkan…
BAŞKAN
– Evet, buyurun, sizi de dinleyelim. 
MUHAMMET
EMİN AKBAŞOĞLU (Çankırı) – Sayın Başkanım, aynı uygulamayı daha önceki oturumda
tekrarlamıştınız. HDP Grubu da konuşmasını ikiye bölmüştü. Birinci konuşmacıdan
sonra Sayın Grup Başkanımız söz talep etti, zatıaliniz, grubun konuşmalarının
tamamından sonra kendisine söz tevdi ettiniz. Uygulamada yeknesaklık olması
bakımından…
MAHMUT
TANAL (İstanbul) – Böyle bir uygulama yok ki ya, keyfîliktir o yani.
MUHAMMET
EMİN AKBAŞOĞLU (Çankırı) – Dolayısıyla, Mehmet Muş Bey’in konuşmasından sonra
verilmesi uygundur Sayın Başkan. (AK PARTİ sıralarından alkışlar) 
MAHMUT
TANAL (İstanbul) – Kötü istisna, istisna olmaz ki. 
ÖZGÜR
ÖZEL (Manisa) – Sayın Başkanım…
BAŞKAN
– Efendim. 
ÖZGÜR
ÖZEL (Manisa) – Sayın Başkanım “iktidar” demek mümkün değil ama sandalye sayısı
çok olan ve bütçeyi getiren partinin grubunun bazı haklardan fedakârlık etmesi,
bazı konularda alçakgönüllülükte bulunması, önceden talep ettiği söz hakkını
geriye çekmesi ve bunun da bir ana muhalefet partisinin genel başkanının huzurunda
olması anlaşılabilir bir yaklaşım. 
Biraz
önce söylendiği gibi, Osmanlı’nın kurucusu, hocasından aldığı öğütte...
ZÜLFÜ
DEMİRBAĞ (Elâzığ) – Kim o, kim o?
ÖZGÜR
ÖZEL (Manisa) – Arkadaş, Şeyh Edebali verdiği öğütleri iktidar partisine
veriyor, ana muhalefet partisine vermiyor. Müsaade edin de ana muhalefet
partisinin de böyle bir direnci, böyle bir söz hakkı olsun. Muhalefeti…
BAŞKAN
– Herhâlde iki dakika vermek bundan daha isabetli, öyle anlaşılıyor. (CHP
sıralarından alkışlar) Daha çok zaman kaybettik. 
Buyurun,
iki dakikada toparlayın. (CHP sıralarından alkışlar) 
ÖZGÜR
ÖZEL (Manisa) – Teşekkür ediyorum. 
VI.- SATAŞMALARA İLİŞKİN KONUŞMALAR
1.- Manisa Milletvekili Özgür Özel’in, Mersin Milletvekili Lütfi
Elvan’ın 10 sıra sayılı 2019 Yılı Bütçe Kanun Teklifi ile 11 sıra sayılı 2017
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında Cumhuriyet Halk Partisi Genel Başkanına ve Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, anlayışınız için teşekkür ediyorum. 
Sayın
Lütfi Elvan, Sayın Bakan birtakım rakamlar verdi, karşılaştırmalar yaptı. İki
tane karşılaştırma yapacağız Sayın Bakan, bildiğiniz yerden. 3 Ocak 1993’te
Sayın Genel Başkanınız Recep Tayyip Erdoğan bir hesap yapıyor ve bir çay, bir
simit, 5 kişilik aileyi bir aya vuruyor, çıkan rakam kafa kafaya geliyor, çok
az bir şey kalıyor. Bugüne uyarlayalım -size soruldu, söylemediniz ama- bir çay
1,75 lira, bir simit 1,75 lira, toplam 3,5 lira. Üç öğün 10,5 lira, 5 kişi 52
TL, bir ayda 1.775 TL, asgari ücretten artan para 28 TL. Şimdi, cevap size
Genel Başkanınızdan gelsin: “Bu zalim yönetim bu aziz millete bir çay bir
simidi bile layık görmüyor. Bunların peşinden nasıl gideceksiniz ey milletim?
Kirayı, su parasını, okul masrafını soruyorum.” Bu zalim yönetim, bir çay, bir
simit, geriye 28 lira bırakıyor Lütfi Elvan, Lütfi Elvan. (CHP sıralarından
alkışlar)
ALİ
ÖZKAYA (Afyonkarahisar) – Simidi nereden aldın?
ÖZGÜR
ÖZEL (Devamla) – Şimdi sıra biraz daha geriye, dilerseniz Necmettin Erbakan’ın
hesabına gidelim. Satın alma paritesini konuşurken dolar, euro, bir başka hesap
olunca “Ekonominin temeli altındır. Ben altın hesabını bilirim.” derdi Hoca
Efendi, değil mi? 2002 yılında asgari ücret 163 lira 56 kuruş, çeyrek altın 23,5
lira. Bir asgari ücret Necmettin Hoca’nın hesabıyla 7 çeyrek altın alıyor.
Dünkü altın fiyatlarıyla, asgari ücret 1.603 lira, çeyrek altın 346 lira, bir
asgari ücret 4,5 çeyrek altın alıyor. (CHP sıralarından alkışlar)
Şimdi,
Lütfi Elvan, Necmettin Hoca’nın hesabıyla -yani “Onu bunu dinlemem, ekonominin
temeli altındır.” diyor ya- yine çaktın, yine çaktın, yine çaktın. (CHP
sıralarından alkışlar)
(Mikrofon
otomatik cihaz tarafından kapatıldı)
BÜLENT
TURAN (Çanakkale) – “Hadi oradan.” de geç abi ya! “Hadi oradan.” diyordu ya
hoca. 
ÖZGÜR
ÖZEL (Devamla) – Sayın Başkanım, toparlıyorum müsaadenizle. 
BAŞKAN
– Hadi bakalım. 
MUSTAFA
ELİTAŞ (Kayseri) – Yarım saat daha konuşsun Sayın Başkanım. Geçmişten güzel
şeyler anlatıyor. Erbakancı oldu Sayın Özel. 
ÖZGÜR
ÖZEL (Devamla) – Sayın Başkan, biz Erbakan’ın sesinden başkanlık sisteminin ne
büyük felaket getireceğini burada dinlettik de siz Erbakancı olmayıp Erbakan’ın
yolunu unuttuğunuz için ülkeyi bu felakete sürüklediniz. 
MUHAMMET
EMİN AKBAŞOĞLU (Çankırı) – Başkanlık sistemini isteyen bizzat Erbakan Hoca’dır.
Başkanlık sistemini isteyenlerin başında Erbakan Hoca gelir.
BAŞKAN
– Teşekkür ederiz. 
ÖZGÜR
ÖZEL (Devamla) – Sayın Başkanım, son sorusuna cevap vereyim. Bakın, yurtta
kalan öğrenci sayısı… Neye göre karşılaştıracağız? Neye göre biliyor musunuz?
Toplam öğrenciye oranına. “182 bin öğrenci 664 bine çıktı.” diyorsunuz yurtta
kalmada. Öğrenci sayısı 1 milyon 918’den 7 milyon 760 bine… Özetle şu:
Geldiğinizde her 100 öğrenciden 9,5’u yurttan yararlanırken şu anda 8,7’si
yurttan yararlanabiliyor. Geri kalanı, fakir fukaranın çocukları, daha
otogarlarda, daha trenden inerken işte, yönlendirmek istediğiniz cemaatlerin,
birtakım karanlık odakların ellerine, onların ağına düşüyor. Buna engel olmak
istiyorsanız cumhuriyet yurtlarını kurarsınız. 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Öbür türlü tarikat yurtlarına sahip çıkıyorsunuz. 
Teşekkürler.
(CHP sıralarından alkışlar) 
LÜTFİ
ELVAN (Mersin) – Sayın Başkanım…
BAŞKAN
– Buyurun Sayın Elvan. 
LÜTFİ
ELVAN (Mersin) – Sayın Başkanım, doğrudan ismimi kullanarak benimle ilgili
ifadeler kullandı. 
BAŞKAN
– Buyurun. 
Yeni
bir sataşmaya meydan vermeden konuşmanızı tamamlayın lütfen. (AK PARTİ
sıralarından alkışlar) 
2.- Mersin Milletvekili Lütfi Elvan’ın, Manisa Milletvekili Özgür
Özel’in sataşma nedeniyle yaptığı konuşmasında şahsına sataşması nedeniyle
konuşması
LÜTFİ
ELVAN (Mersin) – Sayın Başkan, çok teşekkür ediyorum. 
Öncelikli
olarak şu memnuniyetimi ifade etmek istiyorum: Demek ki özellikle Sayın
Cumhurbaşkanımız Recep Tayyip Erdoğan’ın geçmişini, yaptıklarını okumaları,
analiz etmeleri ve hangi süreçlerden geçtiğini anlamaya çalışmaları önemli diye
düşünüyorum. İnşallah, sizlere ciddi katkısı olur diye düşünüyorum. Bu benim
açımdan önemli bir memnuniyet yarattı. (AK PARTİ sıralarından alkışlar)
İkincisine
gelince, yine aynı yaklaşım, yine hesap hatası. Şimdi, değerli arkadaşlar, 7,5
milyon öğrenciden bahsetti, öyle mi?
ÖZGÜR
ÖZEL (Manisa) – Hayır, çayı söyle de, şu çayı söyle öğrenciye dönelim. Çayı
söyle.
LÜTFİ
ELVAN (Devamla) – Ona da geleceğim, çaya da geleceğim, hiç merak etme, çaya da
geleceğim. (AK PARTİ ve CHP sıralarından karşılıklı laf atmalar)
BAŞKAN
– Arkadaşlar, lütfen karşılıklı konuşmayın, lütfen hatibi dinleyelim. 
LÜTFİ
ELVAN (Devamla) – Yaklaşık 7,5 milyon öğrenciden bahsetti.
ÖMER
FETHİ GÜRER (Niğde) – Önce simitten bahsetti Sayın Bakan.
LÜTFİ
ELVAN (Devamla) – Acaba bunların ne kadarı açık öğretim öğrencisi? Açık öğretim
öğrencilerini niye dâhil ediyorsunuz? Böyle bir oran alamazsınız ki siz.
ÖZGÜR
ÖZEL (Manisa) – 2002’ye sen niye dâhil ediyorsun?
LÜTFİ
ELVAN (Devamla) – Açık öğretim öğrencilerini çıkaracaksınız, ona göre
oranlayacaksınız, ona göre oranlayacaksınız. (AK PARTİ sıralarından alkışlar)
ÖZGÜR
ÖZEL (Manisa) – 2002’ye sen ne diye dâhil ediyorsun?
LÜTFİ
ELVAN (Devamla) – İki…
ÖZGÜR
ÖZEL (Manisa) – Hayır, sen 2002’ye niye dâhil ediyorsun?
LÜTFİ
ELVAN (Devamla) – Şimdi, Sayın Cumhurbaşkanımızın çay hesabına gelince… Sayın
Cumhurbaşkanımızın çay hesabı yaptığı dönemdeki simit gramajıyla şimdiki simit
gramajı aynı mı, bir de ona bakın bakalım. (CHP, HDP ve İYİ PARTİ sıralarından
gülüşmeler)
LÜTFÜ
TÜRKKAN (Kocaeli) – Sayın Lütfi Elvan, bravo sana!
VELİ
AĞBABA (Malatya) – Bunu söyleme! 
ALİ
ÖZTUNÇ (Kahramanmaraş) – Sayın Meclis Başkanı bile sana gülüyor ya.
LÜTFİ
ELVAN (Devamla) – Anlamakta güçlük çekiyorsanız, anlatayım. Aşağı yukarı şu
anda 100 gram civarında, 100 gram civarında.
MUSTAFA
ELİTAŞ (Kayseri) – Tam 100 gram.
LÜTFİ
ELVAN (Devamla) – 100 gram mı?
MUSTAFA
ELİTAŞ (Kayseri) – 100 gram. 
LÜTFÜ
TÜRKKAN (Kocaeli) – Karaman’da simitçiler sizi bekliyor, haberiniz olsun. 
LÜTFİ
ELVAN (Devamla) – Şu anda 100 gram civarında ve o dönemdeki simit gramajı aşağı
yukarı 60 gram değerli arkadaşlar, ona da bir bakınız lütfen.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Elvan.
LÜTFİ
ELVAN (Devamla) – Dolayısıyla, şu benim bahsetmiş olduğum, konuşmamda bahsetmiş
olduğum borçlanma oranı, diğer tüm oranlar, yurtların durumu, şartları, hiçbiri
anlaşılan sizleri hiç ilgilendirmiyor.
ÖZGÜR
ÖZEL (Manisa) – Hepsi ilgilendiriyor.
LÜTFİ
ELVAN (Devamla) – Hiçbiri ilgilendirmiyor. 
ÖZGÜR
ÖZEL (Manisa) – Altın hesabına gel.
MUSTAFA
ELİTAŞ (Kayseri) – Sayın Bakan, simidi lüks yerlerde yiyor o, çayı da lüks
yerde içiyor o.
LÜTFİ
ELVAN (Devamla) – Benim size tavsiyem şudur: Yapmış olduğumuz yatırımları,
şehir hastanelerini…
ÖZGÜR
ÖZEL (Manisa) – Altında da gram altına mı düştün?
ÖMER
FETHİ GÜRER (Niğde) – Vatandaş simitten anlar, simitten.
ALİ
ŞEKER (İstanbul) – 5 katına mal ediyorsunuz şehir hastanelerini, 5 katına. 
LÜTFİ
ELVAN (Devamla) - …yapmış olduğumuz yurtları lütfen bir ziyaret ediniz, oraları
görünüz, oralardaki hizmet kalitesine bir bakınız, ondan sonra bu
değerlendirmeleri yapınız.
ALİ
ŞEKER (İstanbul) – 5 katına mal ediyorsunuz şehir hastanelerini.
ÖMER
FETHİ GÜRER (Niğde) – İçinde doktor yok, içinde doktor.
LÜTFİ
ELVAN (Devamla) – Çok teşekkür ediyorum efendim. (AK PARTİ sıralarından
alkışlar)
ÖMER
FETHİ GÜRER (Niğde) – İçinde doktor yok şehir hastanelerinin.
MEHMET
NACİ BOSTANCI (Ankara) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Ankara) – Sayın Başkanım, kafa karışıklığına gerek yok. 2003’te
asgari ücret 161 dolar, bugün -dolar o kadar yükselmiş- bugün asgari ücret 300
dolar. 
ALİ
ŞEKER (İstanbul) – Altın hesabına niye bakmıyorsunuz?
ÖMER
FETHİ GÜRER (Niğde) – Erbakan Hoca’ya bakın. 
MEHMET
NACİ BOSTANCI (Ankara) – “Zalim.” dedikleri iktidar getirmiş bunu, hesap
ortada. (AK PARTİ sıralarından alkışlar)
TURAN
AYDOĞAN (İstanbul) – 2001’de 412 dolar, o hesap yanlış.
BAŞKAN
– Evet, teşekkür ederiz.
ÖZGÜR
ÖZEL (Manisa) – Sayın Başkan, ben de tutanağa geçireyim.
Birincisi,
şunu gördüm: Sayın Elvan, tabii, böyle bir enkazın altından kalkmak kolay
değil, ondan şu itiraf da çıktı, dedi ki: “Biz gelmeden önce 100 gramlık simit
yerdi vatandaş, mani olamadık, gramajdan çaldırdık.” (CHP sıralarından
alkışlar) 
LÜTFİ
ELVAN (Mersin) – Hayır, tam tersi. 
MUSTAFA
ELİTAŞ (Kayseri) – Sen yanlış anlıyorsun her şeyi. 
ÖZGÜR
ÖZEL (Manisa) - Ama çay-simit hesabı gramajdan bağımsız. “Bir çay, bir simit”
sembolik bir şeydir, onu yiyebilmek için ne kadar para lazım?
Sayın
Hocamın hesabına şunu söylüyoruz: Bugün Trump’ın dolarına sığınacağınıza
Hazinedeki altına göre hesap yapın Beyefendi. (CHP sıralarından alkışlar) 
LÜTFİ
ELVAN (Mersin) – Sayın Başkan…
LÜTFÜ
TÜRKKAN (Kocaeli) – Sayın Başkan, bu kayıkçı kavgasını geçti ama ya!
LÜTFİ
ELVAN (Mersin) – Sayın Başkan, sadece tutanaklara geçmesi açısından söylüyorum:
Ben tam tersini ifade ettim, Sayın Özel 100 gramdan 60 grama düşürüldüğünü
ifade etti; hâlbuki 60 gramdan 100 grama çıkarıldığı ifade edildi benim
tarafımdan. 60 gramdan 100 grama çıktı. 
Dolayısıyla,
hiçbir alanda şunu söyleyemezsiniz: Ne memuru ne işçiyi, hiçbirini enflasyon
karşısında ezdirmedik ve bundan sonra da ezdirmeyeceğiz. (AK PARTİ sıralarından
alkışlar) 
ÖZGÜR
ÖZEL (Manisa) – İnim inim inliyorlar, inim inim!
BAŞKAN
– Teşekkür ederiz. Tutanaklara geçti. 
Değerli
arkadaşlar… 
LÜTFÜ
TÜRKKAN (Kocaeli) – Sayın Başkan…. 
BAŞKAN
– Buyurun Sayın Türkkan. 
LÜTFÜ
TÜRKKAN (Kocaeli) – Sadece bir durum tespiti açısından söylemek istiyorum:
Dünyada ülkeler Mars’ta koloniler kurmak üzere hazırlık yaparken Sayın Lütfi
Elvan’ın hâlâ simide takılıp kalmasını hayretle karşılıyorum. Bunu belirtmek
istedim. 
Teşekkür
ederim. 
LÜTFİ
ELVAN (Mersin) – Simide ben takılıp kalmadım, orası takılıp kaldı. 
BAŞKAN
– Teşekkür ediyoruz arkadaşlar. 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10) (Devam)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna
Dair Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve Kontrol
Kanunu ile 6085 Sayılı Sayıştay Kanunu Uyarınca Hazırlanan 183 Adedi Merkezi
Yönetim Kapsamındaki Kamu İdarelerine, 2 Adedi Sosyal Güvenlik Kurumlarına ve
10 Adedi Diğer Kamu İdarelerine Ait Olmak Üzere Toplam 195 Adet Sayıştay
Denetim Raporunun Sunulduğuna Dair Sayıştay Başkanlığı Tezkeresi (3/40) ile
Plan ve Bütçe Komisyonu Raporu (S.Sayısı: 11) (Devam)
BAŞKAN
- Adalet ve Kalkınma Partisi Grubu adına ikinci konuşmacı Grup Başkan Vekili ve
İstanbul Milletvekili Sayın Mehmet Muş. (AK PARTİ sıralarından alkışlar)
Buyurun
Sayın Muş. 
AK
PARTİ GRUBU ADINA MEHMET MUŞ (İstanbul) – Sayın Başkan, değerli
milletvekilleri; 2019 Yılı Merkezî Yönetim Bütçe Kanunu Teklifi üzerine söz
almış bulunmaktayım. Genel Kurulu saygıyla selamlıyorum. 
Sayın
Başkan, 2019 yılı bütçesinin Genel Kurula gelme aşamasında emeği geçen Plan ve
Bütçe Komisyonumuzun değerli üyelerine ve tüm emek veren bürokratlara, devlet
yetkililerine, Hükûmet yetkililerine teşekkür ediyorum.
Plan
ve Bütçe Komisyonumuz bütçeyi derinlemesine tartıştı, inceledi ve nihayet Genel
Kurula bütçe geldi. Bildiğiniz üzere, bütçe, yeni sistemin ilk bütçesi olması
sebebiyle bir farklılık arz etmekte. Bu bütçe 2002 yılından itibaren AK PARTİ
iktidarlarının kesintisiz olarak getirdiği 17’nci bütçeyi oluşturmakta. Bütçe
hakkının esas sahibi olan millettir. Seçilmiş hükûmetler millet adına olan,
milletin ortak kasası olan bütçeyi en iyi şekilde yönetmekle sorumludur.
Hükûmetler vergi ve vergi dışı yollarla adil ve düzenli bir şekilde toplumun
ortak gelirini oluştururlar ve ortaya koydukları yönetim planlaması
doğrultusunda verimlilik ve yerindelik ilkelerine riayet ederek toplumun ortak
harcamalarını yaparlar, bu sebeple bütçe işi büyük bir sorumluluktur.
Milletimiz bu noktada bütçenin adil olmasını, verimli kaynak tahsisini,
gelir-gider dengesini, sürdürülebilirliğini, refah üretmesini beklemektedir.
Kimler bu noktalarda daha duyarlı, daha gayretli, daha adil, daha iradeli ve
daha becerikliyse milletimiz ortak kasasını, yani bütçesini onlara emanet
etmektedir. Bu yönüyle bütçe bir hükûmetin en somut performans ölçütüdür. 
Milletimiz
AK PARTİ’nin yaptığı hizmetlerden, Türkiye’nin artan uluslararası itibarından,
artan hayat kalitesinden, artan refah seviyesinden memnun kaldı ve on yedi yıl
boyunca hiçbir rakibine en ufak bir şans tanımayacak şekilde AK PARTİ’yi
kesintisiz iktidarda tuttu. Türkiye'nin en zayıf alanlarından biri olan,
ekonomik krizlerin tetikleyici unsuru olan kamu maliyesini disipline ettik ve
hem bütçe açığı noktasında hem de kamu borç yükü noktasında dünyada örnek
gösterilen ülkelerden biri hâline geldik. Bu duruşumuzu şarlar ne olursa olsun
devam ettirmek istiyoruz ve devam ettirmeye devam edeceğiz.
Sayın
Başkan, değerli milletvekilleri; Türkiye, AK PARTİ iktidarları döneminde
ortalama yüzde 5,86 büyümüştür yani 2002-2017 yılları arasında. Bu, Çin’in
yüzde 9,36 büyüdüğü, Hindistan’ın yüzde 7,41 büyüdüğü bir ortamda bu iki
ülkeden sonra 3’üncü sırada gelmektedir. Türkiye'nin ekonomik büyüklüğü 238
milyar dolardan 851 milyar dolara çıkmıştır. 3.589 olan kişi başına millî
geliri 10.537 dolara yükselmiş bulunmaktadır. Bu süreçte tarımsal hasılamız
24,5 milyar dolardan 51,7 milyar dolara yani 2 katına çıkmıştır. Sanayi
üretimimiz -ki bu çok önemli- 4,5 kat artarak 58,7 milyar dolardan 248 milyar
dolara çıkmıştır; aslında Türkiye aynı zamanda önemli bir sanayi ülkesi. Hizmet
sektörümüz ise 3,6 kat artarak 127 milyar dolardan 454 milyar dolara
yükselmiştir. İhracatımız cumhuriyet tarihimizde şu an rekor bir noktaya
gidiyor, 168 milyar doların yakalanacağı görülmektedir ve 2005-2017 yılları
arasında ortalama büyümenin yüzde 4,3 olduğu dünya ticaretinde Türkiye
ihracatını yüzde 6,6 büyütmeyi başarmıştır.
Değerli
milletvekilleri, bakın, bir mukayese yaptığınızda gelmeden önce ve geldikten
sonra gibi bir mukayese yaparsınız. Türkiye’nin AK PARTİ’den önceki on yıl
boyunca verdiği ortalama bütçe açığı yüzde 6,5’tur. Bütçe açığı ne kadar
fazlaysa o kadar fazla finansman ihtiyacı, o kadar fazla faiz ödemesi demektir.
AK PARTİ iktidarlarında ise bu, ortalama yüzde 2,4’e düşmüştür. Daha az bütçe
açığı demek daha az finansman maliyeti demek. Ve düşen bütçe açığıyla beraber
Türkiye’nin kamu borç stoku da -az önce de söylendi- yüzde 72’den yüzde 28’e
indirilmiştir.
Değerli
milletvekilleri, ekonomi önemli, Türkiye’nin geleceği, Türkiye’nin bekası
önemli. Burada az önce hak etmediğimiz, hak etmediğimizi düşündüğümüz pek çok
ithamla karşı karşıya kaldık. Burada şeffaflıktan, demokrasiden, insan
haklarından, hukuktan bahsedildi; bakınız, ben de sizlere resmin diğer yüzünü
göstereceğim, bu ithamların ne kadar haksız ve yersiz olduğunu anlatacağım ve
bunlar ne benim sözlerim ne de bizim burada uydurduğumuz şeyler; hepsi,
fotoğraflarıyla size ifade edeceğim şeyler. 
Bildiğiniz
üzere, Türkiye otuz dört yılı aşkın bir süredir ekonomik kalkınmasının yanında
terörle mücadele etmektedir ve terör Türkiye’de ekonomik kalkınmanın önündeki
en büyük engeli teşkil ediyor. Bir yandan PKK/PYD, DEAŞ, DHKP-C, diğer yandan
FETÖ gibi terör örgütleriyle etkin bir mücadeleyi sürdürüyoruz. Amacımız,
terörün belini kırmak ve terör olaylarını tamamen sıfıra indirmektir. Güvenlik
güçlerimiz sınırlarımızın içinde ve dışında operasyonlarını başarıyla
sürdürüyor. Biliyorsunuz, daha önce Suriye’nin kuzeyinde Fırat Kalkanı ve Afrin
operasyonlarıyla terör örgütlerinin Türkiye'ye tehdidini ortadan kaldırdık,
yurt içinde de kar kış demeden terör inlerine girdik, girmeye devam ediyoruz.
Terörün siyasi ayağını oluşturanlarla, belediye imkânlarını terör örgütüne
seferber edenlerle, terör örgütüne insan kaynağı sağlayan hain şebekelerle
hukuk devleti çerçevesinde mücadele ediyoruz. Bağımsız yargı, terörle iltisaki
olanlarla ilgili yargılamalar yapıyor. Burada yargı tamamen kanunlara ve hukuka
uygun bir şekilde işlemlerini gerçekleştiriyor. 
Biliyorsunuz,
geçtiğimiz günlerde -az önce burada ilk konuşmayı yapan hatip çokça vurgu yaptı
bu konulara- Demirtaş terör suçundan ötürü yargılandığı mahkemece hüküm giydi.
Burada bulunan HDP milletvekilleri bu kararı eleştirerek Demirtaş’ın terörle
bir iltisakının olmadığını iddia ederek, ifade özgürlüğü vurgusu yaptı. 
Şimdi
soruyorum: Burada açık bir çelişki yok mu? Demirtaş’ın bizzat kendisi, PKK’yı
bir terör örgütü olarak görmediğini defalarca ifade etmemiş midir? O zaman, bir
yandan “PKK’yı terör örgütü olarak görmüyorum.” deyip, öte yandan “Beni neden
PKK yüzünden yargılıyorsunuz?” demek nasıl bir çelişkidir? Keza “Demirtaş neden
PKK’yla ilgili yargılanıyor?” diye soran buradaki HDP milletvekilleri de “PKK
terör örgütüdür.” diyebilmekte midir? Hangi HDP’li milletvekili bugüne kadar
çıkıp da PKK terör örgütünü lanetleyebilmiştir? Hiçbiri. Hiçbiri istisnasız.
Demirtaş’ın
bizzat kendisi de dağa çıkmak istediğini fakat kendisini götürecek kuryelerin
yakalanması yüzünden dağa çıkamadığını ifade etmemiş midir? 
MAHMUT
TOĞRUL (Gaziantep) – İftiracı olma!
MEHMET
MUŞ (Devamla) – Kuryeler yakalandıktan sonra üzerlerinden isimler çıkıyor,
babasının dükkânına gidiyorlar, bunu da kendisi gayet normal bir şeymiş gibi
anlatabiliyor. 
Hatırlayın,
içinde HDP’lilerin de olduğu sözde Demokratik Toplum Kongresi bileşenleri -ki
bu HDP’nin tek yumurta ikizidir, aralarında hiçbir fark yoktur- 27 Aralıkta öz
yönetimi tarif eden bir deklarasyon yayınlamıştı. Bu, açıkça bölücü amaçlara
sahip olmak değil miydi? Burada amaçlanan önce özerk yönetim, sonra yeni bir
devlet kurmaktı. 
Bakınız,
bu deklarasyona göre oluşturulacak özerk bölgelerde güvenlik ve eğitimden
sağlığa kadar her hizmetin öz yönetim meclisleri tarafından verilmesi talep
ediliyordu. Sözde DTK Eş Başkanı Selma Irmak’ın Kürtçe, DTK Eş Başkanı Hatip
Dicle’nin Türkçe açıkladığı 14 maddelik deklarasyonda vergi toplama ve savunma
konularının özerk yönetime bırakılması isteniyordu. Bölücü deklarasyonun en
tehlikeli maddelerinden bazıları şunlardır: Özerk bölge yönetiminin denetiminde
yereldeki asayişin tümünü sağlayacak resmî, yerel güvenlik birimlerinin
kurulması; yargı sistemi ve adalet hizmetlerinin özerk bölge modeline göre
yeniden düzenlenmesi; toprak, su ve enerji kaynaklarının ekolojik çerçevede
toplum yararına işletilmesi, denetlenmesi ve üretimden pay alma yetkisinin
özerk bölge yönetimine verilmesi; yukarıda belirtilen hizmetlerin sunulabilmesi
için yerelde bütçelemenin özerk bölge yönetimine devredilmesi.
Değerli
milletvekilleri, bu maddeler ne demektir? Açıkça Türkiye’nin belli bir
bölgesinde “Kendi güvenlik gücümü kuracağım, kendi vergimi toplayıp kendi
yönetimimi kuracağım.” demek yani Türkiye’yi bölmek demek. Bu, suç değil mi?
Bu, terör örgütünün amacı değil mi? Şimdi HDP’liler bu yüzden yargılanmıyorlar
mı?
FATMA
KURTULAN (Mersin) – Hayır, hayır.
SERPİL
KEMALBAY PEKGÖZEGÜ (İzmir) – Sizi iktidardan indirdikleri için yargılanıyorlar.
MEHMET
MUŞ (Devamla) – Bugün masum göstermeye çalıştığınız Demirtaş 27 Aralık 2015
tarihinde sözde özerkliğin ilan edildiği toplantıda aynen şunları söyledi: “Öz
yönetim küçümsenemez. Katliama karşı hendekteki, barikattaki duruş ve
kavrayıştır.” 
SERPİL
KEMALBAY PEKGÖZEGÜ (İzmir) – Seçimde kaybettiğiniz için yargılanıyorlar.
MEHMET
MUŞ (Devamla) – “‘Bunu aklından bile geçirenleri yok edeceğim.’ diyenlere
hendek, barikat çok değil. Ne yapacaklardı peki?” Hatırlayın o günleri. 
SERPİL
KEMALBAY PEKGÖZEGÜ (İzmir) – Adil bir seçimde kaybettiğiniz için
yargılanıyorlar. 
MEHMET
MUŞ (Devamla) – Türkiye’nin belli bir bölgesinde terör şebekeleri kendilerine
özerk bir alan oluşturmaya çalışmışlar ve aynı dönemlerde, bakın, bu
deklarasyonu yayınlamışlardır. Hiç masum değiller demek ki. Bu, ifade özgürlüğü
değilmiş demek. 14 maddelik özerklik deklarasyonu ve Demirtaş’ın yaptığı bu
açıklamalar açıkça Türkiye’yi bölmeye ve parçalamaya yönelik bir faaliyetti.
SERPİL
KEMALBAY PEKGÖZEGÜ (İzmir) – Demokrasi talepleriydi, demokrasi. Sen demokrasiyi
tehdit olarak algılıyorsun.
EROL
KATIRCIOĞLU (İstanbul) – Kuzey İrlanda’yı hiç okumadın mı?
MEHMET
MUŞ (Devamla) – PKK’nın siyasi amaçlarının tezahürü niteliğindeydi bunlar.
Gerek AB mevzuatı ve gerek AİHM kararları, gerek Venedik Komisyonu kararları
şiddeti ve terörü övmenin, desteklemenin ifade özgürlüğü kapsamında olmadığını
vurgularken kalkıp burada ifade özgürlüğü kapsamındaymış gibi lanse etmek fevkalade
yanlış olur. Terörist kurşun sıkıp bomba atarken ona o bombayı ve kurşunu
tedarik eden bir yapı vardır. İşte o yapıyla iş birliği yapanlar, o bombayı
atan teröristle eş değerdir. Yani katile silah verip “Bu kurşunu sık.” diyenler
de katildir, bunu unutmayın. (AK PARTİ sıralarından alkışlar, HDP sıralarından
gürültüler)
MAHMUT
TOĞRUL (Gaziantep) – Onu siz yapıyorsunuz, siz! Onu siz yapıyorsunuz!
ALİ
KENANOĞLU (İstanbul) – Tırlarla giden silahlar nereye gitti?
MEHMET
MUŞ (Devamla) – Burada bir konuya daha değinmek istiyorum. Az önce HDP adına
konuşan Sezai Temelli doğu ve güneydoğu illerimize yapılan barajların neden
yapıldığını sorgulamıştır. Buradan soruyorum: Bölgedeki vatandaşlarımıza
yaptığımız barajlar sizi niye rahatsız ediyor?
MAHMUT
TOĞRUL (Gaziantep) – Suyu olmayan barajdan bahsetti, su görmeyen barajdan!
ALİ
KENANOĞLU (İstanbul) – “Suyu olmayan baraj” dedi Sezai Temelli.
MEHMET
MUŞ (Devamla) – Bu Hükûmete bütçe görüşmelerinde “Neden vatandaşa hizmet
ediyorsunuz?” diye suçlama yöneltmek, nasıl bir sakat anlayışın tezahürüdür? 
MAHMUT
TOĞRUL (Gaziantep) – Sen yeni yönetim biçimi önerirken bir şey olmuyor ama. Sen
yeni yönetim biçimi önerirken suç değil, biz önerince mi suç oluyor?
MEHMET
MUŞ (Devamla) – Terör örgütü PKK da bölgeye yapılan barajlardan,
havaalanlarından rahatsız değil mi? O hizmetlerin gitmemesi için iş
makinelerini yakmamış mıdır, orada çalışan işçileri katletmemiş midir? (AK
PARTİ sıralarından alkışlar)
MAHMUT
TOĞRUL (Gaziantep) – Sen yeni yönetim modeli önerirsen bu suç değil, biz
önerince mi suç oluyor?
MEHMET
MUŞ (Devamla) – Yine, az önce Pervin Buldan, isyan ve direniş vurgusu yaparak
bilinçaltındaki ayaklanma özlemini dışa vurmuştur.
MAHMUT
TOĞRUL (Gaziantep) – Senin bilinçaltındır, senin!
MEHMET
MUŞ (Devamla) – Bu Meclis çatısı altında yapılan bu tehditleri esefle
kınadığımızı belirtmek isterim. Şunu unutmayın: Türkiye’de iktidar ancak
seçimle değişir.
MAHMUT
TOĞRUL (Gaziantep) – Evet, biz de seçimle değiştirmek istiyoruz zaten.
EROL
KATIRCIOĞLU (İstanbul) – Kayyum ne oldu, kayyum?
MAHMUT
TOĞRUL (Gaziantep) – Kayyum ne?
MEHMET
MUŞ (Devamla) – Sayın Başkan, değerli milletvekilleri; bugün size, arkasında
Kandil’in olduğu kirli bir ittifak pazarlığını anlatmak istiyorum.
MAHMUT
TOĞRUL (Gaziantep) – Siz kendi ittifakınızı anlatın.
EBRÜ
GÜNAY (Mardin) – Halkın iradesini gasbettiniz.
MEHMET
MUŞ (Devamla) – Biliyorsunuz, geçtiğimiz kasım ayında Cumhuriyet Halk Partisi
Genel Başkanı Kılıçdaroğlu bir Almanya seyahati yaptı. Burada Sevim Dağdelen
isimli Alman federal milletvekilinin başını çektiği bir milletvekili heyetiyle
görüştü.
GÜLİZAR
BİÇER KARACA (Denizli) – Oslo, Oslo, Oslo!
MUSTAFA
ADIGÜZEL (Ordu) – Oslo’yu anlat, Oslo’yu. 
MEHMET
MUŞ (Devamla) – Peki, kimdir bu Sevim Dağdelen? Almanya Federal Meclisinde,
bakınız, PYD bayrağını açan bir milletvekilidir.
GÜLİZAR
BİÇER KARACA (Denizli) – Oslo’da masaya oturan kimdi?
MEHMET
MUŞ (Devamla) – Bula bula bu milletvekilini bulup görüşmüştür. Bu, Türk Bayrağı
değildir. (AK PARTİ sıralarından alkışlar) 
Bakın,
aynı şekilde, Helin Evrim Sommer da bu görüşmede var, bu milletvekili
heyetinde; Kılıçdaroğlu’yla bir görüşme yapıyorlar.
BÜLENT
TURAN (Çanakkale) – Kılıçdaroğlu mu açmış? Vah, vah, vah!
MEHMET
MUŞ (Devamla) – Peki, bu kişi kimdir? Bu kişi bir PKK sempatizanıdır.
Türkiye’nin aleyhinde lobi yapan, Türkiye’ye yaptırım uygulanması için çaba
sarf eden bir Alman parlamenterdir.
GÜLİZAR
BİÇER KARACA (Denizli) – Siz teröristle masaya oturmadınız mı, ne
sempatizanından bahsediyorsunuz? Çok ayıp, çok! Oslo’nun hesabını vereceksin
önce!
MEHMET
MUŞ (Devamla) – Diğeri de Türkiye’nin Afrin ve Cerablus’a yaptığı operasyonları
kınayan ve bunların yanlış olduğunu Alman Parlamentosunda anlatan bir diğer
kişidir. Bakın, az önce buradan “Bir karış toprak için biz kendimiz gerekirse
ölürüz.” diyenler; ya, Afrin operasyonuna karşı çıkan parlamenterlerle
Almanya’da ne konuştunuz? Ne konuştuğunuzu çıkın, anlatın burada. (AK PARTİ
sıralarından alkışlar, CHP ve HDP sıralarından gürültüler) 
MAHMUT
TOĞRUL (Gaziantep) – Ya, Afrin sizin toprağınız mı? Sizin toprağınız mı? 
MEHMET
MUŞ (Devamla) – Siz kim, vatan toprağını korumak kim? (CHP sıralarından
gürültüler) 
ÖZGÜR
KARABAT (İstanbul) – Haddini aşma ya, haddini aşma! 
MAHMUT
TOĞRUL (Gaziantep) – Afrin sizin toprağınız mı? Afrin senin toprağın mı? 
ÖZGÜR
KARABAT (İstanbul) – Sayın Başkan, lütfen uyarır mısınız. 
MEHMET
MUŞ (Devamla) – İşte Kılıçdaroğlu bu PKK iş birlikçisiyle görüştü. (CHP
sıralarından gürültüler) 
ÖZGÜR
KARABAT (İstanbul) – Sayın Başkan, lütfen uyarır mısınız. “Siz kim vatanı
korumak kim?” diyerek açık bir şekilde tahrik etmektedir.
EDNAN
ARSLAN (İzmir) – Sözlerini geri alsın Sayın Başkan! 
ALİ
ŞEKER (İstanbul) – Size mi kaldı vatan toprağı? Vatan mı kaldı? Vatanı siz
sattınız. 
MEHMET
MUŞ (Devamla) – Peki, buradan CHP Grubuna soruyorum: Kılıçdaroğlu bu PKK
yandaşı parlamenterlerle neyi görüştü? Hangi konularda istişarelerde bulundu? 
BAŞKAN
– Sayın Hatip, Genel Kurula hitap edin lütfen. 
MEHMET
MUŞ (Devamla) – Yoksa yerel seçimler için bu kişi üzerinden HDP’yle ittifak
müzakerelerinde mi bulundu? (AK PARTİ sıralarından alkışlar, CHP sıralarından
gürültüler) 
EDNAN
ARSLAN (İzmir) – Sözlerini geri alsın efendim, amacını aşıyor. 
ÖZGÜR
KARABAT (İstanbul) – Lütfen sözlerini geri alsın, açıkça bizi tahrik ediyor. 
BAŞKAN
– Arkadaşlar, lütfen hatibi dinleyelim. 
MAHMUT
TOĞRUL (Gaziantep) – Herkese sataşıyor Başkan, uyarın hatibi. 
AYŞE
ACAR BAŞARAN (Batman) – Ne dinleyeceğiz bunu ya! Kime yaranmaya çalışıyorsa
yine. 
BAŞKAN
– Genel Kurula hitap edin Sayın Hatip. 
MEHMET
MUŞ (Devamla) – Hani bir söz vardır ya “Özrü kabahatinden beter.” diye…
ALİ
KENANOĞLU (İstanbul) – Vatanı çetelere peşkeş çeken sizsiniz ya! 
MEHMET
MUŞ (Devamla) – …CHP genel başkan yardımcısı bu konuyla ilgili bir açıklama
yapıyor ve diyor ki: “Almanya ziyaretimiz gıptayla izleniyor. Onlar, seçilmiş
Alman parlamenterleridir.” Ben de soruyorum: PKK temsilcisi bir Alman
milletvekiliyle görüşmenizin neyi gıptayla izleniyor; çıkın, bir açıklayın
bunu. (AK PARTİ sıralarından alkışlar, CHP sıralarından gürültüler) Hani Deniz
Baykal Kılıçdaroğlu’nu eleştirerek diyordu ya “CHP’de eksen kayması var.” işte
o eksen yanınızda bulunan HDP’ye doğru kaymakta. (AK PARTİ sıralarından
alkışlar, CHP sıralarından gürültüler) 
MAHMUT
TOĞRUL (Gaziantep) – Sen kendi eksenine bak, hangi eksende olduğun belli değil!
Eksenin kaymış! 
MEHMET
MUŞ (Devamla) – CHP’nin Demirtaş hayranı bazı yöneticileri Demirtaş’a
cezaevinden ulaklık yaparak CHP’nin antetli kartıyla Demirtaş’ın mesajını
paylaşırken bir başka CHP yöneticisi Demirtaş’la görüştükten sonra “Muhteşem
fikirleri var.” diyordu. 
MAHMUT
TOĞRUL (Gaziantep) – Tüm Türkiye öyle diyor, tüm Türkiye! Muhteşem fikirleri
var, onun için hedef aldınız. 
MEHMET
MUŞ (Devamla) – Bakın, şunu görüyorsunuz değil mi? Bakın, yanına da saz çalan
fotoğrafını koymuş. Bu, CHP’nin antetli bir kağıdı. Ulaklık yapan, CHP’nin
genel başkan yardımcısı. Geçmişte yine bir yardımcıları da ailece oy verdiğini
ifade etmişti. 
AHMET
KAYA (Trabzon) – CHP kadar taş düşsün başına! Yeter ya! 
MEHMET
MUŞ (Devamla) – Değerli milletvekilleri, bakın, bu eksen kayması öyle bir
noktaya gelmiştir ki…
ALİ
ŞEKER (İstanbul) – Memleketin şaftı kaydı, ne eksen kayması!
MEHMET
MUŞ (Devamla) – …yani CHP’de bu durum öyle bir noktadadır ki CHP kongresinde
bundan sonra Kılıçdaroğlu’nu devirecek tek kişi Demirtaş’tır, hiç şüpheniz
olmasın. (AK PARTİ sıralarından alkışlar, CHP sıralarından “Yuh sana be!”
sesleri, gürültüler)
MAHMUT
TOĞRUL (Gaziantep) – Sizin iktidarınızı devirecek olan da Demirtaş’tır, sizin
iktidarınızı. Sizin iktidarınız devrilecek, sizin iktidarınız.
MEHMET
MUŞ (Devamla) – Tabii, şimdi, Sayın Kılıçdaroğlu aklınca uyanıklık yaparak
arkasında PKK/PYD’nin olduğu kirli bir ittifakı millete yutturmaya çalışıyor.
(CHP sıralarından gürültüler)
AYŞE
ACAR BAŞARAN (Batman) – Kirli sizsiniz ya! “Kirli” deyip durmayın ya!
ALİ
KENANOĞLU (İstanbul) – Demirtaş’tan siz korktuğunuz için bunlar yaşanıyor. 
MAHMUT
TOĞRUL (Gaziantep) – Kâbusunuz olmuş Demirtaş, kâbusunuz.
MEHMET
MUŞ (Devamla) – Bir yandan CHP’li parti yöneticileri otel lobilerinde
Almanya’da gizli kapaklı bir şekilde HDP’yle görüşüp “Siz büyükşehirlerde aday
göstermeyin ama bizimle ittifak yaptığınızı sakın halka açıklamayın.” derken,
öte yandan da İYİ PARTİ’yle görüşmeler yaparak “HDP bizi dışarıdan
destekleyecek.” müzakereleri yürütüyorlar. 
Bakın
değerli milletvekilleri, oyunun büyüklüğünü size anlatmak istiyorum. HDP Eş
Başkanı Pervin Buldan ne diyor? “Ankara ve İstanbul gibi büyükşehirlerde CHP ve
İYİ PARTİ’nin adayını destekleyebiliriz.” diyor. (CHP ve HDP sıralarından
gürültüler)
AYŞE
ACAR BAŞARAN (Batman) – Sana mı soracağız?
MAHMUT
TOĞRUL (Gaziantep) – Sana mı soracağız kimi destekleyeceğimizi? Sana mı soracağız?
AYŞE
ACAR BAŞARAN (Batman) – Ya sen kendi işine bak, kendi işine. Her yerde
devrileceksiniz! Size mi soracağız?
MEHMET
MUŞ (Devamla) – Bir başka CHP yöneticisi ne diyor? “Cumhur ittifakı dışındaki
herkesle iş birliği yaparız.” Aslında şecaat arz ederken sirkatin söylüyor. 
AYŞE
ACAR BAŞARAN (Batman) – Faşizmden başka her yol mübahtır.
MEHMET
MUŞ (Devamla) – “Esasen HDP’yle iş birliği yapacağız.” diyemiyor fakat böyle
dolambaçlı yollarla, cümlelerle bunu ifade ediyor.
MAHMUT
TOĞRUL (Gaziantep) – HDP yasal bir partidir, yasal bir parti! HDP yasal bir
partidir, bunu bil!
MEHMET
MUŞ (Devamla) – Sebebi de milletten korkmaları. Açık bir şekilde söyleyin ne
yapmak istediğinizi, otellerde görüşmenize gerek yok. (CHP ve HDP sıralarından
gürültüler) 
ÖMER
FETHİ GÜRER (Niğde) – Açılımı anlat, açılımı.
EBRÜ
GÜNAY (Mardin) – Neden korkuyorsunuz?
ÖMER
FETHİ GÜRER (Niğde) – Açılımı da anlat, açılımı. Oslo’yu anlat.
MEHMET
MUŞ (Devamla) – Değerli milletvekilleri, milletin imkânlarını…
AYŞE
ACAR BAŞARAN (Batman) – Sana niye bu kadar dert oluyor?
MAHMUT
TOĞRUL (Gaziantep) – Hukuka saygılı ol, hukuka. 
MEHMET
MUŞ (Devamla) – …terör örgütüne aktaran HDP’li belediyelere kayyum atanmasına
karşı ilk başta tepki veren CHP’dir. 
AYŞE
ACAR BAŞARAN (Batman) – Stresinden uyuyamıyorsunuz, uyuyamıyorsunuz. Olmuş
korkulu rüyanız. O rüyayı göreceksiniz. Buradan yavaş yavaş sizi dışarı doğru
göndereceğiz.
MEHMET
MUŞ (Devamla) – Demirtaş’ın kendisi bile PKK irtibatını inkâr etmezken
mahkemenin hüküm vermesine burada ilk önce CHP grup başkan vekili itiraz
ediyor. Neden? O yakınlığı pekiştirmek için. (CHP sıralarından gürültüler)
GÜLİZAR
BİÇER KARACA (Denizli) – FETÖ’ye gel, FETÖ’ye!
MEHMET
MUŞ (Devamla) – Değerli milletvekilleri, bakın burada bir uyarıda bulunmak
istiyorum... 
AYŞE
ACAR BAŞARAN (Batman) – Sen git aynada kendini uyar! 
ÖZGÜR
KARABAT (İstanbul) – Sayın Başkan, bu işe müdahale edin.
MEHMET
MUŞ (Devamla) – …İYİ PARTİ de bu oyunun bir parçası. (CHP, HDP ve İYİ PARTİ
sıralarından gürültüler.) 
YASİN
ÖZTÜRK (Denizli) – Hadi lan! Ne oyunun parçasıymış?
MAHMUT
TOĞRUL (Gaziantep) – Herkese sataşmasın be, herkese sataşmasın. Bir grup başkan
vekilisin be!
MEHMET
MUŞ (Devamla) - Seçim sonrası Sayın Akşener ne demişti? “HDP, Kürt siyasi
hareketinin temsilcisidir.” demiştir. Çocuk katili terör örgütünün
borazanlığını yapanlar ne zamandan beri Kürt kardeşlerimizin temsilcidir? Bu
nasıl bir ifade? (AK PARTİ sıralarından alkışlar, İYİ PARTİ sıralarından
gürültüler) 
AYŞE
ACAR BAŞARAN (Batman) – Haddini bil, haddini! Terör örgütünün borazanlığını siz
yaptınız yıllarca! Silah gönderdiniz, insanları öldürdünüz. Haddinizi bilin!
MAHMUT
TOĞRUL (Gaziantep) – Terör örgütleriyle, IŞİD’le ilişkilerini anlat!
MEHMET
MUŞ (Devamla) - Bakın, Sayın Akşener şunu iyi bilsin ki: Kandil’in
borazanlığını yapan HDP, Kürt kardeşlerimizi asla ve kata temsil edemez. 
AYŞE
ACAR BAŞARAN (Batman) – IŞİD’le ortaklaşıp binlerce insanı öldürdünüz.
Borazandan söz ediyor, en büyük borazan sensin. 
MEHMET
MUŞ (Devamla) - Burada merak ediyorum, Sayın Akşener’i tek millet değil “Türk
milleti” söyleminden “HDP, Kürt siyasi hareketinin temsilcisidir.” noktasına
getiren nedir? Bunun açıklanması lazım. (İYİ PARTİ sıralarından gürültüler) 
YASİN
ÖZTÜRK (Denizli) – Ha siktir lan! 
FUAT
KÖKTAŞ (Samsun) – Orman mı lan burası? Ayı! 
FATİH
ŞAHİN (Ankara) – Terbiyesiz! Şuna bak ya! Ne diyor bu ya?
FUAT
KÖKTAŞ (Samsun) – Buraya girmesin…
YASİN
ÖZTÜRK (Denizli) – Gelin, gelin!
ZÜLFÜ
DEMİRBAĞ (Elâzığ) – Terbiyesiz herif! Gel, gel!
(AK
PARTİ ve İYİ PARTİ sıraları arasında karşılıklı laf atmalar, gürültüler)
BAŞKAN
– Birleşime beş dakika ara veriyorum.
Kapanma Saati: 20.48
DÖRDÜNCÜ OTURUM
Açılma Saati:
21.07
BAŞKAN: Binali
YILDIRIM
KÂTİP ÜYELER: İshak
GAZEL (Kütahya), Fatma KAPLAN HÜRRİYET (Kocaeli)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
Dördüncü Oturumunu açıyorum. 
VII.- DİSİPLİN CEZASI İŞLEMLERİ
1.- Denizli Milletvekili Yasin Öztürk’e, İstanbul Milletvekili Mehmet
Muş’a sarf ettiği bazı sözler nedeniyle iki birleşim için Meclisten geçici
çıkarma cezası verilmesi
BAŞKAN
- Denizli Milletvekili Yasin Öztürk’ün az önceki oturumda sarf etmiş olduğu
sözler, İç Tüzük’ün 161’inci maddesinin birinci fıkrasının 3 numaralı bendi
kapsamında olduğundan Meclisten geçici olarak çıkarmayı gerektirmektedir. 
Bu
nedenle, Denizli Milletvekili Yasin Öztürk’e İç Tüzük’ün 163’üncü maddesi
uyarınca Meclisten geçici olarak 2 birleşim çıkarma cezası verilmesini teklif
edeceğim. 
Sayın
Öztürk, savunma yapabilir yahut başka bir milletvekili savunma hakkını
kullanabilir. 
Sayın
Öztürk, savunma yapacak mı? Yok.
LÜTFÜ
TÜRKKAN (Kocaeli) – Sayın Başkan, bana bir söz verirseniz.
BAŞKAN
– Buyurun Sayın Türkkan. 
LÜTFÜ
TÜRKKAN (Kocaeli) – Sayın Başkan, değerli milletvekilleri; bu kürsüde gruplar,
muhalefet veya iktidar, karşıdakilerini -çeşitli suçlara dair- suçlayabilirler,
bunlar mümkün olan şeyler. Geçmişte de yaşandı, bundan sonra da yaşanacaktır.
Yalnız, Meclisin dilini değiştirmeden tepki vermek de doğru olanı. Dolayısıyla
bu Meclisin dilini bozabilecek davranışlardan önce biz, kendimiz imtina
etmeliyiz, sonra sizlere de tavsiye ediyorum, doğru bir dil olmadığını kabul
ediyorum. Bu arkadaşımızın bu dilinin Meclisin huzurunu bozmaya yönelik ve
bundan sonra atacağımız adımlarda da ciddi rahatsızlıklara sebep olabilecek bir
dil olduğunu düşünüyorum. Ancak bir konuyu da belirtmek istiyorum: Bu çok
planlanmış bir hadise değildi, benim de çok üzüldüğüm bir hadiseydi. Gerçekten çok
üzüldüm -beni tanıyanlar bilir- tasvip etmediğimi rahatlıkla söyleyebilirim,
çok üzüldüğüm bir üslupla cevap geldi. Yalnız, bu Mecliste en beyefendi, dili
en duru, çalışmalarıyla da bizim beğendiğimiz, tasvip ettiğimiz bir
arkadaşımızın -gelen alkışlardan artık etkilenmiş olacak ki- konuşmasını ciddi
bir tahrik seviyesine çıkartması da maalesef bu konuyu kötü hâle getirdi.
Bundan sonraki konuşmalarımızda tahrikten uzak ama bu dille cevap vermekten de
uzak bir şekilde Meclisin devam etmesi en büyük arzumuzdur. 
Teşekkür
ediyorum. Sağ olun. 
BAŞKAN
– Denizli Milletvekili Yasin Öztürk’e, İç Tüzük’ün 161’inci maddesi uyarınca
Meclisten geçici olarak iki birleşim çıkarma cezası verilmesini oylarınıza
sunuyorum: Kabul edenler… Kabul etmeyenler… [AK PARTİ sıralarından gürültüler,
alkışlar(!)]
BAHAR
AYVAZOĞLU (Trabzon) – Niye kabul etmiyorsunuz? Yakışmadı, yakışmadı!
BAŞKAN
– Kabul edilmiştir. 
Sayın
Öztürk, lütfen, Genel Kuruldan ayrılınız. 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10) (Devam)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna
Dair Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve
Kontrol Kanunu ile 6085 Sayılı Sayıştay Kanunu Uyarınca Hazırlanan 183 Adedi
Merkezi Yönetim Kapsamındaki Kamu İdarelerine, 2 Adedi Sosyal Güvenlik
Kurumlarına ve 10 Adedi Diğer Kamu İdarelerine Ait Olmak Üzere Toplam 195 Adet
Sayıştay Denetim Raporunun Sunulduğuna Dair Sayıştay Başkanlığı Tezkeresi
(3/40) ile Plan ve Bütçe Komisyonu Raporu (S.Sayısı: 11) (Devam)
BAŞKAN
– 2019 Yılı Merkezi Yönetim Bütçe Kanun Teklifi ve 2017 Yılı Merkezi Yönetim
Kesin Hesap Kanunu Tasarısı’nın görüşmelerine kaldığımız yerden devam ediyoruz.

Komisyon
yerinde. 
Adalet
ve Kalkınma Partisi Grubu adına ikinci konuşmacı, Grup Başkan Vekili, İstanbul
Milletvekili Sayın Mehmet Muş’un konuşması yarım kalmıştı. 
Şimdi
konuşmasını tamamlamak üzere kürsüye davet ediyorum. 
Buyurun
Sayın Muş. (AK PARTİ sıralarından alkışlar)
MEHMET
MUŞ (İstanbul) – Sayın Başkan, değerli milletvekilleri; bu Parlamento çatısı
altında 2011 yılından beri İstanbul Milletvekili olarak milletimize hizmet
etmekteyim. Hiçbir konuşmamda ya da bu sekiz yıllık süreç içerisinde hiçbir
milletvekilimizin şahsına, ailesine, itibarına tek bir kelime kullanmamışımdır.
Yaptığım bütün eleştiriler, ortaya koyduğum tahliller tamamen siyasidir ve
partimiz açısından olayları nasıl gördüğümüzdür. 
Hiç
kimseyi tahrik etme niyetim yok. Sadece, aslında, gayet iyi niyetle de bir
uyarıda bulunmak isteyip daha önce yapılmış olan bir konuşmaya dikkat çektim.
Bunun bir tahrik sebebi olarak algılanmasını da gerçekten doğru bulmuyorum. 
VELİ
AĞBABA (Malatya) – Sana ne oldu Sayın Muş ya?
MEHMET
MUŞ (Devamla) – Bakın, biz az önce burada oturuyorken Cumhuriyet Halk Partili
hatip Sayın Kılıçdaroğlu’nun konuşmasını çıkarın, kaç yerinde “haramzadeler”
diyor bize. Bizim kursağımızdan haram geçmedi. “Onlar yapınca onları
koruyanlar, haramzadeleri kollayanlar…” 
VELİ
AĞBABA (Malatya) – Size hiç demedi, hiç demedi size!
MEHMET
MUŞ (Devamla) – Arkadaşlar, bakın konuşmaya, uzatmayın ya. Bakın konuşmanın
içeriğine, bunları koruyup kollayan bizmişiz. Bizim kursağımızdan haram geçmedi
arkadaşlar, geçmez de; biz böyle inanıyoruz. (AK PARTİ sıralarından alkışlar)
Değerli
milletvekilleri, bakın, burada Parlamentonun uzunca bir dönem gündemini işgal
etti, bugün yine tekrarlandı; Man Adası. 
ALİ
ŞEKER (İstanbul) – Malta Adası. 
MEHMET
MUŞ (Devamla) – Efendim “15 milyon dolar yurt dışına gönderdiler, şöyle gitti,
SWIFT’leri burada.” Ne oldu? Mahkemeye konu taşındı, mahkeme bir karar verdi. 
VELİ
AĞBABA (Malatya) – Kimin mahkemesi?
KEMAL
ZEYBEK (Samsun) – Hangi mahkeme? Hangi yargı?
ALİ
ŞEKER (İstanbul) – Para gitti mi, geldi mi?
BÜLENT
TURAN (Çanakkale) – Sayın Başkan, müdahale eder misiniz. 
BAŞKAN
– Arkadaşlar, lütfen, hatibi dinleyelim, daha sonra değerlendirirsiniz.
MEHMET
MUŞ (Devamla) – Mahkemenin verdiği karar neticesinde iddiayı ortaya koyan
haksız bulundu. Bunun bir iftira olduğu, bir yalan olduğu, bunun doğru olmadığı
mahkeme kararıyla tespit edildi, tescil edildi ve bu mahkeme kararı
neticesinde, benim basından takip ettiğim, belki 800-900, belki de daha
üzerinde bir tazminatın Sayın Kılıçdaroğlu tarafından ödenmesine hükmedildi. 
TURAN
AYDOĞAN (İstanbul) – Türk tarihinde görülmemiş bir tazminata hükmetti. 
MEHMET
MUŞ (Devamla) – Şimdi, değerli arkadaşlar, bakın, mahkemenin kararını
beğenmezsiniz, işinize gelince çıkarır, mahkeme kararı açıklarsınız. 
ALİ
ŞEKER (İstanbul) – Siz beğeniyor musunuz?
MEHMET
MUŞ (Devamla) – Söylediklerinizi, geçmiştekileri ifade ederiz, onu
beğenmezsiniz. Kimlerle görüştüğünüzü ortaya fotoğraflarla koyarız, onu beğenmezsiniz.
Yerinizden bağırırsınız çağırırsınız ama siz de kusura bakmayın, bizi dinlemek
zorundasınız, ortaya attığınız asılsız iddiaların karşılığını almak
zorundasınız. Bu, siyasetin gereğidir.
Bakın,
Man Adası’ndan dolayı belki 800, belki 900 -takip edebildiğimiz kadarıyla-
tazminata mahkûm edildi, bildiğim kadarıyla da bunu yatırdı. 
VELİ
AĞBABA (Malatya) – Allah gözünüzü doyursun inşallah!
MEHMET
MUŞ (Devamla) – Bundan önce de Sayın Kılıçdaroğlu’nun ödediği tazminatlar var.
Az para değil, bu kadar şeffaf olan bir parti… 
TURAN
AYDOĞAN (İstanbul) – Sayın Cumhurbaşkanının sorumluluğu yok ki ödesin kardeşim!
MEHMET
MUŞ (Devamla) – Şunu internet sitenizde bir yayınlayın, nasıl ödediniz bu
paraları? Bu tazminatlar nasıl ödeniyor? Hazine yardımından mı ödeniyor?
Nereden ödeniyor, bir görelim bunu. (AK PARTİ sıralarından alkışlar)
TURAN
AYDOĞAN (İstanbul) – Evini sattı, ödedi.
ALİ
ŞEKER (İstanbul) – Evini sattı.
VELİ
AĞBABA (Malatya) – Birazdan cevabını alırsın Sayın Muş. Havuz medyamız, haram
medyamız, iş adamımız yok bizim. 
ALİ
ŞEKER (İstanbul) – Yavuz hırsız ev sahibini haksız çıkardı. 
MEHMET
MUŞ (Devamla) – Şimdi, bakın, burada borçlardan bahsedildi, faizlerden
bahsedildi, işçilerin haklarından bahsedildi. Bugün İzmir Büyükşehir
Belediyesine bakın, orada niye insanlar grev yapıyor? İZBAN’da neden grev
yapıyor insanlar? Niye ayağa kalktılar? Bunun bir açıklamasını yapın. (CHP
sıralarından gürültüler) 
MURAT
BAKAN (İzmir) – İZBAN sadece belediyenin mi?
MEHMET
MUŞ (Devamla) – Acaba hiç yönettiğiniz belediyelerin borçlarına baktınız mı? Bu
belediyeleri aldıktan sonra onların şu an geldiği borç seviyesine hiç baktınız
mı? 
TURAN
AYDOĞAN (İstanbul) – Sizin verdiğiniz ihalelere bakın.
MEHMET
MUŞ (Devamla) – Peki, yönetiminde olduğunuz belediyelerin siz devraldıktan bugüne
kadar ödediği faizleri hiç hesapladınız mı, onlara hiç dikkat çektiniz mi?
MUSTAFA
ADIGÜZEL (Ordu) – Ankara Belediyesinin borcunu kim ödedi?
MEHMET
MUŞ (Devamla) – Değerli milletvekilleri, bakın, şu anki Ataşehir Belediye
Başkanı on ay ceza aldı. Neden ceza aldı? İhaleye fesat karıştırmaktan; bir
önceki Belediye Başkanı görevden uzaklaştırıldı, onunla alakalı pek çok iddiayı
buradan açıkladım ve buradan bir çağrıda bulundum Cumhuriyet Halk Partisi
yönetimine “Bu iddiaları araştırın, gereğini yapın.” diye. 
TURAN
AYDOĞAN (İstanbul) – Melih Gökçek’i niye uzaklaştırdınız, onu da açıklayın.
MEHMET
MUŞ (Devamla) – Tek ses çıkmadı. Peki, bu haramzadeyi niye koruyorsunuz? Bu bir
haramzade değil mi? (AK PARTİ sıralarından alkışlar) 
ALİ
ŞEKER (İstanbul) – Melih Gökçek ne oldu, Melih Gökçek, parselci Melih Gökçek?
MEHMET
MUŞ (Devamla) – Bu haramzadeyle alakalı bir disiplin işlemi gerçekleştirdiniz
mi? Hayır. Ama Sayın Kılıçdaroğlu’na karşı çıkan, koltuğuna aday olan anında
disipline sevk edilip partiden ihraç ediliyor. Demokrasi anlayışları da bu.
ALİ
ŞEKER (İstanbul) – Davutoğlu’nu kulaktan tuttunuz, attınız.
MEHMET
MUŞ (Devamla) – Bakın “Biz kazandığımız belediyelerde kimseyi işten
çıkarmayacağız…” 
ÖMER
FETHİ GÜRER (Niğde) – Urfa’yı, Balıkesir’i, Ankara’yı, İstanbul’u anlat. Niye
görevden aldınız belediye başkanlarını?
MEHMET
MUŞ (Devamla) – Siz, Silivri’ye gidin, bir konuşun, Beylikdüzü’ne gidin, bir
konuşun, Sarıyer’e, Maltepe’ye, Silivri’ye gidin, insanlara sorun belediyeleri
kazandıktan sonra kaç kişiyi işten çıkarmışlar? Bunlardan herhâlde genel
başkanınızın haberi yok.
ÖMER
FETHİ GÜRER (Niğde) – Belediye başkanlarını niye görevden aldınız, onları
anlat; ertelediğiniz grevleri anlat.
MEHMET
MUŞ (Devamla) – Değerli milletvekilleri, bakın, vaatler güzel şeylerdir ama
gerçekleştirirseniz. Bakın, 2009 senesinde Sayın Kılıçdaroğlu İstanbul
Büyükşehir Belediye Başkan adayı, diyor ki: “Yoksul ailelere 600 lira maaş
bağlayacağım, bir de sosyal güvence sözü veriyorum.” Şimdi, o günkü 600 lirayı
aldık, günümüze getirdik, bugünün rakamlarıyla 1.463 lira yapıyor. 
TÜRABİ
KAYAN (Kırklareli) – 4 bakanı niye görevden aldınız? Niye bir açıklama
yapmadınız?
MEHMET
MUŞ (Devamla) – Kendisi genel başkan, Sayın Cumhurbaşkanımız da kürsüden
kendisine hatırlattı “Hadi, yap.” diye. Bekliyoruz o günden beri. İzmir’de
yaptı mı? Yok. Aydın’da yaptı mı? Yok. Muğla’da yaptı mı? Yok. Eskişehir’de
yaptı mı? Yok. Hatay’da yaptı mı? Yok. Peki, nerede yapacaksınız? (AK PARTİ
sıralarından alkışlar) 
ÖMER
FETHİ GÜRER (Niğde) – Asgari ücreti her yerde uyguladık 1.500 olarak.
MEHMET
MUŞ (Devamla) – Bakın, İSKİ hadisesi: Değerli milletvekilleri, sanırım, Sayın
Kılıçdaroğlu’na İSKİ’yle alakalı verilen bilgi notunda bir yanlışlık var.
Kendisinin açıkladığı istatistikler 1994 öncesi SHP yönetimindeki İSKİ’ye ait,
bize değil, o rakamlar bizim değil. Bakın, İstanbul’da 15 milyon nüfus var.
(CHP sıralarından gürültüler)
TURAN
AYDOĞAN (İstanbul) – Kadir Topbaş’ı niye aldınız arkadaşlar?
BAŞKAN
– Arkadaşlar, lütfen sakin olalım. 
MEHMET
MUŞ (Devamla) – İSKİ’nin abone sayısı yaklaşık 6,5 milyon. Suyu kesilenlerin
yüzde 64’ü iki gün içerisinde suyunu açtırıyor. Abonelik sözleşmesi için 180 TL
ödeniyor. 
AHMET
KAYA (Trabzon) – Parsel parsel satanlara...
MEHMET
MUŞ (Devamla) – Bu rakam dolana kadar da herhangi bir kimsenin suyu kesilmiyor.
3 tane de fatura üst üste ödenmezse kesiliyor ve arkadaşlar, rakam da şudur:
Hiçbir dönemde toplam abone sayısının binde 5’ini geçmemiştir. Yani öyle 400
bin gibi bir rakam doğru değildir. 
Bakın,
burada, değerli milletvekilleri… (CHP sıralarından gürültüler)
Değerli
milletvekilleri, malumunuz Fransa’da son günlerde bazı gelişmeler oluyor. Genel
sekreter yardımcıları Uğur Tunçay şu paylaşımı yapıyor, şunu. Şunu yapıyor,
şunu. Ne diyor biliyor musunuz? “Paris sararırken Ankara yeşil kalamaz.” Bakın,
orada esen rüzgârla yelkeninizi dolduramazsınız; halka inmeniz lazım, halka.
(AK PARTİ sıralarından alkışlar) 
ALİ
ŞEKER (İstanbul) – Biz halka çıkıyoruz, inmiyoruz. Halk aşağıda mı?
MEHMET
MUŞ (Devamla) – “Sarı yelekliler” olarak nitelendirilen kitle bir sokak
hareketi başlatıyor. Orada polisin sert müdahalesini gördünüz değil mi?
TURAN
AYDOĞAN (İstanbul) – Onun için mi Gezicileri gözaltına alıyorsunuz?
MEHMET
MUŞ (Devamla) – Bu arada bu olaylar vesilesiyle, Türk polisine insan hakları
dersleri vermeye çalışan AB’nin insan hakları standartlarını da ayrıca görmüş
olduk. Tabii, bunu elbette uzun uzadıya burada anlatmayacağım. 
EROL
KATIRCIOĞLU (İstanbul) – Uyurken oradaki çocuklarımızı katlettiniz. 
MEHMET
MUŞ (Devamla) – Şurada bunu ifade etmek istiyorum. Bu sarı yeleklileri görünce,
buradaki olayları görünce sanırım CHP’nin bazı yöneticilerinde başka duygular
depreşmeye başladı. Ama sakın yeltenmeyin, ne devletimiz ne milletimiz size
müsaade etmez. Uyarıyorum sizi! (AK PARTİ sıralarından alkışlar) 
ALİ
ŞEKER (İstanbul) – Yelekle değil, bilekle hareket ediyoruz. 
MEHMET
MUŞ (Devamla) – “Demokrasi dersi verildi” “Demokrasi elden gidiyor” “Türkiye’de
demokrasi kalmadı” “AK PARTİ Türkiye’de demokrasiyi yere indirdi.” Bakın,
sadece küçük bir kronolojiyi sizinle paylaşmak istiyorum. 
ÖMER
FETHİ GÜRER (Niğde) – Cezaevlerinde yer kalmadı ya!
MEHMET
MUŞ (Devamla) – Bakın, CHP’nin demokrasi sicili; belli başlı olaylar: “Şartlar
tamam olursa ihtilal meşrudur.” diyen CHP. Parlamentoda söylüyor bunu. 
MUSTAFA
ADIGÜZEL (Ordu) – “Kanlı mı, kansız mı?” diyen kim?
MEHMET
MUŞ (Devamla) – 27 Mayıs darbesinin tam göbeğindedir CHP. 28 Şubat postmodern
darbesine CHP destek vermiştir. 27 Nisan muhtırasının verildiği gece CHP
yöneticileri arka arkaya destek açıklamaları yapmışlardır, hatırlayın. 
ÖMER
FETHİ GÜRER (Niğde) – Ergenokonun savcısı…
MEHMET
MUŞ (Devamla) - Kaos çıkarmak için başlatılan Gezi olaylarının baş rolünde yine
CHP vardır. (CHP sıralarından gürültüler)
CENGİZ
GÖKÇEL (Mersin) – Allah sizi bildiği gibi yapsın!
MEHMET
MUŞ (Devamla) - 17-25 sonrası FETÖ’yle iş birliği yapan, FETÖ’yü koruyup
kollamaya çalışan yine CHP’dir. Kanalların nasıl koruduğunu, makam odalarında
nasıl ağırladığını iyi bilirler. (CHP sıralarından gürültüler)
Devleti
katliamcı gibi gösterip...
(Mikrofon
otomatik cihaz tarafından kapatıldı)
MEHMET
MUŞ (Devamla) - PKK’yı masum göstermeye çalışan akademisyenler bildirgesine
imza atanları savunan yine CHP’dir.
BAŞKAN
– Evet, toparlayın Sayın Muş.
MEHMET
MUŞ (Devamla) - PKK’nın yayın organı Özgür Gündeme sahip çıkan yine CHP’dir.
Bakın, manşetleri bunlar. Ayaklanma manşetleri atıyor, ayaklanma. Kime karşı?
Devlete karşı. Buna sahip çıkan kim? CHP. (CHP sıralarından gürültüler)
15
Temmuz darbe girişimine “tiyatro” diyen CHP temsilcileridir arkadaşlar, biz
değiliz. 
ÖMER
FETHİ GÜRER (Niğde) – Geç onları, geç. Karın doyurmuyor. Gübreye gel, gübreye.
MEHMET
MUŞ (Devamla) - Hatta bir CHP milletvekili 250 vatandaşımızı “devlet öldürdü”
diyecek kadar ileri gitmiştir. 
Şimdi,
tabii, bunları hatırlatınca arkadaşlar rahatsız oluyorlar. Arkadaşlar, bunlar
sizin söyledikleriniz ve yaptıklarınız. Ben yorum katmadım bunlara. 
Bakın,
bir de Sayın Kılıçdaroğlu’nun çok iyi seçim tahminleri vardır.
ÖMER
FETHİ GÜRER (Niğde) – EYT’lileri anlat, taşeronu anlat…
MEHMET
MUŞ (Devamla) - CHP’nin seçim tahminlerini açıklıyorum: Bakın, ben bunlara
“hayaller ve gerçekler” diyorum. 2011 seçimleri öncesinde Genel Başkan Sayın
Kılıçdaroğlu ne diyor?
ÖMER
FETHİ GÜRER (Niğde) – Geç onları, geç!
MEHMET
MUŞ (Devamla) - “Genel Başkan olduğum zaman kendime hedef koymuştum. Hedefimiz
yüzde 40.” Ne aldılar sayın milletvekilleri? Yüzde 25,98. 
2014
Cumhurbaşkanlığı seçimleri öncesi Sayın Kılıçdaroğlu’nun hedefi “En az yüzde 60
bekliyoruz.” Gerçek, yüzde 38. (CHP sıralarından gürültüler)
7
Haziran 2015 seçimleri öncesi Sayın Genel Başkan aynen şöyle diyor: “Oyum
düşerse illa ben koltuğumda kalacağım diye bir düşüncem yok.” CHP’nin aldığı oy
yüzde 24,82. 
ÖMER
FETHİ GÜRER (Niğde) – Seçimleri anlatma sen, bırak onları. Yokluğu, yoksulluğu
anlat. 
MEHMET
MUŞ (Devamla) - 1 Kasım 2015 seçimleri öncesi Sayın Genel Başkan şöyle diyor:
“Yüzde 35 hedefimiz; onu tutturacağız, aşabiliriz de. Eğer CHP’nin oyu düşerse
biz bu işi beceremedik deriz.” CHP’nin oyu yüzde 25,3.
16
Nisan referandumu, “Kesin ‘hayır’ çıkacak.” 
VELİ
AĞBABA (Malatya) – Sana ne, sana ne!
ALİ
ŞEKER (İstanbul) – Bütçe rakamları bunlar mı, bütçe rakamları? 
MEHMET
MUŞ (Devamla) – Sonuç: “Evet” çıktı. 2018 seçim sonuçlarıyla ilgili tahmini.
Sayın Kılıçdaroğlu, Sayın Genel Başkan diyor ki: “Hedefimiz en az yüzde 60, 51
filan değil, yüzde 60. Ben yüzde 60 diyorum ama siz yüzde 70 de diyebilirsiniz,
belki yüzde 70 de çıkar.” 
VELİ
AĞBABA (Malatya) – Çalmasaydınız olacaktı, çalmasaydınız. 
MEHMET
MUŞ (Devamla) – CHP: Yüzde 22. Peki, Kılıçdaroğlu bu seçim tahminleri
tutmayınca ne yapıyor? 
VELİ
AĞBABA (Malatya) – Sana ne, sana ne!
GÜLİZAR
BİÇER KARACA (Denizli) – Ahmet Davutoğlu nerede?
ÖZGÜR
KARABAT (İstanbul) – Sen Davutoğlu’na ne yaptığınızı anlatsana? Davutoğlu
nerede?
MEHMET
MUŞ (Devamla) – Ya mühürsüz oy kullanıldı bahanesine sığınıyor ya halkı
suçluyor ya da yüzde 20 küsurların yüzde 50’lerden büyük olduğunu anlatma
çabasına giriyor. Şimdi, 2019’la alakalı da tahminlerini merakla bekliyorum.
ÖMER
FETHİ GÜRER (Niğde) – Davutoğlu’na sorun. 
MEHMET
MUŞ (Devamla) – Sayın Başkan, değerli milletvekilleri; Cumhur İttifakı 15
Temmuzda milletimizin ortaya koyduğu ruhun tezahürüdür. Bu ittifakın özünde
vatan ve millet sevgisi vardır. 
VELİ
AĞBABA (Malatya) – Korku var, korku!
MEHMET
MUŞ (Devamla) – İnşallah bu ittifak güçlü bir şekilde yoluna devam edecektir.
Bugün başarıyla tatbik ettiğimiz Cumhurbaşkanlığı hükûmet sistemi…
VELİ
AĞBABA (Malatya) – Maşallah, Allah esirgesin. 
MEHMET
MUŞ (Devamla) – …Cumhur İttifakı’nın ülkemize kazandırdığı büyük bir…
(Mikrofon
otomatik cihaz tarafından kapatıldı) 
TURAN
AYDOĞAN (İstanbul) – Başkanım, biraz daha süre verin. 
MEHMET
MUŞ (Devamla) – Varsın birileri dolar kuru yükselince elini ovuşturarak
“Yaşasın.” diye alçakça sevinsin, hatta 10 lira olacak ve ülke batacak
hayalleri kursun. 
ÖMER
FETHİ GÜRER (Niğde) – Asgari ücreti 2.200 yapıyor musunuz belediyelerinizde,
onu söyle?
MEHMET
MUŞ (Devamla) – Varsın birileri ucuz siyasi hesaplarla terör destekçileriyle iş
birliği yapsın, varsın birileri terör örgütü operasyonlarından, yerli
teknolojilerden, İHA'lardan, SİHA’lardan rahatsız olsun; biz Türkiye’yi
büyütmeye, korumaya, kollamaya devam edeceğiz. (AK PARTİ sıralarından “Bravo”
sesleri, alkışlar) 
BAŞKAN
– Evet, teşekkür ediyoruz. 
ALİ
ŞEKER (İstanbul) – Cengiz gibileri büyütüyorsun, Cengiz gibileri! 
ÖZGÜR
ÖZEL (Manisa) – Sayın Başkan… 
BAŞKAN
– Buyurun. 
ÖZGÜR
ÖZEL (Manisa) – Sayın Başkanım, tüm bu sataşmalara ve hakaretlere cevap vermek
için İç Tüzük 69’a göre yirmi dakika süre istiyorum efendim. 
ZÜLFÜ
DEMİRBAĞ (Elâzığ) – Süreyi de belirliyorsun, aferin!
ÖZGÜR
ÖZEL (Manisa) – Takdir Başkanın. 
FATMA
KURTULAN (Mersin) – Sayın Başkan…
BAŞKAN
– Sataşmadan değil mi? (Gülüşmeler) 
ÖZGÜR
ÖZEL (Manisa) – Efendim, sataşmadan. 
BAŞKAN
- Süreyi benden iyi biliyorsun. 
ÖZGÜR
ÖZEL (Manisa) – Devamını siz takdir edersiniz. 
BAŞKAN
- Buyurun. (CHP sıralarından alkışlar) 
VI.- SATAŞMALARA İLİŞKİN KONUŞMALAR (Devam)
3.- Manisa Milletvekili Özgür Özel’in, İstanbul Milletvekili Mehmet
Muş’un 10 sıra sayılı 2019 Yılı Bütçe Kanun Teklifi ile 11 sıra sayılı 2017
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında Cumhuriyet Halk Partisi Genel Başkanına ve Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, önce, şu Almanya’daki fotoğraf meselesinden
başlayalım.
Sayın
Mehmet Muş, bahsettiğiniz kişi Sevim Dağdelen. Elimde bir haber var: “Türkiye
Büyük Millet Meclisi Dışişleri Komisyonu Başkan Vekili AK PARTİ Bursa
Milletvekili Cemalettin Kani Torun, AK PARTİ İstanbul Milletvekili Haydar Ali
Yıldız, MHP Antalya Milletvekili Mehmet Günal, CHP İzmir Milletvekili Oğuz Kaan
Salıcı ve AK PARTİ Hatay Milletvekili Fevzi Şanverdi beraberindeki uzmanlarla
birlikte Federal Meclis Dış İlişkiler Komisyonu Başkanı Norbert Röttgen, üyeler
Marilusie Beck, Nils Annen ve Sevim Dağdelen’le görüştüler.” Fotoğraf mı? Al
sana fotoğraf. (CHP sıralarından “Bravo” sesleri, alkışlar) 
BÜLENT
TURAN (Çanakkale) – Seni haklı yapmaz ki.
ÖZGÜR
ÖZEL (Devamla) - Bakın, Sevim Dağdelen oturuyor, karşıda sizin partinizden 3
milletvekili. Hesap soracaksan bu fotoğrafın hesabını sor. Ama bir terör
örgütüne destek verenle fotoğraf çektirmeyi konuşuyorsan ve soracaksan, El
Kaide’nin kurucusu Hikmetyar’la çektirilen bu fotoğrafın hesabını sor. (CHP
sıralarından alkışlar) 
BÜLENT
TURAN (Çanakkale) – Yazıklar olsun sana, yazıklar olsun!
ÖZGÜR
ÖZEL (Devamla) - Yok ama yok, o değil ama her kötülüğün başı Trump! Darbe
yaptı, orada planladı, doları 7 liraya çıkardı! PYD’yi destekliyor, PKK’yı
destekliyor, bütün Türkiye düşmanlarına kol kucak geriyor. Şu fotoğrafla
övünüyorsunuz ya, şu fotoğraf. (CHP sıralarından alkışlar) Aman, aman, aman!
Anadolu Ajansı gururla sunar! “Sayın Cumhurbaşkanımız Donald Trump’la kahvaltı
etti.” Hadi ya! Ne yapacağız? Bir fotoğrafın hesabını soracaksa beyefendi,
keşke bu fotoğrafın hesabını sorsaydı FETÖ’yle. (CHP sıralarından alkışlar)
Bunların 11’i de milletvekiliniz, 6’sını bir daha milletvekili yaptınız
utanmadan, sıkılmadan.
Şimdi,
şunu söyleyelim: Birincisi…
(Mikrofon
otomatik cihaz tarafından kapatıldı)
BAŞKAN
– Sözlerinizi tamamlayın lütfen.
ÖZGÜR
ÖZEL (Devamla) - Teşekkür ederim.
Sayın
Başkanım, Man Adası meselesine gelince, Man Adası’nda 3 kere tazminat çıktı,
çıkan tazminatların üçünün de heyeti değişti, son tazminatı veren mahkemenin
heyeti bir gün önce değişti. Majestelerinin yargısı majestelerinin pisliğini
örtüyor. (CHP sıralarından alkışlar) 
İZBAN
konusunda yüzde 50 Devlet Demiryolları ortaklığını Başkanımız vücut diliyle
tasdik ediyor. Sorumluluk Devlet Demiryollarında ama bir şeyi daha biliyoruz.
Diyorsun ya “Grev yapmak özgürlüktür.” Bir gece buraya getirip havayolları iş
kolunda grevi kaldırdınız, 316 tane emekçi hostes fiilî direniş hakkını
kullandı; ekmekleriyle oynadınız, ekmekleriyle; hepsini işten attınız. (CHP
sıralarından alkışlar)
Son
sözüm, Sayın Başkan, bahsedilen ve sonra da silinen “tweet” bir buçuk ay
öncesine kadar Genel Sekreter Yardımcımıza aitti. Cumhuriyet Halk Partisi
olarak biz yelekle değil, yürekle siyaset yapıyoruz. (CHP sıralarından “Bravo”
sesleri, alkışlar)
BAŞKAN
– Teşekkür ederiz.
FATMA
KURTULAN (Mersin) – Sayın Başkan…
BAŞKAN
– Buyurun.
FATMA
KURTULAN (Mersin) – Ben de sataşmadan söz istiyorum Başkanım.
BAŞKAN
– Buyurun. (HDP sıralarından alkışlar) 
Lütfen
yeni bir sataşmaya meydan vermeyelim.
4.- Mersin Milletvekili Fatma Kurtulan’ın, İstanbul Milletvekili Mehmet
Muş’un 10 sıra sayılı 2019 Yılı Bütçe Kanun Teklifi ile 11 sıra sayılı 2017
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında Halkların Demokratik Partisine sataşması nedeniyle konuşması
FATMA
KURTULAN (Mersin) – Teşekkürler Sayın Başkan.
Doğrusu,
hepimiz biliriz, mahalleyi birbirine katanlar olur, köyleri birbirine katan
olur; demek ki Meclisi birbirine katanlar da varmış. Mecliste neredeyse kafalar
kırılıyordu. Bir grup başkan vekili sükûneti, Meclisin itibarını koruması
gerekirken Meclisi ne hâle getirdi, onu da kutlamak lazım! AKP’ye yakışan da
budur.
Yine,
AKP’ye yakışan bir şey daha oldu burada, Demirtaş ceza almasına rağmen hâlâ
içlerindeki kin, öfke giderilmemiş; bunu çok açık gördük. Biz bunu
Cumhurbaşkanının şahsında zannederdik ama oysaki tüm AKP’lilerin içerisinden
Demirtaş öfkesi gitmiyor. Şunu bilin ki arkadaşlar: Demirtaş direnmeye devam
edecek, bu size dert olsun, Demirtaş diz çökmeyecek. 
RAVZA
KAVAKCI KAN (İstanbul) – PKK’nın yaptıklarından bahsedin. 
FATMA
KURTULAN (Devamla) – Onu bırak sen.
RAVZA
KAVAKCI KAN (İstanbul) – Kadınlara yaptıklarından, küçücük kızlara
yaptıklarından cesaretiniz varsa bahsedin.
FATMA
KURTULAN (Devamla) – Sen onu bırak, o hikâyeyi bırakın, hikâyeyi bırakın.
Demirtaş
direnmeye devam edecek. Demirtaş, 7 Haziranda başınıza ne getirdiyse bizler 31
Martta aynısını başınıza getireceğiz, bunu unutmayın. (HDP sıralarından
alkışlar)
BÜLENT
TURAN (Çanakkale) – 1 Nisanda buradayız, 1 Nisanda.
FATMA
KURTULAN (Devamla) – Demirtaş’ın yargılanması, şu dedi, bu dedi değildir,
tümüyle sizin iç siyasi ihtiyaçlarınızdan dolayı Demirtaş ceza aldı ve bunu tüm
dünya kamuoyunun gözünde Cumhurbaşkanı da zaten ilan etti. 
“Demokratik
özerklik” dediniz, “hendek” dediniz; şunu da unutmayın ki: Bir gün gelecek, o
hendek sürecinde yaptıklarınız karşısında yargılanacaksınız, bunu unutmayın.
(HDP sıralarından alkışlar) 
OYA
ERONAT (Diyarbakır) – Hadi ya! Hadi ya!
HABİBE
ÖÇAL (Kahramanmaraş) – Asıl siz yargılanacaksınız.
FATMA
KURTULAN (Devamla) – Bunu da hiç unutmayın, “hendek” deyip suçunuzu gizlemeye
çalışmayın. İnsanları diri diri öldürmek, cenazeleri bir hafta sokakta
bırakmak, buzdolabında saklanmasına neden olmaktan yargılanacaksınız. (AK PARTİ
sıralarından gürültüler)
(Mikrofon
otomatik cihaz tarafından kapatıldı) 
OYA
ERONAT (Diyarbakır) – Yuh olsun be! Yuh olsun sana! 
FATMA
KURTULAN (Devamla) – Yargılanacaksınız, bunu da unutmayın. 
OYA
ERONAT (Diyarbakır) – Rezil kadın, yuh olsun sana!
ŞİRİN
ÜNAL (İstanbul) – İnsanlar ölüyor, insanlar.
BAŞKAN
– Sözlerinizi tamamlayın lütfen.
FATMA
KURTULAN (Devamla) – İkinci bir şey: Pervin Buldan, siyasi kimliğinin yanı sıra
eşini kaybettiği gün çocuğunu dünyaya getiren bir kadın olarak hâlâ “Barış…
Barış… Barış…” diyorsa bunu minnetle karşılıyoruz biz. 
OYA
ERONAT (Diyarbakır) – Hadi canım, geç oradan! Neyin barışı?
FATMA
KURTULAN (Devamla) – Bunu takdir ediyoruz.
OYA
ERONAT (Diyarbakır) – Et sen et.
FATMA
KURTULAN (Devamla) – Pervin Buldan’ın bilinç altında yatan barıştır,
demokrasidir, adalettir. 
OYA
ERONAT (Diyarbakır) – Tabii tabii!
FATMA
KURTULAN (Devamla) – Bu da tüm HDP’nin düşüncesidir; HDP size rağmen, Pervin
Buldan da size rağmen “barış” demeye devam edecektir. (HDP sıralarından
alkışlar, AK PARTİ sıralarından gürültüler)
BÜLENT
TURAN (Çanakkale) – Bilmesek inanacağız ya!
FATMA
KURTULAN (Devamla) – Konuşmayın yerinizden.
Bir
başka şey daha söyleyeyim arkadaşlar, Afrin’e ilişkin. Afrin’e, vatan toprağını
savunmaya gittiğinizi söylüyorsunuz. Afrin sizin vatan toprağınız değil Sayın
Muş, karıştırıyorsunuz, sizin hafızanız karışmış, beyniniz karışmış. Afrin
sizin değil arkadaşlar, akıllı olun, akıllı, Afrin sizin değil, başka bir
ülkenin toprağıdır orası. Orayı gidip gasbetmişsiniz, orayı işgal etmişsiniz…
(HDP sıralarından alkışlar, AK PARTİ sıralarından gürültüler)
(Mikrofon
otomatik cihaz tarafından kapatıldı)
FATMA
KURTULAN (Devamla) – …orayı gidip IŞİD’e teslim etmişsiniz, ora şahsında IŞİD’e
nefes aldırdınız, bunu da kabul edin. 
ZÜLFÜ
DEMİRBAĞ (Elâzığ) – PYD’ye mi bırakacağız?
FATMA
KURTULAN (Devamla) – Sarı yeleklilere gelince…
OYA
ERONAT (Diyarbakır) – Otur, otur, yeter, tamam. 
BAŞKAN
– Lütfen, teşekkür edin. 
FATMA
KURTULAN (Devamla) – Bir dakika…
OYA
ERONAT (Diyarbakır) – Tamam, otur, bu kadar, tamam. 
BAŞKAN
– Herkese aynı uygulamayı yaptım. 
FATMA
KURTULAN (Devamla) – Tamam. 
Sarı
yeleklileri, Fransa’yı örnek gösteriyorsunuz… 
Sayın
Başkan, bir dakika…
BAŞKAN
– Aynı uygulamayı yaptım. Lütfen…
FATMA
KURTULAN (Devamla) – Aynı uygulama değil. 
BAŞKAN
– İlave süre verdim. 
FATMA
KURTULAN (Devamla) – Arkadaşlar, şunu söyleyeyim: Siz de Fransa’yı örnek
gösteriyorsunuz. Bari onu örnek alın, o plastik mermi atıyor. Kemal Korkut
gerçek mermiyle öldürüldü. Berkin nasıl öldürüldü, İsmail Korkmaz nasıl
öldürüldü? (AK PARTİ sıralarından gürültüler) 
BAŞKAN
– Evet, Sayın Hatip, lütfen yerinize geçer misiniz. 
ZÜLFÜ
DEMİRBAĞ (Elâzığ) – Kobani olaylarında 55 kişi nasıl öldürüldü? 
OYA
ERONAT (Diyarbakır) – Nasıl…
FATMA
KURTULAN (Mersin) – Sen de bana oradan hep laf söyleme, tamam mı?
OYA
ERONAT (Diyarbakır) – Ne diyorsun, ne diyorsun?
BAŞKAN
– Teşekkür ederim Sayın Hatip, lütfen yerinize. (HDP sıralarından alkışlar)
FATMA
KURTULAN (Mersin) – Demirtaş rüyalarınıza girmeye devam edecek. 
OYA
ERONAT (Diyarbakır) – Ne dedi bu Sayın Başkan? Ne dedin sen, bir söylesene!
(HDP sıralarından “Otur yerine.” sesleri) İyi misiniz? İyi misin? Kafası gitmiş
ya.
LÜTFÜ
TÜRKKAN (Kocaeli) – Sayın Başkan, müsaade ederseniz, Sayın Mehmet Muş’un ilk
konuşmasından kaynaklanan sataşmadan dolayı 69’a göre söz istiyorum. O tur
geçmeden Sayın Muş’a…
MEHMET
MUŞ (İstanbul) – Sayın Başkan…
BAŞKAN
– Buyurun. 
HAKKI
SARUHAN OLUÇ (İstanbul) – Sayın Başkan, acayip hareketler yapıyor, böyle bir
şey olabilir mi ya? Bu milletvekili mi, nedir?
OYA
ERONAT (Diyarbakır) – Ne diyorsun?
BAŞKAN
– Anlamıyorum, bir dakika… Kim o?
HAKKI
SARUHAN OLUÇ (İstanbul) – El hareketleri yapıyor. Böyle bir şey olabilir mi?
OYA
ERONAT (Diyarbakır) – Sen ne diyorsun?
MEHMET
MUŞ (İstanbul) – Sayın Başkan, burada benim yaptığım siyasi eleştirilere şahsım
da hedef alınarak bazı açıklamalarda bulunuldu. Bu, İç Tüzük 69’a göre açık bir
sataşmadır. Söz talep ediyorum Sayın Başkan. 
FATMA
KURTULAN (Mersin) – Sen ne konuşuyorsun orada kadın? Sen ne diyorsun hep?
OYA
ERONAT (Diyarbakır) – Sen ne diyorsun, ben anlamıyorum. 
LÜTFÜ
TÜRKKAN (Kocaeli) – Sayın Başkan, ondan önce Sayın Mehmet Muş’un ilk
konuşmasından kaynaklı sataşmadan dolayı söz istemiştim. Daha sonra hatiplerin
konuşmasına dair…
FATMA
KURTULAN (Mersin) – Ben sana diyorum ki bir daha HDP’lilere sataşma diyorum.
Konuşma! HDP’liler çıktığında sataşmayacaksın diyorum. 
OYA
ERONAT (Diyarbakır) – Allah Allah, sana ne? Sataşırım, sataşacağım da. 
BAŞKAN
– Evet, önce Sayın Lütfü Türkkan, İYİ PARTİ Grup Başkan Vekiline söz vereyim,
daha sonra size söz vereceğim. (İYİ PARTİ sıralarından alkışlar)
FATMA
KURTULAN (Mersin) – Sataşamazsın sen, senlik bir şey yok ortada. 
OYA
ERONAT (Diyarbakır) – Sataşıyorum, hadi bakalım, yap yapacağını, sataşıyorum.
BAŞKAN
– Arkadaşlar, karşılıklı konuşmayalım lütfen.
OYA
ERONAT (Diyarbakır) – Sataşıyorum.
FATMA
KURTULAN (Mersin) – Cami avlusuna biz çocuğun taziyesine senden önce gittik,
sen yetişmemiştin bile. Altı yıldır o çocuğu görmüş müydün sen?
BAŞKAN
– Evet, buyurun.
5.- Kocaeli Milletvekili Lütfü Türkkan’ın, İstanbul Milletvekili Mehmet
Muş’un 10 sıra sayılı 2019 Yılı Bütçe Kanun Teklifi ile 11 sıra sayılı 2017
Yılı Kesin Hesap Kanunu Tasarısı’nın tümü üzerinde AK PARTİ Grubu adına yaptığı
konuşmasında İYİ PARTİ’ye sataşması nedeniyle konuşması
LÜTFÜ
TÜRKKAN (Kocaeli) – Evet, müsaade ederseniz, aranızdaki bu kayıkçı kavgasının
bitmesini istiyorum. Müsaade eder misiniz?
FATMA
KURTULAN (Mersin) – Çocuğun hesabını gelip bize soruyor bir de.
BAŞKAN
– Arkadaşlar, lütfen konuşmacıyı dinleyelim.
Buyurun.
LÜTFÜ
TÜRKKAN (Devamla) – Ben Sayın Mehmet Muş’un iktisatçı kimliğiyle çıktığında
bütçeye dair bizim gözümüzden kaçan, belki de farkına varamadığımız, bütçede
konuşulması gereken konulardan bahsedeceğini düşünürken Sayın Mehmet Muş iftira
dolu cümleleri ardı ardına sıraladı. Baktı, gelen alkışlar da çok fazla, oradan
devam ederek Sayın Meral Akşener’e kadar geldi. 
Sayın
Meral Akşener yirmi beş yıldır Türkiye’de ayakta kalabilen tek kadın siyasetçi.
ZÜLFÜ
DEMİRBAĞ (Elâzığ) – Diğerleri oturuyor mu?
LÜTFÜ
TÜRKKAN (Devamla) – Yirmi beş yıldır ayakta kalabilen tek kadın siyasetçi.
Geçmişi belli, atası belli, dedesi belli, PKK’ya karşı tavrı da belli, duruşu
da belli. 
Bakın,
ben size bir şeyler okuyacağım şimdi: “Öcalan’ın olayları okuma kabiliyeti ve
tecrübesi var, mesajları sürecin geleceğini düşünen bir hassasiyeti
yansıtıyor.” Meral Akşener konuştu bunu(!) Değil tabii, Yalçın Akdoğan.
“Öcalan’ın durduğu yer Türkiye’nin demokratikleşme sürecine katkı sağlayan bir
yer, İmralı’da çok anlamlı, çok değerli şeyler söylüyor.” Bunu da üç dönem
milletvekilliğinizi yapan Mehmet Metiner söylüyor. “Öcalan dünyanın geleceğini
iyi okuyup Kürtlerin, PKK’nın önüne yeni hedef koymuştur. Şartların
iyileştirilmesi talepleri var. Bu talepler normaldir, meşrudur.” Yasin Aktay
söylüyor, sizin milletvekiliniz. Bülent Arınç: “Dağa çıkışlar eskiye oranla
daha nitelikli hâl aldı.” Dağa çıkışın nitelikli hâlini anlayamıyorum, onu siz
izah edeceksiniz. (İYİ PARTİ sıralarından alkışlar) 
BÜLENT
TURAN (Çanakkale) – Google’dan mı buldunuz?
LÜTFÜ
TÜRKKAN (Devamla) – Beşir Atalay: “Abdullah Öcalan Kürtlerin lideridir.” Bunu
da Beşir Atalay, o çözülme sürecinin mimarı… 
BÜLENT
TURAN (Çanakkale) – Bu yalanlandı Sayın Başkan, yalanlandı.
LÜTFÜ
TÜRKKAN (Devamla) – Sadullah Ergin: “Öcalan bölgenin ve Türkiye’nin…
(Mikrofon
otomatik cihaz tarafından kapatıldı)
LÜTFÜ
TÜRKKAN (Devamla) – Müsaade ederseniz toparlıyorum Sayın Başkan.
BAŞKAN
– Toparlayın.
LÜTFÜ
TÜRKKAN (Devamla) – …reel politiğini daha sağlıklı değerlendiriyor.” 
Bütün
bunlardan sonra size bir resim göstereceğim, bir de haber. Sayın Ravza Kavakcı
Kan kendi Twitter hesabından paylaşıyor: “AK PARTİ Genel Merkez heyetimizle
gerçekleştirdiğimiz Almanya temasları kapsamında Alman Federal Konseyi
“Bundesrat”ı ziyaret ettik ve ayrıca federal sistem hakkında bilgi
alışverişinde bulunduk.” Bana izah edersiniz umarım geldikten sonra, bunu
söyleyeyim. 
ZÜLFÜ
DEMİRBAĞ (Elâzığ) – Yok öyle bir şey çünkü Almanlar bile ona şaşırmışlar.
ŞAHİN
TİN (Denizli) – Hikâye bunlar.
LÜTFÜ
TÜRKKAN (Devamla) – Peki, bu hikâye. 
Democratic
Progress Institute (DPI) ziyaretini eleştirmiş, “DPI PKK’nın İngiltere
temsilciliği olarak biliniyor.” demişler. Kim ziyaret etti PKK’nın İngiltere
temsilciliği olarak bilinen bu kuruluşu? Okuyorum: Sayın Taner Yıldız, Sayın
Mehdi Eker ve Efkan Ala. Bunları da geçtik, biraz evvel gördüm ama kendisi
buradadır sanırım. Şu resmi hatırlıyor musunuz? 
(Mikrofon
otomatik cihaz tarafından kapatıldı)
LÜTFÜ
TÜRKKAN (Devamla) – Meral Akşener, Lütfü Türkkan, Yavuz Ağıralioğlu; çözülme
süreci, beraber gittik. O hendekleri kazıp Mehmetçikleri o hendeklere
gömdüğünüz sürecin devamında çekilen bir resim. Allah işinizi gücünüzü rast
getirsin, doğru işlerle uğraşın, doğru kişilerle uğraşın. (İYİ PARTİ
sıralarından “Bravo” sesleri, alkışlar) PKK’yla yaptığınız bu çözüm süreci
devamında…
BÜLENT
TURAN (Çanakkale) – En büyük mücadeleyi biz yapıyoruz, en büyük mücadeleyi biz
yapıyoruz.
LÜTFÜ
TÜRKKAN (Devamla) – Ben burada HDP Grubuna söyledim, sizlerle işleri yok,
sizler marabalık yapıyorsunuz; ağalarınızla görüşüyorlar, onların ağaları yurt
dışında, siz onlarla iş birliği hâlindesiniz. (İYİ PARTİ sıralarından alkışlar)
BAŞKAN
– Teşekkür ediyorum.
FATMA
KURTULAN (Mersin) – Ayıp be! Lütfü Bey, ayıptır ya!
BAŞKAN
- Mehmet Bey, yeni bir sataşmaya mahal vermeden… 
Buyurun
Sayın Muş. (AK PARTİ sıralarından alkışlar)
6.- İstanbul Milletvekili Mehmet Muş’un, Manisa Milletvekili Özgür
Özel’in sataşma nedeniyle yaptığı konuşmasında Adalet ve Kalkınma Partisi ile
şahsına sataşması nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; burada tartışmayı
uzatacak değiliz, herkes konuşmasını yaptı. Milletimiz bunu en iyi şekilde
değerlendirecektir, kendi terazisinde tartacaktır. 
Bakın,
bir tanesi bir komisyon fotoğrafı. Şimdi, buradan bizim Dışişleri Komisyonu
muhtemelen gitmiş, Almanya Dışişleri Komisyonuyla görüşüyor; bu doğru da
toplantıyı organize eden biz değiliz. (CHP ve İYİ PARTİ sıralarından
gürültüler)
VELİ
AĞBABA (Malatya) – Çevir kazı yanmasın Muş!
MEHMET
MUŞ (Devamla) – Bir diğerinde siz organize ediyorsunuz ve orada davet edilenler
Türkiye karşıtı parlamenterler. 
VELİ
AĞBABA (Malatya) – Çevir!
MEHMET
MUŞ (Devamla) – Sizin organize ettiğiniz bir toplantı, özel bir toplantı bu ve
ikinci bir toplantıda kameralar dışarı çıkartılıyor.
VELİ
AĞBABA (Malatya) – Çevir, çevir!
MEHMET
MUŞ (Devamla) – Basın dışarı çıkartılıyor. Neden basın dışarı çıkartılıyor, ne
konuşuldu o toplantılarda? Bunu açıklamanız lazım. 
İkincisi,
her gördükleri sakallıyı DAEŞ’çi sanıyorlar, her gördüklerini.
ALİ
ŞEKER (İstanbul) – El Kaideci o, El Kaideci. 
MEHMET
MUŞ (Devamla) – Bahsettikleri Hikmetyar, Afganistan savaşı sırasında ülkesi
için savaşan, o dönemde Türkiye’nin de desteklediği birisi. 
ÖZGÜR
ÖZEL (Manisa) – IŞİD’in ağababası.
ALİ
ŞEKER (İstanbul) – IŞİD’in ağababası.
MEHMET
MUŞ (Devamla) – O dönemde IŞİD diye bir varlık da yok ortada. (AK PARTİ
sıralarından alkışlar) Hani derler ya “Her gördüğün sakallıyı deden sanma.”
diye, siz de her gördüğünüz sakallıyı DAEŞ’çi sandığınız için böyle yorumlar
yapıyorsunuz.
VELİ
AĞBABA (Malatya) – Hikmetyar El-Kaide’nin kurucusu Beyefendi. 
MEHMET
MUŞ (Devamla) – Değerli milletvekilleri, bir diğer konu da şudur: Bakın,
fotoğraf paylaşmak çok kolay ama bir şeye vurgu yapıyorum, bakın…
VELİ
AĞBABA (Malatya) – Fetullah’ın önünde niye baş bağladın ona gel? Niye resim
çektirdin Fetullah’ın önünde?
MEHMET
MUŞ (Devamla) – …şimdi rahmeti Rahman’a kavuştuğu için, rahmeti Rahman’a
kavuştuğu için bir şey söylemek istemiyorum, geçmişte Genel Başkanlarının da
fotoğrafı var, gerek yok, bunları söylemenin bir manası yok şimdi.
VELİ
AĞBABA (Malatya) – Niye baş bağladın orası mescit mi? O şıh mı? Fetullah’ın
karşısında niye hazır ola geçtin onu söyle?
MEHMET
MUŞ (Devamla) – Fakat 17-25 Aralık sonrası devlet ve siyasi partiler, burada
bir kısmı mücadele ediyorken FETÖ’yle, onun temsilcileriyle, kanalları
kapatılmasın diye orada mücadele eden kimdi?
VELİ
AĞBABA (Malatya) – Fetullah’ın karşısında niye hazır ola geçtin? Niye başını
bağladın? Orası mescit mi, o şıh mı? Söylesene!
MEHMET
MUŞ (Devamla) – Cumhuriyet Halk Partisi. Ya arkadaş, bak bu devlet mücadele
ediyor, burada bir operasyon yapılmış.
VELİ
AĞBABA (Malatya) – Fetullah’ın karşısında niye başını bağladın? Niye hazır ola
geçtin? Niye fotoğraf verdin? Bir de CHP’linin fotoğrafını bul!
MEHMET
MUŞ (Devamla) – Bakın, Bank Asyanın önünde bunlar, Bugün gazetesinin önünde
bunlar ve makamının…
(Mikrofon
otomatik cihaz tarafından kapatıldı)
MEHMET
MUŞ (Devamla) – Bakın, arkadaşlar, Zaman gazetesinde 17-25 Aralıktan sonra makam
odasında karşılıyorlar. 
BAŞKAN
– Sözlerinizi toparlayın Sayın Muş.
MEHMET
MUŞ (Devamla) –Bu fotoğrafların sayısını artırabilirsiniz. Aslolan ne
yaptığınızdır değerli arkadaşlar.
VELİ
AĞBABA (Malatya) – Niye başını bağladın! Niye hazır ola geçtiniz! Niye
“Fetullah Hoca Efendi Hazretleri” dediniz?
MEHMET
MUŞ (Devamla) – Bir diğeri de, Sayın Başkan, bakın, bu tartışmayı uzatacak
değilim. 
VELİ
AĞBABA (Malatya) – Uzat uzat! Fetullah’la kim iş birliği yaptıysa hodri meydan!
Gel araştıralım, nerede FETÖ var, gel!
MEHMET
MUŞ (Devamla) – Değerli arkadaşlar, rahat ol, ben buradan bir uyarıda bulunmak
istiyorum dedim ve Sayın Genel Başkanın yaptığı bir konuşmaya atıf yaptım,
bakın böyle bir ifade kullanıyor, bunu eleştirdim. Arkadaşlar, bundan rahatsız
olmayacaksınız. Böyle bir ifade var ortada ve ben de bir siyasetçi olarak bunu
eleştirebilirim, eleştirmek benim en doğal hakkımdır. 
Teşekkür
ediyorum. (AK PARTİ sıralarından alkışlar)
VELİ
AĞBABA (Malatya) – FETÖ’yle kimin iş birliği varsa, hangi siyasi partide FETÖ
varsa gel araştıralım, hodri meydan!
ALİ
ŞEKER (İstanbul) – Siyasi ayak nerede siyasi ayak?
AYHAN
BİLGEN (Kars) – Sayın Başkan…
BAŞKAN
– Buyurun Sayın Bilgen. 
AYHAN
BİLGEN (Kars) – Sayın Başkan, Sayın Türkkan konuşmasında grubumuzu işaret
ederek “maraba, ağababaları” gibi ifadelerle sataşmada bulunmuştur. 
Söz
istiyorum. 
BAŞKAN
– Arkadaşlar, bu işin sonunu bulamayız yani lütfen…
AYHAN
BİLGEN (Kars) – Tekrar sataşmaya meydan vermeyeceğim Sayın Başkan. 
BAŞKAN
– Buyurun. 
AYHAN
BİLGEN (Kars) – Yeni bir sataşmaya fırsat vermeyeceğim.
FATMA
KURTULAN (Mersin) – Ona söyleyin, ona. 
ALİ
KENANOĞLU (İstanbul) – Hakaret etmesinler o zaman. 
BAŞKAN
– Sataşmaya mahal vermeyelim lütfen. 
7.- Kars Milletvekili Ayhan Bilgen’in, Kocaeli Milletvekili Lütfü
Türkkan’ın sataşma nedeniyle yaptığı konuşmasında HDP Grubuna sataşması
nedeniyle konuşması
AYHAN
BİLGEN (Kars) – Sayın Başkan, biz prensip olarak zaten muhalefet partileriyle
ilgili bir polemikten yana değiliz ama barışla ilgili çok kısa bir şey
aktaracağım sadece. 
Mevlâna’ya
birisi gelir, der ki: “Şems geldi.” O da bu müjde üzerine çıkarır, hırkasını
verir. Döner, derler ki: “Ya, bu bir yalancıdır, ne diye hırkanı verdin?” Der
ki: “Ben barışı müjdeleyenin yalanına hırkamı veriyorum ama barışın gerçeğine
boynumu, başımı vermeye hazırım.” (HDP sıralarından alkışlar) 
Değerli
arkadaşlar, biz barışı partilerüstü bir şey olarak görüyoruz, siyasi çıkarlar
üstü bir şey görüyoruz ama belli ki bütün bu tartışmaların bütçeden çıkıp
buraya gelmesinin sebebi, bir parti grubunun geçmişle ilgili pişmanlık
duygularını yüksek sesle diğer gruplara saldırarak gidermeye çalışmasıdır. 
Değerli
arkadaşlar, istiğfar düşük ses tonuyla yapılır; bağırarak çağırarak tövbe
edilmez. Siz KCK’yle ilişkilerde pişmanlık taşıyor olabilirsiniz ya da FETÖ’yle
ilgili ilişkilerde pişmanlık taşıyor olabilirsiniz.
LÜTFÜ
TÜRKKAN (Kocaeli) – Oo ağır geldi bu, ağır.
AYHAN
BİLGEN (Devamla) – Geçmişte Ergenekon davasıyla ilgili defaatle eleştiri
yaptık, dedik ki: Bakın, kurunun yanında yaş, her şey yanıyor, insanlar haksız
yere yargılanıyor. Dediniz ki: “Siz Ergenekon’u mu savunuyorsunuz?” Şimdi
“Ergenekon” diye bir örgüt olmadığı deklare edildi. 
Yaptıklarınızdan,
yanlışlarınızdan pişmanlık duyuyorsanız lütfen daha düşük ses tonuyla ve bir öz
eleştiri diliyle yapın, başkasını eleştirmeyin. Onun için de bu süreçte bırakın
bu polemikleri de gerçekten ülkenin içerisinde bulunduğu bu felakete, bu
tehlikeye, ülkenin içerisine, önüne gelip dayanan kriz ve uçuruma birlikte çare
arayalım. 
Bu
polemikler, belki, evet, bir alkış vesilesi olabilir ama ülkeye, hiç kimseye,
aslında hiçbir partiye de fayda sağlamaz. 
Genel
Kurulu saygıyla selamlıyorum, sağ olun. (HDP sıralarından alkışlar) 
RAVZA
KAVAKCI KAN (İstanbul) – Sayın Başkanım…
ÖZGÜR
ÖZEL (Manisa) – Sayın Başkan…
BAŞKAN
– Hayrola? Buyur. 
ÖZGÜR
ÖZEL (Manisa) – Sayın Mehmet Muş konuşması sırasında bıraktığı yerden devam
ederek Sayın Genel Başkanımıza ve grubumuza çok ağır ithamlarda bulundu. Yeni
bir sataşmaya mahal vermeden, müsaadenizle bir bilgi vererek kürsüden 69’a göre
cevap hakkımı kullanmak istiyorum. 
BAŞKAN
– Yerinden söylesen olmaz mı?
ÖZGÜR
ÖZEL (Manisa) – Yok, oradan olsun efendim. Hakkaniyete…
BAŞKAN
– E, hadi gel. (CHP sıralarından alkışlar)
8.- Manisa Milletvekili Özgür Özel’in, İstanbul Milletvekili Mehmet
Muş’un sataşma nedeniyle yaptığı konuşmasında Cumhuriyet Halk Partisi Genel
Başkanına ve CHP Grubuna sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; biliyorsunuz, önce
sataşmadan söz alıyoruz, söylediklerine cevabı veriyoruz. Bu cevaptan sonra,
bir hazmetme kapasitesindeki düşüklükten sonra çıkıp birtakım şeyleri
çarpıtmaya çalışıyorlar. 
Şimdi,
diyor ki: “Her gördüğün sakallıyı deden sanma.” Allah göstermesin, bu adamı
dedeme benzetmem. Şeytani değil, rahmani bir sakalı vardı benim dedemin. 
ZÜLFÜ
DEMİRBAĞ (Elâzığ) – Çok ayıp, çok ayıp.
OSMAN
NURİ GÜLAÇAR (Van) – İftira atıyorsun, iftira. 
ÖZGÜR
ÖZEL (Devamla) – Ama sen kime benzetiyorsun da bu kadar sempati besliyorsun, o
tartışılır. 
OSMAN
NURİ GÜLAÇAR (Van) – Arkadaşım, iftira atıyorsun, iftira. El Kaide değil o. 
ÖZGÜR
ÖZEL (Devamla) – Ha, iftira ya, buna kim karar verecek? Bütün dünya “Kararı kim
verecek?” diye bekler. Acaba iftira mı?
ZÜLFÜ
DEMİRBAĞ (Elâzığ) – Bu El Kaide değil ki. 
ÖZGÜR
ÖZEL (Devamla) – Birleşmiş Milletlerin Güvenlik Konseyi 2013 yılında aldığı
kararla…
ZÜLFÜ
DEMİRBAĞ (Elâzığ) – Kim olduğunu biliyor musun onun?
OSMAN
NURİ GÜLAÇAR (Van) – Kesinlikle iftira, yalan.
ÖZGÜR
ÖZEL (Devamla) – …Hikmetyar’ı teröristler listesine koydu ve ilan etti. (CHP
sıralarından alkışlar)
OSMAN
NURİ GÜLAÇAR (Van) – Yalan, yalan. 
ZÜLFÜ
DEMİRBAĞ (Elâzığ) – Kim olduğunu biliyor musun?
ÖZGÜR
ÖZEL (Devamla) – Bir dakika, yalan ya…
ZÜLFÜ
DEMİRBAĞ (Elâzığ) – Ben Haydar gibi yapıyorum. Kim olduğunu biliyor musun? Seni
konuşturmak istemiyorum. 
ÖZGÜR
ÖZEL (Devamla) – Otur, otur.
ZÜLFÜ
DEMİRBAĞ (Elâzığ) – Kim olduğunu biliyor musun?
ÖZGÜR
ÖZEL (Devamla) – Arkadaşlar, hani Hikmetyar’ın teröristliği yalan ya…
ZÜLFÜ
DEMİRBAĞ (Elâzığ) – Kim olduğunu biliyor musun?
BAŞKAN
– Sayın Demirbağ…
ÖZGÜR
ÖZEL (Devamla) – …Birleşmiş Milletler yalan atıyor ya…
ZÜLFÜ
DEMİRBAĞ (Elâzığ) – Kim olduğunu biliyor musun? İftira atma, iftira atma. 
ÖZGÜR
ÖZEL (Devamla) – …Hikmetyar’ın mal varlığına Türkiye Cumhuriyeti devleti bu
Birleşmiş Milletler kararını dayanak tutarak el koydu. Altında Tayyip Erdoğan
imzası var. 
ZÜLFÜ
DEMİRBAĞ (Elâzığ) – Konuşturmayacağım. Senin yaptığını yapıyorum. 
VELİ
AĞBABA (Malatya) – Devam et, devam et. 
ZÜLFÜ
DEMİRBAĞ (Elâzığ) – Tasvip etmiyorum ama senin yaptığını yapıyorum. 
VELİ
AĞBABA (Malatya) – Devam et, devam et. 
ZÜLFÜ
DEMİRBAĞ (Elâzığ) – Sen konuşturmadın, ben de konuşturmayacağım. 
ÖZGÜR
ÖZEL (Devamla) – Bak, bak, dinle, dinle. Eğer haklıysan özür dileyeceksin. 
BAŞKAN
– Zülfü Bey…
ZÜLFÜ
DEMİRBAĞ (Elâzığ) – Sen konuşturmadın, ben de konuşturmayacağım. 
VELİ
AĞBABA (Malatya) – Keşke benim gibi yapabilsen. Keşke benim kadar çapın,
kapasiten olsa. 
ÖZGÜR
ÖZEL (Devamla) – Konuşturma, hadi bakalım konuşturma. 
ZÜLFÜ
DEMİRBAĞ (Elâzığ) – Ben de konuşturmayacağım. 
ÖZGÜR
ÖZEL (Devamla) – Hadi. Tekrar konuşacağım. 
BAŞKAN
– Zülfü Bey, lütfen. 
ÖZGÜR
ÖZEL (Devamla) – Bunun biliyorsun nereye gideceğini. Oturacaksın. 
ZÜLFÜ
DEMİRBAĞ (Elâzığ) – Ben de konuşturmayacağım. 
ÖZGÜR
ÖZEL (Devamla) – Sayın Başkan…
BAŞKAN
– Lütfen sakin olun. 
ÖZGÜR
ÖZEL (Devamla) – Oturacaksın. 
ZÜLFÜ
DEMİRBAĞ (Elâzığ) – Ben de konuşturmayacağım. 
ÖZGÜR
ÖZEL (Devamla) – Oturacaksın. 
ZÜLFÜ
DEMİRBAĞ (Elâzığ) – Ben de konuşturmayacağım. 
ÖZGÜR
ÖZEL (Devamla) – Oturacaksın. (Gürültüler)
Sayın
Başkan, Hikmetyar…
BAŞKAN
– Toparlayalım lütfen. 
MUHAMMET
EMİN AKBAŞOĞLU (Çankırı) – Evet, bakın, kendi yaptığınızın bir kısmı yapılınca
duramıyorsunuz. O zaman dinlemek lazım dinlemek. 
BAŞKAN
– Lütfen sözlerinizi tamamlayın.
ÖZGÜR
ÖZEL (Devamla) – Sayın Başkan, Sayın Grup Başkan Vekili; arkadaşlar,
beyefendiler başlarına ne geleceğini biliyor, ondan korkuyor. 
MUHAMMET
EMİN AKBAŞOĞLU (Çankırı) – Alakası yok, alakası yok. 
ZÜLFÜ
DEMİRBAĞ (Elâzığ) – Yeterince tanımıyorsun. 
ÖZGÜR
ÖZEL (Devamla) – Bakın, bu iftira ya, Birleşmiş Milletler 2015’te bunu
teröristler listesine koymuş ya Tayyip Erdoğan’ın ve bütün bakanların imzasıyla
Türkiye bu adamın mal varlığına el koydu, küresel terörist olduğu için. (CHP
sıralarından alkışlar) 
ZÜLFÜ
DEMİRBAĞ (Elâzığ) – Yeterince tanımıyorsun. İftira atma! İftira atma!
ÖZGÜR
ÖZEL (Devamla) – Arkadaşlar, adama Birleşmiş Milletler “terörist” demiş…
ZÜLFÜ
DEMİRBAĞ (Elâzığ) – İftira atma.
ÖZGÜR
ÖZEL (Devamla) – …Cumhurbaşkanı “terörist” demiş…
ZÜLFÜ
DEMİRBAĞ (Elâzığ) – İftira atma.
ÖZGÜR
ÖZEL (Devamla) –…bütün bakanlar “terörist” demiş…
ZÜLFÜ
DEMİRBAĞ (Elâzığ) – Birleşmiş Milletler onu terörist listesinden çıkardı. 
ÖZGÜR
ÖZEL (Devamla) – Beyefendi “Yalan, yalan” diye yırtınıyor. Neden? Herhâlde
dedesine benzetti, dedesine. (CHP sıralarından alkışlar)
ZÜLFÜ
DEMİRBAĞ (Elâzığ) – Birleşmiş Milletler listeden çıkardı onu sonra. 
ÖZGÜR
ÖZEL (Devamla) – Sayın Başkan, Adalet ve Kalkınma Partisinin iftira ve
sataşmalarına belgelerle, uluslararası belgelerle cevap ve ders vermeye devam
edeceğiz.
Saygılar
sunuyorum. (CHP sıralarından alkışlar)
BAŞKAN
– Teşekkür ederim. 
MEHMET
MUŞ (İstanbul) – Sayın Başkan, sadece kayıtlara girmesi için…
BAŞKAN
– Evet, buyurun. 
MEHMET
MUŞ (İstanbul) – Sayın Başkan, bakın, Hikmetyar, Birleşmiş Milletler bir dönem
terör listesine almış, şu an, 30 Nisan 2017’de terör listesinden çıkartmış,
beraber hareket ettiği…
MUHAMMET
EMİN AKBAŞOĞLU (Çankırı) – Duyulmuyor, kürsüden…
MEHMET
MUŞ (İstanbul) – Sayın Başkan, bu açıklamaya müsaade ederseniz. 
YAVUZ
AĞIRALİOĞLU (İstanbul) – Sayın Başkan… 
BAŞKAN
– İYİ PARTİ Grup Başkan Vekili Sayın Ağıralioğlu, buyurun. 
IV.- AÇIKLAMALAR (Devam)
4.- İstanbul Milletvekili Yavuz Ağıralioğlu’nun, AK PARTİ grup başkan
vekillerinin konuşurken kendi siyasi vizyonlarının hilafına davrananları terörize
etmelerinden ikrah ettiklerine ilişkin açıklaması
YAVUZ
AĞIRALİOĞLU (İstanbul) – Sayın Başkan, değerli milletvekilleri; Hükûmetimizin
bu işleri konuşurken Hükûmetimiz adına konuşurken grup başkan vekillerinin
ısrarla kendi siyasi vizyonlarının hilafına davrananları terörize etmelerinden
biraz illallah ettik, ikrah ettik. Değiştirdiğinizi iddia ettiğiniz eski
Türkiye'nin en netameli zamanlarında şehitlerimizin üçer beşer ocaklarımıza
ateş gibi düştüğü 1990’lı yıllarda bile ceberutluğundan muzdarip olduğunuz
devletinizin askerleri mağaralarda sıkıştırmış oldukları teröristlere
“Evlatlarım, yavrularım; analarınız, babalarınız sizi evlerinizde, sofralarının
başında bekliyor.” diye haykırırdı. “Değiştirdik, eski Türkiye’nin yerine yeni
Türkiye’yi kurduk.” dediğiniz eski Türkiye’de helikopterlerden, uçaklardan
dağlara bildiriler atılırdı ki “Yavrularınız sizi evlerinizde bekliyor, dönün
evinize.” diye. Devleti yönetmenin bir ciddiyeti vardı eskiden, mücadele
etmenin de bir ciddiyeti vardı, devleti yönetenler de muhatap oldukları kim
olursa olsun terörün eline insanları geçmesin diye ihtimam gösterirlerdi. Size
ne oldu ki, kalbiniz ne kadar karardı ki, Rabia’nızı daha anlaşılabilir hâle
getirdiğimiz… “Tek devlet” dediğinizde Türk devleti, “tek vatan” dediğinizde Türk
vatanı, “tek millet” dediğinizde Türk milleti, “tek dil” dediğinizde Türk dili,
“tek bayrak” dediğinizde Türk Bayrağı diyoruz. Ona rağmen, bizden bir terörist
çıkarma hevesine ne ara kapıldınız siz? Niçin? Yani biz HDP’ye oy veren Kürt
kardeşlerimizin hepsine “PKK’lı” dememeyi devlet ciddiyetimiz sayarken, her
PKK’lıyı HDP’li sayıyoruz ama HDP’ye her oy vereni PKK’lı saymıyoruz diye
devlet terbiyemizle davranırken… (AK PARTİ sıralarından gürültüler)
ALİ
ÖZKAYA (Afyonkarahisar) – Ne ilgisi var ya!
YAVUZ
AĞIRALİOĞLU (İstanbul) – Arkadaşlar, istirham ediyorum ya.
İYİ
PARTİ’nin sadece akademik kimliğiyle siyasi kimliği arasına sıkışmış bir
cümleden bir siyasi Kürtçülük çıkarma hevesi nedir? 
BAŞKAN
– Sözlerinizi tamamlayın lütfen. 
YAVUZ
AĞIRALİOĞLU (İstanbul) – Yani biz memleketimizi yönetim emaneti olarak,
devletin yönetim emaneti olarak milleti elinizde tuttuğunuz bugünlerde Hükûmete
düşen daha çok terörize etmek değildir. Yani bizden, 5 milyon oy almış bir
partiden, yirmi beş yıldır siyaset yapan ve milliyetçi-mukaddesatçı
koordinatlarda duran birinden siyasi Kürtçü çıkarınca elinize ne geçecek sizin?

(Mikrofon
otomatik cihaz tarafından kapatıldı)
YAVUZ
AĞIRALİOĞLU (İstanbul) – Dolayısıyla arkadaşlar -rica ediyoruz- sadece şu:
Yani, bazen, diyelim ki, sehven dilimiz sürçtü, bu dilimizin sürçmesinden çok
daha fecisini yapmış olmanıza rağmen hatırlatmalarımıza kendi kabahatlerinizi
bastırmak için bizden bir PKK’lı çıkarma hevesinden lütfen kurtulun yahu yani
istirham ediyorum. Biz kabul ediyoruz -ki sizin sözlerinize biraz önce
mebusumuzun yaptığını kastederek de söylüyorum- özür dileriz. Bu Meclisin şahsı
manevisine de Meclisin şahsiyetine de asla yakışmaz, özür dileriz ama bir özür
dileme borcunuz var bize. Yani biz özür dileriz ama bize bir özür borcunuz var.

BAŞKAN
– Teşekkür ederiz. 
BÜLENT
TURAN (Çanakkale) – Sayın Başkan… 
BAŞKAN
– Arkadaşlar, sisteme giren 4 arkadaşımız var.
Yerinden
birer dakika söz vereceğim. 
Ravza
Kavakcı Kan, buyurun, yerinizden bir açıklama için söz veriyorum. 
5.- İstanbul Milletvekili Ravza Kavakcı Kan’ın, birçok ülkeyi ziyaret
ettiklerine ve sistemle alakalı bilgi alışverişinde bulunduklarına ilişkin
açıklaması
RAVZA
KAVAKCI KAN (İstanbul) – Sayın Başkanım, çok teşekkür ederim. Genel Kurulu
saygıyla selamlıyorum. 
Biraz
evvel İYİ PARTİ Grup Başkan Vekili kendilerine açıklama yapmamı istediler ama
ben Genel Kurulun tamamına şöyle bir bilgi arz edeyim: 
Sayın
Başkanım, biz birçok ülkeyi ziyaret ediyoruz. Genel merkez vazifelendirmesi
oluyor ya da parlamentolar arası birlik grup başkanı olarak bu ülkeleri ziyaret
ediyoruz. Her gittiğimiz yerde, muhakkak ülkenin sistemiyle alakalı bilgi
alışverişinde bulunuyoruz. Almanya’ya gittiğimizde de hem ulusal parlamentoyu
hem federal parlamentoyu ziyaret ettik, oradaki yetkililerden bilgi aldık; biz
de onlara kendi sistemimizi anlattık. İngiltere’ye gidersek herhâlde krallık
gelmeyecek. Bu çıkan haberin -ki saçma sapan bir haberdi- ciddiye
alınmayacağını düşündüğüm ve milletimizin zekâsına hakaret olduğunu düşündüğüm
için açıkçası…
(Mikrofon
otomatik cihaz tarafından kapatıldı) 
RAVZA
KAVAKCI KAN (İstanbul) - … bunun gündeme gelmesi beni şaşırttı ve çok üzüldüm. 
Arz
ederim. 
Almanlar
da çok güldüler efendim. 
BAŞKAN
– Açıklamayı yaptınız, teşekkür ederiz. 
Sayın
Destici, buyurun. 
MUSTAFA
DESTİCİ (Ankara) – Sayın Başkanım, kıymetli milletvekilleri…
Aslında
müsaadeniz olursa iki dakika kürsüden konuşmak istiyorum. 
BAŞKAN
– Efendim, yerinizden lütfen. 
MUSTAFA
DESTİCİ (Ankara) – Çünkü sataşma var. (CHP, HDP ve İYİ PARTİ sıralarından
gülüşmeler)
BAŞKAN
- Buyurun efendim, yerinizden. 
6.- Ankara Milletvekili Mustafa Destici’nin, Türkiye Büyük Millet
Meclisi çatısı altında hiç kimsenin Türk ordusunu işgalci olarak
gösteremeyeceğine ilişkin açıklaması
MUSTAFA
DESTİCİ (Ankara) – Arkadaşlar güldü. Sataşma bana değil kahraman ordumuza
sataşma var. 
Kahraman
ordumuz işgalci olarak gösterilemez. 
LÜTFÜ
TÜRKKAN (Kocaeli) – Sen komutan mısın?
BAŞKAN
– Arkadaşlar, lütfen hatibi dinleyelim. Lütfen… 
Buyurun.

MUSTAFA
DESTİCİ (Ankara) – Bunu Türkiye Büyük Millet Meclisi çatısı altında hiç kimse
yapamaz. Şayet bunu yapıyorsa da onun yeri burası değil, Kandil’dir, PKK’lı
yılanların yanı olmalıdır. Bunu açıkça ifade ediyorum.
Bakın,
bu, demokrasiyle de, inanç hürriyetiyle de açıklanamaz. Bir Herri Batasuna
örneği var biliyorsunuz. Yani sırf terör örgütünün eylemlerini kınamadığı için
İspanya Yüksek Mahkemesi tarafından kapatılmış 2003 yılında.
(Mikrofon
otomatik cihaz tarafından kapatıldı)
ALİ
KENANOĞLU (İstanbul) – Süren bitti.
MUSTAFA
DESTİCİ (Ankara) – 2009 yılında AİHM’e yaptığı başvuru reddedilmiş ve sırf...
Hangi
yoldan olursa olsun mücadelemize devam edeceğiz.
ALİ
KENANOĞLU (İstanbul) – Başkan, süre bitti.
FATMA
KURTULAN (Mersin) – Senin de ekmeğin oradan geliyor, sen de ekmeğini öyle
kazanıyorsun. 
OYA
ERONAT (Diyarbakır) – Kes sesini, kes! Kes sesini!
MUSTAFA
DESTİCİ (Ankara) – Terör eylemlerini kınamadığı için, teröristleri kınamadığı
için AİHM kapatmıştır. Dolayısıyla da aslında Türkiye Büyük Millet Meclisinde
de PKK, HDP’nin yeri yoktur. 
ALİ
KENANOĞLU (İstanbul) – Başkan, süre bitti.
MUSTAFA
DESTİCİ (Ankara) - Ama maalesef Türkiye'de demokrasi çok fazlasıyla da
Avrupa’nın da üstünde bir şekilde işlediği için bugün bu koltuklarda
oturmaktadırlar.
BAŞKAN
– Teşekkür ederim.
ALİ
KENANOĞLU (İstanbul) - Senden izin alacaktık değil mi? Senin müsaade ettiğin
ölçülerde konuşmak zorunda da değiliz. 
MUSTAFA
DESTİCİ (Ankara) – Tam da üstüne, burada oturmak da yetmiyor, 92 trilyon da
2019’da para alacaklardır. Bu parayı nereye harcayacakları da kayyum atanan
belediyelerdeki çalışmalardan görülüyor ve biliniyor.
ALİ
KENANOĞLU (İstanbul) – Halkın oyuyla ve onayıyla buraya geldik.
FATMA
KURTULAN (Mersin) – Sayın Başkan, böyle devam ederse bize de…
MUSTAFA
DESTİCİ (Ankara) - Dolayısıyla da burada kahraman ordumuzun Afrin zaferini hiç
kimse işgal olarak gösteremez. Dolayısıyla biz kahraman ordumuzla gurur
duyuyoruz.
ALİ
KENANOĞLU (İstanbul) – Başkan, süre bitti, ne bu sonsuza kadar süre verme hâli
böyle, anlamıyoruz yani.
LÜTFÜ
TÜRKKAN (Kocaeli) – Sayın Başkan, böyle bir usul var mı?
BAŞKAN
– Teşekkür ederim.
ALİ
KENANOĞLU (İstanbul) – O zaman bize de verin bu kadar süre, biz de konuşalım.
MUSTAFA
DESTİCİ (Ankara) – Ve hiç merak etmeyin, Afrin operasyonunu Tel Abyad, Ayn el
Arap, Sincar ve Kandil zaferleri de takip edecektir ve oraya da ay yıldızlı
bayrak dikilecektir.
BAŞKAN
– Teşekkür ederim Sayın Destici.
MUSTAFA
DESTİCİ (Ankara) – Ve bütün Türkiye de sınırımız ötesi de teröristlerden
temizlenecektir. (AK PARTİ sıralarından alkışlar) 
AYHAN
BİLGEN (Kars) – Sayın Başkan…
BAŞKAN
– Teşekkür ederim Sayın Destici.
Sayın
Mehdi Eker, bir açıklama yapacaksınız sanırım.
Yerinizden
bir dakika lütfen.
Buyurun.
7.- Diyarbakır Milletvekili Mehmet Mehdi Eker’in, Kocaeli Milletvekili
Lütfü Türkkan’ın sataşma nedeniyle yaptığı konuşmasındaki bazı ifadelerine
ilişkin açıklaması
MEHMET
MEHDİ EKER (Diyarbakır) – Teşekkür ediyorum Sayın Başkan.
Sayın
Başkan, biraz önce, Sayın Türkkan, benim de adımın geçtiği bir cümle kurdu.
Burada iki tane yanlış var, Genel Kurulu bu konuda bilgilendirmek isterim. Bir,
“PKK’nın temsilciliği” diye, “İngiltere’deki temsilciliği” diye söylediği
kuruluş “DPI” diye bir kuruluş ve bu, bağımsız, İngiltere’de, İrlanda’da
faaliyet gösteren bir sivil toplum kuruluşu, asla PKK’nın temsilciliği değil,
böyle bir yakıştırma… 
LÜTFÜ
TÜRKKAN (Kocaeli) – Ne iş yapar ya?
MEHMET
MEHDİ EKER (Diyarbakır) - Tabii, o kuruluş, herhâlde gerekli şeyi söyler,
yalanlar, belki hukuki yollara da başvurur, bu bir, bunu düzelteyim çünkü ben
öyle bir kuruluşa gidip orada onların etkinliğine katılmam.
(Mikrofon
otomatik cihaz tarafından kapatıldı) 
BAŞKAN
– Toparlayın lütfen.
ALİ
KENANOĞLU (İstanbul) – Toparlama yok, bir dakika değil mi ya?
MEHMET
MEHDİ EKER (Diyarbakır) – İkincisi şu: AK PARTİ Genel Merkezde Dış İlişkilerden
Sorumlu Genel Başkan Yardımcısı olarak Türkiye’nin tezlerini -Türkiye’de neden
OHAL ilan edildi, FETÖ’yle ve PKK’yla mücadelede hangi unsurlara dikkat edildi,
neler yapıldı- anlatmak için o kuruluşta bir konuşma yaptım. 
FATMA
KURTULAN (Mersin) – IŞİD’i anlattınız mı?
MEHMET
MEHDİ EKER (Diyarbakır) – O konuşmanın gizli saklı hiçbir tarafı yok; Türkiye
Cumhuriyeti’nin tezlerini, Türkiye Cumhuriyeti’nin yaptığı terörle mücadelenin
haklılığını anlatma çerçevesinde bu konuşma yapıldı. Mesele bundan ibarettir.
Teşekkür
ederim. (AK PARTİ sıralarından alkışlar) 
BAŞKAN
– Teşekkür ederim.
Buyurun
Sayın Muş.
8.- İstanbul Milletvekili Mehmet Muş’un, İstanbul Milletvekili Yavuz
Ağıralioğlu’nun yaptığı açıklamasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; az önceki konuşmamdan
sonra alınan sözler oldu. Değerli arkadaşlar, bakın, ne kimseden bir terörist
çıkartma maksadım var ne de herhangi bir milletvekiline burada “terörist” gibi
bir ifade kullandım. Her zaman siyasetin nezaketini bilirim, siyasetin nezaket
çerçevesine de uyduğumu düşünüyorum. Sayın Başkan, benim burada söylediğim
sadece… Bakın, bir konuşma içerisinde geçen bir söz var, artık siz Genel
Kurulda siyaset yapan, Türkiye’de Parlamentoda grubu olan bir partisiniz; yapılan
sözler, açıklamalar mutlaka ki eleştirilecektir, ortaya çıkarılacaktır,
açıklamalar yapılacaktır ki bu, canlı yayında söylenmiş bir sözdür, benim atfım
bu sözedir, bu sözü eleştirmemdir. Buradan çıkıp da “İşte, bizden terörist
çıkartmak size ne fayda sağlayacak?” “Bize nasıl terörist dersiniz?” gibi bir
mana çıkartmak doğru değil Sayın Başkan, yanlış bir ifade bu. Benim öyle bir
niyetimin olmadığını baştan söyledim ve konuşmamda size karşı döndüm “Bir
uyarıda bulunmak istiyorum.” dedim ve bir eleştiride bulundum. 
(Mikrofon
otomatik cihaz tarafından kapatıldı) 
MEHMET
MUŞ (İstanbul) - Ha, bu eleştiriyi siz değerlendirirsiniz, düşünürsünüz; ayrı
bir şey ama benim böyle bir kastım olmadığını da bilmenizi isterim. 
Teşekkür
ederim. 
BAŞKAN
– Teşekkür ederim.
Sayın
Bülent Turan, buyurun.
ENGİN
ALTAY (İstanbul) – Çift tabanca çalışıyor bunlar Sayın Başkan!
9.- Çanakkale Milletvekili Bülent Turan’ın, Manisa Milletvekili Özgür
Özel’in sataşma nedeniyle yaptığı konuşmasındaki bazı ifadelerine ilişkin
açıklaması
BÜLENT
TURAN (Çanakkale) – Sayın Başkan, sadece bir hususu düzeltmek için söz aldım,
Grup Başkanımızın da talebi doğrultusunda. 
80’li
yıllar -daha çok genciz, çocuğuz o yıllarda- Afganistan, Rus komünist rejimi
tarafından işgal edilmiş; tüm Türkiye'de “Hindikuştur dağları.” diye marşlar
söyleniyor ve sürekli, Afganistan’ın bağımsızlık mücadelesinin öncüleri,
Türkiye'de her partiyi ziyaret ederek, her kurumu ziyaret ederek, o zamanki
devletin de bir anlamda desteğiyle komünist rejime karşı kendi ülkesini savunmaya
çalışıyorlar. Bu minvalde, o zaman gençlik liderlerinden olan Sayın Erdoğan’la
beraber Afganistan’ın mücahitleriyle görüşmeler yapıyorlar. Bunlar gizli saklı
şeyler değil. 
Düzeltmekteki
fikir de şudur Sayın Başkan: Az önce, Sayın Grup Başkan Vekili, Hikmetyar’ın BM
tarafından terör listesine alındığını ifade etti. 
Bununla
ilgili iki mesele var. Bir tanesi, Afganistan’ın bağımsızlık savaşı sırasında
tüm mücahitlerin komünist rejime karşı ayaklanması ama sonraki yıllarda,
maalesef, o mücahitler istenilen sınavı veremediler. O zamanki kavgaların, iç
savaşların bedeli olarak da bir kısmı tamamen bağımsızlık kavgası dışında
olarak BM tarafından terör listesine alındı.
(Mikrofon
otomatik cihaz tarafından kapatıldı) 
BAŞKAN
– Evet, toparlayın lütfen.
BÜLENT
TURAN (Çanakkale) – Sayın Başkan, BM tarafından bir dönem yani kısa bir dönem
alındı ancak hemen arkasından…
ALİ
ŞEKER (İstanbul) – 17-25’ten önce mi sonra mı?
BÜLENT
TURAN (Çanakkale) – …zaten 30 Nisan 2017’de çıkarıldı oradan. Şu an,
Hikmetyar’ın partisi hükûmette olan, yasal olan bir partidir. Dolayısıyla, her
sakallıya aynı tarzda yaklaşmanın doğru bir muhalefet olmadığı kanaatindeyim.
İstanbul’da sakallı ciğercilerle çekilen fotoğrafları IŞİD’ci sayan anlayışın
aynı eleştiriyi burada yapmasının kimseye faydası olmadığı kanaatindeyim.
VELİ
AĞBABA (Malatya) – Seviyorsunuz onları, seviyorsunuz!
BÜLENT
TURAN (Çanakkale) – Teşekkür ediyorum Sayın Başkan. (AK PARTİ sıralarından
alkışlar)
BAŞKAN
– Teşekkür ederim.
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özgür Özel.
10.- Manisa Milletvekili Özgür Özel’in, Çanakkale Milletvekili Bülent
Turan’ın yaptığı açıklamasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, iyi bir noktaya geldik.
BAŞKAN
– Artık tamamlayalım değil mi?
ÖZGÜR
ÖZEL (Manisa) – Bir kere, 2013’te Birleşmiş Milletlerin bu kararı verdiğini
söylüyor ama “bazıları için” diyor. 
Sayın
Başkan, en iyi siz hatırlayacaksınız, Ulaştırma Bakanı sıfatıyla, 30 Eylül 2013
tarihli Bakanlar Kurulu kararında imzanız var, birazdan arz edeceğim. 
“Birleşmiş
Milletlerde teröre destek veren ve El Kaide’ye finans sağlayanların listesi
ektedir. Birleşmiş Milletlerin aldığı karar doğrultusunda mal varlıklarına
Türkiye’de varsa el koyuyoruz.” diyor. Ekli listede 138’inci sırada Hikmetyar’ın
adı var, fosforladım, teslim ediyorum efendim.
Teşekkür
ederim. (CHP sıralarından alkışlar)
BÜLENT
TURAN (Çanakkale) – Cevap verdik Sayın Başkan buna.
BAŞKAN
– Evet, teşekkür ediyoruz. 
Birleşime
otuz dakika ara veriyorum, saat 22.35’te tekrar başlayacağız. 
Teşekkür
ederim. 
Kapanma Saati: 22.03
BEŞİNCİ OTURUM
Açılma Saati: 22.43
BAŞKAN: Binali YILDIRIM
KÂTİP ÜYELER: İshak GAZEL (Kütahya), Fatma Kaplan HÜRRİYET (Kocaeli)
-----0-----
BAŞKAN
– Sayın milletvekilleri, Türkiye Büyük Millet Meclisinin 28’inci Birleşiminin
Beşinci Oturumunu açıyorum. 
Danışma
Kurulunun bir önerisi vardır, okutup işleme alacağım ve oylarınıza sunacağım.
Okutuyorum: 
VIII.- ÖNERİLER
A) Danışma Kurulu Önerileri
1.- Danışma Kurulunun, 2019 Yılı Merkezi Yönetim Bütçe Kanunu Teklifi
ile 2017 Yılı Merkezi Yönetim Kesin Hesap Kanunu Tasarısı’nın yapılacak
görüşmelerinde, konuşma sürelerinin yeniden belirlenmesine ilişkin önerisi
10/12/2018
Danışma Kurulu Önerisi
Danışma
Kurulunun 10/12/2018 Pazartesi (bugün) yaptığı toplantıda aşağıdaki önerilerin
Genel Kurulun onayına sunulması uygun görülmüştür.
 Binali
Yıldırım
 Türkiye
Büyük Millet Meclisi
 Başkanı


 Muhammet Emin Akbaşoğlu Özgür
Özel
 Adalet ve Kalkınma Partisi Grubu
 Cumhuriyet Halk Partisi Grubu
 Başkan Vekili  Başkan
Vekili
 Ayhan Bilgen  Erkan
Akçay
 Halkların Demokratik Partisi
Grubu  Milliyetçi Hareket Partisi Grubu 
 Başkan Vekili  Başkan
Vekili 
 Yavuz Ağıralioğlu 
 İYİ PARTİ Grubu
 Başkan Vekili 
Öneriler:

2019
Yılı Merkezi Yönetim Bütçe Kanunu Teklifi ile 2017 Yılı Merkezi Yönetim Kesin
Hesap Kanunu Tasarısı'nın yapılacak görüşmelerinde, gruplar ve İç Tüzük'ün
62'nci maddesi gereğince, istemi hâlinde görüşlerini bildirmek üzere yürütme
adına yapılacak konuşmaların 5’nci ve 8’inci turlarda altmışar dakika, diğer turlarda
yetmişer dakika (bu süre birden fazla konuşmacı tarafından kullanılabilir)
kişisel konuşmaların beşer dakika olması, bütçe görüşmelerinin sonunda gruplara
ve İç Tüzük'ün 62'nci maddesi gereğince, istemi hâlinde, görüşlerini bildirmek
üzere yürütmeye seksener dakika süreyle söz verilmesi (bu süre birden fazla
konuşmacı tarafından kullanılabilir) önerilmiştir.
BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmiştir. 
2019
Yılı Merkezi Yönetim Bütçe Kanun Teklifi ve 2017 Yılı Merkezi Yönetim Kesin
Hesap Kanunu Tasarısı’nın görüşmelerine kaldığımız yerden devam ediyoruz. 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10) (Devam)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna
Dair Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve
Kontrol Kanunu ile 6085 Sayılı Sayıştay Kanunu Uyarınca Hazırlanan 183 Adedi
Merkezi Yönetim Kapsamındaki Kamu İdarelerine, 2 Adedi Sosyal Güvenlik
Kurumlarına ve 10 Adedi Diğer Kamu İdarelerine Ait Olmak Üzere Toplam 195 Adet
Sayıştay Denetim Raporunun Sunulduğuna Dair Sayıştay Başkanlığı Tezkeresi
(3/40) ile Plan ve Bütçe Komisyonu Raporu (S.Sayısı: 11) (Devam)
BAŞKAN
– Komisyon yerinde. 
Şimdi
şahsı adına, lehte olmak üzere, Grup Başkan Vekili ve Tokat Milletvekili Sayın
Özlem Zengin konuşmasını yapacaktır. 
Buyurun.
(AK PARTİ sıralarından alkışlar) 
Süreniz
on dakikadır. 
ÖZLEM
ZENGİN (Tokat) – Sayın Başkan, çok değerli milletvekilleri; 2019 Yılı Merkezi
Yönetim Bütçe Kanun Teklifi ile 2017 Yılı Merkezi Yönetim Kesin Hesap Kanunu
Tasarısı hakkında şahsım adına lehte söz almış bulunmaktayım. Bu vesileyle Gazi
Meclisi, sizleri saygıyla selamlıyorum. 
Elbette,
bu çalışmaların bugün gelmesinde katkı veren Plan ve Bütçe Komisyonuna ve emeği
geçen bütün arkadaşlarımıza, bakanlıklarımıza hassaten teşekkür ediyorum. 
Bir
ülkenin mali kaynaklarının ne şekilde elde edileceğini, bu kaynakların seçimler
aracılığıyla milletin yetkilendirdiği siyasal iktidar tarafından hangi
politikalarla hayata geçirilmesi amacıyla kullanılacağını, bu bağlamda ülke
çapında kamu gücünün bir yıl boyunca hangi istikamette kullanılacağını
gösteren, bu yönde toplumun ekonomik, sosyal ve siyasal yaşamı üzerinde etki
doğuran temel politik metinlerdir bütçeler. Bu çerçeveden bakıldığında asıl
olan, gelir ve gider üzerinde devlet kaynaklarının asli sahibi olan milletin
söz sahibi olmasıdır. Günümüzde bütçenin millet adına parlamentolar tarafından
onaylanması, diğer bir ifadeyle yürütme erkinin hangi tutarda gelir elde
edeceğine ve elde ettiği gelirleri hangi oranda nerede harcayacağına parlamento
aracılığıyla milletin karar vermesi demokrasilerin olmazsa olmaz şartlarından
kabul edilmektedir. 
“Bütçe
hakkı” olarak isimlendirilen ve pozitif hukukta kaynağını 1215 yılında Magna
Carta’dan alan ve bugüne kadar uzanan; özetle, yasamanın izni olmaksızın
yürütmenin gelir toplayamaması ve harcama yapamamasını ifade etmektedir bütçe
hakkı. 
Temsilî
demokrasilerde bütçe hakkının millet tarafından kullanılmasının ilk aşaması
serbest seçimlerdir. Zira seçimlere katılan siyasi partiler, kamusal
kaynakların ne şekilde kullanılacağını seçmenlere vaatleri arasında
sunmaktadırlar. Seçmenler ise kullandıkları oylarla, siyasi partiyi vadettiği
politikalar doğrultusunda kamu kaynaklarını kullanmak üzere
yetkilendirmektedirler. Bu anlamda, seçimlerde millet tarafından bir siyasi
partiye verilen yetki, aslında, belirli bir süre için bütçe siyasetinin
gerçekleştirilmesine de onay vermek anlamına gelmektedir. Bu onay aslında,
seçimlerle birlikte milletin iradesinde mündemiç hâldedir. Dolayısıyla
seçimlerde milletten yetki alan siyasi iktidar seçim öncesinde seçmenlere
sunduğu vaatlerini seçim sonrasında bütçeleştirmekte, aslında “bütçe” kavramı
siyasal bir kimlik kazanmaktadır bir manada. Bütçe kanunlarının ve bu kapsamda
bugün görüşmelerine başladığımız bütçe kanun teklifinin, bu manada bütçe
hakkının kullanılmasının hukuki bir aracı olarak karşımıza çıktığını
görmekteyiz. 
Teknik
anlamda, yasama tarafından yürütmeye millet adına verilen gelir toplama ve
harcama yapma izni olması hasebiyle, bütçe kanunu aslında, modern hukuk
devletinin temeli kabul edilen “erkler ayrılığı” prensibinin hayata
geçirilmesinin de bir ifadesidir. Yasama erki ile yürütme erkinin birbirinden
kesin çizgilerle ayrıldığı, anayasal yetki ve sorumluluk dengesinin sağlam bir
zemine oturtulduğu Cumhurbaşkanlığı hükûmet sisteminin ilk bütçesi olması
hasebiyle bu teklifi çok daha anlamlı buluyoruz. Ve Meclisimizde kabul edilmesi
hâlinde, yeni hükûmet sisteminin ilk bütçesi olacağından, ülkemize ve
milletimize şimdiden hayırlı olmasını diliyorum. 
AK
PARTİ’nin bugüne kadar yapmış olduğu bütçelere baktığımızda, yaklaşım olarak
2003 yılından 2018 yılına kadar 16 tane bütçe yaptığını, bunun 17’nci bütçemiz
olduğunu görüyoruz. Bu manada bakıldığında, bütçelerin bir karakteristik tarafı
olduğu kanaatindeyim. Belki bunları alt alta sıralarsak şunları görme imkânımız
olacaktır: Gelir gider kalemleri arasındaki uçurumun azaltılması, harcama
kalemlerinin sınır tanımazlığının sonlandırılması ve bütçe denkliğinin
öncelenmesi; yatırım yapılacak alanların ve kaynak aktarılacak ekonomik, sosyal
politikaların toplumsal ihtiyaçlara, ayrıca bu politikalar hakkında fayda ve
maliyet analizlerine göre bütüncül bir yaklaşımla değerlendirilmesi ve en
önemlisi, popülist anlayıştan uzak, sadece yaşanılan ana değil, bugünün
fertlerine karşı değil gelecek nesillere karşı da sorumluluk hisseden bir
yaklaşım içerisinde, ayakları yere basan, gerçekçi ve hesaplara dayanan bir
bütçe olduğunu görmekteyiz. Bu suretle, başta yatırımlar olmak üzere,
ekonominin küçük büyük bütün aktörlerinin kale alındığı bir bütçe anlayışını
bütün bütçelerimizde bugüne kadar görme imkânımız oldu. AK PARTİ Grubu olarak
2019 yılı bütçe teklifinde de son on altı yıllık bütçe uygulamalarında
gördüğümüz bu ilkelerin devam ettiğini görmekteyiz. İsraftan uzak, harcama ve
tasarruf dengesi iyi dengelenmiş bir yaklaşım içerisindeyiz. Burada şunun
altını çizmek istiyorum: AK PARTİ iktidarının bütçe hazırlama siyasetinden
bugüne ve geleceğe dönük olarak sorumluluk bilincinin dayandığı en temel
göstergesi, bütçenin hazırlanma ve denetlenme süreci açısından genel kabul
görmüş, uluslararası standartları iç hukukumuza kazandırdığı yasal
düzenlemelerdir, AK PARTİ Hükûmetinde hayata geçirilmiş olmasıdır tüm bu
düzenlemelerin. Bu çerçevede, 2006 yılında 5018 sayılı Kamu Malî Yönetimi ve
Kontrol Kanunu, devamında 2010 yılında 6085 sayılı Sayıştay Kanunu’nun
yürürlüğe girmesiyle birlikte kamu kurumlarının ve özellikle üst düzey
yöneticilerin hesap vermesi sorumluluğunun artırılmış olması, performansa ve
strateji planlamaya dayalı kamu mali yönetiminin esas olarak benimsenmesi ve
-en önemsediğim bir başlık- Sayıştayın dış denetim kapsamındaki yetki alanının
genişletilmesi ve kamu mali yönetiminin sistematik aksaklığını ortaya koyan
genel raporların, ayrıca kurumlara ilişkin denetim raporlarının belirli aralıklarla
Sayıştay tarafından Meclise sunulması gibi önemli çalışmalar hayata geçirilmiş
durumdadır. 
Çok
değerli milletvekilleri, bir insanın özel hayatında kişisel gelirlerini
harcarken yaptığı tercihler, o kişinin hayat tarzı ve hayata bakışıyla alakalı
nasıl fikir veriyorsa, bir anlamda kimlik göstergesiyse bütçeler de aynı
şekilde, kanunlar ve kamusal kaynakların harcanması, siyasal iktidarın yönetim
tarzı, politik tercihleri ve fikirleri konusunda çok önemli bir kanaat
oluşturmaktadır.
Bu
bağlamda, 2019 yılı bütçesine baktığımız zaman, bütçenin kamusal borçlanma
maliyetine ilişkin giderler ve transfer giderlerini bir kenara koymak hasebiyle
-çünkü bunlar Hazine ve Maliye Bakanlığında çok ciddi bir yekûn oluşturuyor- bu
kenara konulduğunda en büyük harcamanın Millî Eğitim Bakanlığı, daha sonra
Aile, Çalışma ve Sosyal Hizmetler Bakanlığı ve Sağlık Bakanlığında olduğunu
görüyoruz. Öne çıkan 3 tane bakanlık yani eğitim, sağlık ve devamında da sosyal
politikalar. Buradan şunu çıkarmak çok çok tabiidir: Bizim için çocuklarımız,
gençlerimiz, kadınlarımız, engellilerimiz, hastalarımız, yaşlılarımız fevkalade
önem arz etmektedir. 
Buradan
belki şunu söylemek istiyorum: Tabii hepimiz buraya gelirken aslında
hazırlanmış konuşmalarla geliyoruz. Ama günün akışı içerisinde pek çok şey
işittik, daha çok yeni derin bir tartışmadan hatta kavgadan çıktık. O sebeple,
o anları da hatırlayarak ve aklımda bulundurarak, özellikle kadın meselesiyle
ilgili çok itidalli birkaç şeyin hatırlatmasını yapmak istiyorum. 
Kadın
meselesi, AK PARTİ’nin hiç vazgeçemeyeceği bir meseledir bizim açımızdan. Bugün
yapılan konuşmalar içerisinde çok enteresan başlıklar vardı. Bu başlıklardan
bazılarında AK PARTİ’nin kadına dair şiddeti desteklediğine, kadına alan
açmadığına dair ifadeler vardı, devletin şiddeti desteklediğine... Oysaki AK
PARTİ’nin yapmış olduğu bütün politikalarda kadınlara inanılmaz bir öncelik
tanındığını hepimiz görüyoruz. Özellikle 2004 yılında kadın ve erkeklerin eşit
haklara sahip olduğunun altını çizdik anayasal bir değişiklik yaparak. 2010
yılında da kadınlar lehine yapılacak olan uygulamaların erkekler aleyhine
eşitlik ilkesinin ihlali olarak kabul edilemeyeceğine dair bir düzenleme
yaptık. 
Böyle
bakıldığı zaman, şunu çok net ifade etmek istiyorum: Ülkemizde hukuk önünde kadın
ve erkek eşittir, her daim eşittir fakat bu, toplumdaki roller açısından
cinsiyet adaleti üzerine konuşmamıza engel değildir. Bunu yaparken özellikle
bize bu eleştiriyi getirenlerin destek oldukları çokça şey olduğunu görüyoruz.
Mesela, sizlere ben göstermek istiyorum; terör örgütünün kamplarından kaçıp
kendilerini anlatan kızlarımız var. Nasıl tacize uğradıklarını anlatıyorlar, bu
tacizler neticesinde ortaya gelen bebeklerin zorunlu olarak yok edilmesine
zorlandıklarını anlatıyorlar. Kelimeleri dikkatli seçiyorum, bilerek kullanmak
istemiyorum. Dünyaya gelen çocukların Avrupa’da satıldığını söylüyorlar. Hiçbir
mahremiyetlerine saygı gösterilmediğini söylüyorlar. Bu çocuklar hakikaten
çocuk; 13 yaşında, 14 yaşında. Çünkü insanlar 50 yaşında terörist olmuyor.
Terör örgütleri çocukları seviyor ama görüyoruz ki daha çok kız çocuklarını
seviyor. Ufacık yaşlarda onları derdest ediyorlar, dağa kaldırıyorlar, belki de
bir aşk hikâyesi uyduruyorlar, kim bilir ve oralarda o çocuklar bir sürü kişi
tarafından iğfal ediliyorlar. 
(Mikrofon
otomatik cihaz tarafından kapatıldı) 
BAŞKAN
– Sözlerinizi tamamlayın lütfen.
ÖZLEM
ZENGİN (Devamla) – Sayın Başkan, toparlayacağım. 
Böyle
baktığımız zaman, kadın meselesiyle ilgili konuşmak için önce arka bahçelerin
gerçeğini bir görmek lazım.
AYŞE
ACAR BAŞARAN (Batman) – Siz kendi arka bahçenize bakın.
ÖZLEM
ZENGİN (Devamla) – Biz Türkiye’de kadın meselesinde yasakları kaldıran bir
partiyiz, her manada. (AK PARTİ sıralarından alkışlar) Yasaksız Türkiye AK
PARTİ’yle başlamış bir Türkiye’dir, her manada. Benim arkadaşlarımın her
birinin buradaki varlığı buna şahitlik eder. O sebeple, “AK PARTİ” dediğiniz
zaman -aklınıza- kadınlar için özgürlük, hukuken güvence ve her tür haksızlık
karşısında direnen bir lider görmeniz lazım. (AK PARTİ sıralarından alkışlar) 
Doğrusu,
ekonomik verilerle alakalı daha pek çok şey söylenebilir fakat on dakika çok
kısa bir süre. Bu manada bakıldığında, şu ana kadar yaptığımız bütün
çalışmaların, Türkiye’deki refahın artırılması, artırılan bu refahın tabana yayılması…
Türkiye’de bunu görmek için çok uzağa gitmeye gerek yok, sokağa çıkmak kâfi;
sokağa çıkmak, etrafta dolaşmak hayat tarzının nasıl değiştiğini görmek için
kâfi. 
(Mikrofon
otomatik cihaz tarafından kapatıldı) 
AYŞE
ACAR BAŞARAN (Batman) – İnsanlar aç, refah sadece sizde var, şatafat sadece
sizde var, sizin saltanatınızda var. 
ÖZLEM
ZENGİN (Devamla) – Bizim her birimizin inancı 2019 yılı bütçesinde bu manada
Türkiye'deki hayatı bir kat daha yükseltmesi yönünde olacaktır. 
Teşekkür
ederim. (AK PARTİ sıralarından alkışlar)
BAŞKAN
– Teşekkür ederiz Sayın Zengin. 
Sayın
Nazır Cihangir İslam, sisteme girmişsiniz, gördüm; talebinizi konuşmalardan
sonra değerlendireceğim. 
Teşekkür
ederim.
Değerli
milletvekilleri, şimdi, yürütme adına Cumhurbaşkanı Yardımcısı Sayın Fuat
Oktay.
Buyurun
Sayın Oktay. (AK PARTİ sıralarından alkışlar)
CUMHURBAŞKANI
YARDIMCISI FUAT OKTAY – Sayın Başkan, değerli milletvekilleri; sizleri şahsım
ve Sayın Cumhurbaşkanımız adına saygıyla selamlıyorum. (AK PARTİ sıralarından
alkışlar)
2019
Yılı Merkezi Yönetim Bütçe Kanun Teklifi ile 2017 Yılı Merkezi Yönetim Kesin
Hesap Kanunu Tasarısı’nın ülkemiz ve milletimiz için hayırlara vesile olmasını
diliyorum.
Bugün
bütçenin teknik sunuşunu Hazine ve Maliye Bakanımız yaptılar. Yürütme adına şahsımıza
ayrılan sürede öncelikle Cumhurbaşkanı Kabinesinin icraatları bakımından
bütçeyi ana hatlarıyla değerlendirmeye çalışacağım. Bunun yanında, şu ana kadar
bütçe çerçevesinde dile getirilen hususlara da yine cevap vermeye gayret
edeceğim. 
Bütçe
görüşmelerini, devleti millet adına yöneten yürütme organının vizyonunu ortaya
koyma ve hesap verme mecrası olarak görüyoruz. Millî iradenin tecelligâhı olan
Türkiye Büyük Millet Meclisinde yaptığımız bütçe görüşmeleri bu bakımdan tarihî
öneme sahiptir. Yeni yönetim sistemimizin ilk bütçesi olması hasebiyle gerek
Komisyonda gerek Genel Kurulda uygulanan usuller ve sarf edilen sözler
teamüllerin oluşmasına katkı sağlayarak geleceğe de miras kalacaktır. Türkiye,
yeni yönetim sistemine demokrasiyi güçlendirmek, karar alma ve uygulama
mekanizmalarını hızlandırarak milletimize daha etkin hizmet vermek için
geçmiştir. Kabinemizin yapacağı icraatların yol haritası diyebileceğimiz bütçe
teklifimizi siz değerli milletvekillerimiz ne kadar iyi istişare eder, tartışır
ve geliştirirse o derece büyük kazanımlar elde edeceğimizi düşünüyoruz. Hiç
şüpheniz olmasın ki gerek Komisyonda gerekse Genel Kurulda dile getirilen her
görüş bizim için değerlidir, önemlidir. Bu vesileyle 2019 yılı bütçemizin
oluşmasına katkıda bulunan başta Plan ve Bütçe Komisyonu Başkanına ve değerli
üyelerine ve tüm siz saygıdeğer milletvekillerimize içtenlikle teşekkür
ediyorum.
Sayın
Başkan, değerli milletvekilleri; bilindiği gibi Türkiye, 16 Nisan halk
oylamasında milletimiz tarafından kabul edilen Anayasa değişikliğiyle yeni bir
yönetim sistemine geçmiştir. 24 Haziran Cumhurbaşkanlığı ve milletvekili
seçimleriyle ilk uygulamasını yaptığımız bu tarihî adımı yeni reformlarla
destekleyerek yolumuza devam edeceğiz. 2023 hedeflerimiz ve yine, Cumhurbaşkanımız
tarafından gençlerimize, çocuklarımıza emanet edilen 2053 ve 2071 vizyonları da
geleceğimize ilişkin heyecanımızın, umutlarımızın bir ifadesidir. Hayalleri
olmayanın hedefleri, hedefleri olmayanın da programları olmaz. Türkiye'nin
geleceğe ilişkin, hamdolsun, hayalleri de hedefleri de programları da vardır.
(AK PARTİ sıralarından alkışlar) 
Görüşmelerini
yaptığımız 2019 bütçemiz Hazine ve Maliye Bakanımız tarafından geçtiğimiz
aylarda açıklanan üç yıllık Yeni Ekonomi Programı’mızın ilk ayağını oluşturuyor.
Yakın zamanda yaşadığımız manipülatif dalgalanma bizi hedeflerimizden
uzaklaştırmamış, tam tersine, hedeflerimize daha da sıkı sarılmaya
yönlendirmiştir. Dünyanın en büyük yatırımlarının önemli kısmına uzun süredir
ev sahipliği yapan bir ülke olarak bu unvanımızı önümüzdeki yıllarda da
sürdürmekte kararlıyız. (AK PARTİ sıralarından alkışlar) Ülkemizin ve
milletimizin geleceğini ilgilendiren hususlarda siyaset kurumunun birlik ve
beraberlik içinde hareket edebilmesi hâlinde bu hedeflere çok daha kolay ulaşabiliriz.

Ülkemizi
yükseltmenin yolu, yasama, yürütme ve yargı erklerinin birbiriyle çatışması
değil, birbirleriyle uyuşması, uyumlu çalışmasından geçmektedir. Yeni yönetim
sistemimiz, yürütme ve yasamayla ilgili tercihlerin milletimiz tarafından beş
yılda bir yapılmasına, dolayısıyla temel politikalarda istikrarın sağlanmasına
imkân veriyor. Çok partili siyasi hayatımızda en çok özlem duyduğumuz istikrar
ve güven ortamını bu şekilde sağlama almış olmamız milletimize olan
sorumluluğumuzu artırmıştır. 
Yürütme
olarak ülkemizi daha da ileriye taşıyacak planlı, programlı, verimli, hızlı ve
şeffaf icatlar ortaya koymakla mükellefiz. Cumhurbaşkanı Kabinesi olarak bu
çerçevede, seçim tarihinden bugüne kadar gerçekten yoğun bir çalışma yürüttük.
Kabinemizin kısa vadede sonuçlandıracağı projeler Sayın Cumhurbaşkanımız
tarafından 100 Günlük İcraat Programı’yla kamuoyuna açıklanmıştı. Geçiş
sürecinin tamamlanması ve bakanlıklarımızın önümüzdeki beş yıllık icraatlarını
belirlemesi de bu 100 Günlük Programımızın içerisindeydi hatırlarsınız. İlk 100
günü büyük ölçüde tamamladık ve 2’nci 100 günlük hazırlığımızı da yaptık.
Cumhurbaşkanımız önümüzdeki günlerde ilk 100 günlük gerçekleşmeleri ve 2’nci
100 günlük hedefleri milletimizle paylaşacaklar. 
Meclisimizin
de çok önemli yasama çalışmaları gerçekleştirdiğini biliyoruz. Siyasi
partilerimiz aynı zamanda 2019 Martında yapılacak mahallî idareler seçimlerinin
hazırlık çalışmaları içerisindeler. 
Tüm
bu fotoğraf, Türk demokrasisinin işlerliğinin ve gücünün bir ifadesidir. Milletimiz,
15 Temmuz darbe girişiminde ülkesinin ve kendisinin geleceğine kanı ve canı
pahasına sahip çıkarak demokrasiyi yaşatma konusundaki kararlılığını ortaya
koymuştur. Bizler de görevlerimizi en iyi şekilde yaparak milletimize layık
olmanın gayreti içindeyiz. Bütçe teklifimizi de işte bu anlayışla oluşturduk ve
onaylarınıza sunuyoruz. 
Şimdi,
önce küresel ekonomi ve Türkiye ekonomisi üzerinde genel bir değerlendirme
yapacak, ardından da bakanlıklarımızın çalışmalarına kısaca değineceğiz.
Önemine binaen dış politika gelişmelerini de ayrıca ele alıyor olacağım.
Sayın
Başkan, değerli milletvekilleri; Türkiye, artık küresel ekonomiye entegre
olmuş, mal ve hizmet ticaretinin yanı sıra finans sektöründe de önemli
mesafeler kaydetmiştir. Bu başarı, bizim küresel ekonomide yaşanan gelişmeleri
daha yakından takip etmemizi gerekli kılmaktadır. Küresel ticarette korumacı
politikaların etkisiyle 2018 yılı içerisinde global ekonomik aktivitede bir
ivme kaybı gözlemlenmiştir. Sıkılaşan finansal şartlar ve jeopolitik gerginliklerle
birlikte küresel büyüme tahminleri bu yıl için aşağı yönlü güncellenmiştir.
2008 yılında yaşanan küresel finansal kriz, birçok ülkede geniş kapsamlı reform
politikalarına olan inancı ve ihtiyacı ortaya çıkarmıştır ancak reform
uygulamalarının istenen hızda gerçekleştirilememesi ve üretim göstergelerinin
birçok ülkede yavaşlamaya işaret etmesi diğer bir risktir.
Sayın
Başkan, değerli milletvekilleri; geçtiğimiz aylarda yaşadığımız gelişmelerle
Türkiye ekonomisinin makro temellerinin sağlam olduğuna bir kez daha hep
birlikte şahit olduk. Etkili koordinasyonla yerinde, zamanında ve doğru yönde
aldığımız önlemlerle ekonomimize yönelik tehditler başarılı bir şekilde
bertaraf edilmiştir, bertaraf ettik. 2019-2021 dönemini kapsayan Yeni Ekonomi
Programı (YEP) işte tam olarak bu anlayış içerisinde hazırlanmıştır. 
Bu
programla kırılganlıklarımızı asgari seviyeye indirmeyi ve ekonomimizi geleceğe
daha güçlü şekilde taşımayı amaçladık. AK PARTİ iktidarlarımız döneminde
uyguladığımızı makroekonomik politikalar ve hayata geçirdiğimiz yapısal
reformlar sayesinde Türkiye ekonomisine genel anlamda istikrar kazandırdık ve
ekonomimizi büyüterek ülkemizi bir üst lige yükselttik. 
Genç
nüfusa sahip ülkemizde kadınlar başta olmak üzere, iş gücüne katılım oranının
yanında, istihdam seviyesi de sürekli olarak artmaktadır zira devletimiz
çalışanını, işçisini koruyan bir tavır sergilemektedir. Son birkaç yıldır
ülkemize yönelik şoklara karşı istihdam piyasasını desteklemek üzere Sayın
Cumhurbaşkanımız öncülüğünde birçok tedbiri de hayata geçirdik. Küresel
ekonomik şartların daha da zorlaştığı 2018 yılında, Yeni Ekonomi Programı’nda
da öngördüğümüz şekilde, ekonomimiz dengelenme sürecine girmiştir. Kısa vadede
büyümemizin yavaşlaması, ancak akabinde git gide daha da güçlenen bir ekonomik
toparlanmanın sağlanması, sürdürülebilir, dengeli ve sağlıklı büyüme
hedeflerimize uyumluluk arz etmektedir. 
Sayın
Başkan, değerli vekiller; üretim ve ihracat yapımızı düşük teknolojik yapıdan
ısrarla orta-ileri teknolojik yapıya taşıma kararlılığındayız. 2017 itibarıyla
orta-ileri teknolojik ürünlerin toplam imalat sanayi ihracatımız içindeki payı
yüzde 34,6’ya ulaşmıştır. Ancak, küresel düzeyde daha rekabetçi ve daha büyük
oyuncu olmamız için ileri teknolojili ürünlerin, katma değeri yüksek ürünlerin
payının çok daha yüksek seviyelere çıkartılması gerektiğinin de farkındayız. 
Yeniden
dengeleme kapsamında enflasyonla mücadele de en önemli hedeflerimizden
birisidir. Yüksek enflasyonla yaşamanın maliyetlerinin bilincindeyiz. Gerek
yatırım ortamının iyileştirilmesi gerekse uluslararası rekabetçiliğimizin
artırılması bağlamında enflasyonu düşürme mücadelemizde kararlı bir duruşa
sahibiz. Bu hedefimiz doğrultusunda mümkün olan her türlü tedbiri almaya devam
edeceğiz. 
Devletin
ekonomi alanında temel görevlerinden biri de serbest piyasa ekonomisinin
verimli şekilde işlerliğini sağlamak üzere denetleyici ve düzenleyici
uygulamalarla piyasa aktörleri arasındaki dengeyi korumak ve kollamaktır. Bunu
sağlamak için iktidarımız gerekli tedbirleri kararlılıkla uygulamaktadır. 
Sayın
Başkan, değerli milletvekilleri; mali disiplinden taviz vermenin bedelini
geçmişte fazlasıyla ödedik. Bizler, bu deneyimi bir daha asla yaşamamak üzere
bu alandaki tavrımızı kararlı bir şekilde sürdürmeye devam edeceğiz. 
İktidarlarımız
döneminde sürdürdüğümüz ihtiyatlı maliye politikaları, mali disipline
verdiğimiz büyük önem, hayata geçirdiğimiz yapısal reformlar, kayıt dışılığı
azaltma yönünde sürdürdüğümüz kararlı mücadele ile kamu mali dengelerimizde
önemli iyileşmeler sağladık. AK PARTİ iktidarları döneminde uygulanan başarılı
ve ihtiyatlı maliye politikaları sayesinde faiz giderlerinin gayrisafi yurt içi
hasılaya oranı ciddi bir şekilde düşürülmüştür. Faiz giderlerinin bütçe
içindeki payı iktidarlarımız öncesinde yüzde 40’lar seviyesinde iken bu oranı
2019 yılında yüzde 12,2’ye düşürüyoruz. Diğer taraftan, 2002 yılında her 100
liralık vergi gelirinin yaklaşık 86 lirası faiz ödemelerine giderken 2019
yılında sadece yaklaşık 16 lirası faiz ödemelerine gidecektir.
Sayın
Başkan, değerli milletvekilleri; Yeni Ekonomi Programı kapsamında bütçemizi
para politikasıyla eş güdümlü olarak yürütecek makroekonomik istikrarı koruma,
mali disiplini sürdürme, cari dengeyi iyileştirme, enflasyonu düşürme,
istihdamı artırma ve gelir dağılımını iyileştirme hedeflerimiz doğrultusunda
uygulayacağız. AK PARTİ iktidarlarının uygulamaya koyduğu bütçelerin en önemli
özelliklerinden bir tanesi, daha önce de ifade ettiğim üzere, bütçeden faize
harcanan kaynakları azaltırken doğrudan vatandaşlarımıza hizmet olarak
yansıyacak sosyal desteklere, eğitime, sağlığa, tarımsal desteklere, mahallî
idarelere ve yatırımlara ayrılan kaynakları sürekli artırmak olmuştur.
Sayın
Başkan, değerli milletvekilleri; sosyal yardımlar alanında yaptığımız
çalışmalarla sosyal yardıma ve korunmaya ihtiyacı olan kesimlerimize yardım ve
hizmetlerin sunulmasını; kimsesiz çocuklarımızın koruyucu, önleyici, eğitici
hizmetlere ve aile sıcaklığını hissettirecek ortamlara kavuşmasını; engelli
vatandaşlarımızın topluma sunulan tüm hizmetlerden yararlanmasını sağlamayı
amaçladık. 
AK
PARTİ iktidarlarımız döneminde, çalışanlarımızın yaşam standartlarını sürekli
gözeterek mali ve sosyal haklarında ciddi iyileşmeler ve kamu görevlilerinin
aylık ve ücretlerinde enflasyonun üzerinde artış sağladık.
Yoksullukla
mücadelede dünyaya örnek olan başarılar elde ettik. Türkiye’de 2002 yılında
yüzde 30 olan günlük 4,3 doların altında harcama düzeyiyle geçinen toplum
kesimi oranını 2015 yılına gelindiğinde yüzde 1,58’e düşürerek dünyada
yoksulluk oranlarını en fazla azaltan ülke olduk.
Sosyal
yardım harcamalarının gayrisafi yurt içi hasılaya oranını yaklaşık 3 katına
çıkardık. Son on altı yılda ihtiyaç sahibi vatandaşlarımıza yaklaşık 283 milyar
TL tutarında sosyal yardım yaptık. 
Engelli
bireylere eğitimde, sağlıkta ve istihdamda fırsat eşitliği sağlanması için
önemli adımlar attık. 2002 yılından itibaren 2018 yılı Kasım sonuna kadar 382
bin engelli vatandaşımızın istihdamını sağladık. 
İktidar
olarak daima şehit yakını, gazi ve gazi yakınlarımızın yanında olduk. Bugüne
kadar şehit yakını, gazi ve gazi yakınlarından 24.139 kişinin istihdamını
gerçekleştirdik. Sosyal yardım ve istihdam ağını güçlendirerek kadın ve
gençlerimizin istihdamını destekledik. 2007-2017 yılları arasında kadın
istihdamımız 3 milyon 375 bin kişi artmıştır. Bu dönemde kadın istihdamını
yüzde 63 oranında artıran ülkemiz OECD ve Avrupa Birliği üyesi 28 ülke arasında
ilk sıraya yükselmiştir. (AK PARTİ sıralarından alkışlar) Türkiye AB’ye aday ve
üye ülkeler arasında toplam istihdamını 2007-2017 yılları arasında hem sayısal
hem de oransal olarak en fazla artıran ülke olmuştur. 
Sayın
Başkan, değerli milletvekilleri; bütçemizde en yüksek payı 161 milyar TL’yle
yine eğitime ayırdık. AK PARTİ iktidarları döneminde eğitime ayırdığımız
kaynakların artmasıyla birlikte okullaşma oranı da artmıştır. Öğretmen ve
derslik başına düşen öğrenci sayılarında önemli düşüşler sağlanmıştır.
2018-2019 eğitim ve öğretim yılında, resmî ve özel olmak üzere toplam 68.471
okulumuzda, tüm kademelerde, 1 milyon 126 bin 851 öğretmen ve 17 milyon 658 bin
637 öğrencimizle eğitim ve öğretime devam ediyoruz. Öğretmen başına düşen
öğrenci sayımız ilköğretimde 16’ya, ortaöğretimde de ortalama 12’ye düşmüştür.
Ülkemizin tüm coğrafi bölgelerindeki öğretmen doluluk oranları birbirine yakın
bir orana yükseltilmiştir. Bugün itibarıyla, üniversite sayımız 207’ye
ulaşmıştır. Bundan sonraki çalışmalarımız artık niteliğin daha da üst
seviyelere çıkartılmasına odaklanacaktır. 
Sayın
Başkan, değerli milletvekilleri; gençlerimize yurt ve burs imkânlarını da
artırıyoruz. Sayın Elvan bu konuda detaylıca bilgi verdiler. Bir kez daha
tekrarlamak istiyorum ben: 2002 yılında 75 il ve 57 ilçede toplam 190 yurtta
182 bin yatak sayısıyla öğrencilerimize hizmet verilmekteydi. Bugün ise 81 il,
239 ilçe ve Kuzey Kıbrıs Türk Cumhuriyeti’nde 4 adet olmak üzere toplam 781
yurtta yaklaşık 670 bin yatak sayısına ulaşılmıştır. Yatırım ve kiralama
programı dâhilinde 2021 yılı sonuna kadar yurt kapasitemiz 881 bine
ulaşacaktır. Yatırım programında 158 bin kapasiteli 181 adet yurt projesi
bulunmaktadır. 2018 yılında aylık 470 TL olan burs, kredi miktarı 2019 yılında
aylık 500 TL olarak ödenecektir. 2019 yılında yüksek lisans öğrencilerine aylık
1.000 TL, doktora öğrencilerine ise yine 1.500 TL burs ve kredi ödemesi
yapılacaktır. 
2003
yılından bu yana yürütülen yoğun çalışmalar neticesinde lisanslı sporcu sayımız
da 2018 yılı Aralık ayı itibarıyla 8 milyon 341 bine yükseltilmiştir. 
Sayın
Başkan, değerli vekiller; iktidar olarak sağlığa ayırdığımız kaynakları da artırarak
hem vatandaşlarımıza sunduğumuz sağlık hizmetlerinin kalitesini yükselttik hem
de sağlık hizmetlerini her bir vatandaşımız için daha ulaşılabilir hâle
getirdik. Sağlık hizmetlerimizde, sağlıkta gelişim, kalite ve sürdürülebilirlik
odaklı olarak programlarımızı oluşturuyoruz. Sağlıkta gelişmişlik
endekslerinden olan anne ölüm oranı ve bebek ölüm hızı, alınan önlemler
sayesinde hızla düşürülmüş olup doğumda beklenen yaşam süresi ise 72,5’tan 78’e
çıkarılmıştır. Fonksiyonel ve modern mimari anlayışa sahip sağlık tesisleri
inşa ederek vatandaşlarımıza yönelik yüksek standartlarda sağlık hizmeti
sunumunu sağlamak amacıyla kamu-özel iş birliğiyle şehir hastaneleri
projelerini hayata geçirdik. Şu ana kadar Yozgat, Mersin, Isparta, Adana,
Kayseri, Elâzığ, Eskişehir ile Manisa’da şehir hastanelerini hizmete açtık.
Sayın
Başkan, değerli milletvekilleri; cumhuriyetimizin hukuk devleti niteliğinin her
anlamda daha da güçlendirilmesi ve demokratik standartlarımızın yükseltilmesi
için önemli çalışmalar yaptık. Anayasa değişiklikleri yanında, başta temel
kanunlarımız olmak üzere tüm mevzuatımızı yeniledik. Türk Ceza Kanunu dâhil
önemli temel yasaları, ülkemizin ve çağın ihtiyaçları dikkate alınarak
demokratik hukuk devletinin gereklerine uygun bir biçimde yeniledik. Demokratik
değerlere bağlı ve insan haklarına saygılı bir adalet sistemine sahip olduğumuz
konusunda hiç kimsenin şüphesi olmamalıdır. Adalet alanındaki vizyonumuzu güven
veren ve erişilebilir bir adalet sistemi olarak belirledik. Adalet sistemimizin
daha ileri noktalara taşınması sistemin sürekli değişimi ve gelişimini
gerektirmektedir. 2002 yılında adli yargıda 3.581 olan mahkeme sayısını 2018
yılında 6.489’a, idari yargıda 146 olan mahkeme sayısını 195’e çıkarttık. Bölge
adliye ve bölge idare mahkemelerinin faaliyete geçmesiyle birlikte Yargıtay ve
Danıştayın iş yükü azalmış ve uyuşmazlıkların daha etkin bir yargılamayla daha
hızlı çözülmesi sağlanmıştır. Ayrıca bodrum katlarında konumlanmış adliyeler
yerine modern ve ihtiyaca cevap veren binalar inşa edilmiştir. 2002 yılından
bugüne kadar toplam 253 adet hizmet binasının inşaatı tamamlanmıştır. 
Sayın
Başkan, değerli milletvekilleri; AK PARTİ iktidarlarımız döneminde gerek doğal
ve kültürel kaynaklarımızın korunması ve güçlendirilmesi gerekse hizmet sektörüne
yönelik yaptığımız yatırımlar neticesinde turizm sektörümüz en çok istihdam
sağlayan ve en çok döviz getiren sektörlerimizden birisi hâline gelmiştir.
Önümüzdeki dönemde sağlık turizmi, kış turizmi, konferans ve fuar turizmi gibi
alternatif turizm alanlarına daha fazla yönelerek ülkemizin sahip olduğu turizm
potansiyelinden çok daha etkin bir şekilde faydalanabilmeyi hedefliyoruz.
2019’da, yaklaşık 44 milyon olan geçen yılki turist sayısını daha da
artıracağız ancak ana hedefimiz turist sayısının yanı sıra turizm gelirlerini
de artırmak olacaktır. Turizmde pazar payımızı artırmak ve Türkiye için en
doğru algıyı oluşturmak bakımından tanıtım faaliyetlerimiz çok önemli bir rol
oynamaktadır. Bu doğrultuda turizmde Türkiye markasının yeniden yapılandırılması
2019 yılı tanıtım faaliyetlerimizin merkezinde yer alacaktır.
Sayın
Başkan, değerli milletvekilleri; millî teknoloji, güçlü sanayi vizyonumuzla
sanayimizin gücüne güç katmak ve rekabeti artırmak için üretimde yapısal
dönüşümü hızlandırıyor ve üretim reformunu ülke geneline güçlü ve dengeli bir
biçimde yayıyoruz. 
Yüksek
katma değerli üretim, sanayide verimlilik artışları, dijital dönüşüm ve
bölgesel kalkınma olmak üzere dört temel stratejimizi hayata geçiriyoruz.
İhracatın temel sürükleyicisi sanayimizde ara malı ithalatını azaltmak üzere
Uçtan Uca Yerlileşme Programı’nı başlatıyoruz. Yerlileşme, teknoloji üretimi ve
markalaşma, yüksek katma değerli dönüşümün ana eksenleri olurken AR-GE ve
inovasyon faaliyetleriyle desteklenecek. Bunu sağlamak için bireysel girişimci
adaylardan büyük şirketlere kadar herkese AR-GE ve inovasyon yapmaları için
destekler veriyoruz. 
KOSGEB
kanalıyla KOBİ’lerimizi birçok alanda yerli ve millî sanayi için destekliyoruz.
TÜBİTAK vasıtasıyla birçok proje ve özel sektöre yönelik destek programlarıyla
millî ve özgün teknolojilerin yanında olmaya da devam ediyoruz. Patent, marka
ve tasarımların ticarileştirilmesine yönelik çalışmalarımız ivme kazanmıştır.
Marka başvurularında 2011’den bu yana yıllık 120 binin üzerinde başvuruyla Avrupa’da
birinci sırada yer alıyoruz. Diğer taraftan, 45 binden fazla başvuruyla tasarım
alanında Avrupa’da ikinci sıradayız. Faydalı Modelle beraber
değerlendirildiğinde 12 binin üzerinde yerli buluş başvurusuna ulaşılmıştır. 
Sayın
Başkan, değerli milletvekilleri; iktidara geldiğimizden bu yana tarımı
öncelikli sektörlerden biri olarak gördük ve tarıma güçlü destek verdik.
Çiftçiye verilen destek miktarı yıl sonu itibarıyla 14,5 milyar TL’ye
ulaşacaktır. 2019 yılında ise destek miktarımızı bu seneye göre yüzde 10,7
oranında artırarak toplam 16,1 milyar TL’ye çıkarıyoruz. Tarımsal kredi
sübvansiyonu, müdahale alımları ve tarımsal KİT’lerin finansmanı da dâhil,
tarıma toplamda 21,4 milyar TL’lik kaynak ayırıyoruz. Tarım sektörü yatırım
ödenekleri dâhil, tarım sektörüne toplam 26,5 milyar TL kaynak aktarıyoruz. 
Alan
bazlı destekler kapsamında mazot, kimyevi gübre, organik tarım ve iyi tarım
uygulamaları, fındık üreticilerine yönelik destekler ile 5 dekar ve altındaki
küçük aile işletmelerine destekler veriyoruz. Gübre ve yemden alınan KDV’yi
tamamen kaldırdık. Çiftçilerimize, evet “Mazotun yarısı sizden, yarısı bizden.”
dedik. Mazot ve gübreye bugüne kadar 17,3 milyar TL destek verdik. (AK PARTİ
sıralarından alkışlar)
Ülkemiz
için stratejik açıdan önemli ve arz açığı olan ürünleri destekliyoruz. Bu
kapsamda çiftçilerimize 2003-2018 döneminde toplam yaklaşık 34 milyar TL fark
yani prim desteği ödedik. Hayvancılık destekleri kapsamında ise 2003 yılından
bugüne kadar toplam 28 milyar TL destek verdik. 
Sayın
Başkan, değerli milletvekilleri; yerel hizmetlerin yerinde, daha etkin ve
kaliteli şekilde sunulabilmesi için iktidarımız döneminde mahallî idarelere hem
daha fazla görev ve sorumluluk verdik hem de bütçeden ayrılan kaynağı artırdık.
2019 yılı bütçesinden yerel yönetimlere ayırdığımız toplam kaynak tutarı önceki
yıla göre yüzde 28,4 artışla yaklaşık 94 milyar TL olmuştur. 
Şehirlerimizi
daha yeşil ve ferah bir yaşam alanı hâline dönüştürmek, şehirlerimizin yaşam ve
çevre kalitesini yükseltmek ve kimlikli şehirler oluşturmak üzere millet
bahçeleri yapıyoruz. İlk yüz günde 33 adet millet bahçesinde çalışmalara
başlandı. Bunlardan 5 adet millet bahçesi hedeflendiği şekilde tamamlandı ve
malumlarınız olduğu üzere, kasım ayı içerisinde İstanbul Kayaşehir, Başakşehir,
Baruthane, Çırpıcı ve Hoşdere millet bahçelerinin açılışını da yapmış
bulunuyoruz. Planladığımız projelerle hedefimiz ilk etapta kişi başına düşen
yeşil alan miktarını İstanbul’da yüzde 10, Ankara’da yüzde 6 artırmaktır.
Millet bahçelerinin 81 ile yaygınlaştırılmasına ilişkin çalışmalarımız da hızla
devam etmektedir. 
TOKİ
tarafından 2017 yılında 2.092 şehit ve vazife malulü ailesine ve 2018 yılında
da yine bugüne kadar 364 şehit ve vazife malulü aileye faizsiz konut kredisi
verilmiştir. 
Sayın
Başkan, değerli milletvekilleri; AK PARTİ iktidarı zamanında enerji sektöründe
çok önemli ilerlemeler kaydettik. 2002 yılında 31.846 megavat olan elektrik
enerji kurulu gücümüz 2018 yılı üçüncü çeyrek sonu itibarıyla yüzde 177 artarak
88.347 megavata ulaşmıştır. 2002 yılında toplamda 5 şehrimize giden doğal gaz
yıl sonu itibarıyla 81 ilimizin tamamına ve 500’den fazla ilçe ve beldemize
ulaştırılacaktır. Rusya Federasyonu’ndan başlayarak Türkiye’nin alım
terminaline ve devamında ülkemiz üzerinden komşu devletler sınırına kadar
uzanan, her biri yıllık yaklaşık 16 milyar metreküp doğal gaz taşıma
kapasitesine sahip iki hattan oluşan TürkAkım doğal gaz boru hatlarından
birinin deniz altı boru döşeme işi tamamlanmış olup bu projenin 2019 sonunda
faaliyete geçmesi planlanmaktadır. 
Akdeniz
ve Karadeniz’deki hidrokarbon potansiyelinin keşfedilmesi için millî
gemilerimizle detaylı sismik aramalar yürütmekteyiz. Bu sismik aramalardan
sonra derin ve sığ deniz sondajlarını da yine millî sondaj gemimizle yürütmek
için 30 Ekim 2017 tarihinde temin edilen ilk millî sondaj gemimiz Fatih’i
kullanıyoruz. Fatih’in yanı sıra ikinci sondaj gemimiz ise 2019 yılı başında
portföyümüze dâhil olacaktır. Bu gemilerimizle Akdeniz ve Karadeniz’in her
birinde ayrı ayrı sondajlar yapmak suretiyle petrol ve doğal gaz aramacılığında
aktif bir strateji izleyeceğiz. 
Saygıdeğer
Başkan, değerli milletvekilleri; ulaştırma, denizcilik ve haberleşme hizmetleri
için 2003 yılından 2018 sonuna kadar yaklaşık 537 milyar TL harcama yaptık.
Ülkemizde bölünmüş yollarla birbirine bağlı il sayısı 6’dan 76’ya, bölünmüş yol
uzunluğu 6.101 kilometreden 26.637 kilometreye; otoyol uzunluğu 1.714
kilometreden 2.842 kilometreye çıkarılmıştır. Tünel uzunluğu 9 kat artarak 50
kilometreden 463 kilometreye çıkarılmıştır.
Yollarımızın
standardının yükselmesi sayesinde akaryakıt ve iş gücü tasarrufundan yılda
yaklaşık 18 milyar TL’ye ulaşan ekonomik fayda sağlanmıştır.
Ülkemizdeki
yüksek hızlı hat uzunluğu 1.213 kilometreye, bu hatlardan taşınan yolcu sayısı
yaklaşık 44,1 milyona ulaşmıştır. On altı yıl içerisinde 11.497 kilometrelik
konvansiyonel hattın 10.982 kilometresinin komple bakım ve yenilemesi
yapılmıştır.
Bugüne
kadar 289 milyonun üzerinde yolcunun taşındığı asırlık rüya Marmaray, mega bir
demir yolu projesi olarak vatandaşlarımızın hizmetine sunulmuştur. 
Asya,
Avrupa ve Afrika olmak üzere, kıtaların ve köprülerin buluşma noktasında yer
alan Türkiye’nin dünyanın en büyük havalimanlarından biri olacak yaklaşık 200
milyon yolcu kapasiteli İstanbul Havalimanı’nın 29 Ekim 2018 tarihinde hizmete
açılmasıyla birlikte havacılıkta dünyada en önemli hatlardan biri olma konumu
güçlendirilmiştir. 
Ülkemizin
uzaydaki etkinliğini artırmak ve bu alandaki çalışmaları hızlandırmak amacıyla
da Türkiye Uzay Ajansını kuruyor ve faaliyete geçiriyoruz. 
Denizcilik
alanında büyük liman projelerimizle ticaretimizi desteklerken, Kanal İstanbul
Projesi’yle dünya denizciliğinde önemli bir değişimin kapısını aralıyoruz.
Tersane sayımız 37’den 78’e, sektöre yapılan ÖTV desteği 6,86 milyar TL’ye,
Türk sahipli gemi filomuz 571’den 1.511’e, yat limanı sayımız 62’ye, yat
bağlama kapasitemiz 8.500’den 18.545’e çıkarılmıştır. 
Sayın
Başkan, değerli milletvekilleri; Türkiye, terörle mücadelede Sayın
Cumhurbaşkanımızın önderliğinde önemli bir strateji değişikliğine gitmiştir.
Terör örgütlerine karşı mücadelemiz olay kaynaklı operasyondan kesintisiz
operasyona, savunmadan terörü kaynağında kurutma olarak tanımlayabileceğimiz
yeni bir yapıya dönüşmüştür. Bu bağlamda, mücadelemiz terör bitene kadar da
bitmeyecektir. 
2018
içerisinde kırsalda sözde barınma ve üs bölgelerine 87.699, şehir merkezlerinde
ise PKK-KCK şehir yapılanmasına yönelik 6.763 operasyon yapılmıştır. 2018
yılında 352 terörist teslim olmuştur. Bunların yanında, 2018 yılında 152
teröristin aileleriyle görüşerek ikna yoluyla teslim olmaları sağlanmıştır.
Terör örgütünün üst düzey zayiatları artmış, 2018’de 13’ü “kırmızı” kategoriden
olmak üzere 104 sözde üst düzey terörist etkisiz hâle getirilmiştir.
2017
yılı başından bu yana ülkemizde eylem yapamayan DEAŞ terör örgütüne yönelik
olarak 2018 yılında 1.206 operasyonla 2.648 kişi gözaltına alınarak 854 kişi
tutuklanmıştır. 
Terör
saldırıları içerisinde en kritik olanı, hiç kuşkusuz ülkesini korumak için Türk
Silahlı Kuvvetleri envanterine verilen uçak, tank ve silahlarla kendi devletine
ve halkına acımasızca saldıran FETÖ terör örgütüne mensup hainlerin 15 Temmuzda
girişmiş olduğu kanlı darbe girişimidir. Bu yıl yapılan 21.893 operasyonla
47.778 kişi gözaltına alınmış, 9.140 kişi de tutuklanmıştır.
Sayın
Başkan, değerli milletvekilleri; DEAŞ tehdidini ortadan kaldırmak, hudut
güvenliğini sağlamak, Suriyeli göçmenlerin yurtlarına dönüşlerine yardımcı
olmak ve bölgedeki sivillerin terör olaylarından zarar görmelerini engellemek
maksadıyla Türk Silahlı Kuvvetleri desteğindeki Özgür Suriye Ordusuyla birlikte
24 Ağustos 2016’da Fırat Kalkanı Harekâtı başlatılmış ve 29 Mart 2017 tarihinde
tamamlanmıştır.
Fırat
Kalkanı Harekâtı’nı müteakip hem ülkemiz sınırlarının hem de Afrin bölgesinin
istikrar ve güvenliğini sağlamak, bölgedeki teröristleri etkisiz hâle getirmek
ve bölge halkını teröristlerin baskı ve zulmünden kurtarmak maksadıyla 20 Ocak
2018’de Zeytin Dalı Harekâtı başlatılmış ve harekât kapsamında 4.500’den fazla
PKK, PYD, YPG ve DEAŞ terör örgütü mensubu etkisiz hâle getirilmiştir. 
Öte
yandan, Astana Mutabakatı gereği ateşkes ihlallerinin gözlenmesi maksadıyla,
İdlib gerginliği azaltma bölgesinde 12 gözlem noktası oluşturulmuş olup bu
gözlem noktalarının inşa faaliyetleri devam etmektedir. Bilindiği üzere
İdlib’de gerginliğin azaltılması ve askerî bir müdahalenin önüne geçilmesi
amacıyla 2018 Eylül ayında Tahran’da ve Soçi’de başarılı görüşmeler yapılmış ve
en nihayet Dörtlü Zirve de İstanbul’da gerçekleştirilmiştir.
Bedelli
askerlik kapsamında 635.392 vatandaşımızın müracaat işlemi tamamlanmış,
67.591’inin temel eğitimleri sona ermiştir.
Sayın
Başkan, değerli milletvekilleri; Türk savunma sanayisini geliştirmek için var
gücümüzle çalışıyoruz. Bu çerçevede 2002 yılında göreve geldiğimizde yüzde
15’lerde olan yerlilik ve millîlik oranını yüzde 65 seviyesinin üzerine
çıkartarak savunma sanayisi alanında bağımsızlığımızı artırdık. Bununla da
yetinmedik, yetinmiyoruz, bu oranların çok daha üzerine çıkmakta da sonuna
kadar kararlıyız. Suriye’de gerçekleştirdiğimiz operasyonlarda ve terörle
mücadele harekâtlarında kullanılan millî ve yerli ürünlerimiz de bu
bağımsızlığın göstergesi niteliğindedir. Savunma sanayimizin tasarlayıp
ürettiği ve sahada kendisini ispatlayan ürünlerin ihracatı da yapılmaya
başlanmıştır. Bunun, ayrıca, ülkemizde ileri teknoloji ve katma değeri yüksek
ürünlerin geliştirilmesine katkı vereceğine de yürekten inanıyoruz. Savunma
sanayimizin tasarlayıp ürettiği ve sahada kendisini ispatlayan ürünlerin
ihracatı da -biraz önce ifade ettiğim gibi- yapılmaktadır ve yapılmaya da devam
edecektir. Atak helikopteri, Kirpi, Cobra II, Ejder Yalçın zırhlıları,
denizaltı kurtarma, ana amfibi ve kurtarma, yedekleme gemileri, silahlı ve
silahsız İHA’lar ve SİHA’lar, yine MPT-76 millî piyade tüfeği güvenlik
kuvvetlerimize teslim edilmiştir. Sismik ve bilimsel araştırma gemisi Oruç Reis
MTA’ya teslim edilmiştir, Bora, HİSAR-A ve HİSAR-O füzelerinin testleri de
başarıyla gerçekleştirilmiştir.
Sayın
Başkan, değerli milletvekilleri; ülkemiz, 2009-2018 yılları arasında 5 kıtada
ve 54 ülkede deprem, sel, kuraklık, kıtlık, yangın, aşırı yağışlar, kasırga ve
iç karışıklıklar gibi afet ve acil durumlardan etkilenen insanlara yardım etmek
üzere insani müdahale ve yardım çalışmalarını da gerçekleştirmiştir,
gerçekleştirmeye de devam etmektedir. 
Bu
çalışmalar kapsamında yapılan Türkiye'nin uluslararası sivil koruma ve insani
yardım faaliyetleri için, toplamda yaklaşık 2 milyar Amerikan doları
harcanmıştır. 
2018
Küresel İnsani Yardım Raporu’na göre, Türkiye, ülke içi ve sınır dışında yaptığı
8 milyar Amerikan doları insani yardımla, 2017 yılında en çok insani yardım
gerçekleştiren ülke olmuştur. Türkiye, son on altı yıldır hayata geçirdiği
insani dış politikayla, hem bölgesinde hem de tüm dünyada takdir toplayan bir
ülke olmuştur. (AK PARTİ sıralarından alkışlar) 
Özellikle
“Dünya 5’ten büyüktür.” tespitiyle, küresel sistemin çarpıklıklarına Birleşmiş
Milletler Güvenlik Konseyinin yapısı üzerinden yönelttiğimiz eleştirilerle
getirdiğimiz teklifler dünya çapında yankı bulmuştur. Davos toplantısıyla
sembolleşen Filistinli kardeşlerimize yapılan zulümlere ve Kudüs’ün
mahremiyetine yönelik saldırılara karşı gösterdiğimiz onurlu duruş da ülkemizi
farklı bir konuma taşımıştır. 
Suriye
ve Irak krizlerinde, Türkiye'nin hiçbir ayrım gözetmeksizin tüm mazlumlara ve
mağdurlara kapısını açması, özellikle Batı ülkelerinin ezberlerini bozmuştur. 
Ülkemizdeki
yabancıların toplam sayısı 4,7 milyona ulaşmıştır. Bunların 3,6 milyonu aşkını
geçici koruma altındaki, statüsündeki Suriyelilerdir. 
Son
haftalarda Paris başta olmak üzere çeşitli Avrupa şehirlerinde ortaya çıkan
görüntüler Batı’nın bu konulardaki çelişkilerini ve ikiyüzlülüğünü ayrıca
ortaya çıkarmıştır. Türkiye kendisine çizdiği fiziki sınırlarının çok
ötesindeki gönül coğrafyasıyla geleceğin rol modeli olma yolunda
ilerlemektedir. 
Güvenlik
kaygılarını karşılayacak adımların insani hassasiyetler korunarak da
atılabileceğini Suriye’deki operasyonlarımızla tüm dünyaya ispat ettik. Bundan
sonra da bölgemizde ve dünyada ecdadımızın, tarihimizin, medeniyetimizin bize
işaret ettiği insan odaklı politikalarımızı uygulamayı sürdüreceğiz. 
Geçtiğimiz
ekim ayı başında İstanbul’daki Suudi Arabistan Başkonsolosluğunda vahşice bir
cinayete kurban giden gazeteci Cemal Kaşıkçı olayında hukuktan ve ahlaktan yana
koyduğumuz tavır bunun son örneğidir. Türkiye’nin bu konuda ortaya koyduğu
ilkeli tutum tüm dünya tarafından takdirle karşılanmış, cinayetin üstünün
örtülmesinin de önüne geçilmiştir. İnsanlık dışı bu olayın peşini, emri
vereninden uygulayanına kadar tüm suçlular tespit edilip yargı önüne
çıkartılana kadar bırakmayacağımızı burada bir kez daha ifade etmek istiyorum. 
Suriye
meselesi ülkemizin geleceği bakımından en hayati dış politika başlığı olarak
gündemimizdeki yerini korumaya devam ediyor. Türkiye devleti ve milleti olarak
mazlumlara ve mağdurlara gönlümüzü açarak insanlık sınavını başarıyla vermiş
olmaktan dolayı da müsterihiz. Tabii, ülkemizdeki sığınmacıların geri dönüşleri
ancak Suriye’nin yeniden huzura, güvene ve istikrara kavuşmasıyla mümkündür. Henüz
kendi iç bütünlüğünü sağlayamamış olan Suriye’de operasyon yürüten ülkelere
baktığımızda, bizim dışımızdaki ülkelerin böyle bir niyetinin olmadığını da ne
yazık ki açıkça görüyoruz. Sınırlarımızın hemen yanı başına yerleştirilen terör
örgütleri kullanılarak Suriye krizinin ülkemize ihracı gayretleri, bizi bu
meselede sahada fiilen var olmak mecburiyetiyle karşı karşıya bırakmıştır.
Türkiye Fırat Kalkanı Harekâtı’nda DEAŞ’ı büyük bir yenilgiye uğratmış, Zeytin
Dalı Harekâtı’nda da PYD üzerinden kurulan oyunu bozmuştur. İdlib’de Rusya’yla
vardığımız ve İran tarafından da desteklenen mutabakat sayesinde çok büyük bir
insani kriz yaşanmasının önüne geçtik. Şimdi de gündemimizde Fırat’ın doğusunda
oluşturulmaya çalışılan terör koridorunu parçalamak vardır. (AK PARTİ
sıralarından alkışlar) Bu meselenin çözümü için diplomatik yolları sonuna kadar
zorluyoruz. Ancak bu yolların ülkemizi oyalama taktiğine dönüşmesi, Sayın
Cumhurbaşkanımızın deyimiyle, bizi bir kez daha kendi göbeğimizi kendimizin
kesmesine mecbur bırakacaktır. Buna ilişkin tüm hazırlıklarımızı da yapmış
durumdayız. Diğer taraftan, Cenevre sürecinin çıkmaza girmesi üzerine Astana’da
başlatılan görüşmelerin siyasi çözüme dönüşmesi için her türlü gayreti
gösteriyoruz. Buradan, Suriye meselesinde kalıcı çözümün ancak tüm kesimleri
kucaklayan yeni bir anayasa ve demokratik seçimlerle mümkün olduğunu bir kez
daha ifade etmek istiyorum.
Irak,
mezhep kavgaları, siyasi çekişmeler ve çeşitli dış güçlerin müdahaleleri
sebebiyle kritik bir süreçten geçiyor. Bu ülkenin toprak bütünlüğü ve siyasi
birliği temelinde bir çözüm için her türlü katkıyı veriyoruz, vermeyi de
sürdüreceğiz. Hem çok derin tarihî bağlarımızın olduğu hem de çok önemli
kültürel ve ticari ilişkilerimizin bulunduğu Irak’taki her gelişme bizim için
önemlidir. Aynı şekilde, Kuzey Irak’ın bölücü terör örgütünden temizlenmesi
konusunda da Irak Hükûmetiyle iş birliği içinde çok önemli çalışmalar
yürütmekteyiz. Türkiye'nin, tüm güney sınırları boyunca uzanan Irak ve
Suriye’deki hiçbir gelişmeye karşı duyarsız ve tepkisiz kalması mümkün
değildir. Irak ve Suriye’deki her hadiseye devlet ve millet olarak beka
meselemiz olarak bakıyoruz. Bu anlayışla, siyasi, ticari, insani, diplomatik ve
askerî tüm imkânlarımızı güneyimizdeki coğrafyanın güvenliği için seferber
etmekten kaçınmadık, kaçınmıyoruz ve kaçınmayacağız. (AK PARTİ sıralarından
alkışlar) 
Sayın
Başkan, değerli milletvekilleri; güneyimiz gibi kuzeyimizdeki coğrafyada da
sıkıntılı bir süreç yaşanmaktadır. Rusya ile Ukrayna arasında bir süredir devam
eden gerilim bölge için risk teşkil etmektedir. Türkiye, Kırım’ın Rusya
tarafından ilhakını tanımamıştır, tanımayacaktır. Ukrayna’nın toprak
bütünlüğüne, egemenliğine ve istikrarına yönelik diğer saldırıları da tasvip
etmiyoruz. Karadeniz’in kuzeyindeki sorunların barışçı yöntemlerle çözümü
hususunda Sayın Cumhurbaşkanımız tarafından taraflara telkinlerimizi her
fırsatta yapıyoruz. Tabii, Türkiye'nin Rusya’yla ilişkileri Karadeniz’deki
gelişmelerin çok ötesinde bir genişliğe ve derinliğe sahiptir. Suriye’de elde
ettiğimiz kazanımlarda Rusya’yla sağladığımız ortak anlayış birliğinin çok
büyük katkısı vardır. 
Yine,
Akkuyu ve TürkAkım başta olmak üzere, ülkemiz için stratejik öneme sahip enerji
projeleri konusunda da Rusya’yla çok iyi bir noktaya gelmiş bulunuyoruz. S-400
gibi savunma projelerinde de önemli mesafeler katettik. Yılda 20 milyar doları
aşkın ticaret hacmimiz olan Rusya’yla ilişkilerimizi yapıcı iş birliği
temelinde geliştirmenin hem ülkemizin hem de bölgemizin çıkarlarına uygun
olduğuna inanıyoruz. 
Türkiye-Amerika
ilişkileri son dönemde çalkantılı bir süreçten geçmektedir. Esasen Amerika
bizim çok uzun yıllar boyunca en önemli müttefiklerimizden olmuştur. 
(Mikrofon
otomatik cihaz tarafından kapatıldı)
BAŞKAN
– Buyurun.
CUMHURBAŞKANI
YARDIMCISI FUAT OKTAY (Devamla) – Ancak son dönemde Amerika’yla, bilhassa PYD
ve FETÖ terör örgütleri konusunda giderek derinleşen farklı yaklaşımlara sahip
olduğumuzu görüyoruz. 
Amerika’nın
yaptırımları çerçevesinde yaşadığımız sorunlar ilişkilerimizin bir başka sorunlu
yönünü oluşturuyor. Türkiye olarak Amerika’dan beklentimiz, her alanda
müttefiklik ruhuna uygun şekilde hareket etmesidir. Karşımızda, ülkemizin terör
örgütleriyle yürüttüğü mücadelesine saygı duyan ve destek veren bir Amerika
görmek istiyoruz. Filistin ve Kudüs konusunda İsrail’in hukuksuz ve ahlak dışı
uygulamalarına destek olan değil buna karşı çıkan bir Amerika hiç şüphesiz
bölgemizdeki sorunların çözümüne daha çok katkı sağlayacaktır. Bunlar
sağlandığı takdirde Amerika eskisi gibi güvenilir bir ortak olmayı
sürdürebilir. Türkiye'nin kendi hedefleri ve çıkarları doğrultusunda izlediği
politikaların başka ülkelere karşı bir pozisyon olarak algılanması da doğru
değildir. 
Dış
politikamızın bir başka kadim meselesi de Kıbrıs, Ege ve son dönemde tırmanan Doğu
Akdeniz’deki hidrokarbon kaynaklarının paylaşımı sorunudur. Türkiye'nin ne
Kıbrıs’ta ne Ege’de ne de Doğu Akdeniz’deki hidrokarbon kaynakları meselesinde
çıkarlarından en küçük bir taviz vermeyeceğinin altını çizerek bir kez daha
ifade etmek istiyorum. (AK PARTİ sıralarından alkışlar) Bilhassa Avrupa Birliği
tarafından şımartılan Yunanistan ve Kıbrıs Rum kesiminin ülkemiz ve Kıbrıs
Türkleri aleyhine atmaya çalıştığı adımlara kesinlikle ve kesinlikle müsaade
edilmeyecektir. (AK PARTİ sıralarından alkışlar) Bu konudaki kararlılığımızı,
diplomatik girişimlerimiz yanında, askerî gücümüz ve enerji politikalarımızla
da gösteriyoruz, göstermeye de kesinlikle ve aynı kararlılıkla devam edeceğiz.
Kıbrıs’ta
kapsamlı çözümün tesisine yönelik olarak Birleşmiş Milletler himayesinde
sürdürülen müzakereler yarım asırdır devam etmektedir. Meselenin özünde, Kıbrıs
Rum tarafının Kıbrıslı Türklerle siyasi eşitlik temelinde ortaklık kurmaya ve
siyasi gücü paylaşmaya yanaşmaması yatmaktadır. Kıbrıslı Rumların bu zihniyeti değişmediği
sürece de müzakerelerden sonuç alınması ve adada yeni bir ortaklığın tesisi
mümkün olmayacaktır. Bir kez daha altını çizerek belirtmek isterim ki biz tüm
ülkelerle ilişkilerimizi “kazan-kazan” temelinde, bu çerçevede devam ettirmeyi
arzu ederiz. 
Sayın
Başkanım, eğer müsaadeniz olursa birkaç soruya da cevap vermek istiyorum. Süre
az kaldığı için...
(Mikrofon
otomatik cihaz tarafından kapatıldı) 
BAŞKAN
– İki dakikada toparlayın lütfen. 
CUMHURBAŞKANI
YARDIMCISI FUAT OKTAY (Devamla) – Toparlayacağım efendim, sadece birkaç soruya
daha cevap vermek istiyorum. 
Bir
konu vardı, iflas eden esnaf sayısıyla ilgili, 72 bin kişiyi aştığı ifade
ediliyordu. Türkiye Odalar ve Borsalar Birliği verilerine göre, ekim ayında
1.235 şirket kapanmasına rağmen 7.160 yeni şirket kurulmuştur. Ekim ayında
nette kurulan şirket sayısı yüzde 5,5 artış göstermiştir. Ocak-ekim döneminde
ise 10.295 şirket kapanırken 72.798 şirket kurulmuştur. Böylece bu dönemde net
kurulan şirket istatistiklerinde yüzde 26,3 artış görmekteyiz. 
Bir
başka soru veya tenkit vardı, o da yine “5488 sayılı Kanun’daki tarımsal
desteklemeler için bütçeden ayrılacak kaynağın gayrisafi millî hasılanın yüzde
1’inden az olamayacağı hükmüne uyulmaması.” şeklindeydi. OECD’nin Tarım
Politikaları İzleme ve Değerlendirme 2018 Yılı Raporu’na göre, toplam tarımsal
desteklemelerin gayrisafi millî hasılaya oranı 2017 yılı tahmininde yüzde 1,9
olmuştur. 
Yine
bir başka soru veya tenkit vardı, bütçede kadınlara pay ayrılmadığıyla alakalı.
2016 yılından itibaren kadına yönelik politikalar kapsamında ayrılan bütçeye
ilişkin bilgilere merkezî yönetim bütçe kanunu tasarısına ekli bütçe
gerekçesinde yer verilmekte olup 2019 yılına ilişkin bilgilere de bütçe
gerekçesinin 183 ila 185’inci sayfalarından ulaşılabilir. Bu kapsamda, 2019
yılı bütçesinden kadına yönelik politikalar için toplamda yaklaşık 658 milyon
TL kaynak aktarılmıştır. 
(Mikrofon
otomatik cihaz tarafından kapatıldı) 
BAŞKAN
– Son sözlerinizi lütfen…
CUMHURBAŞKANI
YARDIMCISI FUAT OKTAY (Devamla) – Yine “Hazine ve Maliye Bakanı ‘Af
yapmıyoruz.’ demesine rağmen, son dört ayda af getirdi.” şeklinde bir başka
soru, tenkit vardı. Burada da bazı kanun ve KHK’lerde değişiklik yapılması
hakkında kanun teklifinin görüşmeleri sırasında teklife eklenen bir maddeyle
7143 sayılı Yapılanma Kanunu’na başvuran ancak ödeme yapmayarak yapılandırmayı
ihlal etmiş olan borçluların, ödemelerini 2019 yılı Ocak ayı sonuna kadar
yapmak şartıyla mevcut kanundan yararlanmalarına devam etme kararı verilmiştir.
Yani söz konusu düzenleme yeni bir yapılanma değil, ödeme süresinin
uzatılmasına dönüktür. Bir başka ifadeyle, cumhuriyetin ilanından bugüne 55
adet mali af içerikli kanun yayımlanmıştır. Hükûmetlerimiz döneminde toplumun
her kesimini ilgilendiren toplam 6 adet yapılanma yasası…
(Mikrofon
otomatik cihaz tarafından kapatıldı) 
BAŞKAN
– Evet, teşekkür ediyoruz. 
CUMHURBAŞKANI
YARDIMCISI FUAT OKTAY (Devamla) – Bu düşüncelerle, bir kez daha, 2019 Yılı
Merkezi Yönetim Bütçe Kanun Teklifi ile 2017 Yılı Merkezi Yönetim Kesin Hesap
Kanunu Tasarısı’nın ülkemize, milletimize hayırlı olmasını diliyorum. 
Görüş
ve eleştirileriyle 2019 yılı bütçemizin hazırlanmasına katkıda bulunan Plan ve
Bütçe Komisyonu başta olmak üzere tüm üyelerimize yürekten teşekkür ediyorum. 
LÜTFÜ
TÜRKKAN (Kocaeli) – Sayın Başkan, Cumhurbaşkanı Yardımcısına torpil
yapabilirsiniz, normal. Açın bence.
CUMHURBAŞKANI
YARDIMCISI FUAT OKTAY (Devamla) – Hepinizi sevgi ve saygıyla selamlıyorum. (AK
PARTİ sıralarından alkışlar)
BAŞKAN
– Evet, teşekkür ederiz. Açıklamalarınızı gayet güzel yaptınız. 
MAHMUT
TANAL (İstanbul) – Başkan tarafsız olmalı. 
ENGİN
ALTAY (İstanbul) – “Güzel” diyemezsiniz Sayın Başkan. 
BAŞKAN
– Efendim, sataşma yok diye illa…
ENGİN
ALTAY (İstanbul) – Ama buna “güzel” diyemezsiniz, sizin böyle bir yorum yapma
hakkınız yok İç Tüzük’e göre. 
BAŞKAN
– Evet, eyvallah. Ya, ne yapalım, biraz havayı yumuşatalım diyoruz. 
MAHMUT
TANAL (İstanbul) – Hava zaten yumuşak. 
BAŞKAN
– Evet, değerli arkadaşlar, aleyhte, şahsı adına olmak üzere Siirt Milletvekili
Sayın Meral Danış Beştaş.
Buyurun
Sayın Beştaş. (HDP sıralarından alkışlar)
Süreniz
on dakikadır. 
MERAL
DANIŞ BEŞTAŞ (Siirt) – Sayın Başkan, değerli milletvekilleri; evet, gecenin son
konuşması. Ben konuşmaya başlamadan önce hâlen cezaevlerinde tutulan bütün
arkadaşlarıma buradan selam göndermek istiyorum ve tabii ki bugün açlık
grevinin 33’üncü gününde olan Sevgili Leyla Güven’i burada saygıyla sevgiyle
selamlıyorum. (HDP sıralarından alkışlar)
Meclis
âdeta bir teamül hâline getirdi, kendi üyesi cezaevindeyken buradan bütçe görüşmelerini
açıyor, kapatıyor. Geçen dönem de Anayasa değişti, bütçeler yapıldı, birçok
değişiklik yapıldı ama hapiste milletvekilleri konuşulmadı. Evet, gerçekten
burada büyük bir ayıpla, halk iradesine büyük bir duyarsızlık ve saygısızlıkla,
aslında, milletvekili rehin olarak tutulurken Parlamento çalıştırılıyor. 
Evet,
bu vesileyle, parti ayrımı gözetmeksizin bütün milletvekillerine söylüyorum: Bu
Parlamentonun 1 üyesi Leyla Güven, şu anda Diyarbakır E Tipi Cezaevinde ve
hukuksuzluğa, haksızlığa karşı, insanlığa karşı suç olan tecride dair açlık
grevinin 33’üncü gününde. Bütün dünya duydu, siz de bir kez daha benim ağzımdan
duyun diyorum. 
Evet,
bugün kadın haklarına dair çokça şey söylendi. Ben size iki fotoğraf
göstereceğim. Bugün burada Hükûmet sıralarından konuşma yapılırken Diyarbakır
il binamız basıldı, 300 polisle. Değerli milletvekilleri, bu fotoğraflara bakın
lütfen. 300 polisle 80 yaşındaki anneler yerlerde sürüklendi. Terliklerini,
ayakkabılarını giymelerine bile izin verilmeden tülbentli anneler gözaltına
alındı, yürümekte zorluk çeken anneler. Gerçekten neydi? Billboard’larda
“Analar ağlamasın.”dan bugün Hatun ananın cenazesinin defnedilmemesine, Taybet
ananın cenazesinin bir hafta sokakta bekletilmesine ve bu annelerin, sadece
barış isteyen annelerin yerlerde sürüklenmesine ne diyeceksiniz? 
Evet,
buradan demokrasi havariliği yapmak kolay ama gerçekten, bu görüntüler uzaydan
gelmedi, bugün Diyarbakır’dan geldi ve şu anda da Batman il binamız kuşatılmış
vaziyette. Sebep neymiş? Açlık grevine girmişler. Açlık grevi dünyanın hiçbir
yerinde suç değildir, hiçbir ceza kanununda suç olarak nitelendirilemez.
Dünyanın en masum, en meşru yöntemidir. Kişiler, insanlar kendi bedenlerini
açlığa yatırıyorlar bir talep uğruna. Açlık grevinin kamu düzeniyle, suç ve
ceza ilişkisiyle hiçbir şekilde ilgisi yoktur. İşte, ömrünü barışa adamış bu
beyaz tülbentli annelerimize gerçekten bu zulmü reva görenler bunun hesabını
verecektir ve emin olun, annelerimizin zılgıtlarıyla en güçlü yanıtı bugün de
aldınız. Şunu unutmayın: Barış bu topraklara annelerimizin ısrarıyla,
talepleriyle ve direngenliğiyle gelecek. Bu vesileyle bu baskını kınıyorum ve
Hükûmetin bu acziyetini, bu çaresizliğini bütün Türkiye’ye de ilan etmek
istiyorum. Bunu A Haberde, diğer kanallarda göremezsiniz, şu annenin yerde
sürüklendiğini göremezsiniz çünkü orada yalan üzerine haberler bütün Türkiye’yi
uyutmaya devam ediyor.
Evet,
bugün bütçeyi konuşuyoruz. İlk başta söyleyeyim: Bu bütçe bir savaş bütçesidir.
Bu bütçe vicdansız ve adaletsiz bir bütçedir. Eş genel başkanlarımız çok
ayrıntılı bir şekilde açıkladılar. Vicdan ve adalet ölçülerinden yoksundur
çünkü emekçi yerine sermayeyi, cinsiyet eşitliği yerine erkekliği, bilim yerine
geriliği, çocuk, genç yerine cemaatleri, doğa yerine talanı ve barış yerine
savaşı tesis etmeyi amaçlayan bir bütçeyle karşı karşıyayız. Deminden beri
konuşmaların tümü aslında bunu açıkça ilan etmektedir. 
Evet,
gerçekten, burada yeni bir durum da var -çok yeni değil ama bu yıl ayyuka
çıktı- iktidar yetkilileri hiç çekinmeden –“yürütme” demeyeceğim, burada AKP
Grubu tarafından- yanlış ve yalanı gerçek ve hakikatmiş gibi, doğru ve
gerçekmiş gibi anlatıyorlar. Buna ne diyelim, bilmiyorum ama yanlış
kavramlarla, mesnetsiz kavramlarla bir yalan dünyası yaratılmış. Yani öyle bir
yalan dünyası ki kendileri anlattıklarına neredeyse inanacaklar. Defalarca
tekrar ederek bizim yaşadığımız gerçekleri bize farklı anlatmaya çalışıyorlar.
Şimdi, nedir gerçekten? Yalan dünyasından her gün yeni haberler izliyoruz. Biz
burada dinlerken diyoruz ki: “Ya, bu siyah.” Bize siyaha “beyaz” dedirtmeye
çalışıyorsunuz. Bu mümkün değil. Bu konuda herkes aynı yalanı tekrar ede ede,
bütün kanallar her şeyi söyleye söyleye söylediğimiz hakikatler sanki yokmuş
gibi davranılıyor.
Şimdi,
iki bakanlık birleşti, kadının adı kaldırıldı, Aile, Çalışma ve Sosyal
Hizmetler Bakanlığı oldu. Diyor ki Bütçe Komisyonunda: “43,4 milyar TL’ye
çıkarıldı.” Aslında bu nedir? Yoksullaşmanın itirafı. Yani burada itirafı ilk
elden söyleyeyim: Bir kere, bu iktidar eliyle halk yoksullaştırıldı, hem
yoksullaştırılıyor hem de “Yardım ediyoruz.” diyor, bir lütuf gibi sunuluyor. 
Yine,
çocuklara ilişkin, Bakan diyor ki: “Kız çocuklarının okullaşma oranı arttı.”
Ya, bir de bize kız çocuklarının okula devam oranını söyleyin. Bu veriler de
elimizde. Tabii ki devam oranları yok çünkü eve kapatma ve bu şekilde farklı
bir politikanın zeminini büyütme olasılığı var. 
Yine,
Bakan, Komisyonda vahim bir itirafta daha bulundu, diyor ki: “90 bin işverene
anket yaptık.” İşverene yaptınız da işçiye ne yaptınız? İşçiye anket yaptınız
mı? Asıl bu ülkenin büyük yükünü çeken işçilere anket yapmak yok. 
Çevre
ve Şehircilik Bakanı sit alanlarından söz ediyor. Sayın Bakanlar, Hasankeyf ne
durumda? Emin olun, Moğol ordusu bile bu kadar büyük bir yıkım yapamamıştı oraya.
Şimdi Danıştay durdurma kararı verdi Hasankeyf’le ilgili. Peki, oradan
taşıdığınız, dinamitlerle zarar verdiğiniz tarih ne olacak? Hasankeyf’e ilişkin
bugüne kadar söylenenlere kulaklarınızı tıkamıştınız. 
Yine,
İçişleri ve Sağlık Bakanlığı diyor ki: “Uyuşturucuyla mücadele ediyoruz.”
Gelin, sizinle beraber sivil kıyafetlerle bir ortaokulun önüne gidelim.
Uyuşturucu kullanma yaşı ortaokula, ilkokula kadar indi. Her gün vatandaşlar
bunu bize söylüyor. Şu anda ÇEMATEM’de 105 tane yatak var. Bunlar gerçekler.
Yine
cinsiyetçi bir bütçeyle karşı karşıyayız. Toplumsal cinsiyete duyarlı bir bütçe
olması bir yana, zaten bütçeyi erkekler yaptı. Bunu Bütçe Komisyonunda da
söylemiştim. Plan ve Bütçe Komisyonunun, evet, 3 üyesi kadın. İçişleri
Bakanlığında tanık oldum. Bir tek kadın arkadaş vardı, en arkada, en köşede
oturuyordu. Şimdi erkeklerin yaptığı bir bütçede doğal olarak toplumsal
cinsiyet, çocuk yararına bir hassasiyet olmuyor ve nitekim önümüzdeki bütçede
de bunlar olmuyor. “Şekil esası belirler.” deriz biz hukukçular. Evet, şekil
önemlidir. Kadın duyarlılığıyla yaklaşmak için kadınların orada bulunması
gerekiyor. Diğer rakamları zamanım olmadığı için veremiyorum. 
Kadın
haklarından söz edildi. Bizim 95 belediyede 48 kadın merkezimiz kapatıldı.
Kadınlara sosyal, ekonomik, psikolojik danışmanlık yapan kadın merkezlerimiz
kayyumlar tarafından kapatıldı ve bugün bize deniyor ki: “Kadın haklarına dair
bir şey söylemeyin.” 
Evet,
insanlar aç, insanlar işsiz, insanlar yoksul ama burada bütçe yapıyoruz. Kime
yapıyoruz? Bir avuç ayrıcalıklı kesime yapıyoruz aslında. Burada vatandaş
lehine kesinlikle bir bütçeden söz edemeyiz. 
Diğer
yandan şöyle de bir şey var: KHK’lere değinmeden geçemeyeceğim tabii ki. Sonsuz
bir işsizlik hadisesi çıkardınız. “Ömür boyu işsiz kalacaksınız.” diyorsunuz.
Ölümü sürüklüyorsunuz. Buna “sosyal ölüm” demiştik. Evet, şu anda yüz binlerce
insan ailesiyle beraber sosyal ölümle yüz yüze ve bunu da demokrasi adına,
ilerleme adına yapıyorsunuz. 
Gerçekten
bütçede söyleyecek birçok şey var. 
(Mikrofon
otomatik cihaz tarafından kapatıldı) 
MERAL
DANIŞ BEŞTAŞ (Devamla)- Toparlıyorum Sayın Başkan.
BAŞKAN
– Evet, lütfen sözlerinizi tamamlayın.
MERAL
DANIŞ BEŞTAŞ (Devamla)- Plan Bütçe Komisyonunda bunları dilimiz döndüğünce
söyledik. Bu vicdansız ve adaletsiz savaş bütçesine, halktan yana olmayan,
halka karşı olan bütçeye tabii ki olumlu oy vermeyeceğiz.
Son
olarak şunu da söyleyeyim: Siz bizden daha çok Demirtaş demiyorsunuz. Ama şunu
söyleyelim: Demin Eş Genel Başkanımız Sayın Pervin Buldan’a ve önceki dönem Eş
Genel Başkanımız Demirtaş’a ilişkin söylediğiniz sözlerde yaranızı biliyoruz.
Siz yetişemiyorsunuz onlara. Onlar gibi siyaset yapamıyorsunuz. Demirtaş
kâbusunuz olmaya devam edecek. Bugün 14 tane “tweet” atmış. Lütfen o
“tweet”leri bir okuyun, tekrar rüyalarınıza girsin. Siz Demirtaş’la ilgili ne
yaptıysanız bunu halkın gönlünden alamadınız. HDP’yi zayıflatamadınız. Sizin
derdiniz budur ve dert olmaya devam edecek.
Teşekkür
ediyorum. (HDP sıralarından alkışlar)
MEHMET
NACİ BOSTANCI (Ankara) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Ankara) – Sayın Başkanım, Sayın Beştaş yapmış olduğu konuşmada
“Siz, siz” diyerek o bağlam içerisinde “savaş bütçesi” “Moğol ordusunun
yapmadığı durumları yaratma”, aynı zamanda “uyuşturucuya göz yumma” “kategorik
davranma” tarzında ağır eleştirilerde bulundu. İzin verirseniz kürsüden
cevaplayayım.
MERAL
DANIŞ BEŞTAŞ (Siirt) – İsim vermedim Başkan. “Yürütme” dedim ben.
GARO
PAYLAN (Diyarbakır) – Yürütmeye söyledi Sayın Başkan.
ENGİN
ALTAY (İstanbul) – Sayın Başkan…
BAŞKAN
– Buyurun.
ENGİN
ALTAY (İstanbul) – Bu talepten İç Tüzük’ün 69’uncu maddesine göre Sayın
Bostancı’ya söz veremezsiniz. Bu talepten sebep: İç Tüzük’ün 69’uncu maddesine
göre Hükûmete söz verebilirsiniz. Bu konuda İç Tüzük’ü yeniden
değerlendirmenizi takdirlerinize bırakıyorum. 
MEHMET
NACİ BOSTANCI (Ankara) – Sayın Başkanım, bütçe üzerine konuşuyoruz. Bütçe
çerçevesindeki tartışmalarda defalarca söz aldılar. 
ENGİN
ALTAY (İstanbul) – Efendim, olabilir, bütçe sizin değil, bütçe yürütmenin. Siz
yeni sistemi reddediyorsunuz. Yeni sistem buna cevaz vermiyor. 
BAŞKAN
– Sataşmaya meydan vermeden meramınızı anlatınız. (AK PARTİ sıralarından
alkışlar) 
ENGİN
ALTAY (İstanbul) – Olmaz ki Sayın Başkan. 
VI.- SATAŞMALARA İLİŞKİN KONUŞMALAR (Devam)
9.- Ankara Milletvekili Mehmet Naci Bostancı’nın, Siirt Milletvekili
Meral Danış Beştaş’ın 10 sıra sayılı 2019 Yılı Bütçe Kanun Teklifi ile 11 sıra
sayılı 2017 Yılı Kesin Hesap Kanunu Tasarısı’nın tümü üzerinde aleyhte yaptığı
konuşmasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Ankara) – Sayın Başkanım, değerli arkadaşlar; Sayın Beştaş’ı
dinledik. Türbanlı annelerden, onların polisler tarafından uğradığı
eziyetlerden bahsetti, annelerin yanında olduğundan bahsetti. Sayın Beştaş,
gerçekten eğer annelerin yanında olsaydınız, eğer ahlak ve vicdan adına
konuşuyor olsaydınız Diyarbakır meydanında aylarca gösteri yapan ve dağdaki
çocuklarını talep eden anneler için konuşurdunuz ama konuşmadınız. (AK PARTİ
sıralarından “Bravo” sesleri, alkışlar) O kadınlar, onlar da tülbentliydi,
onlar da mağdurdu. Onlar üstelik, zaman zaman hassasiyet gösterir gibi
yaptığınız, çocuklarını talep ediyorlardı. Derler ki: Ahlaki ve vicdanı tavır
ile ahlaki ve vicdanı poz arasında fark vardır; sizin farkınız. (AK PARTİ
sıralarından alkışlar)
Sayın
Başkanım, uyuşturucu ticaretinden, okulların önünde çocukların uyuşturucu
kullandıklarından bahsetti. Elbette polisin görevi bunların canını okumaktır,
hukuk çerçevesinde gereğini yapmaktır. Uyuşturucu ticaretini kim yapıyor
arkadaşlar, kim? PKK yapıyor, PKK. (AK PARTİ sıralarından alkışlar) Kaynağını
eleştirin. Uyuşturucu ve silah ticareti birbirinin kardeşidir. Bunların da
ağababası terördür. Lütfen, buna itiraz edin; etmiyorsunuz. 
Hasankeyf’te
yapılanları görmüyorsunuz, orada koca koca binaları tekniğin bütün imkânlarıyla
kaldırıp başka yerlere taşıyan ve insanlığın mirasına sahip çıkan bir uygulama
var ama siz, onları görmek yerine Moğol ordusundan bahsediyorsunuz.
(Mikrofon
otomatik cihaz tarafından kapatıldı)
BAŞKAN
– Sayın Bostancı, sözlerinizi tamamlayın lütfen.
AYŞE
ACAR BAŞARAN (Batman) – Ben Batman Milletvekiliyim. Hasankeyf’te ne olduğunu
çok iyi biliyorum; tüm tarihi, halkların tarihini yok ediyorsunuz.
MEHMET
NACİ BOSTANCI (Devamla) - Moğol ordusunun tarihte neler yaptığını bilseniz
dilinize almazdınız.
Teşekkür
ederim. (AK PARTİ sıralarından alkışlar) 
MERAL
DANIŞ BEŞTAŞ (Siirt) – Sayın Başkan…
BAŞKAN
– Buyurun Sayın Beştaş.
MERAL
DANIŞ BEŞTAŞ (Siirt) – Sayın Bostancı, doğrudan şahsıma yönelik vicdani ve
ahlaki bir poz verdiğimi söyledi. Çok ağır bir sataşma var.
BAŞKAN
– Buyurun.
Yeni
bir sataşmaya meydan vermeyelim lütfen. 10’unda başladık 11’indeyiz, ona göre.
10.- Siirt Milletvekili Meral Danış Beştaş’ın, Ankara Milletvekili Mehmet
Naci Bostancı’nın sataşma nedeniye yaptığı konuşmasında şahsına sataşması
nedeniyle konuşması
MERAL
DANIŞ BEŞTAŞ (Siirt) – Sayın Başkan, değerli milletvekilleri; ben ahlaki ve
vicdani bir poz vermiyorum. Ne ben ne de partimdeki herhangi bir milletvekili
hayatının her alanında ahlak ve vicdan dışı bir tutum içinde olmamıştır. Bu
konuda aksine bir iddianız varsa bununla yüzleşebiliriz ama benim yalan dünyası
kavramlarıyla açıkladığım meseleyi gerçekten objektif değerlendirmeye davet
ediyorum.
Anneler
meselesine gelince. Biz, bir kısım anneleri yerlerde sürükleyip diğerlerini
göstermelik baş tacı yapmıyoruz. Ben, nerede oturursa otursun, annelerin
tümünün anne olarak kesinlikle yanında olduğumuzu söylemek istiyorum. 
ŞAHİN
TİN (Denizli) – Şehit askerlerin annelerinin de yanında mısınız?
MERAL
DANIŞ BEŞTAŞ (Devamla) - Biz savaşa karşı çıkarken, biz bu ölüme, ölüm
politikasına karşı çıkarken bütün anneler için aynı şeyi savunuyoruz. Ne
Trabzon’daki bir annenin ne dağa çıkan Diyarbakırlı bir gencin annesinin ağlamasını
istemiyoruz. Biz ölümler arasında ayrım yapmıyoruz, biz gözyaşı arasında ayrım
yapmıyoruz. Çözüm sürecinde Edirne’den Hakkâri’ye kadar anneler bu sürecin
arkasında durdu ama sizin politikalarınızda bugün Mardin’de de, bugün İzmir’de
de anneler ağlamaya devam ediyor. Annelerin ağlamamasına dair son söz hakkı
bence iktidarındır ve bunu siz kullanmayın çünkü sizin savaş politikanızla her
yerde ölümler, canlar toprağa düşmeye devam ediyor. Bu anneler barışı
savunuyordu, barış istiyordu. (HDP sıralarından alkışlar, AK PARTİ sıralarından
gürültüler) 
MEHMET
NACİ BOSTANCI (Ankara) – Sayın Başkanım…
BAŞKAN
– Buyurun.
MEHMET
NACİ BOSTANCI (Ankara) – Bu ülkenin her yerinde anneleri ağlatan, ağıtları
yükselten PKK’dır. (AK PARTİ sıralarından alkışlar) 
EROL
KATIRCIOĞLU (İstanbul) – Cumartesi Annelerine ne diyorsunuz?
NECDET
İPEKYÜZ (Batman) – Cumartesi Anneleri…
MEHMET
NACİ BOSTANCI (Ankara) – Eğer “Anneler ağlamasın.” diyorsanız ve ahlaki,
vicdani bir poz değil, tavır gösterecekseniz kaynağa itiraz edeceksiniz…
EROL
KATIRCIOĞLU (İstanbul) – Cumartesi Annelerini yerde sürükleyen de Hükûmettir. 
MEHMET
NACİ BOSTANCI (Ankara) – …asıl faile itiraz edeceksiniz; terörün göbeğine,
merkezine itiraz edeceksiniz. (AK PARTİ sıralarından alkışlar) 
BAŞKAN
– Teşekkür ederim.
MERAL
DANIŞ BEŞTAŞ (Siirt) – Sayın Başkan…
BAŞKAN
– Buyurun.
BÜLENT
TURAN (Çanakkale) – Ne oldu Başkanım? Devam edelim gündeme.
MERAL
DANIŞ BEŞTAŞ (Siirt) – Sayın Başkan, sadece kayıtlara geçsin. Aynı sözleri
tekrar etti ama uzatmamak adına kesiyorum. Cumartesi Annelerine İçişleri
Bakanının “Sirkeci’de mi kayboldu çocukları?” dediğini hatırlatmak isterim.
Galatasaray Meydanı’nda annelerin yerlerde sürüklendiğini yine hatırlatmak
isterim. Aynı annelerin Cumhurbaşkanı tarafından ağırlandığını ve sonradan, şimdi
annelerin dışlandığını hatırlatmak isterim. Kimin annelere düşmanlık yaptığını
bütün dünya görüyor. 
BAŞKAN
– Teşekkür ederim.
Sayın
Nazır Cihangir İslam, buyurun, kısa bir açıklama, yerinizden.
IV.- AÇIKLAMALAR (Devam)
11.- İstanbul Milletvekili Nazır Cihangir İslam’ın, bütçe görüşmelerinin
hayırlı olmasını dilediğine ve grubu olmayan siyasi partiler ile bağımsız
milletvekillerine söz hakkı verilebilmesi için tüm siyasi parti gruplarından
destek beklediklerine ilişkin açıklaması
NAZIR
CİHANGİR İSLAM (İstanbul) – Çok teşekkür ederim Sayın Başkan.
Bütçe
görüşmelerinin hayırlı olmasını diliyorum. On iki gün boyunca burada aşağı
yukarı yüz saat yani altı bin dakikalık konuşma yapılacak fakat grubu olmayan
siyasi partiler ve 2 bağımsız arkadaşımız için yani toplam 8 kişi için söz
hakkı yok, geldiğimiz gibi dinleye dinleye gideceğiz ve her şeyi içimize
atacağız. Başkanlığınızın ilk danışma toplantısına lütfen bizi davet ediniz ve
bu konunun hiç olmazsa şu anda teamül düzeyinde ama uzun vadede kalıcı olarak çözümü
için bütün siyasi parti gruplarından destek bekliyoruz.
Çok
teşekkür ederim, sağ olun efendim.
BAŞKAN
– Teşekkür ediyorum. 
III.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- 2019 Yılı Merkezi Yönetim Bütçe Kanun Teklifi (1/276) ile Plan ve
Bütçe Komisyonu Raporu (S. Sayısı: 10) (Devam)
2.- 2017 Yılı Merkezi Yönetim Kesin Hesap Kanunu Tasarısı (1/275), 2017
Yılı Merkezi Yönetim Kesin Hesap Kanunu Tasarısına İlişkin Olarak Hazırlanan,
2017 Yılı Genel Uygunluk Bildiriminin Sunulduğuna Dair Sayıştay Başkanlığı
Tezkeresi (3/38); 6085 Sayılı Sayıştay Kanunu Uyarınca Hazırlanan 2017 Yılı Dış
Denetim Genel Değerlendirme Raporu, 2017 Yılı Faaliyet Genel Değerlendirme
Raporu ve 2017 Yılı Mali İstatistikleri Değerlendirme Raporunun Sunulduğuna
Dair Sayıştay Başkanlığı Tezkeresi (3/39); 6085 Sayılı Sayıştay Kanunu Uyarınca
Hazırlanan 2017 Yılı Kalkınma Ajansları Genel Denetim Raporunun Sunulduğuna
Dair Sayıştay Başkanlığı Tezkeresi (3/41); 5018 Sayılı Kamu Mali Yönetimi ve
Kontrol Kanunu ile 6085 Sayılı Sayıştay Kanunu Uyarınca Hazırlanan 183 Adedi
Merkezi Yönetim Kapsamındaki Kamu İdarelerine, 2 Adedi Sosyal Güvenlik
Kurumlarına ve 10 Adedi Diğer Kamu İdarelerine Ait Olmak Üzere Toplam 195 Adet
Sayıştay Denetim Raporunun Sunulduğuna Dair Sayıştay Başkanlığı Tezkeresi
(3/40) ile Plan ve Bütçe Komisyonu Raporu (S.Sayısı: 11) (Devam)
BAŞKAN
– Değerli arkadaşlar, böylece bütçenin tümü üzerindeki konuşmalar tamamlandı. 
Şimdi,
2019 Yılı Merkezi Yönetim Bütçe Kanun Teklifi ile 2017 Yılı Merkezi Yönetim
Kesin Hesap Kanunu Tasarısı’nın maddelerine geçilmesini oylarınıza sunacağım.
2019
Yılı Merkezi Yönetim Bütçe Kanun Teklifi’nin maddelerine geçilmesini oylarınıza
sunuyorum: Kabul edenler... Kabul etmeyenler... Kabul edilmiştir. 
2017
Yılı Merkezi Yönetim Kesin Hesap Kanunu Tasarısı’nın maddelerine geçilmesini
oylarınıza sunuyorum: Kabul edenler... Etmeyenler... Kabul edilmiştir. 
Böylece
2019 Yılı Merkezi Yönetim Bütçe Kanun Teklifi ile 2017 Yılı Merkezi Yönetim
Kesin Hesap Kanunu Tasarısı’nın maddelerine geçilmesi kabul edilmiştir. 
Şimdi
sırasıyla teklif ve tasarının 1’inci maddesini okutuyorum: 
2019 YILI MERKEZİ YÖNETİM BÜTÇE KANUN TEKLİFİ
BİRİNCİ BÖLÜM
Gider, Gelir, Finansman ve Denge
Gider
MADDE 1- (1)
Bu Kanuna bağlı (A) işaretli cetvellerde gösterildiği üzere, 10/12/2003 tarihli
ve 5018 sayılı Kamu Malî Yönetimi ve Kontrol Kanununa ekli;
a) (I) sayılı cetvelde yer alan genel bütçe kapsamındaki kamu
idarelerine 949.025.615.000 Türk lirası,
b) (II) sayılı cetvelde yer alan özel bütçeli idarelere 73.771.848.000
Türk lirası,
c) (III) sayılı cetvelde yer alan düzenleyici ve denetleyici kurumlara
6.536.982.000 Türk lirası,
ödenek verilmiştir.
2017 YILI MERKEZİ YÖNETİM KESİN HESAP KANUNU TASARISI
Gider bütçesi
MADDE 1- (1)
16/12/2016 tarihli ve 6767 sayılı 2017 Yılı Merkezi Yönetim Bütçe Kanunu ile
10/12/2003 tarihli ve 5018 sayılı Kamu Malî Yönetimi ve Kontrol Kanununa ekli;
a) (I) sayılı cetvelde yer alan genel bütçe kapsamındaki kamu
idarelerine 634.176.488.900 Türk Lirası,
b) (II) sayılı cetvelde yer alan özel bütçeli idarelere 79.433.539.000
Türk Lirası,
c) (III) sayılı cetvelde yer alan düzenleyici ve denetleyici kurumlara
4.216.853.000 Türk Lirası, 
ödenek verilmiştir.
(2) Kanunların verdiği yetkiye dayanarak yıl içerisinde eklenen ve
düşülen ödenekler sonrası 2017 yılı merkezi yönetim kesin hesap gider
cetvellerinde gösterildiği üzere, 5018 sayılı Kanuna ekli; 
a) (I) sayılı cetvelde yer alan genel bütçe kapsamındaki kamu
idarelerinin bütçe giderleri 659.558.969.447,78 Türk Lirası,
b) (II) sayılı cetvelde yer alan özel bütçeli idarelerin bütçe giderleri
99.655.039.838,81 Türk Lirası,
c) (III) sayılı cetvelde yer alan düzenleyici ve denetleyici kurumların
bütçe giderleri 3.941.504.800,71 Türk Lirası,
olarak gerçekleşmiştir.
(3) 2017 yılı merkezi yönetim net bütçe gideri 678.269.192.686,76 Türk
Lirasıdır.
BAŞKAN
– Okunan maddeler kapsamına giren kamu idarelerinin 2019 yılı merkezî yönetim
bütçesi ve 2017 yılı kesin hesaplarının görüşmelerine yarınki -yani bugünkü-
birleşimde devam edilecektir. 
Alınan
karar gereğince, kamu idarelerinin bütçe ve kesin hesaplarını görüşmek üzere 11
Aralık Salı günü -bugün- saat 11.00’de toplanmak üzere birleşimi kapatıyorum. 
Teşekkür
ederim. 
Kapanma Saati: 00.32




(x) 10,11 S. Sayılı Basmayazılar ve
Ödenek Cetvelleri tutanağa eklidir.




