



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 98’inci
Birleşim
 3
Haziran 2016 Cuma

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR (127)
III.- YOKLAMALAR (89,157,159,267,270,308,333,409,553)
IV.- AÇIKLAMALAR
1.- İstanbul Milletvekili Didem Engin’in, istihdamın
artabilmesi ve yatırım ortamının iyileştirilmesi için gerekli olan yapısal reformların
acilen hayata geçirilmesi gerektiğini Hükûmete tekrar hatırlatmak istediğine
ilişkin açıklaması
2.- Mersin Milletvekili Aytuğ Atıcı’nın, 3 Haziran
Nazım Hikmet’in ölümünün 53’üncü yıl dönümüne ilişkin açıklaması
3.- İstanbul Milletvekili Mahmut Tanal’ın, muhtarların
sosyal güvenlik primlerinin devlet tarafından ne zaman ödenmeye başlayacağını
öğrenmek istediğine ilişkin açıklaması 
4.- Denizli Milletvekili Kazım Arslan’ın, 3 Haziran
Nazım Hikmet’in ölümünün 53’üncü yıl dönümüne, Enerji ve Tabii Kaynaklar
Bakanlığından, elektrik enerjisinde teknik kaybı azaltacak projelerinin olup
olmadığını, maden ruhsatlarının devri konusundaki görüşlerini ve elektrikte
kaçak oranlarının ne olduğunu öğrenmek istediğine ilişkin açıklaması
5.- Kocaeli Milletvekili Tahsin Tarhan’ın, 3 Haziran
Nazım Hikmet’in ölümünün 53’üncü yıl dönümüne ilişkin açıklaması
6.- Muğla Milletvekili Akın Üstündağ’ın, Amerika Birleşik
Devletlerinin Menbic bölgesini YPG veya diğer Kürt gruplara terk etmesi
durumunda Hükûmetin tavrının ne olacağını öğrenmek istediğine ilişkin
açıklaması
7.- İstanbul Milletvekili Fatma Benli’nin, Almanya
Federal Meclisinin 1915 olaylarını “Ermeni soykırımı” olarak nitelendiren tasarıyı
kabul etmesini kınadığına ilişkin açıklaması
8.- Mersin Milletvekili Yılmaz Tezcan’ın, Almanya
Federal Meclisinin 1915 olaylarını “Ermeni soykırımı” olarak nitelendiren tasarıyı
kabul etmesini kınadığına ve tüm vatandaşların ramazanını kutladığına ilişkin
açıklaması
9.- Isparta Milletvekili İrfan Bakır’ın, Isparta’da
bulunan Davraz Kayak Merkezi’nin sorunlarına ilişkin açıklaması
10.- Adıyaman Milletvekili Behçet Yıldırım’ın,
Adıyaman’da intihar girişimlerinin artmasının sebeplerinin araştırılması için
bir komisyon kurulmasını talep ettiğine ilişkin açıklaması
11.- Giresun Milletvekili Bülent Yener Bektaşoğlu’nun,
Enerji ve Tabii Kaynaklar Bakanlığının, Giresun’un enerji altyapısını güçlendirmek
için 2016 yılında hangi projeleri yapmayı düşündüğünü öğrenmek istediğine
ilişkin açıklaması
12.- Kırklareli Milletvekili Vecdi Gündoğdu’nun,
Almanya Federal Meclisinin 1915 olaylarını “Ermeni soykırımı” olarak nitelendiren
tasarıyı kabul etmesini kınadığına ve 3 Haziran Nazım Hikmet’in ölümünün
53’üncü yıl dönümüne ilişkin açıklaması
13.- Kayseri Milletvekili Çetin Arık’ın, Başbakan
Binali Yıldırım’dan, insanların bilgisi dışında AKP’ye üye yapılmasının sahtekârlık
olup olmadığını öğrenmek istediğine ilişkin açıklaması
14.- Çankırı Milletvekili Muhammet Emin Akbaşoğlu’nun,
Almanya Federal Meclisinin 1915 olaylarını “Ermeni soykırımı” olarak
nitelendiren tasarıyı kabul etmesini kınadığına ilişkin açıklaması
15.- İstanbul Milletvekili Hasan Turan’ın, Almanya
Federal Meclisinin 1915 olaylarını “Ermeni soykırımı” olarak nitelendiren tasarıyı
kabul etmesini kınadığına ilişkin açıklaması
16.- İstanbul Milletvekili Ahmet Berat Çonkar’ın,
Almanya Federal Meclisinin 1915 olaylarını “Ermeni soykırımı” olarak nitelendiren
tasarıyı kabul etmesini kınadığına ilişkin açıklaması
17.- Ankara Milletvekili Levent Gök’ün, Almanya Federal
Meclisinde Türkiye’yle ilgili önemli bir karar alınırken Cumhurbaşkanı ile
Başbakanın ne kadar kayıtsız kaldıklarının ortaya çıktığına, bu tablonun
Türkiye'nin dış politakısının iflası anlamına geldiğine ve 3 Haziran Nazım
Hikmet’in ölümünün 53’üncü yıl dönümüne ilişkin açıklaması
18.- Diyarbakır Milletvekili İdris Baluken’in, 4/6/1994
tarihinde kaçırıldıktan sonra katledilen Meclis Başkan Vekili Pervin Buldan’ın
eşi Savaş Buldan ile Hacı Karay ve Adnan Yıldırım’ı rahmetle andığına, sekiz
gün önce gözaltına alındıktan sonra kendisinden haber alınamayan Demokratik
Bölgeler Partisi Şırnak il yöneticisi Hurşit Külter’in akıbetini öğrenmek
istediğine ve Ahmed Arif ile Nazım Hikmet’in ölüm yıl dönümlerine ilişkin
açıklaması
19.- Amasya Milletvekili Mehmet Naci Bostancı’nın,
Almanya Federal Meclisinin aldığı sözde soykırım kararına karşı 3 siyasi parti
grubunun yaptığı ortak açıklamanın millî bir duruş olduğuna, bu tür konuların siyasi
partilerin kendi aralarındaki gündelik rekabetin ötesinde ele alınması
gerektiğine, Türkiye’de Cumhurbaşkanının halk tarafından seçilmesiyle birlikte
siyaseten fiilî bir durumun ortaya çıktığına ve 3 Haziran Nazım Hikmet’in
ölümünün 53’üncü yıl dönümüne ilişkin açıklaması
20.- İzmir Milletvekili Oktay Vural’ın, Almanya Federal
Meclisinin aldığı karardan sonra Türkiye Büyük Millet Meclisindeki 3 siyasi
parti grubunun Hükûmeti bu konuda gerekli karar ve tedbirleri almaya davet
ettiğine ve Hükûmetin çok net bir tepki ortaya koyması gerektiğine ilişkin
açıklaması
21.- Enerji ve Tabii Kaynaklar Bakanı Berat
Albayrak’ın, Mersin Milletvekili Aytuğ Atıcı’nın 312 sıra sayılı Kanun
Teklifi’nin 2’nci maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
22.- Enerji ve Tabii Kaynaklar Bakanı Berat
Albayrak’ın, Mersin Milletvekili Aytuğ Atıcı’nın yerinden sarf ettiği bazı
ifadelerine ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mersin Milletvekili Baki Şimşek ve 20
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/223)
2.- Muğla Milletvekili Mehmet Erdoğan ve 20
milletvekilinin, turizm sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/224)
3.- Isparta Milletvekili Nuri Okutan ve 20
milletvekilinin, yetiştirme yurdunda yetişip yurttan ayrılan çocuklar için
alınacak tedbirlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/225)

VI.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Türkiye’deki seçilmiş siyasetçilerin ve atanmışların
içerisinde bulundukları veya bizzat organize ettikleri yolsuzlukların
araştırılması amacıyla Türkiye Büyük Millet Meclisi Başkanlığına verilmiş olan
(10/191) esas numaralı Meclis Araştırması Önergesi’nin ön görüşmelerinin Genel
Kurulun 3 Haziran 2016 Cuma günkü birleşiminde yapılmasına ilişkin önerisi 

B) Danışma Kurulu Önerileri
1.- Danışma Kurulunun, Genel Kurulun 7 Haziran 2016
Salı günü ve daha önce alınan karar gereğince çalışmasına karar verilen 4
Haziran 2016 Cumartesi ve 5 Haziran 2016 Pazar günleri toplanmamasına ilişkin
önerisi 

VII.- SATAŞMALARA İLİŞKİN KONUŞMALAR
1.- Kayseri Milletvekili Mustafa Elitaş’ın, İstanbul
Milletvekili Aykut Erdoğdu’nun HDP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
2.- İstanbul Milletvekili Aykut Erdoğdu’nun, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
3.- Rize Milletvekili Osman Aşkın Bak’ın, İstanbul
Milletvekili Aykut Erdoğdu’nun sataşma nedeniyle yaptığı konuşması sırasında
şahsına sataşması nedeniyle konuşması
4.- Diyarbakır Milletvekili İdris Baluken’in, İzmir
Milletvekili Hamza Dağ’ın HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
5.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
6.- Diyarbakır Milletvekili İdris Baluken’in, İstanbul
Milletvekili Hasan Sert’in 312 sıra sayılı Kanun Teklifi’nin tümü üzerinde
şahsı adına yaptığı konuşması sırasında Halkların Demokratik Partisine sataşması
nedeniyle konuşması
7.- İstanbul Milletvekili Aykut Erdoğdu’nun, Amasya
Milletvekili Mehmet Naci Bostancı’nın yerinden sarf ettiği bazı ifadeleri sırasında
şahsına sataşması nedeniyle konuşması
8.- Mersin Milletvekili Aytuğ Atıcı’nın, Amasya
Milletvekili Mehmet Naci Bostancı’nın yerinden sarf ettiği bazı ifadeleri
sırasında şahsına sataşması nedeniyle konuşması
9.- İzmir Milletvekili Tacettin Bayır’ın, İzmir
Milletvekili Necip Kalkan’ın 312 sıra sayılı Kanun Teklifi’nde oyunun rengini
belli etmek üzere yaptığı konuşması sırasında şahsına sataşması nedeniyle konuşması
10.- Mersin Milletvekili Aytuğ Atıcı’nın, İzmir
Milletvekili Necip Kalkan’ın 312 sıra sayılı Kanun Teklifi’nde oyunun rengini
belli etmek üzere yaptığı konuşması sırasında şahsına sataşması nedeniyle konuşması

VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- İstanbul Milletvekili Nureddin Nebati ve 7 Milletvekilinin
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi (2/1081) ile Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Tasarısı (1/715), İzmir Milletvekili Ahmet Kenan
Tanrıkulu’nun Çeşitli Adlar Altında Vatandaşlarımızın Elektrik Faturalarına
Yansıtılan Bedellerin Kaldırılması Amacıyla Bazı Kanunlarda Değişiklik
Yapılması Hakkında Kanun Teklifi (2/28), İstanbul Milletvekili Mustafa Sezgin
Tanrıkulu’nun Elektrik Piyasası Kanununda Değişiklik Yapılması Hakkında Kanun
Teklifi (2/75), Milliyetçi Hareket Partisi Grup Başkanvekilleri Manisa
Milletvekili Erkan Akçay ve İzmir Milletvekili Oktay Vural’ın Elektrik Piyasası
Kanununda Değişiklik Yapılmasına Dair Kanun Teklifi (2/242), İstanbul Milletvekili
Mustafa Sezgin Tanrıkulu’nun Elektrik Piyasası Kanunu ve Türkiye
Radyo-Televizyon Kurumu Gelirleri Kanununda Değişiklik Yapılması Hakkında Kanun
Teklifi (2/288), Balıkesir Milletvekili Ahmet Akın’ın Elektrik Piyasası
Kanununda Değişiklik Yapılmasına Dair Kanun Teklifi (2/586), Kayseri
Milletvekili Çetin Arık’ın 4628 Sayılı Elektrik Piyasası Kanununda Değişiklik
Yapılmasına Dair Kanun Teklifi (2/614), Antalya Milletvekili Devrim Kök’ün
Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi (2/1076), Denizli
Milletvekili Kazım Arslan’ın Elektrik Piyasası Kanununda Değişiklik Yapılmasına
İlişkin Kanun Teklifi (2/1082) ve Bayındırlık, İmar, Ulaştırma ve Turizm
Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı: 312)
2.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) 

IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, ramazan ayının hayırlar getirmesini dilediğine ilişkin konuşması


X.- OYLAMALAR (6 adet)
1.- (S. Sayısı: 312) Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 15’inci maddesinin
öylaması
2.- (S. Sayısı: 312) Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 21’inci maddesinin
öylaması
3.- (S. Sayısı: 312) Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 22’nci maddesinin
öylaması
4.- (S. Sayısı: 312) Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 25’inci maddesinin
öylaması
5.- (S. Sayısı: 312) Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 26’ncı maddesinin öylaması
6.- (S. Sayısı: 312) Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin tümünün oylaması



3 Haziran 2016 Cuma
BİRİNCİ OTURUM
Açılma Saati: 14.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Sema KIRCI (Balıkesir)
----- 0 -----
BAŞKAN
– Türkiye Büyük Millet Meclisinin 98’inci Birleşimini açıyorum.
Toplantı
yeter sayısı vardır, görüşmelere başlıyoruz.
Sisteme
giren sayın milletvekillerine söz vereceğim. 
Sayın
Didem Engin, buyurunuz. 
IV.- AÇIKLAMALAR
1.- İstanbul Milletvekili Didem Engin’in, istihdamın
artabilmesi ve yatırım ortamının iyileştirilmesi için gerekli olan yapısal
reformların acilen hayata geçirilmesi gerektiğini Hükûmete tekrar hatırlatmak
istediğine ilişkin açıklaması
DİDEM
ENGİN (İstanbul) – Teşekkürler Sayın Başkan.
Ülkemize
yatırım yapan doğrudan yabancı yatırımcılar her geçen gün azalıyor. Ekonomi
Bakanlığı verilerine göre ülkemize doğrudan yabancı yatırım girişi 2015 yılının
ilk üç ayında 4,24 milyar dolar iken 2016 yılının aynı döneminde 2 milyar
dolara geriledi yani yüzde 52,6 azaldı. Yatırımcılar, yatırım yaptıkları
ülkenin geleceğine yatırım yaparlar; o ülkenin vizyonunun ve hedeflerinin ne
kadar tutarlı ve gerçekçi olduğuna, demokratik ve hukuki yapısına, yargı
bağımsızlığına, iş yapma kolaylığına, güven ortamına bakarlar ve
öngörülebilirlik ararlar. Yatırım olmazsa yeni istihdam olanakları da olmaz
yani işsizlik artar. İstihdamın artabilmesi ve yatırım ortamının
iyileştirilmesi için gerekli olan yapısal reformların, demokratikleşme, hukukun
üstünlüğü ve yeni bir kalkınma vizyonu için gerekli reformların acilen hayata
geçirilmesi gerektiğini Hükûmete tekrar hatırlatmak istiyorum. 
Teşekkürler.
BAŞKAN
– Sayın Atıcı…
2.- Mersin Milletvekili Aytuğ Atıcı’nın, 3 Haziran
Nazım Hikmet’in ölümünün 53’üncü yıl dönümüne ilişkin açıklaması
AYTUĞ
ATICI (Mersin) – Teşekkür ederim Sayın Başkan.
Değerli arkadaşlar, bugün Nazım Hikmet’in ölüm yıl
dönümü. Nazım Hikmet’e yakışır bir ülke olabildik mi acaba diye herkesi düşünmeye
davet ediyorum. Bugün, yolsuzlukların, hırsızlıkların, rüşvetin, ayrımcılığın,
mezhep kavgasının merkezi olarak görünen bir Türkiye’de yaşamaktan ben memnun
değilim, birçok insanın da memnun olmadığını biliyorum. 
Nazım Hikmet’e yakışır bir ülkede hep birlikte yaşamak,
özgürce yaşamak üzere herkesi saygıyla selamlıyorum. 
BAŞKAN – Sayın Tanal…
3.- İstanbul Milletvekili Mahmut Tanal’ın, muhtarların
sosyal güvenlik primlerinin devlet tarafından ne zaman ödenmeye başlayacağını
öğrenmek istediğine ilişkin açıklaması 
MAHMUT TANAL (İstanbul) – Teşekkür ederim Sayın Başkan.
Değerli milletvekilleri, muhtarlar aynen belediye
başkanı gibi, milletvekilleri gibi, bakanlar gibi, Başbakan gibi, Cumhurbaşkanı
gibi seçilmişlerdir. Seçilmişlerin hepsinin sosyal güvenlik primleri devlet
tarafından ödendiği hâlde muhtarların sosyal güvenlik primleri devlet
tarafından ödenmeyerek kaçak işçi statüsünde çalıştırılmaya devam edilmektedir.
Muhtarların sosyal güvenlik primleri devlet tarafından ne zaman ödenmeye başlanacak,
muhtarların bu mağduriyetleri ne zaman giderilecek? Muhtarların gözleri
kulakları Mecliste, bu konuda sizden haber bekliyor sayın bakanlar. Bu konuda
doyurucu bir bilgi verir misiniz?
Teşekkür ederim.
BAŞKAN – Sayın Arslan…
4.- Denizli Milletvekili Kazım Arslan’ın, 3 Haziran
Nazım Hikmet’in ölümünün 53’üncü yıl dönümüne, Enerji ve Tabii Kaynaklar
Bakanlığından, elektrik enerjisinde teknik kaybı azaltacak projelerinin olup
olmadığını, maden ruhsatlarının devri konusundaki görüşlerini ve elektrikte
kaçak oranlarının ne olduğunu öğrenmek istediğine ilişkin açıklaması
KAZIM ARSLAN (Denizli) – Sayın Başkan, ölümsüz şairimiz
Nazım Hikmet’in vefatının yıl dönümünde kendisini saygıyla, minnetle anıyorum. 
Enerji Bakanımıza sorularımı yöneltiyorum: 
Ülkemiz, elektrik enerjisi teknik kayıp oranında Avrupa
ortalamasının üzerindeyken Bakanlığınızın teknik kaybı azaltacak projeleri var
mıdır? Bu sorunu aşma konusunda hangi somut verileri elde ettiniz?
İki: Yerli yazılımları ve altyapı yatırımlarını dağıtım
şirketlerine zorunlu tutarak teknik kaybı düşürecek bir proje çalışmanız var
mıdır, varsa Bakanlığınız bu çalışma işine ne kadar ödenek ayırmıştır?
Üç: Maden ruhsatlarına yönelik izinlerin Başbakanlık
uhdesinden alınarak Maden İşleri Genel Müdürlüğüne devri konusunda Bakanlığınızın
görüşü nedir?
Dört: Elektrikte kaçak oranları, yıllar ve dağıtım
şirketlerinin ölçeğine göre nedir?
Teşekkür ederim.
BAŞKAN – Sayın Tarhan…
5.- Kocaeli Milletvekili Tahsin Tarhan’ın, 3 Haziran
Nazım Hikmet’in ölümünün 53’üncü yıl dönümüne ilişkin açıklaması
TAHSİN TARHAN (Kocaeli) – Teşekkür ederim
Sayın Başkan.
“Yürümek; 
Yürümeyenleri,
Arkanda boş sokaklar gibi bırakarak, 
Havaları boydan boya yarıp ikiye,
Bir mavzer gözü gibi,
Karanlığın gözüne bakarak yürümek!

Yürümek; 
Dost omuz başlarını 
Omuzlarının yanında duyup, 
Kelleni orta yere,
Yüreğini yumruklarının içine koyup yürümek!

Yürümek; 
Yolunda pusuya yattıklarını, 
Arkadan çelme attıklarını 
Bilerek yürümek!

Yürümek; 
Yürekten, 
Gülerekten yürümek!”
Memleket hasretiyle 3 Haziran 1963’te yaşamını kaybeden
Türk edebiyatının büyük şairi Nazım Hikmet’i saygıyla anıyorum.
BAŞKAN – Sayın Üstündağ…
6.- Muğla Milletvekili Akın Üstündağ’ın, Amerika
Birleşik Devletlerinin Menbic bölgesini YPG veya diğer Kürt gruplara terk
etmesi durumunda Hükûmetin tavrının ne olacağını öğrenmek istediğine ilişkin
açıklaması
AKIN ÜSTÜNDAĞ (Muğla) – Sayın Bakan, ABD destekli
Menbic operasyonu öncesinde Türkiye’nin 2 güvenceyle ikna edildiği
belirtilmektedir. Bunlardan birincisi, operasyona katılanların beşte 1’inin
YPG’li olacağı ve Menbic IŞİD’in elinden alındıktan sonra YPG’lilerin bölgeden
çekileceğinin garantisidir. 
ABD’nin bu bölgeyi, daha önce olduğu gibi, YPG veya
diğer Kürt gruplara terk etmesi durumunda Hükûmetinizin tavrı ne olacaktır?
Bölgenin IŞİD’ten alınması hâlinde Türkiye’nin bölgedeki çıkarlarının durumu ne
olacaktır?
Teşekkür ediyorum.
BAŞKAN – Sayın Benli...
7.- İstanbul Milletvekili Fatma Benli’nin, Almanya
Federal Meclisinin 1915 olaylarını “Ermeni soykırımı” olarak nitelendiren
tasarıyı kabul etmesini kınadığına ilişkin açıklaması
FATMA BENLİ (İstanbul) – Teşekkürler Sayın Başkan.
Dün alınan Alman Federal Meclisi kararını kınıyoruz. 
Bu hareketle neyin amaçlandığını anlamak kolay değil
ancak tarihî verilerle açıklığa kavuşturulması mümkün bir olayın parlamento
kararıyla kabul edilmesi başlı başına abesle iştigal teşkil etmektedir. 
Sonuçta, dünya tarihi Batı’nın yaptığı soykırımların
tarihidir. Bunu görmek, örneğin Nazi Almanyası tarafından Yahudilerin
katledildiğini hatırlamak zor değildir. Türkiye ise tarihi boyunca zayıf ve
güçsüzlerin yanında yer almış, Almanlar tarafından yapılan soykırım sırasında
Yahudilere kucak açtığı gibi, Bosna savaşında Bosnalı mazlumlara, Halepçe’de
Kürtlere, Suriye savaşında Suriyelilere kapılarını açmıştır; tarihî hakikat de
budur. Tarihî verilerle açıklığa kavuşturulmamış olan Alman Federal Meclisi
kararı, siyasi çıkarlarla ülke halklarının arasını açmaya yönelik her türlü
hareket gibi, tarih önünde reddedilmeye mahkûm bir hareketin geçici sonucu
olacaktır.
Türkiye, milyonlarca insanın hayatını kaybettiği
Birinci Dünya Savaşı’nda yaşananları ve tehcirin bilimsel bir şekilde
incelenmesi için ortak tarih komisyonu kurulması çağrısını zaten devam
ettirmektedir.
BAŞKAN – Sayın Yılmaz Tezcan…
8.- Mersin Milletvekili Yılmaz Tezcan’ın, Almanya
Federal Meclisinin 1915 olaylarını “Ermeni soykırımı” olarak nitelendiren
tasarıyı kabul etmesini kınadığına ve tüm vatandaşların ramazanını kutladığına
ilişkin açıklaması
YILMAZ TEZCAN (Mersin) – Teşekkür ediyorum Sayın
Başkan.
Değerli milletvekili arkadaşlarım, ben de aynı şekilde,
aynı duygularla 1915 sözde soykırım iddialarıyla ilgili yasa tasarısını
onaylayan Alman Meclisini kınıyorum. Anadolu’dan Almanya’ya göç etmiş yüz
binlerce vatandaşımızın kültürüyle ekonomisine katkı sağladığını, Alman
ekonomisine çok ciddi destekler verdiğini hepimiz biliyoruz. Bu manada bu
tasarıyı kınadığımı tekrar ifade etmek istiyorum. 
Pazar günü ilk teravih kılınacak, pazartesi ramazana
başlayacağız inşallah. Bu vesileyle de özellikle tüm milletvekili
arkadaşlarımın, Mersinli hemşehrilerimin, Türkiye’deki tüm vatandaşlarımızın ve
İslam âleminin ramazanışerifini kutluyor, ülkemize ve bütün dünyada barışa,
kardeşliğe vesile olmasını Cenab-ı Allah’tan niyaz ediyorum. 
Teşekkür ediyorum.
BAŞKAN – Sayın Bakır…
9.- Isparta Milletvekili İrfan Bakır’ın, Isparta’da
bulunan Davraz Kayak Merkezi’nin sorunlarına ilişkin açıklaması
İRFAN BAKIR (Isparta) – Teşekkür ederim Sayın Başkan.
Isparta ilimizde bulunan ve Eğirdir Gölü’nün harika
manzarasıyla kayak yapılabilen Davraz Kayak Merkezi, pistleri, doğal güzelliği
ve ağırladığı ziyaretçi sayısıyla kısa sürede Akdeniz’in parlayan yıldızı
hâline gelmiştir. Ancak Türkiye’nin dört bir yanından kayak ve doğa
tutkunlarını ağırlayan Davraz Kayak Merkezi’nin çözülmeyi bekleyen sorunları
vardır. Yağışların yeterli seviyede olmaması sonucu sezon kısa sürmekte, ayrıca
ikinci telesiyejin yapılmamış olması da kayak yapmak için saatlerce beklemek
zorunda kalan misafirlerimizi çileden çıkarmaktadır. Bu sorun Davraz Kayak
Merkezi’nin geleceği açısından hayati öneme sahiptir. Bu konuya ilişkin Sayın
Bakana sorularım şunlardır: Kısa vadede çözüm üretilmesi gereken en önemli konu
ikinci telesiyej konusudur. Saatte 1.500 kişi taşıma kapasiteli bu telesiyejin
bir an önce ihale edilebilmesi için gerekli olan yaklaşık 15 milyon TL ödeneği
ne zaman çıkarmayı düşünüyorsunuz? Ayrıca, Davraz Kayak Merkezi’mizin tanıtımı
için Bakanlığınız bünyesinde ne gibi çalışmalar yapılmaktadır?
BAŞKAN – Sayın Behçet Yıldırım…
10.- Adıyaman Milletvekili Behçet Yıldırım’ın,
Adıyaman’da intihar girişimlerinin artmasının sebeplerinin araştırılması için
bir komisyon kurulmasını talep ettiğine ilişkin açıklaması
BEHÇET YILDIRIM (Adıyaman) – Teşekkürler Başkanım.
Adıyaman’da özellikle son aylarda artan intihar olaylarının
tüm boyutlarıyla araştırılması ve alınabilecek tedbirlerin belirlenmesi
amacıyla Meclis araştırma komisyonu kurulması için 29/4/2016 tarihinde
araştırma önergesi verdik. Sorunun giderek artış gösterdiğini ve ileriye dönük
bir tehlikenin söz konusu olduğunu özellikle belirtmek istiyorum. Son bir hafta
içerisinde bildiğimiz 3 kişi intihar girişiminde bulunmuştur. Bu önemli
sosyolojik sorun için çok ciddi, planlı çalışmaların uygulamaya konulması
gerekmektedir. Bu kapsamda, Adıyaman’da özellikle son aylarda intihar
girişimlerinin bu denli artışına etken olan sebeplerin belirlenip bunları
ortadan kaldırmaya yönelik önlemler almalı, yaptırımlar hayata geçirilmelidir.
Bu sorunun çözümü için Meclisin araştırma komisyonu kurmasını ve bir an önce
çalışmalarına başlamasını talep ediyorum.
BAŞKAN – Sayın Bektaşoğlu…
11.- Giresun Milletvekili Bülent Yener Bektaşoğlu’nun,
Enerji ve Tabii Kaynaklar Bakanlığının, Giresun’un enerji altyapısını
güçlendirmek için 2016 yılında hangi projeleri yapmayı düşündüğünü öğrenmek istediğine
ilişkin açıklaması
BÜLENT YENER BEKTAŞOĞLU (Giresun) – Teşekkür ederim
Sayın Başkan.
Sorum Enerji Bakanımıza. Defalarca gündeme getirdiğim
hâlde sorun olduğu gibi duruyor. Çoruh Aksa şirketi Giresun’da kesintisiz
elektrik hizmetini yerine getirememektedir. Çünkü bu şirketin tek yaptığı
fatura tahsilatıdır. Özelleştirme sözleşmesinde, enerji nakil ve iletim
hatlarının projeli yatırımlarla yenilenme yükümlülüğü olmasına rağmen bunu
maalesef yapmamaktadır. Dolayısıyla, Giresun’un pek çok yerinde otuz beş kırk
yıllık, miadı dolmuş sistemle enerji verilmekte ve bu nedenle, kent merkezi
başta olmak üzere ilçe ve kırsal yerleşimlerde sık sık, bazen günlerce halkımız
karanlıkta kalmaktadır. Arızaya anında müdahale ekibi… Ancak imkân ve
kabiliyeti yetersizdir. Köylülerimiz arızayı kendisi gideriyor maalesef.
Örneğin, vatandaşlara bildirdik, kuruma binlerce imzalı dilekçe verdiler, şu an
dilekçeler elimde. Tirebolu’nun Kovanpınar, Yukarıortacami, Belen gibi 15’e
yakın köyünde enerji kesintisi maalesef devam etmektedir. Bu sorunun kökten
giderilmesi için, Giresun’un enerji altyapısını güçlendirmek için 2016 yılında
hangi projeleri, ödenekli yatırımları yapmayı düşünmektesiniz? Merakla
bekliyoruz.
Teşekkür ederim.
BAŞKAN – Sayın Gündoğdu…
12.- Kırklareli Milletvekili Vecdi Gündoğdu’nun,
Almanya Federal Meclisinin 1915 olaylarını “Ermeni soykırımı” olarak
nitelendiren tasarıyı kabul etmesini kınadığına ve 3 Haziran Nazım Hikmet’in
ölümünün 53’üncü yıl dönümüne ilişkin açıklaması
VECDİ GÜNDOĞDU (Kırklareli) – Sayın Başkanım, Almanya
Parlamentosunun sözde Ermeni soykırımı konusunda almış olduğu karar bizim
açımızdan hukuksuz ve geçersizdir. Bir kere daha alınan bu kararı kınıyorum.
Aynı zamanda, bugün ünlü üstat Nazım Hikmet’in ölüm yıl
dönümü. Onu bir kez daha buradan saygıyla, sevgiyle anıyorum.
BAŞKAN – Sayın Arık…
13.- Kayseri Milletvekili Çetin Arık’ın, Başbakan
Binali Yıldırım’dan, insanların bilgisi dışında AKP’ye üye yapılmasının
sahtekârlık olup olmadığını öğrenmek istediğine ilişkin açıklaması
ÇETİN ARIK (Kayseri) – Teşekkür ederim Sayın Başkan.
Yargıtay Cumhuriyet Başsavcılığının 9 Kasım 2012
tarihinde gönderdiği yazıyla, dönemin Cumhuriyet Halk Partisi Kayseri İl
Disiplin Kurulu Başkanı Sayın Yılmaz Karaca dâhil birçok parti yöneticimiz,
üyemiz ve siyasi partilere üye olmaları kanunen yasak olan kamu görevlilerinin,
bilgileri dışında AKP’ye üye yapıldığı ortaya çıktı. Konuyu yargıya taşıyan İl
Disiplin Kurulu Başkanımız Sayın Yılmaz Karaca’nın Kayseri 8. Asliye Hukuk
Mahkemesinin kararını onaylayan Yargıtay 4. Hukuk Dairesi, AKP yöneticilerinin
yaptığı usulsüzlüğü tescillemiş oldu. Başbakan ve AKP Genel Başkanı Sayın
Binali Yıldırım’a sormak istiyorum: İnsanların bilgisi dışında AKP’ye üye
yapılması sahtekârlık değil midir? Bu usulsüzlüğe imza atan yöneticilerden
hesap sorarak bizleri şaşırtacak mısınız? 
Teşekkür ediyorum. 
BAŞKAN – Sayın Akbaşoğlu…
14.- Çankırı Milletvekili Muhammet Emin Akbaşoğlu’nun,
Almanya Federal Meclisinin 1915 olaylarını “Ermeni soykırımı” olarak
nitelendiren tasarıyı kabul etmesini kınadığına ilişkin açıklaması
MUHAMMET EMİN AKBAŞOĞLU (Çankırı) – Teşekkür ediyorum
Sayın Başkanım. 
Alman Parlamentosunun aldığı soykırım kararını bütün
Çankırılı hemşehrilerim ve aziz milletim adına kınıyorum. Batılılar, gerçekleri
ters yüz ederek kendi suçlarını bizim üstümüze atmak, tarihin en şerefli, adil
ve merhametli milletini ayak oyunlarıyla dize getirmek, mahkûm ettirmek
istiyor. Allah’ın izniyle, ne yapsalar boş. 
Aziz milletimiz tarihten silinmek istenirken, tarih
yapan misyonunu tekrar tüm dünyaya ilan ediyor. Vakit, Sayın Cumhurbaşkanımızın
liderliğinde, yeniden büyük Türkiye’nin öncülüğünde, adil ve merhametli bir
dünyayı tekrar insanlığa hediye etme vaktidir. Batı, bu hakikati gördüğü için
içeriden ve dışarıdan üzerimize üzerimize geliyor. Nihayetinde, siyonizm ve
emperyalizmin dediği değil, hak ve hakikatin dediği olacak, bundan hiç şüphemiz
yok. 
BAŞKAN – Sayın Turan…
15.- İstanbul Milletvekili Hasan Turan’ın, Almanya
Federal Meclisinin 1915 olaylarını “Ermeni soykırımı” olarak nitelendiren
tasarıyı kabul etmesini kınadığına ilişkin açıklaması
HASAN TURAN (İstanbul) – Sayın Başkan, değerli
arkadaşlar; ben, 1915 olaylarını “Ermeni soykırımı” diye nitelendiren ve bu
anlamda Parlamentosunda yasa teklifini kabul eden Almanya’yı ve bu teklife “evet”
oyu veren bütün milletvekillerini kınıyorum. Bu bağlamda, Türk kökenli bazı
milletvekillerinin de “evet” verdikleri nitelendiriliyor. Bu bağlamda, bu
milletvekillerini de, özellikle bizim memleketimizden gidip orada siyaset yapan
milletvekillerini de, kendi milletinin aleyhine karar verdikleri ve imza
attıkları için onları da kınıyorum. Bu Meclisin, milletimizin, Hükûmetimizin…
Bu bağlamda, bu milletvekillerinin, eğer Türkiye Cumhuriyeti vatandaşlığı da
taşıyorlarsa vatandaşlıktan çıkarılmaları gerektiğini düşünüyorum. 
Bu bağlamda, dün Millet Meclisimizde partilerimizin
ortak kararıyla yayınlanan bildiriye imza koyan…
(Mikrofon otomatik cihaz tarafından kapatıldı)
BAŞKAN – Sayın Çonkar…
16.- İstanbul Milletvekili Ahmet Berat Çonkar’ın,
Almanya Federal Meclisinin 1915 olaylarını “Ermeni soykırımı” olarak
nitelendiren tasarıyı kabul etmesini kınadığına ilişkin açıklaması
AHMET BERAT ÇONKAR (İstanbul) – Teşekkür ederim Sayın
Başkan. 
1915 olaylarına ilişkin olarak Alman
Federal Meclisinde kabul edilen, tarihî olgular ve hukukla asla bağdaşmayan,
iftiralarla dolu karar tasarısını şiddetle kınıyorum. Türkiye’ye karşı derin
bir ön yargı, taassup ve kibirle kaleme alınan bu tasarıyı öne sürenler,
meselenin özüyle ilgilendiklerinden veya Türkiye-Ermenistan ilişkilerine katkı
vermek istediklerinden bu işe el atmış değillerdir. Almanya’nın özel tarihî
sorumluluğunu üstlenmesi veya Türkler ile Ermenilerin barışının desteklenmesi
gibi gerekçelerin arkasına sığınmaları inandırıcılıktan uzak ve gülünç
izahatlardır. 
Bu tasarıyı destekleyenler, kendi siyasi
gündemleri için Federal Meclisi tarihî ve stratejik bir hataya
sürüklemişlerdir. Hakkında hukuki, akademik ve bilimsel bir uzlaşı bulunmayan
1915 olayları konusundaki bu ön yargılı, keyfî ve hukuksuz girişime karşı Federal
Meclis aklıselimle davranamamıştır. Bu girişimin Türkiye için hiçbir anlamı
yoktur ve yok hükmündedir. 
Ne var ki böyle bir haksızlığı 79 milyon
Türk vatandaşı ile Almanya’nın ve dünyanın her yerinde yaşayan…
(Mikrofon otomatik cihaz tarafından
kapatıldı)
BAŞKAN – Şimdi, söz talep eden sayın grup
başkan vekillerine söz vereceğim. 
Sayın Levent Gök…
17.- Ankara Milletvekili Levent Gök’ün, Almanya Federal
Meclisinde Türkiye’yle ilgili önemli bir karar alınırken Cumhurbaşkanı ile
Başbakanın ne kadar kayıtsız kaldıklarının ortaya çıktığına, bu tablonun
Türkiye'nin dış politakısının iflası anlamına geldiğine ve 3 Haziran Nazım
Hikmet’in ölümünün 53’üncü yıl dönümüne ilişkin açıklaması
LEVENT GÖK (Ankara) – Teşekkür ederim
Sayın Başkan. 
Sayın Başkan, dün Almanya Parlamentosunda
Türkiye’yle ilgili önemli bir karar alınırken gerek Cumhurbaşkanının gerekse
Başbakanın perşembenin gelişi çarşambadan belli olacak bu karar karşısında ne
kadar kayıtsız kaldıkları ve Türkiye’nin dostu olmakla övünen Almanya Hükûmetiyle
doğru düzgün hiçbir istişare yapmadıkları ve bu kararı neredeyse önceden
görüldüğü hâlde önleyemedikleri ortaya çıktı. 
Bu arada, Başbakan yaptığı açıklamada
“Berlin Büyükelçimizi geri çevirdik.” derken, öğreniyorum ki Berlin Büyükelçisi
Türkiye’ye gelmiş. Yine, Başbakan konuşmasında “Anayasa ne söylerse söylesin…”
diyerek bir Cumhurbaşkanının başkanlık sevdasını hayata geçirecek düzenlemeler
içerisinde olacaklarını ifade ederken dünyadan ne kadar kopuk, Türkiye’den ne
kadar kopuk olduklarının altını bir kez daha çiziyorlar. 
Sayın Başkan, bu karşılaştığımız tablo,
Türkiye'nin dış politikasının iflasıdır, bir utanç vesikasıdır.
Cumhurbaşkanının, Başbakanın ve Türk dış politikasını yönlendirenlerin çok ağır
sorumluluğu vardır. Eğer, dost ülke olan Almanya’da böyle bir karar
alınabiliyorsa, varın artık, siz, diğer ülkelerdeki alınacak kararlara…
Hükûmetin, Cumhurbaşkanının ve Türk dış
politikasını yönlendirenlerin halkımıza hesap vereceği bir kararla karşı
karşıyayız.
Sayın Başkan, bunları elbette ayrıntılarıyla
tartışacağız.
(Mikrofon otomatik cihaz tarafından
kapatıldı) 
BAŞKAN – Mikrofonunuzu açıyorum Sayın
Gök.
LEVENT GÖK (Ankara) – Bugün sadece
Türkiye'nin değil, bütün dünya halklarının ozanı Nazım Hikmet’in ölümünün
53’üncü yıl dönümü. Dünyanın her yerinde adaletsizliğe, eşitsizliğe,
haksızlıklara, ötekileştirmelere karşı mahpusluğu, sürgünlüğü göğüsleyerek
hayatının son anına kadar büyük mücadele veren Nazım Hikmet’in sözleri,
mısraları, dünyayı mısra mısra dolaşarak barış, eşitlik ve adalet arayan tüm dünya
halklarına sönmeyen bir meşale olmuştur. Dünyanın bütün savaş karşıtlarının ve
barışseverlerinin en çok etkilendikleri şairlerin başında Nazım Hikmet gelir. 
Büyük ustayı, ölümünün 53’üncü yıl
dönümünde saygıyla ve rahmetle anıyorum.
Teşekkür ederim.
BAŞKAN – Sayın Baluken…
18.- Diyarbakır Milletvekili İdris Baluken’in, 4/6/1994
tarihinde kaçırıldıktan sonra katledilen Meclis Başkan Vekili Pervin Buldan’ın
eşi Savaş Buldan ile Hacı Karay ve Adnan Yıldırım’ı rahmetle andığına, sekiz
gün önce gözaltına alındıktan sonra kendisinden haber alınamayan Demokratik
Bölgeler Partisi Şırnak il yöneticisi Hurşit Külter’in akıbetini öğrenmek
istediğine ve Ahmed Arif ile Nazım Hikmet’in ölüm yıl dönümlerine ilişkin
açıklaması
İDRİS BALUKEN (Diyarbakır) – Teşekkür ediyorum
Sayın Başkan.
Sayın Başkan, 4 Haziran 1994 tarihinde,
dönemin Hükûmeti ve Başbakanı tarafından çıkarılan infaz listeleri neticesinde
kaçırılan ve sonra da, iki gün sonra katledildikleri için cenazeleri bulunan
Meclis Başkan Vekilimiz Sayın Pervin Buldan’ın eşi Savaş Buldan, Hacı Karay ve
Adnan Yıldırım arkadaşlarımızı buradan rahmetle ve minnetle anmak istiyorum.
Meclis Başkan Vekilimize, ailesine ve bütün halkımıza da başsağlığı
dileklerimi, buradan bir kez daha yinelemek istiyorum.
Savaş Buldanları andığımız böylesi bir günde tam sekiz
gündür DBP Şırnak İl Yöneticimiz Hurşit Külter’in akıbetini soruyoruz Sayın
Başkan ve bugüne kadar Başbakandan ve Hükûmet yetkililerinden yapılan tek bir
cümlelik açıklama bile yok. Sekiz gündür gözaltına alındığı belli olan, görgü
tanıklarının ifadesinde nereye götürüldüğü ifade edilen, JÖH, PÖH hesaplarında
hangi saatte alınıp hangi saatte nerede dolaştırıldığı açık bir şekilde
belirtilen il yöneticimiz tıpkı Savaş Buldanlar gibi zorla kaybettirilmek
isteniyor. Sayın Bakan da burada. Başbakanın burada olduğu oturumda sordum.
Bütün bu sitemlerimize, endişelerimize rağmen neden bu sorunun cevabı yok?
Hurşit Külter nerede? Neden sekiz gündür cevap alamıyoruz? Bütün Meclisi bu
konuda duyarlılığa davet ediyorum ve Hükûmetten, İçişleri Bakanından,
Başbakandan da bir an önce bir açıklama beklediğimizi belirtmek istiyorum.
Sayın Başkan, 2 Haziran 1991’de… 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Baluken.
İDRİS BALUKEN (Diyarbakır) – 2 Haziran 1991’de Ahmed
Arif’i, 3 Haziran 1963’te Nazım Hikmet’i kaybettik. Ömrü mücadeleyle, bedel
ödemekle geçen iki usta şair yaşamları boyunca barıştan, kardeşlikten,
özgürlükten ve eşitlikten söz ettiler. Bu dünya, “Hasretinden prangalar
eskittim.” diyen Ahmed Arif’i hapseden, yine, “Ölürsem Anadolu’da bir köy
mezarlığına gömün beni.” diyen Nazım Hikmet’i memleketinden ayıran zalimlere
kalmayacak. Onların miraslarını taşımanın gereği olarak Adiloş bebelere
ninnileri söylemeye devam edeceğiz. 
“Bunlar, engerekler ve çıyanlardır./Bunlar, aşımıza
ekmeğimize göz koyanlardır./Tanı bunları, tanı da büyü.” diyeceğiz ve bizler
Ahmed Arif’in dizelerinde beliren iyiye dair olan her şeyi halkımıza yine onun
dizeleriyle birlikte iletmeye devam edeceğiz. 
“Ne alnımızda bir ayıp…” 
(Mikrofon otomatik cihaz tarafından kapatıldı) 
BAŞKAN – Teşekkür ederim Sayın Baluken. 
İDRİS BALUKEN (Diyarbakır) – Bitiriyorum Sayın Başkan.
“Ne alnımızda bir ayıp 
Ne koltuk altında 
Saklı haçımız
Biz bu halkı sevdik
Ve bu ülkeyi.
İşte bağışlanmaz
Korkunç suçumuz...”
Teşekkür ediyorum Sayın Başkan.
BAŞKAN – Teşekkür ediyorum Sayın Baluken.
Sayın Bostancı…
19.- Amasya Milletvekili Mehmet Naci Bostancı’nın,
Almanya Federal Meclisinin aldığı sözde soykırım kararına karşı 3 siyasi parti
grubunun yaptığı ortak açıklamanın millî bir duruş olduğuna, bu tür konuların
siyasi partilerin kendi aralarındaki gündelik rekabetin ötesinde ele alınması
gerektiğine, Türkiye’de Cumhurbaşkanının halk tarafından seçilmesiyle birlikte
siyaseten fiilî bir durumun ortaya çıktığına ve 3 Haziran Nazım Hikmet’in
ölümünün 53’üncü yıl dönümüne ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler.
Alman Parlamentosunun almış olduğu sözde soykırım
kararına ilişkin dün burada 3 partinin grup başkan vekilleri olarak ortak bir
açıklama yaptık. Bu millî bir duruştur. Bu tür konular siyasi partilerin kendi
aralarındaki gündelik rekabetin ötesinde ele alınması gereken bir önem
taşırlar. 
Diğer taraftan, böyle gelişmeler yaşandığında iktidara
buradan bir yükümlülük çıkartma tarzındaki eleştirel yaklaşımı bir yere kadar
anlayabilirim ancak bunu yaparken tarihî hakikatleri ıskalayan, konunun nasıl
geliştiğini anlamaksızın “Ben buradan AK PARTİ’ye nasıl bir sonuç
çıkartabilirim?” motivasyonu ve aklıyla davranan eleştirileri reddederim.
Ermeni soykırımına ilişkin iddiaların, sözde iddiaların
gelişme tarihselliği esasen 1920’lere kadar dayanır. Bütün bu, 1920’lerden
sonra yavaş yavaş müzelerin oluşması, birtakım belgelerin teşekkülü,
uluslararası girişimler, bunlar karşısında uzun yıllar boyunca Türkiye
Cumhuriyeti’nde iktidar olanların yaklaşımı görmezlikten gelme biçimindedir.
Verdiğim tarihe de dikkatinizi çekmek isterim. Polemiklere girmemek için aklı
ve tarihi bilen herkesin bu yakın dönemde, doksan küsur yıllık bu hikâyeyi,
hangi süreçlerden geçerek, Türkiye’de kimler iktidardı, bütün bunları
düşüneceklerini takdir ederim.
Dolayısıyla, 1920’lerde başlamış, uluslararası
bağlantılar kurmaya çalışmışlar, bir yığınak yapmışlar, zaman içerisinde bu
sözde soykırım hikâyesine ilişkin belli bir Ermeni kesimin, ırkçı kesimin
iddialarını…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Bostancı.
MEHMET NACİ BOSTANCI (Amasya) – ...uluslararası hâle
getirmeye çalışmış. Bu girişimler karşısında gelip bugün AK PARTİ’ye bunları
ihale etmeye kalkışmak, doğrusu, konuyu eleştirmekten ziyade “Ben buradan AK
PARTİ’ye ne çıkartabilirim?” yaklaşımının bir neticesidir.
Diğer taraftan, Sayın Başbakanımızın ifade ettiği
“Anayasa ne derse desin…” cümlesini alıp buradan bir eleştiri çıkartmaya
çalışıyorlar. Bu çok yersiz bir eleştiridir. Hepimiz Anayasa’ya uyarız.
Anayasaların, yasaların nasıl değiştiğini de hepimiz biliriz. Bir ülkede
teknik, hukuki, siyasi şartlar değişir, yasalar da değişir. Ne Anayasa
değişmezdir ne yasalar değişmezdir. Önce maddi şartlar değişir, sonra da
yasalar değişir; kastedilen budur. Türkiye’de Cumhurbaşkanının halk tarafından
seçilmesiyle birlikte siyaseten fiilî bir durum ortaya çıkmıştır. Hukukun da
buna uygun bir şekilde yapılması…
(Mikrofon otomatik cihaz tarafından kapatıldı)
MEHMET NACİ BOSTANCI (Amasya) - …gerektiğine ilişkin
bir vurgudur. Yoksa kimseyi Anayasa’ya karşı olmaya çağıran bir yaklaşım
değildir. 
Nazım Hikmet uzun yıllar hapiste kaldı. Allah rahmet eylesin,
romantik bir şairdi. Kültürümüzün bir parçasıdır, uluslararası üne sahiptir.
Hangi dönemde yargılandı, kimler içeriye attı, bunu da milletimizin takdirine
sunuyorum. 
Sağ olun.
BAŞKAN – Teşekkür ederim Sayın Bostancı.
Sayın Vural…
20.- İzmir Milletvekili Oktay Vural’ın, Almanya Federal
Meclisinin aldığı karardan sonra Türkiye Büyük Millet Meclisindeki 3 siyasi
parti grubunun Hükûmeti bu konuda gerekli karar ve tedbirleri almaya davet
ettiğine ve Hükûmetin çok net bir tepki ortaya koyması gerektiğine ilişkin
açıklaması
OKTAY VURAL (İzmir) – Teşekkür ederim Sayın Başkan.
Dün burada sözde Ermeni soykırımı gibi asılsız,
mesnetsiz iddialar konusunda Almanya Federal Meclisinin aldığı karara yönelik
olarak 3 siyasi parti grubunun tepkisini ortaya koymuştuk. Aslında, şüphesiz,
gerçekten, Türk milletinin tarihine, Türkiye Cumhuriyeti devletine ve milletine
hasmane tutum içeren bütün bu kararlar kimi zaman birçok kere alınmış olmakla
birlikte, geldiğimiz bu safhada bir muhasebe yapmak durumundayız. Bütün bu kararlar
alınırken buralarda bildiriler açıklandıktan sonra, büyükelçiler geri
çekildikten sonraki süre içerisinde, işte “Türklerin tepkileri geçicidir. Bir
süre yaptıktan sonra unuturlar.” diyenlere ibretlik bir mesaj verme vakti
gelmiştir. Türkiye Büyük Millet Meclisindeki üç grup da bu konuda Hükûmeti
gerekli karar ve tedbirleri almaya davet etmiştir.
Bu durumda bizim yapmamız gereken husus
şudur: Bu konuda bir algı hatasına düşmesinler. Türkiye Cumhuriyeti devletine
ve milletine hasmane tutum besleyen bu mihraklar hak ettiği cevabı almalıdır.
Dolayısıyla, dün Sayın Başbakanın ve Sayın Cumhurbaşkanın ortaya koyduğu
tepkiden sonra bugün Sayın Başbakanın, işte “Kötüleşmesi beklenmemelidir.”
demek suretiyle, “250 tane milletvekili verdi.” falan diyerek bu işi hafifletmeye
gerek yok. Dolayısıyla, çok net bir tepkiyi koymamız gerekir. Geri kabul
anlaşması başta olmak üzere, İncirlik Üssü’nde Almanya’nın talep ettiği
hususlarla ilgili muhakkak hem Hükûmet hem de Türkiye Büyük Millet Meclisi adım
atmalıdır. Bu, Sevr’i hortlatmak isteyen, bize bu coğrafyayı dar etmek
isteyenlerin yeniden, yüz yıl sonra bu kirli amaçlarına ulaşmak için ortaya
koyduğu bir husustur. Bunları biz Lozan’da da boğduk, uluslararası alanda da bu
reddedilmiştir.
(Mikrofon otomatik cihaz tarafından
kapatıldı)
BAŞKAN – Mikrofonunuzu açıyorum Sayın
Vural.
OKTAY VURAL (İzmir) – Dolayısıyla, bugün
yapılması gereken şey, Sayın Hükûmetin getireceği tedbirler ve kararlar
doğrultusunda da çok kararlı eylem ve yaptırımlar koyması gerektiği açıktır. Bu
geçiştirilemez. Merkel “Dost ve müttefikiz.” diyor, Sayın Başbakan “Dost ve
müttefikiz.” diyor. Bu dostluğa sığar mı? Nasıl bir müttefiklik bu? O
bakımından, bu konuda Hükûmetten talebimiz, münhasıran bununla ilgili -artık
bardağı taşırmıştır- haklı olarak bu konunun maliyetini Almanya görmelidir. Bu
maliyeti Türk milleti adına kendilerine verdirmek hepimizin de namus ve şeref
borcu olmalıdır. Bu hususları arz etmek istedim.
Çok teşekkür ederim.
BAŞKAN – Teşekkür ederim Sayın Vural.
Gündeme geçiyoruz.
Başkanlığın Genel Kurula sunuşları vardır.
Meclis araştırması açılmasına ilişkin üç önerge vardır,
ayrı ayrı okutuyorum:
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Mersin Milletvekili Baki Şimşek ve 20
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/223)
Türkiye
Büyük Millet Meclisi Başkanlığına
Dünyanın hemen her ülkesinde bulunan ve
içerisinde kadın, çocuk işçilerin bulunduğu ve Türk çalışma hayatının bir
gerçeği olan mevsimlik tarım işçilerinin karşılaştıkları temel sorunların
yakından incelenmesi, yaşadıkları bölgelerde geçimlerini sağlayamayan ve bu
sebeple ailecek farklı illere giden mevsimlik tarım işçilerinin barınmayla
alakalı büyük sıkıntılar çekmesi, göç ettikleri yerlerde çalışma koşullarıyla
alakalı yaşadıkları sıkıntılar, iş güvenliği, eğitim sorunu, gittikleri yöre
halkıyla yaşadıkları sorunlar ve çocuk işçiliği gibi farklı daha birçok sorunla
karşı karşıya kalmaları ve bu sorunların kapsamlı bir biçimde araştırılması
amacıyla Anayasa’nın 98'inci ve Türkiye Büyük Millet Meclisi İçtüzüğü'nün 104
ve 105'inci maddeleri gereğince bir Meclis araştırması açılmasını
saygılarımızla arz ederiz.
1) Bakı Şimşek (Mersin)
2) Oktay Vural (İzmir)
3) İsmail Ok (Balıkesir)
4) Mustafa Mit (Ankara)
5) Ümit Özdağ (Gaziantep)
6) Deniz Depboylu (Aydın)
7) Erkan Haberal (Ankara)
8) Nuri Okutan (Isparta)
9) Kamil Aydın (Erzurum)
10) Seyfettin Yılmaz (Adana)
11) Ahmet Selim Yurdakul (Antalya)
12) Mehmet Günal (Antalya)
13) Ruhi Ersoy (Osmaniye)
14) Kadir Koçdemir (Bursa)
15) Ahmet Kenan Tanrıkulu (İzmir)
16) Emin Haluk Ayhan (Denizli)
17) Edip Semih Yalçın (İstanbul)
18) Oktay Öztürk (Mersin)
19) İsmail Faruk Aksu (İstanbul)
20) Saffet Sancaklı (Kocaeli)
21) Arzu Erdem (İstanbul)
Gerekçe:
Tarımsal üretim için bir bölgeden farklı bir bölgeye
göç eden, sezonun bitmesiyle birlikte bulundukları illere geri dönen işçiler
için “mevsimlik tarım işçileri” tanımı kullanılmaktadır. TÜİK'in 2015 Eylül
istatistiklerine göre, 27 milyon 156 bin olarak tanımlanan iş gücünün 5 milyon
825 bini yani yüzde 21,5'ini tarım iş gücü oluşturmaktadır. Tarım işçilerinin
yarısı da mevsimlik tarım işçileridir. Bu istatistiki rakamlara göre ülkemizde
yaklaşık olarak 3 milyona yakın mevsimlik tarım işçisi bulunmaktadır. Mevsimlik
tarım işçilerinin genel itibarıyla tarımsal üretim yapacak arazileri
yetersizdir veya hiç bulunmamaktadır. Bu da mevsimlik işçilerimizi zorunlu göçe
yöneltmektedir. Çalıştıkları işler süreksiz iş olup biten işten hemen sonra
başka bir yöreye iş aramak üzere tekrar göç etmektedirler, bu da beraberinde
çok farklı sorunlar meydana getirmektedir. Bu göçler esnasında
vatandaşlarımızın karşılaştıkları en büyük sorun belki de ulaşımla alakalı
sorunlardır. Ulaşım masraflarını düşürmek için kullandıkları araçlara çok
sayıda vatandaşımızın binmesi yaz aylarında ekranlara facia haberiyle
yansımaktadır. Özellikle Çukurova bölgesinde bu işçilerin taşınması traktör,
kamyon gibi ulaşıma elverişli olmayan araçlarla yapılmaktadır.
Mevsimlik tarım işçilerinin yaşadığı bir başka sorun
ise barınma ve yaşam koşullarından kaynaklanan sorunlardır. Bu işçilerin
barınmak için seçtiği yerler genellikle yerleşim yerlerinden uzakta olmakta,
barınmak için inşa ettikleri yapıların büyük çoğunluğu da kolay taşınabilir,
ucuz, naylon, kumaş gibi sağlıksız malzemelerden yapılmaktadır. Ayrıca,
barınacakları bölgelerde içme suyunun bulunmaması ve tuvaletlerin kaldıkları
yere yakın yerlerde olması sağlık açısından da sıkıntılar yaratmaktadır.
Ulaşım, barınma gibi sıkıntıların yanında mevsimlik
tarım işçilerinin karşılaştıkları bir başka sorun ise kuşkusuz çocuk
işçilerdir. TÜİK tarafından yapılan Çocuk İş Gücü Araştırması 2012
Ekim-Kasım-Aralık verilerine göre, Türkiye'de 6-17 yaş grubunda çalışan çocuk
sayısı 614 bini erkek 279 bini kız çocuğu olmak üzere 893 bindir. Çalışan
çocukların istihdam oranı yüzde 5,9'dur. Bu çocukların 399 bini, yüzde 44,7'si
tarım sektöründe istihdam edilmektedir. Çalışan çocuklar içerisinde eğitime
devam edenlerin oranı yüzde 49,8, eğitime devam etmeyenlerin oranı yüzde
50,2'dir. Çalışan çocukların yüzde 55,2'si kırsal kesimde istihdam edilmektedir
Yukarıda bahsettiğimiz sorunlar mevsimlik tarım
işçilerinin karşılaştıkları sorunlarından sadece küçük bir kısımdır. Yukarıda
bahsettiğimiz sebeplerden ötürü mevsimlik tarım işçilerinin sorunlarını
kapsamlı bir biçimde araştırmak, onların yaşadıkları sorunları belirlemek
amacıyla bir Meclis araştırması açılmasında fayda vardır.
2.- Muğla Milletvekili Mehmet Erdoğan ve 20
milletvekilinin, turizm sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/224)
Türkiye Büyük Millet Meclisi
Başkanlığına
Son yıllarda ülkemiz ile içinde bulunduğumuz
coğrafyadaki belirsizlikler ve siyasi istikrarsızlıklar artarak devam
etmektedir. Bu bağlamda turizm sektörünün içine düştüğü krizin sebeplerinin
araştırılması, turizm sektörünün sorunlarının tespit edilmesi, tespit edilen
sorunların giderilerek yaşanan mağduriyetlerin önüne geçilmesi, yapılacak olan
yasal düzenlemeler de dâhil olmak üzere alınması gereken önlemlerin
araştırılması için, Anayasa’mızın 98'inci ve TBMM İçtüzüğü’nün 104'üncü ve
105'inci maddeleri uyarınca Meclis araştırması açılmasını saygılarımızla arz,
talep ederiz.
1) Mehmet Erdoğan (Muğla)
2) Oktay Vural (İzmir)
3) Kamil Aydın  (Erzurum)
4) Saffet Sancaklı  (Kocaeli)
5) Kadir Koçdemir (Bursa)
6) Oktay Öztürk   (Mersin)
7) Edip Semih Yalçın  (İstanbul)
8) Arzu Erdem  (İstanbul)
9) Ahmet Kenan Tanrıkulu  (İzmir)
10) Emin Haluk Ayhan  (Denizli)
11) İsmail Faruk Aksu  (İstanbul)
12) Erkan Haberal  (Ankara)
13) Ruhi Ersoy  (Osmaniye)
14) Deniz Depboylu  (Aydın)
15) Ahmet Selim Yurdakul  (Antalya)
16) Mustafa Mit  (Ankara)
17) Yusuf Halaçoğlu  (Kayseri)
18) Şefkat Çetin  (Ankara)
19) Zihni Açba  (Sakarya)
20) Zühal Topcu  (Ankara)
21) Mehmet Günal  (Antalya)
Gerekçe: 
Muğla ilimiz ülkemizdeki turizm sektörünün belirleyici
illerinden birisidir. Bulunduğu coğrafi konum ve doğal güzellikleriyle dünyanın
dört bir yanından turistin ilgisini çeken Muğla'da turizm sektörü çok sıkıntılı
bir süreçten geçmektedir. Maalesef, coğrafyamızdaki yaşanan siyasi
belirsizliklerin gün geçtikçe derinleşmesi ve 24/11/2015 tarihinde bir Rus
uçağının uyarılara rağmen sınır ihlali yapmakta ısrar etmesi sonucunda haklı
olarak düşürülmesinin ardından ortaya çıkan tablo özellikle de turizm
sektörünün geleceği açısından büyük riskler doğurmuştur. Dolayısıyla ek önlemler
alınması kaçınılmaz bir hâl almıştır.
Türkiye Cumhuriyeti devleti olarak
ekonomimizde çok önemli bir yer tutan turizm sektörü zaten son yıllarda âdeta
hayal kırıklıklarıyla dolu sezonlar geçirmiştir. Ancak 2016 yılında yaşanması
muhtemel olan kriz çok farklı ve çok daha ağır sonuçlara gebedir. 2014 yılında
Rusya'nın Ukrayna’yla yaşadığı kriz ve Kırım'ı ilhak etmesi 2015 yılında
Rusya'dan gelen turist sayısında ciddi bir azalmaya sebep olmuştu. Öyle ki;
Rusya ve Rusça konuşan ülkelerden gelen hava yolu şirketlerine yakıt desteği
sağlanmasına rağmen 2014 yılında 4,5 milyon olan turist sayısı 2015 yılında 3,2
milyona kadar düşmüştür. Bu rakamın, en iyimser tahminlerle, 2016 yılında 1
milyona düşeceği öngörüsü de göz ardı edilmemelidir. Diğer yandan; 7 Haziran
seçimlerinden hemen sonra şiddetini arttıran terör olaylarının yurt dışından
gelen turist sayısında yüzde 30'a varan bir daralmaya sebep olduğu tespit
edilmiştir. Düşürülen Rus uçağını ve ülkemizde "çözüm" adlı sürecin
zemin hazırladığı hain terör saldırılarının arttığını da göz önüne alırsak
turist için vazgeçilmez olan "güvenlik" unsurunun büyük bir yara
aldığı ortadadır. 
Son aylarda terör olaylarının
coğrafyamızda yaygınlaşması, sınırımızda bir Rus uçağının haklı gerekçelerle
dahi olsa düşürülmesi, güvenlik riskinin büyümesi, buna bağlı olarak ülkemizde
güvenlik riskinin yüksek olduğu imajının oluşması, ülkemizin ve içinde
bulunduğu coğrafyadaki istikrarsızlığın sebep olduğu mülteci sorunu da turizm
sektörünü olumsuz etkilemeye devam edecektir. Bu sebeplerden dolayı, Türkiye'ye
turist olarak gelme ihtimali yüksek olan insanların yaşadığı Kuzey Avrupa, Orta
ve Batı Avrupa ülkelerinden gelen turist sayısının arttırılması için tur
operatörlerine ve hava yolu şirketlerine yakıt desteği verilerek seferlerinin
arttırılması, reklam organizasyonlarına daha fazla ağırlık verilmesi, sanal
basının ve sosyal medyanın etkin bir şekilde kullanılarak bu insanlara
ulaşılması gibi ek önlemler derhâl alınmalıdır. Diğer yandan, turizmcilerimize
de mali yüklerini azaltacak destekler verilmelidir. Özellikle istihdamda
sürekliliğin sağlanması için vergi ve personel sigorta yükünün hafifletilmesi,
yüksek ecrimisil bedellerinin makul seviyelere indirilmesi, özel tüketim
vergilerinin düşürülmesi gibi rahatlatıcı önlemler, erken rezervasyonlar da göz
önüne alınarak, geç kalınmadan alınmalıdır. Ayrıca, iç turizmin canlandırılması
için yerli turistlere de kolaylıklar sağlanmalıdır. Bu sıkıntılı süreçte,
yapısal sorunlar araştırılırken turizmin sadece beton yığınlarından ibaret olmadığına
yönelik turizm politikalarının geliştirilmesi de elzemdir.
Söz konusu ek önlemlerin alınmaması durumunda ortaya
çıkacak sorunların büyük sorunlara kapı aralayacağı ortadadır. Özellikle turizm
konusunda dünyaca ünlü yatırımcılara ev sahipliği yapan ülkemizde yaşatacağı
mağduriyetlerin yabancı yatırımcıları da etkileyeceği muhakkaktır.
Bu bağlamda, turizm sektörünün özellikle Rusya’yla
yaşanan gerilimle birlikte ortaya çıkan sorunlarının tespit edilmesi, tespit
edilen sorunların giderilerek yaşanan ve yaşanması muhtemel mağduriyetlerin
önüne geçilmesi, yapılacak olan yasal düzenlemeler de dâhil olmak üzere
alınması gereken önlemlerin araştırılması için yüce Meclisimize büyük görevler
düşmektedir.
Yüce Meclisimizin bu görevi yerine getirmesi için Anayasa’mızın
98’inci ve TBMM İçtüzüğü’nün 104'üncü ve 105'inci maddeleri uyarınca Meclis
araştırması açılmasını saygılarımızla arz ederiz.
3.- Isparta Milletvekili Nuri Okutan ve 20
milletvekilinin, yetiştirme yurdunda yetişip yurttan ayrılan çocuklar için alınacak
tedbirlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/225)
Türkiye Büyük Millet Meclisi
Başkanlığına
Yetiştirme yurdunda yetişip ve yurttan ayrılan çocuklar
için alınacak tedbirlerin belirlenmesi amacıyla Anayasa’nın 98'inci ve Türkiye
Büyük Millet Meclisi İçtüzüğü’nün 104 ve 105'inci maddeleri uyarınca Meclis
araştırması hususunda gereğini arz ederiz.
1) Nuri Okutan (Isparta)
2) Oktay Vural (İzmir)
3) Saffet Sancaklı (Kocaeli)
4) Ahmet Selim Yurdakul (Antalya)
5) Arzu Erdem  (İstanbul)
6) Deniz Depboylu  (Aydın)
7) Baki Şimşek  (Mersin)
8) Mehmet Necmettin Ahrazoğlu  (Hatay)
9) Oktay Öztürk  (Mersin)
10) Edip Semih Yalçın  (İstanbul)
11) Celal Adan  (İstanbul)
12) Erhan Usta  (Samsun)
13) Mustafa Mit (Ankara)
14) Ruhi Ersoy (Osmaniye)
15) Emin Haluk Ayhan (Denizli)
16) Fahrettin Oğuz Tor (Kahramanmaraş)
17) Mehmet Günal (Antalya)
18) Kadir Koçdemir (Bursa)
19) Kamil Aydın (Erzurum)
20) Ahmet Kenan Tanrıkulu (İzmir)
21) İsmail Faruk Aksu (İstanbul)
Gerekçe:
Korunmaya ihtiyacı olan; bedensel, zihinsel, ahlaki,
sosyal ve duygusal gelişimi ile kişisel güvenliği tehlikede olan, ihmal ve
istismar edilen ya da suç mağduru çocukların bakımlarının yapıldığı yerlerdir.
Yetiştirme yurtları veya yuvalar çocuk ve gençlerin
yetiştirilmeleri ya da toplumsallaştırılmaları için hangi şartları
sağlamaktadır? Yurtlar toplumsallaşma süreci açısından gençlere ne tür somut
fırsatlar sunmaktadır?
Belirli toplumsal çevreden gelen ve belirli nedenlerle
yurtlarda kalan gençlerin, geldikleri toplumsal çevre ile ya da aileleri ile
yurt yaşamı içinde ve yurdun toplumsal çevresiyle ilişkilerin niteliği
nelerdir? 
Çocukların toplumsallaşma süreci içinde belirginleşen
gelecek beklentileri, umutları, toplumsal değerleri ve kişilik eğilimleri ne
yönde oluşmalıdır? 
Aile yapısı ve aileyle ilişkiler, akraba ve komşuluk
ilişkileri, yurt yaşamında arkadaşlık ilişkileri, yurt yaşamında kitle iletişim
araçlarından yararlanma imkânları, yetiştirme yurdunun toplumsal çevresiyle
ilişkileri ve gençlerin okulla ilişkileri olarak ele alınmalıdır. Yetiştirme
yurdu, toplumsal işlevleriyle bu düzeylerdeki ilişkileri belirleyici
niteliktedir. Yetiştirme yurdunda yetişen gençlerin toplumsallaşmasında bu
etmenlerin yeri belirlenmeli ve geliştirilmelidir. Çünkü gençlerin gelecek
beklentileri, değerleri ve kişilik eğilimleri bu süreç içinde gelişir. 
Reşit olarak ayrıldıktan sonraki toplumsal yaşam
niteliği yetiştirme düzeninin somut bir göstergesidir. Dolayısıyla reşit olarak
ayrılan bireyin yaşam niteliği incelenerek bakım sisteminin verimliliğinin
irdelenmesi ve eksikliklerin tespit edilmesi gerek. 
Bakım hizmetlerinin nitelik sorunlarının tespiti, reşit
olarak yurttan ayrılan bireyin niteliği ve kavuştuğu yaşamın niteliği ele
alınmalıdır.
Amaç: Çocukların toplumsal ilişkiler sistemi içindeki
konumları, çocukların yurt sürecinde bireysel olarak gelişme düzeyi, etkin
olarak toplumsal yaşama katılma eğilimleri ve bu bütünlük içinde toplumun
korunmaya ihtiyacı olan gençlere yaklaşımının boyutları belirlenmelidir. 
Aile yaşantısına sahip olmamak, kurum sonrasında
varlığını sürdüren en önemli sorunlardan biridir. Gerçekten kimsesiz kalan ve
yurt sonrasında da evlenerek bir aile kuramayanlar yaşantılarını tek başına
sürdürme güçlüğüyle karşı karşıyadır. Yurt yaşamından sonra gençlerin
evlenmelerinin desteklenmesi önemli bir ihtiyaç hâline gelmektedir. 
Yurt sonrası yaşam, ailesiz yetişme koşullarından,
ailesiz olarak yaşama atılma sürecine dönüşmekte, kurum bakımı gençlerin toplum
içinde desteklenmesi, yönlendirilmesi ve denetimini gerçekleştirilerek topluma
kazandırılmalıdır.
Yukarıdaki nedenlerden dolayı, yurtlarda yetişen
çocuklarımızın olumsuz durumlarını tespit ederek bu konuda alınacak önlemlerin
belirlenmesi amacıyla Meclis araştırılmasını arz ve teklif ederim.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler, sırası geldiğinde
yapılacaktır.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VI.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Türkiye’deki seçilmiş siyasetçilerin ve atanmışların
içerisinde bulundukları veya bizzat organize ettikleri yolsuzlukların
araştırılması amacıyla Türkiye Büyük Millet Meclisi Başkanlığına verilmiş olan
(10/191) esas numaralı Meclis Araştırması Önergesi’nin ön görüşmelerinin Genel
Kurulun 3 Haziran 2016 Cuma günkü birleşiminde yapılmasına ilişkin önerisi 
3/6/2016
Türkiye
Büyük Millet Meclisi Başkanlığına
Danışma Kurulu 3/6/2016 Cuma günü (Bugün) toplanamadığından,
grubumuzun aşağıdaki önerisinin, İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan (10/191)
numaralı, Türkiye’deki seçilmiş siyasetçilerin ve atanmışların içerisinde
bulundukları veya bizzat organize ettikleri yolsuzlukların araştırılması
amacıyla bir Meclis araştırması açılmasına ilişkin önergenin görüşülmesinin,
Genel Kurulun 3/6/2016 Cuma günlü birleşiminde yapılması önerilmiştir.
BAŞKAN – Halkların Demokratik Partisi Grubu önerisi
lehinde ilk konuşmacı İdris Baluken, Diyarbakır Milletvekili. 
Buyurunuz Sayın Baluken. (HDP sıralarından alkışlar)
İDRİS BALUKEN (Diyarbakır) – Teşekkür ederim.
Sayın Başkan, değerli milletvekilleri; grubumuzun
vermiş olduğu yolsuzluklarla ilgili araştırma önergesi üzerine söz almış
bulunmaktayım. Hepinizi saygıyla selamlıyorum.
Herhâlde bu önergenin ne kadar önemli
olduğunu burada en iyi olarak 17-25 Aralık dosyaları üzerinden ifade edebiliriz
diye düşünüyoruz. Cumhuriyet tarihinin en büyük yolsuzluk iddialarının
yansıdığı dosyaları 17-25 Aralık süreciyle birlikte bütün Türkiye kamuoyu ve dünya
kamuoyu öğrendi. Bugünlerde terör örgütü olarak ifade ettiğiniz cemaat
yapılanmasıyla uzun süreler bir iktidar ortaklığınız vardı. Ancak, ne zaman ki
devlet içerisinde bir iktidar savaşı, devleti bütün kurumlarıyla birlikte bir
ele geçirme çekişmesi aranızda yaşandı, ilk defa Türkiye kamuoyu, bizzat AKP
içerisinden ve devlet içerisinden çıkan bilgilerle Türkiye siyasi tarihinin en
büyük yolsuzluk dosyalarının, en büyük yolsuzluk olaylarının nasıl son on iki
yıl içerisinde, on üç yıl içerisinde gündemleştiğini öğrenmiş oldu. Kanıtlamaya
gerek yok yani sesli görüntüler, kayıtlar, faturalar, ortaya çıkan bilgiler,
kamuoyundaki tartışmalar bütün bu yolsuzluklarla ilgili çok net ifadeler, çok
net bir kanıya varmamızı sağlıyor. Özellikle AKP’li bakanların dâhil olduğu
birtakım hadiseler, yine, devlet içerisinde kurulmuş olan birtakım yapılanmalar
aslında bizzat AKP eliyle bugüne kadar araştırılması, açığa kavuşturulması ve
topluma bu konuda gerekli bütün süreçlerin işletilmesi gereken dosyalardı. Ama,
maalesef, o süreçlerin tamamını siz gereği şekilde araştırmak yerine daha çok
üstünü örtme, daha çok bir aklama çabası üzerine geçirdiğiniz için hâlâ Türkiye
kamuoyu bu konuda mevcut soru işaretlerinin cevaplandırılmasını bekliyor ve bu
konuda da iktidardan ve Hükûmetten bir beklentisi olmadığı için de gözünü
Meclise dikmiş durumda. Mecliste bir komisyonun oluşturularak, 17-25 Aralık
başta olmak üzere, Türkiye siyaset tarihindeki önemli yolsuzluk dosyalarıyla
ilgili bütün kamuoyunu tatmin edecek, bilgilendirecek bir raporun sunulmasını
bekliyor. 
Bakın, o dönem siz ortaya çıkan bu
yolsuzlukları veya hırsızlık iddialarını araştırmamak için hemen o sürece
“darbe” dediniz ve biz hemen ertesi gün, 17 Aralıktan bir ya da iki gün sonra
HDP olarak Meclise iki araştırma önergesi verdik. Araştırma önergelerimizden
birisi bu yolsuzluk iddialarının Meclis tarafından araştırılmasını öngörüyordu,
diğeri de sizin bahsetmiş olduğunuz o darbeyle ilgili bir sürecin olup
olmadığını Meclisin araştırmasını öngörüyordu. Eğer o dönem tavrınızda samimi
olsaydınız her iki araştırma önergesine de onay verip hem darbeyle ilgili olası
iddialarınızın doğrulanması hem de yolsuzluk ve hırsızlıklarla ilgili sizi
özellikle zan altında bırakan o iddiaların sizin açınızdan çürütülmesi şansını
yakalardınız. Ama kendinize güvenmediğiniz için, o dosyalarla ilgili söyleyecek
sözünüz olmadığı için, maalesef o tarihten sonra bizzat hukuka siz darbe
yaptınız. Dikkat edin, o tarihten itibaren AKP’nin bütün uygulamaları aslında
hukuk devletine bir darbe şeklinde gelişti ve bütün o ağır, ciddi iddialarla
ilgili de bugüne kadar çıkıp kamuoyunu net bilgilendiren açıklamalar
yapmadınız.
Uluslararası ambargoyu delme iddiası var.
Birleşmiş Milletler kararlarını tanımama iddiası var. Kara para aklama,
kaçakçılık, rüşvet, ihaleye fesat karıştırma gibi yüz kızartıcı birçok suçun
olduğu dosyalardan bahsediyoruz ki AKP’nin siyasal İslam geleneğinden geldiğini
iddia eden bir siyasi parti olduğunu ortaya koyarsak bütün bu süreçlerin
aslında kul hakkı yemeyle ilgili en ağır iddiaları taşıyan dosyalar olduğunu
bir kez daha hatırlatmak durumundayız. O dosyalar içerisinde uluslararası
boyutu olan bir suç yapılanmasının nasıl teşekkül edildiğini görüyoruz. Altın
kaçakçılığı, petrol kaçakçılığı, IŞİD’le birtakım ilişkiler ve Birleşmiş
Milletler kararlarını hiçe sayarak ambargoyu delmeyle ilgili süreçleri
görüyoruz. 
Bakın, siz, bütün bunları halı altına
süpürerek kurtulacağınızı sanıyorsunuz ama siz üstüne gitmediğiniz için şu anda
uluslararası kamuoyunda bu dosyalar yeniden ele alınmaya, yeniden
soruşturulmaya başlandı. O dönem, hatırlayın, yani bu bahsettiğim suçlarla
ilgili meblağlar o kadar dehşet verici ki, ortaya konan iddialar o kadar büyük
ki ve gelişen süreçler o kadar vahim ki, hani bununla ilgili çıkıp ne
söyleyeceksiniz, doğrusu merak ediyoruz. Bakan çocukları gözaltına alındı, kamu
bankalarını yöneten genel müdürler gözaltına alındı, bakan oğlunun evinde
milyon dolarlık miktarda nakit paralar, para sayma makinaları, para kasaları
ele geçirildi, bir bankanın genel müdürünün evinde 4-5 milyon dolarlık para
bulundu. Yani, bütün bunlar bu şekilde üstünü örtebileceğiniz konular değil;
tam tersine, bizzat sizin bir an önce netleştirmeniz gereken hususlar. 
Bakın, İran’ın kara parasının aklanmasıyla ilgili
iddialar var. 87 milyar doların bu şekilde aklandığı söyleniyor ve bu aklanma
faaliyetleri içinde sizin döneminizdeki bir bakana -Emniyet fezlekesinden
okuyorum- 28 kez 52 milyon dolar rüşvet verildiği söyleniyor, bir diğer bakana
10 kez 10 milyon dolar, bir diğer bakana 3 kez 3 milyon dolar rüşvet verildiği
söyleniyor. İran’da açılan Zencani dosyasında İran’ın 12 milyar dolarlık bir
parasının da bu aklama faaliyetinde kaybolduğu söyleniyor. Zencani bu yüzden
idam cezası aldı. Bu kadar ağır iddialarla ilgili, Türkiye’de yargı önüne,
adalet önüne çıkan maalesef hiçbir yetkili olmadı. Dürüst olmak gerekir. 
Şimdi, bütün bu yaşanan süreçlerle ilgili öyle bir
adaletsizlik ortaya koydunuz ki bütün Türkiye kamuoyu ve Türkiye halkı gözünü
okyanus ötesinden gelecek olan adalete dikti. Bir savcının Amerika’da Reza
Zarrab’la ilgili başlatmış olduğu dosyadan sonra sosyal medyadaki takipçi
sayısı 8 binden 300 bine çıktı. Bu bile Türkiye kamuoyunun bu dosyalarla ilgili
nasıl büyük bir adalet beklentisi içerisinde olduğunu ortaya koyması açısından
önemlidir. Bakın, Amerika’daki savcılık dosyasında şu anda 91 devlet
yetkilisinin ismi geçiyor, 6 kamu bankasının bu kirli trafikte ismi geçiyor ve
daha vahim iddialar var; Beyaz Saray’da devlet ve Hükûmet yetkilileriyle
yapılan görüşmede, birkaç yıl önce yapılan görüşmede Obama’nın bizzat bunu
devlet ve Hükûmet yetkililerine söylediği ve “Gereğini yapmazsanız karşınıza
mutlaka çıkar.” dediği belirtiliyor. Dolayısıyla, bütün bunları araştırmak
zorundayız. 
Bakın, şu anda, Amerika’daki dosyaya baktığımızda
dehşet verici şeylerle karşılaşıyoruz. Reza Zerrab Türkiye cezaevlerinden
rüşvetle çıktığını söylüyor. Bundan rahatsız değil misiniz? Bunu araştırmayacak
mısınız? Ne kadar rüşvet vermiş, kime rüşvet vermiş, nasıl cezaevinden çıkmış;
bütün bunları açığa çıkarmamız gerekmiyor mu? “Ben Türkiye’deki cari açığın
yüzde 25’ini kapattım.” diyen birisiyle karşı karşıyayız. Bütün bunların
tamamını aslında sizin incelemeniz gerekiyor, bırakın Meclisi, sizin bu
sorulara cevap vermeniz gerekiyordu. Ama siz o süreçte bunları yapmak yerine
bizzat bakanların eliyle ismi geçen bu kişiye plaketler verdiniz, ödüller
verdiniz. Bu devletin başındaki kişi onun için “Hayırsever bir iş adamıdır.”
dedi. Bu hayırsever iş adamının hangi vakıflara ne kadar para verdiği, ne kadar
rüşvet verildiği bu dosyalarda yazıyor. Sadece TOGEM’le ilgili miktarın 2
milyon 400 bin dolar olduğu belirtiliyor ve TOGEM kayıtlarında da ne bu kişinin
ismi ne de bu paranın akıbetiyle ilgili tek bir cümle yok. 
Yani kısacası -daha fazla detaylandırabiliriz- son
derece vahim iddialar ve son derece vahim bir durumla karşı karşıyayız. Bu
Meclis önerimizi de Türkiye kamuoyunun bu dosyalarla ilgili adaletten olan
beklentisi üzerine Meclise getirdik. 
Hepinizden destek beklediğimizi ifade ediyor, hepinize
saygılar sunuyorum. (HDP sıralarından alkışlar)
BAŞKAN – Teşekkür ederim Sayın Baluken.
Halkların Demokratik Partisi Grubu önerisi aleyhinde
birinci konuşmacı Kamil Aydın, Erzurum Milletvekili.
Buyurunuz Sayın Aydın. (MHP sıralarından alkışlar)
KAMİL AYDIN (Erzurum) – Sayın Başkan, çok kıymetli
milletvekilleri; hepinizi saygıyla selamlıyorum. 
HDP Grubunun verdiği araştırma önergesi üzerine
Milliyetçi Hareket Partisi adına söz almış bulunmaktayım.
Elbette ki yolsuzluklarla ilgili söylenecek çok şeyler
var, bugüne kadar mütemadiyen söyledik, hatta Milliyetçi Hareket Partisi olarak
biz 17-25 Aralığı yolsuzlukla mücadele haftası ilan etmiştik. Ama şu anda
Türkiye gündeminde gerçekten bundan daha vahim, daha ciddi bir mesele var; o
konuda bir iki şey söylemek için huzurlarınızdayım, tekrar saygılarımı
iletiyorum. 
Efendim, atasözleri hakikaten çok güzel şeyler söyler,
kıssadan hisselerdir, “Bir müsibet bin belayı defeder.” Şimdi, Avrupa’nın ve
dünyanın çeşitli parlamentolarında sürekli alınan bu kararlara baktığınız zaman
sanki bizim en büyük zaafımız, en büyük eksikliğimiz, kusurumuz, sıkıntımız
“1915’teki yaşanan olaylar tehcir mi, soykırım mı?” ve hangi parlamentoda
gündeme gelirse gelsin hemen bir savunma mekanizması oluşturuyoruz bir
yenilmişlik psikolojisiyle, bir ezilmişlik psikolojisiyle. Niye? Çünkü,
tarihimizi bilmiyoruz maalesef. Her şeyde olduğu gibi tarihî meselelerde de
günü kurtaran, palyatif birtakım üretimlerde bulunuyoruz ve o gün geçiyor ama
uzun vadeye, bilime, teknolojiye, bilgiye dayalı programlarımız yok.
Yıl 2003. Yaşadığım bir örnekten hareketle bir şey
söyleyeceğim, bir şeyleri paylaşacağım sizlerle. Ben bir akademisyenim aynı
zamanda. Niye bunları söylüyorum? Çünkü, Platon’un çok güzel bir lafı var,
diyor ki: “Siyasetten uzak duran aydınların kaçınılmaz sonu cahiller tarafından
idare edilmektir.” 2003’te akademik bir amaçla Amerika’ya gittik. New Mexico
eyaletinde bir insan hakları, soykırım müzesi gezdirdiler. Gittik, küçük bir
yer. Başında yaşlı bir adam “Efendim, burası soykırım müzesi.” Fakat, dolaşırken
dikkatimi çekti, 1915’e atıfta bulunan küçük bir masa da var. Yetkili şahsa
dedim ki: “Siz burayı kurumsal olarak mı açtınız?” Dedi ki: “Hayır, ben
Holokost ’tan, Yahudi soykırımından mağdur olmuş, Amerika’ya göç etmiş bir
ailenin mensubuyum. Bütün maddi varlığımı da burada, soyuma, ceddime
yapılanları göstermek için adadım.” Dedim ki: “Peki, tamamen Yahudi eksenli,
Holokost eksenli bir müzede şu köşede de…” Baktım o envantere, kitaplara, malum
kurumlar tarafından yazılmış inanın, birkaç tane böyle propaganda şeyleri, Mavi
Kitap’tan alınmış şeyler. Malum, İngilizlerin Sykes-Picot’dan önce ortaya
attıkları, bu coğrafyayla ilgili bir kitaptır. Daha sonra itiraf ettiler
“Siyasi bir propaganda kitabı.” diye. Şimdi, dedi ki: “Siz nerelisiniz?” Dedim:
“Türk’üm.” Dedi ki: “Ben, 16’ncı Yüzyıl’da mezhep kavgaları yapılırken
İspanya’da, ecdadım sınır dışı edildiğinde Osmanlının bize kucak açtığını çok
iyi biliyorum, 500’üncü Yıl Vakfının da üyesiyim. Ama bir şeyi üzülerek itiraf
edeyim ki ben sizleri çok sevmeme rağmen, böyle bir şeye inanmamama rağmen
sizlerden bir sürü talepte bulundum, bana yetkili hiçbir ağızdan bir destek
gelmedi; 1915’le ilgili bu iddiaları çürütecek materyal, kitap, belge
ulaştırılmadı.” Ben de o notumu aldım, Türkiye’ye döndüğümde Tarih Kurumuna
uğradım, bu bilgiyi verdim. Daha sonra, Erzurum Atatürk Üniversitesindeki
Ermeni Araştırmaları Merkezine de aynı bilgiyi verdim ve maalesef, bakın,
buradan nereye geleceğim. Kanuni Sultan Süleyman, biliyorsunuz, Muhteşem
Süleyman. Muhteşem, ihtişamlı dönemlerin Sultanı olmasına rağmen bir gün
Beşiktaş Tekkesi’nin Şeyhi Yahya Efendi’yle sohbet eder, der ki: “Şeyh
Hazretleri, Osmanlı da bir gün yok olur mu?” Yahya Efendi’nin cevabı çok
ilginçtir, der ki: “Sultanım, olur.” “Nasıl olur, hangi şartta olur?” diye
Kanuni Sultan Süleyman biraz heyecanlanınca, Yahya Efendi “Efendim, bu ülkede
neme lazımcılık başladığı anda Osmanlı da bunun karşısında duramaz, çöker.”
der.
Şimdi, bu sözden hareketle, Almanya’nın, Alman
Parlamentosunun dün almış olduğu karar “yok” hükmündedir, bunu hepimiz dün
söyledik çok büyük bir çoğunlukla Allah’a şükür; aynen Millî Mücadele
yıllarında olduğu gibi “hattı müdafaa” demedik, “sathı müdafaa” dedik, burada
kararımızı aldık. Fransız Parlamentosununki de bağlayıcı değil, Amerika’nınki
de bağlayıcı değil, uluslararası geçerliliği de çok yok ama doğuracağı
sonuçlara, travmalara dikkatinizi çekmek istiyorum. Bakın, Almanya’da 3 milyon
nüfusumuz var. Çocuklarımız var, üçüncü kuşak, dördüncü kuşak geliyor. Bu
çocukların ders kitaplarında dedelerinin, büyükbabalarının katil olduğu
yazılacak ve bu çocuklar bu travmayla eve gidip diyecekler ki: “Baba,
dedelerimiz gerçekten katil mi, Ermenileri mi kesmiş, katletmiş?” Ama maalesef,
içeriye döndüğümüz zaman aynı sorgulamaya içeride de zaman zaman tabi oluyoruz.

Şimdi, burada siyaseti bir tarafa bırakıp gerçekten dün
yaptığımız gibi, o kararlılığımızı biraz da uygulamalara aktarsak güzel şeyler
olacak. Hemen ilk tepkiler ne oldu? “Efendim, Alman mallarını boykot edelim.”
Artık yeter, hamaset bitsin; günü kurtarma, palyatif çözümlerden uzak duralım,
yarın tekrar olacak. “Mercedes’e binmeyelim.” Neyi çözeceğiz? Mercedes yapıyor
musun Mercedes’e binmeyeceksin, önce Mercedes yapacağız ki Mercedes’e binelim.
Önce, o zihinsel olgunluğu göstereceğiz. 
Şimdi, ne yapabiliriz? “Efendim, işi tarihçilere
bırakalım.” Ya, bu da hakikaten maksadını çok aşan bir kelime, tarihçilere
hakarettir. 
Değerli milletvekilleri, tarihçiler işini yaptı dün,
bugün de yapıyor ama tarihçilerin önünü açmıyoruz ki. Bakın, şimdi
eksiklerimizi söyleyeceğim: Tarih Kurumunda Süryani masası da vardı, Ermeni
masası da vardı, Rum Pontus masası da vardı ama maalesef, Tarih Kurumundaki bu
masalar üç beş gönüllü, idealist akademisyenin sırtında. Bunlar, Almanyalara
gittiler, dünyanın her tarafına gidip konferanslar verdiler uçak biletlerini
zaman zaman ceplerinden alarak büyük araştırmalar yaptılar. Efendim, Tarih
Kurumuna küçük bir kaynak aktarıldığı zaman, bu Ermeni belgelerinin yoğunlukta
olduğu ama açılmadığı, yasaklandığı yerlerden gerekirse o belgelere paralar
ödendi, alındı ve gerçekten Türkiye’de yeni bir ufuk açıldı. Ama, maalesef bu
masalar kapatıldı değerli milletvekilleri, bundan haberiniz var mı bilmiyorum. 
Bu ülkede “Salkım Hanımın Taneleri” diye filmler
vizyonda kaldı. Lütfen, dikkatinizi çekiyorum, o filmi seyredenler hatırlar,
benim kanım donmuştu çünkü orada 2 ana karakter var; birisi Türk, her türlü
rezaleti işleyen, sahtekâr, üçkâğıtçı, dolambaz, ırz düşmanı bir karakter;
karşısında masum, mazlum, çok ezilmiş, kakılmış, dürüst bir Ermeni karakter.
Bunu yazan hesabını versin indallahta. Ama, yazmasıyla senaryo arasında öyle
bir fark var ki inceledim, medyaya da ilgi duyuyorum ara sıra; incelediğimde
baktım ki senaryoya aktaran o kadar çok ilave şeyler yapmış ki. Yani, şimdi
eğri oturup doğru konuşacağız, Almanya’ya hesap sormadan önce kendimize hesap
soracağız. Biz, tarihçilere hangi desteği verdik? Nerelerin önünü açtık?
Atatürk Üniversitesinde Türk-Ermeni İlişkileri Araştırmaları Merkezi var,
inanın Edebiyat Fakültesinin ücra bir köşesinde, küçük köhne bir oda. Dünyanın
her yerinde araştırma merkezleri böyle mi olur? Mademki bizim ecdadımıza atılan
bir iftirayla ilgili sıkıntımız var, o zaman gereğini yapacağız. Bir an önce,
efendim, şaşaalı açılışlar yapmaktansa… Sayın Başbakanımız ve Maliye Bakanımız
söylemedi mi, “Para sorunumuz yok.” Allah aşkına para sorunumuz yoksa AR-GE’yi
0,5’ten 1’e çıkarmak değil maksat, araştırma merkezlerine destek olmak.
Türkiye'nin geleceğini siyaseten tıkayacak birtakım yolların açılması lazım.
Bunlar nedir? Araştırma merkezleridir, kültürel anlamda yapılacak filmlerdir.
Yani, bazı kavramlarımızı itibarsızlaştırmayalım. Osmanlı’yla ilgili film
yapıyoruz, 10 tane karakter arasında geçiyor, bir pembe dizi gibi, bunu
yapmaktansa İstanbul’u 60 milyon TL’ye yeniden kurtarmaktansa, bu 60 milyon
TL’yle… İstanbul ayağımızın altından kayıyor değerli milletvekilleri, bunu bilelim,
bunu yapacağımıza bu 60 milyon TL’yi aktaralım bu araştırma enstitülerine,
filmler yaptıralım profesyonelce, amacına uygun, danışmanlıkları düzgün alalım.
Ama bunları yapmadık bugüne kadar. Dolayısıyla, bundan sonra tek vücut olup hep
beraber bunu yapmak için azim ve kararlılık göstereceğiz. 
Bugün, Erivan’da, Avrupa’nın çeşitli başkentlerinde
soykırım müzelerini gezenlere söylüyorum, Iğdır’daki müzeyi gezdiler mi hiç?
Pespaye, şu anda bakıma muhtaç. 
(Mikrofon otomatik cihaz tarafından kapatıldı) 
KAMİL AYDIN (Devamla) – Bakü’dekini gezdiler mi? Hayır,
gezmediler, biz de teşvik etmedik, biz de sahip çıkmadık o müzelere. Dolayısıyla,
önce kendi içimizdeki algıyı düzeltmemiz için gerçekten buna hem tarihî hem
kültürel hem de siyasi anlamda sahip çıkıp Alman Parlamentosundaki Cem
Özdemirlere de cevap verecek duruma gelelim. Ama ben buradan -özür dileyerek,
vaktinizi alıyorum ama- bir şey söylemek istiyorum o Cem Özdemir’e. Uzantıları,
ataları Osmanlı Meclis-i Mebusanında da vardı onların, Ali Kemal’in torunudur
o. Çünkü Ali Kemal o dönemde İngiliz mandasını savunmuş…
BAŞKAN – Sayın Aydın, teşekkür ederim. 
KAMİL AYDIN (Devamla) – Özür diliyorum. Cümlemi
bitiriyorum.
…İngiliz mandasını savunmuş ve gerçekten İngiliz
mandacı olduğu da torununun İngiltere’de Londra Belediye Başkanı olmasıyla
tescillenmiştir. 
Ey Cem Özdemir, senin Ali Kemal’den farkın yok,
diyorum. 
Hepinize saygılar sunuyorum. (MHP sıralarından
alkışlar) 
BAŞKAN – Teşekkür ederim Sayın Aydın. 
Halkların Demokratik Partisi Grubu önerisi lehinde
ikinci konuşmacı Aykut Erdoğdu, İstanbul Milletvekili. 
Buyurunuz Sayın Erdoğdu. (CHP sıralarından alkışlar) 
AYKUT ERDOĞDU (İstanbul) - Sayın Başkan, değerli
milletvekilleri; Türkiye’nin kanayan yarası, belki en büyük yarasıyla ilgili
verilmiş bir araştırma önergesi, yolsuzlukların araştırılmasıyla ilgili
verilmiş bir araştırma önergesi üzerine grubum adına söz aldım. Hepinizi saygıyla
selamlıyorum. 
Değerli arkadaşlar, bu kürsüden konuşuyoruz, Türkiye
niye güçlü bir ülke değil, niye bölgesinde bir güç değil, niye kendimizle
barışık değiliz? İşte bu sebeplerden, bu konuştuğumuz konular bu ülkede olduğu
için, çözülmediği için, çözülmediği gibi artırıldığı için bizim ülkemiz güçsüz
bir ülke, itiliyor, halkımız yoksul. 
Şimdi, yolsuzlukla alakalı saatlerce konuşulabilir. Ben
bugünün anlam ve önemine ilişkin olarak enerjiyle ilgili konuşayım çünkü bugün
bir enerji yasasını görüşeceğiz. Köküyle bir yolsuzluk yasası, halkı
fakirleştirecek bir yasa, halkın kaynaklarını alıp birtakım şirketlere
aktaracak bir yasa. Şimdi, biz “yolsuzluk” dediğimizde iktidar partisi doğrudan
“paralel” ve “darbe” diyor. Şimdi, size enerjide neler döndüğünü anlatacağım,
paralelle falan hiç alakası yok, tamamıyla Sayıştay tespiti ve Cumhuriyet Halk
Partisinin çalışmalarıyla ilgili. 
Bakın, enerjinin en önemli kaynağı nedir? Kömür
madenlerimizdir. Bu kömür madenlerimiz 2002 yılında verimsiz diye kapatıldı,
külü yüksek dendi, nemi yüksek dendi, isli dendi, kömür madenleri kapatıldı.
Kamunun elindeki kömür madenleri kapatıldıktan sonra ne oldu? Yandaş şirketlere
-yandaş dediğim şu- her fırsatta AKP’ye finansal, siyasal destek veren
şirketlere yolsuzlukla devredildi. Mesela bir örnek vereyim: Şırnak’ta bir
madenimiz var, asfaltit madenimiz, çok kıymetli. Normalde devletin bir madeni
kiralanınca ne olması lazım? İhale yapılması lazım. Yapıldı mı? Hayır. Şeytani
bir plan yapıldı. Şöyle yapıldı: Önce Türkiye Kömür İşletmelerinin madeni
Şırnak Valiliğine devredildi, “Bir taraf devlet, diğer taraf devlet, ihaleye
gerek yok.” dendi. Sonra Şırnak Valiliği bir şirket kurdu, Dicle Madencilik, bu
maden Dicle Madenciliğe devredildi. Bir taraf devlet, diğer taraf devlet, ihale
yok. Dicle Madencilik de bunu Veysi Geliş’e, Geliş Madenciliğe devretti. İhale
var mı? Yok. Sonuçta kim aldı? AKP’ye yakın bir iş adamı aldı. İhale var mı?
Yok. Aynı, bu madeni alan, sadece bir kısmını da o dönem Global Madenciliğe
satarken yakalandı 60 milyon dolara. Aynı şey Çorum madeninde oldu, aynı şey
Soma madenlerinde oldu. 
Bütün bu madenler yandaşlara devredildikten sonra ne
oldu? Sihirli bir proje geliştirildi; fakirlere kömür dağıtımı. Ya, fakire
dağıtacaksan para dağıt, kömür nereden aklına geldi? Çünkü yandaşlara verilen
madenlerin, yandaşlara peşkeş çekilen madenlerin pazarlama sorunu var. Bu sefer
ne oldu? Fakire ücretsiz, bedava kömür dağıtımı projesi geliştirildi. Bu,
fakire bedava. Oysa, parasını kim ödüyor, hazine ödüyor; kime ödüyor, yandaş iş
adamlarına; hangi fiyatlardan, fahiş fiyatlardan. Ben söylemiyorum, Sayıştay
raporları var; fahiş fiyatlardan. Yani, ton başına üretim ve nakliye
maliyetinin çok üstünde kârlarla yandaş şirketlere peşkeş çekildi. Şimdi, bir
devlet nasıl kömür alır? İhaleyle alır. Devlet, alacağı şeylere ihale yapmak
zorundadır. Peki, devlet bunları alırken ihale yaptı mı? Hayır. “Redevans” diye
bir sözleşme buldular. Uyduruk bir sözleşme. Redevans sözleşmesinin mantığı şu:
İhale açarak vermesi gereken madeni ihalesiz veriyor, ihalesiz verdiği
madenlerden de fahiş fiyatla devlet adına kömür alınıyor. Bunun adına “redevans
sözleşmesi” dendi. Bir de sözleşmeye şöyle bir hüküm koymuşlar: “Devletin her
hâl ve şartta rüçhan hakkı vardır, öncelikli hakkı vardır.” Ya, zaten devleti
kazıklıyor, başkasına satamaz ki. Sadece fakir ailelere kömür dağıtımında
değil, termik santrallere kömür dağıtımında da aynı şeyi yaptılar. Bu yandaşlar
kömür madeni işletmesini bilmediği için de taşı, toprağı, dinamiti bile “kömür”
diye soktular, bu sefer termik santrallerin kazanları patladı, kamuya ait
elektrik üreten termik santraller mahvoldu. 
Ya, kömürü anlatmaya devam etsem, şu Soma’da yaşanan o
iğrençlikleri, o vicdan kanatan işleri bilseniz, yüreğiniz sızlar. Soma’daki
şirket bunlardan biri. Soma’da 300 kişiyi öldürdü, katletti bu şirket,
ailelerin alacağı var, şirket de devletten para alacak. O arada, millet
cenazesini gömerken, tuttular, Soma şirketinin sahibine 300 milyon liralık
temlik verdiler. İşte, AKP grup başkan vekilleri burada, 300 milyon liralık
temliki bir katil şirkete nasıl verirsiniz ya? Veremezsiniz. Plan ve Bütçe
Komisyonunda anlattım, burada üye arkadaşlar var, hüzünle dinlediler, hiçbir
şey olmadı. Çaresiz bırakılmış durumdayız. Bu Türkiye Kömür İşletmelerinin
Hükûmetin üstünde bir gücü var. Hiç kimse dokunamıyor, kömür madenlerimiz
yağmalanıp duruyor. 
İş sadece kömürle sınırlı değil, bir de doğal gaz
meselesi var. Şimdi, doğal gaz bizim ülkemizde yok, başka ülkelerden ithal
ediyoruz. Doğal gaz ithal ederken de uzun vadeli uluslararası anlaşma
yapıyoruz. İki mesele var: Yirmi yıllık anlaşma yapacaksınız. Yirmi yıl boyunca
fiyat ne olacak, ne kadar alacaksınız? En önemli başlık bu. 2003 yılında
iktidara geldiler, bir sürü araştırma komisyonu kurdular, kendinden önceki
hükûmetleri vatana ihanetle suçladılar. Ya, öyle bir anlaşma yapmışsınız ki,
vatan hainleri, “Burada Türkiye soyuluyor.” dediler. Hilmi Güler 2003 yılında
gitti, Ruslarla yapılan Mavi Akım anlaşmasını değiştirdi. Bir geldi -Sayıştay
raporundan söylüyorum- anlaşma değiştiği için bir yıllığına ödediğimiz ek
fatura 560 milyon dolar. Açın, 2005 yılı BOTAŞ raporuna bakın, yazıyor, ben
söylemiyorum, 500 milyon dolar. Bu anlaşma yirmi yıllık. Toplam zarar 10 milyar
dolara çıkıyor. 
Fiyatta yediğimiz kazık bununla sınırlı değil.
Azerbaycan’la bir anlaşma var, fiyat maddesi şunu diyor: “70 doların altına
inmeyecek, 120 doların üstüne çıkmayacak.” Buna “fiyat bandı” diyorlar bu
şekilde yani 70 doların altına inerse Türkiye katlanacak, 50 dolarsa da 70
ödeyecek, 120 doların üzerine çıkarsa Azerbaycan katlanacak, Türkiye, 300 dolar
olsa dahi fiyat 120 dolar ödeyecek. Ya, bundan önceki Bakan Taner Yıldız gitti,
bu anlaşmanın bu maddesini kaldırdı. Doğal gazın fiyatı ne kadardı, biliyor
musunuz? 400 dolar. 120 dolar ödeyebileceğimiz doğal gaza 400 dolar ödedik.
2010 yılında yapılan bu anlaşma dolayısıyla -yine Sayıştay raporundan
söylüyorum- bir buçuk yıl için ödediğimiz fatura 1,4 milyar dolar; toplamda
zarar 15 milyar dolar. 
Şimdi, doğal gaz anlaşması yapmışlar, mesela, örneğin
diyor ki: “Rusya, ben senden 10 milyar metreküplük gaz almayı taahhüt ediyorum,
almasam dahi parasını ödeyeceğim.” Buna “al ya da öde” diyorlar. Öyle
anlaşmalar yapılmış ki Türkiye alamadığı gaza milyarlarca dolar para ödüyor ama
kışın doğal gaz sıkıntısı çekiyoruz. Bunu önlemek için ne yapmak gerekiyor?
Doğal gaz depolama tesisleri yapmak gerekiyor. Yandaşlarına ihaleyi
veremedikleri için 2005 yılından beri Tuz Gölü’nde doğal gaz depolama
tesislerini yapamıyoruz biz. 1 milyar dolar proje aldılar Dünya Bankasından, bu
yolsuzluk yüzünden kullanamadılar, kullanamadıkları krediye 10 milyon dolar
faiz ve taahhüt ücreti ödediler; Sayıştay raporlarından söylüyorum. Şimdi,
“Bütün şehirlere doğal gaz götürdük.” diyorlar. Hepsinde yolsuzluk var,
gırtlağa kadar yolsuzluk; teslim alamıyorlar Güneydoğu’da yine Batman’da bir
şirket yüzünden. 
Şimdi, şehre götüremiyorsun, doğal gazı
depolayamıyorsun; ne yapıyorsun? Alamadığın doğal gazın parasını sürekli
ödüyorsun. Senede 2-3 milyar dolara geldi bu iş. Bu sefer ne yaptılar? Bu sefer
elektriği doğal gazdan üretmeye başladılar çünkü doğal gaz alamıyorlar ya, bu
sefer doğal gazdan elektrik üretmeye başladılar. Sorun ne? Ya, 3-4 kuruşa sudan
üretiyorsun, 11-12 kuruşa yerli kömürden üretiyorsun; 20 kuruşun üstünde doğal
gazdan ürettiğin elektrik çünkü ithal kaynaktan üretiyorsun. Bunun sonucunda ne
oluyor? Doğal gaz ve elektrik faturalarımız olması gerekenin 2 katına çıkıyor.
Bütün samimiyetimle, bilgimle, tecrübemle, devlette çalışmış, halkın vergisiyle
yurt dışında okumuş biri olarak söylüyorum: Bugünkü doğal gaz ve elektrik
faturamız yarısı olabilirdi, tam yarısı olabilirdi. Daha nükleere, elektrik
dağıtımına, TETAŞ’ta yapılan yolsuzluklara, yap-işlet-devretlere, elektrik
özelleştirmesi yolsuzluklarına giremedim bile. 
Ya, öyle bir elektrik özelleştirmesi yapmışlar ki
şirketin kasasında 40 milyon lira unutmuşlar. Özel sektöre devrediyor, şirketin
kasasında 40 milyon lira unutmuş. Hani bu dağıtımı özelleştirirken kayıp kaçak
düşecekti, hayat bayram olacaktı? Kamunun kaynaklarını peşkeş çekerken bunu
söylüyordunuz. Şu yasa ne? Ayıp değil mi bu ya? Halka faturasını kesebilir
misiniz kaybın, kaçağın? Yatırım yapsaydı bu şirketler. Böyle satmadınız mı
siz; alırken yatırım yapacaksın, kayıp kaçağı azaltacaksın diye? 33 milyar
lirayı halktan nasıl alırsınız? 
Şimdi, niye fakiriz? Niye bu ülkede ciddiyetimiz yok?
Dünyada niye itibarımız sarsıldı? 80 milyon yalnız ve mazlum insan dünyada bu
hâle nasıl geldi? İşte, bunlar yüzünden geldi. Paralel var mı anlattığımda,
darbe var mı anlattığımda? Hep sizin yaptığınız işleri anlattım. Yazık, günah
değil mi? Bu sizin paranız değil, bütün hepimizin parası. Ben buna vergi
ödüyorum. Benim de kul hakkım sizin üzerinizde milyonlarca insan gibi ve bunu
“paralel”, “darbe” diyerek geçiştirmeyin. Gelin, bir an önce bunu durduralım
yoksa bu ülkenin birliği, bütünlüğü, varlığı tehdit altında. Ah altındasınız.
Sadece namaz kılarak, oruç tutarak cennete gidilmez. Dinin içinden ahlakı
çıkarmayın. Bunun üzerine beraber gitmek zorundayız. 
Hepinizi saygıyla, sevgiyle selamlıyorum, hoşça kalın.
(CHP ve MHP sıralarından alkışlar)
BAŞKAN – Teşekkür ederim Sayın Erdoğdu.
Sayın Elitaş…
MUSTAFA ELİTAŞ (Kayseri) – Sayın Başkanım, konuşmacı
biraz önceki konuşmalarında “Peşkeş çektiniz.”,“Bu anlattıklarım, bütün
yolsuzluklar sizin iktidarınız döneminde yapıldı.” diye ifade etti. AK PARTİ
Grubunu ilzam altında bıraktı. İzin verirseniz…
BAŞKAN – Buyurunuz Sayın Elitaş. (AK PARTİ sıralarından
alkışlar)
VII.- SATAŞMALARA İLİŞKİN KONUŞMALAR
1.- Kayseri Milletvekili Mustafa Elitaş’ın, İstanbul
Milletvekili Aykut Erdoğdu’nun HDP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MUSTAFA ELİTAŞ (Kayseri) – Sayın Başkan, değerli
milletvekilleri; biliyorsunuz, Türkiye’ye doğal gaz girişi 2000 yıllarına
gelirken oldu, 1996-1997 yılında başladı. O zaman meşhur bir Mavi Akım Projesi
vardı. Mavi Akım Projesi’nde ortaya konulan, yapılan sözleşmelerle birlikte
Türkiye’nin yirmi yıla yakın bir süredeki elde edeceği, tüketeceği doğal gaz fiyatları,
doğal gaz miktarları belli olmuştu ve doğal gaz miktarları belli olduğu süreçte
-örnek veriyorum, 1995 yılında şu kadar milyon metreküp, 2000 yılında şu kadar
milyar metreküp- milyar metreküplere çıkmış, daha sonraki süreçlerde de farklı
noktalara doğru gittiği planlama doğrultusunda yapılmış, ya al ya öde
sistemiyle ortaya konulmuş bir durumdu. O süre içerisinde, Türkiye’nin doğal
gaz ihtiyacını karşılayabilmek için 2000 yılından önce olağanüstü derecede
doğal gaz elektrik santralleri üretilmekle ilgili teşvikler verildi. Bu
teşvikler, yapılan işler belki zamanın ruhuna göre doğru olabilir çünkü
Türkiye’nin olağanüstü derecede enerji açığı vardı, bu enerji açığını da
sağlamak için bunlar gerekiyordu ama tüketimi tam olarak yapamadıklarından
dolayı, ya al ya öde sisteminden dolayı maalesef Türkiye 2000 yılından önce, AK
PARTİ iktidarlarından önce haksız ve fazladan doğal gaz faturasını ödeme
mecburiyetinde kalmıştı. Ama 2002 yılından itibaren Türkiye'de sadece 9 ilde
doğal gaz tüketimi, sarfiyatı, kullanımı mevcutken bugün 60’ın üzerindeki ilde
doğal gaz sarfiyatı mevcut hâle geldi. Ya al ya öde sistemiyle şu anda Türkiye
ekstra bir para ödemiyor. 
İkinci konuya gelince, faturalarla ilgili konu: Değerli
arkadaşlar, bunlar var olan bir şey. Var olan bir şeyi, 2012 yılında faturanın
farklı bir şekilde düzenlenmesinden kaynaklanan bir durumu, yargının farklı
sonuçlar doğurabilecek bir sonuç vermesinden dolayı düzeltme anlamında
yapılmış, 2012 yılı öncesine dönmüş bir sistemi, tekrar burada bu kanuni düzenlemeyi
getiriyor. 
(Mikrofon otomatik cihaz tarafından kapatıldı) 
MUSTAFA ELİTAŞ (Devamla) – Hiç kimsenin cebinden bir
para alınıp da kimseye peşkeş çekilmiyor. 
Yüce heyetinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Elitaş. 
Sayın Erdoğdu…
AYKUT ERDOĞDU (İstanbul) – Sayın Başkan, Sayın Elitaş
bir sataşmada bulunmadı ama bana ait olmayan fikirleri açıklarken bana aitmiş
gibi gösterdi. 
BAŞKAN – Hangisini? 
AYKUT ERDOĞDU (İstanbul) – Örneğin, mesela doğal gaz
alım anlaşmalarıyla ilgili yaptığı açıklamalar doğru değil, ben de böyle bir
şey söylemedim, buna müsaadenizle açıklık getirmek istiyorum. 
MUSTAFA ELİTAŞ (Kayseri) – Tutanaklara geçti zaten. 
OSMAN AŞKIN BAK (Rize) – Sayın Başkanım, görüşler
farklı olabilir Başkanım. 
BAŞKAN – Buyurunuz Sayın Erdoğdu. 
MUSTAFA ELİTAŞ (Kayseri) – Sayın Başkanım, sataşmadan
almıyor sözü.
BAŞKAN – Hayır, şöyle: Biliyorsunuz ki şahsına
sataşılan veya ileri sürmüş olduğu görüşten farklı bir görüş kendisine
atfolunan…
MUSTAFA ELİTAŞ (Kayseri) – Sayın Başkan, ben kendi
görüşlerimi söyledim. 
BAŞKAN – Dinleyelim efendim. 
Buyurun Sayın Erdoğdu. 
2.- İstanbul Milletvekili Aykut Erdoğdu’nun, Kayseri
Milletvekili Mustafa Elitaş’ın sataşma nedeniyle yaptığı konuşması sırasında
şahsına sataşması nedeniyle konuşması
AYKUT ERDOĞDU (İstanbul) – Belki süreme ek yaparsınız
ama ben onu nezaket olsun diye söyledim; bana ait olmayan fikirleri bana ait
etmek madde 69’dur, siz de bunu biliyorsunuz. 
Şimdi, Sayın Elitaş çıktı dedi ki: “Bizden önce yapılan
anlaşmalar…” Haklılar. Kendilerinin yaptığı anlaşmalardan bahsetmiyorlar.
Şimdi, “60 tane ile doğal gaz götürdük.” diyor, zaten
götürmeniz gerekiyor. 60 ilin 40’ında soruşturma var. Teslim alınamıyor mesela,
bunları anlatmıyor Sayın Elitaş bize, bunları anlatmıyor.
Kayıp kaçak meselesine gelince: Arkadaşlar, doğal
tekeldir bu elektrik dağıtım şirketleri. Doğal tekelleri özelleştiremez çünkü
özelleştirme rekabet olmasını gerektiriyor. “Özelleştirilirken rekabet olacak.”
dediler. Bugün hanginiz diyebiliyorsunuz ki mesela Ankara’da oturuyoruz,
hepimizin evi var: “Ben BAŞKENTGAZ dışında, elektrik dışında, elektriği başka
şirketten alacağım.” diyebiliyor musunuz? Hayır, diyemiyorsunuz; limitler var,
serbest tüketici...
MUSTAFA ELİTAŞ (Kayseri) – Dağıtım başka, iletim başka.
AYKUT ERDOĞDU (Devamla) – Şimdi bakın, serbest tüketici
limitleri var.
OSMAN AŞKIN BAK (Rize) – Fabrikalar alıyor, fabrikalar,
organize bölgeler alıyor.
AYKUT ERDOĞDU (Devamla) – Ya, Osman Aşkın Bak, sürekli
bağırıyorsun, yüksek mühendissin, bir fikrin de yok.
OSMAN AŞKIN BAK (Rize) – Doğru söylüyorum, hep senin
dediklerin doğru değil ki ya!
AYKUT ERDOĞDU (Devamla) – Dün de doğru söylüyordun, dün
de doğru söylüyordun!
Sayın Başkan, böyle bir usul var mı ama ya?
BAŞKAN – Sayın Erdoğdu, siz devam ediniz. 
Sayın Bak, sayın milletvekilleri, lütfen efendim…
AYKUT ERDOĞDU (Devamla) – Rica ederim ya, yani bir tane
adamı kürsüde konuşturmamak üzere oturmuş bir milletvekiliniz var.
OSMAN AŞKIN BAK (Rize) – Hayır, lütfen!
AYKUT ERDOĞDU (Devamla) – Bu doğru bir
şey değil, biz de aynı şeyi yaparız. 
MUSTAFA ELİTAŞ (Kayseri) – Sizde 30 tane var. Bizde 1
tane sizde 30 tane. 
AYKUT ERDOĞDU Devamla) – Ya, bırakın, rica ediyorum ya,
önemli bir şeyi anlatmaya çalışıyorum. 
BAŞKAN – Sayın Erdoğdu, devam edin efendim. 
AYKUT ERDOĞDU (Devamla) – 33 milyar lira para üzerine
konuşuyoruz. Demin anlattım. Demin anlattığım toplam yolsuzluk değeri on beş
yılda 150 milyar dolar. Ya, ciddiyetle cevap verecek biriniz yok mu? Eğer yoksa
oturup bunu araştıralım çünkü bu bizim paramız. Böyle bir demokrasi yok yani
biz yüzde 50 aldık, sizi istediğimiz gibi soyarız diye bir demokrasi yok. Böyle
bir şey yapamazsınız, demokrasi size bu hakkı vermiyor. Yani biz her yolsuzluğu
yaparız, sizi soyarız, sonra da “darbe” der bu işin içinden çıkarız. Böyle bir
demokrasi anlayışı yok, yüzde 99 alsanız da yok. Bunu anlamak durumundasınız,
bunu böyle yapmak zorundayız. 
Hepinizi saygıyla selamlıyorum (CHP sıralarından alkışlar) 
BAŞKAN – Teşekkür ederim Sayın
Erdoğdu. 
MUSTAFA ELİTAŞ (Kayseri) – Sayın Başkan…
BAŞKAN – Sayın Elitaş…
MUSTAFA ELİTAŞ (Kayseri) – Konuşmacının “Yüzde 99 da
alsanız, yüzde 50 de alsanız yolsuzluk hakkınız yok.” ifadesini kendisine iade
ediyorum. Bu millet her seçim döneminde kimin yolsuzluk yaptığını, kimin bu millete
hizmet ettiğini sandıklarda gösterdi. 
BAŞKAN – Teşekkür ederim Sayın Elitaş. 
BÜLENT YENER BEKTAŞOĞLU (Giresun) – Yapma ya! 
AYKUT ERDOĞDU (İstanbul) – Efendim, yolsuzluklar
mahkemede aklanır, sandıkta aklanmaz. Böyle bir demokrasi anlayışı olmaz, rica
ederim ya. 
OSMAN AŞKIN BAK (Rize) – Sayın Başkanım…
BAŞKAN – Sayın Bak…
OSMAN AŞKIN BAK (Rize) – Sayın Başkanım, şahsımın,
oturduğum yerden konuşarak konuşmacıyı rahatsız ettiğimi söyledi. Doğru bir şey
değil efendim. 
AYKUT ERDOĞDU (İstanbul) – Ya, eğer böyle bir şeye söz
verirseniz bu kural olur.
BÜLENT YENER BEKTAŞOĞLU (Giresun) – Yok canım, size ait
bir şey kullanmadı orada. Alakası yok, alakası yok. 
BAŞKAN – Sayın Bak, hangi cümleyle sataştı? 
BÜLENT YENER BEKTAŞOĞLU (Giresun) – Alakası yok, alakası
yok. 
OSMAN AŞKIN BAK (Rize) – Efendim, şunu söyledi:
“Oturduğunuz yerden konuşmacıya laf atıyorsunuz.” dedi. 
LEVENT GÖK (Ankara) – Osman, doğru söylüyor ama. 
AYKUT ERDOĞDU (İstanbul) – Efendim, bunu
ödüllendirmeyin. 
BAŞKAN – Buyurunuz Sayın Bak. (AK PARTİ sıralarından alkışlar) 
AYKUT ERDOĞDU (İstanbul) – Osman Aşkın Bak, yanlış
söylüyorsun. Hayır, söylediğin her şey yanlış Osman Aşkın Bak. 
BAŞKAN – Sayın Erdoğdu, lütfen efendim…
3.- Rize Milletvekili Osman Aşkın Bak’ın, İstanbul
Milletvekili Aykut Erdoğdu’nun sataşma nedeniyle yaptığı konuşması sırasında
şahsına sataşması nedeniyle konuşması
OSMAN AŞKIN BAK (Rize) – Teşekkür ederim Sayın Başkan. 
AYKUT ERDOĞDU (İstanbul) – Yanlış söylüyorsun. Hayır,
hayır, hayır, sürekli yanlış söylüyorsun.
OSMAN AŞKIN BAK (Devamla) – Lütfen sataşma. 
Sayın Başkanım, böyle bir usul yok. 
BAŞKAN – Sayın Erdoğdu, lütfen, rica ediyorum… Böyle
bir usul yok efendim. 
AYKUT ERDOĞDU (İstanbul) – Söylediğin her şey yanlış. 
BAŞKAN – Sayın Erdoğdu, rica ediyorum, 
AYKUT ERDOĞDU (İstanbul) – Efendim, bir kere, kendisini
bilsin diye yaptım, bir kere kendisini görsün diye yaptım. 
OSMAN AŞKIN BAK (Devamla) – Değerli arkadaşlar, şimdi,
kürsüden konuşurken de yerimdeyken de, bu bir sanattır, laf atmak bir sanattır.

KAMİL AYDIN (Erzurum) – Ya, yok öyle bir sanat. Sanata
hakaret etme ya, yapma ya. 
OSMAN AŞKIN BAK (Devamla) – Bunu iyi yapıyorum ben. Bu
sanat güzel bir sanat, ben yapıyorum, herkes de bu konuda bizi hoşgörüyle
karşılıyor. 
TACETTİN BAYIR (İzmir) – Sen güreşçi değil miydin?
OSMAN AŞKIN BAK (Devamla) – Ben asla hakaret etmem,
sadece lafımı söylerim. 
KAMİL AYDIN (Erzurum) – Laf atmak saygısızlıktır.
MEHMET ERDOĞAN (Muğla) – Osman, gaza gelme, doğal gaz
konuşuluyor. 
OSMAN AŞKIN BAK (Devamla) – Bakın, Aykut Erdoğdu Bey
konuşuyor, ifadelerini, görüşlerini aktarıyor. 
MEHMET ERDOĞAN (Muğla) – Gaza gelme, gaza gelme, doğal
gaz konuşuluyor. 
OSMAN AŞKIN BAK (Devamla) – Burada beş yıldır
dinliyoruz. Anlatıyor, şöyle söylüyor, böyle söylüyor ama millet projelere
bakıyor. Anlattığınız şeyler bir şeye dayanmıyor. 
MEHMET ERDOĞAN (Muğla) – Buraya getirmediğiniz Sayıştay
raporlarını anlat. 
OSMAN AŞKIN BAK (Devamla) – Varsa belgeniz savcılar
orada, mahkemeler orada, buyurun gidin, bu kadar basit. (AK PARTİ sıralarından “Bravo”
sesleri, alkışlar) 
KAZIM ARSLAN (Denizli) – Nerede
mahkemeler? Sarayda…
OSMAN AŞKIN BAK (Devamla) – Öyle
tablolar çiziyorsun ki Türkiye’yi kötülüyorsun. Diyorsun ki ülkemiz şöyle,
ülkemiz böyle. Vallahi billahi şunu söyleyeyim: Biz dışarıya gidiyoruz, ülkemiz
büyüyor, gelişiyor, ihracatımız artıyor, itibarımız artıyor. 
TACETTİN BAYIR (İzmir) – Dün de Almanya’dan yedik
tokadı. 
OSMAN AŞKIN BAK (Devamla) – Ülkemiz gelişiyor
arkadaşlar, bunu unutmayın. Ülkeni kötüleme, ülkene sahip çık. Sandığa gittiğin
zaman da vatandaşa gittiğin zaman da projeler anlat, güzel şeyler anlat ki oy
versinler. Çalışmayı öğrenin. 
Dolayısıyla, burada gelip “Şu yolsuzluk yaptı, bu böyle
oldu.” Hiçbir şey mi doğru değil ya, hiçbir şey doğru değil mi? Ya, üçüncü
köprüyü tamamlıyoruz, buradan söylüyorsunuz: “Ağaçları kestiniz.” Ya, köprü
bitti, kaynakları bitti, kaynak işlemleri tamamlandı. 
BÜLENT YENER BEKTAŞOĞLU (Giresun) – Osman, ne alakası
var şimdi bununla?
OSMAN AŞKIN BAK (Devamla) – Osman Gazi Köprüsü
açılıyor. Marmaray tamamlandı, 130 milyon kişi geçti. İstanbullu memnun,
vatandaşımız hizmetlerden memnun, AK PARTİ’nin hizmetlerinden memnun; bunu
ifade ediyorum. Dolayısıyla, durmak yok, yola devam; AK PARTİ’yle devam.
Sandıkta görüşmek üzere 2019’da. 
Selam ve saygılarımla. (AK PARTİ sıralarından alkışlar)

BAŞKAN – Teşekkür ederim Sayın Bak.
AYKUT ERDOĞDU (İstanbul) – Sayın Başkanım…
BAŞKAN – Sayın Erdoğdu…
AYKUT ERDOĞDU (İstanbul) – Söz istemiyorum, yanlış
anlaşılmasın. Biraz önce, sadece kendisinin ne yaptığını görsün diye bir on beş
yirmi saniye… Yoksa, benim üslubum bu değil. Bu amaçla yapmıştım.
Teşekkür ederim. 
BAŞKAN – Teşekkür ederim Sayın Erdoğdu.
Sayın Bak güzel bir cümle kullandı, “Laf atmak bir
sanattır.” Bu sanatın örneklerini bekliyorum ben bütün milletvekillerinden. 
VI.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Türkiye’deki seçilmiş siyasetçilerin ve atanmışların
içerisinde bulundukları veya bizzat organize ettikleri yolsuzlukların
araştırılması amacıyla Türkiye Büyük Millet Meclisi Başkanlığına verilmiş olan
(10/191) esas numaralı Meclis Araştırması Önergesi’nin ön görüşmelerinin Genel
Kurulun 3 Haziran 2016 Cuma günkü birleşiminde yapılmasına ilişkin önerisi
(Devam)
BAŞKAN – Halkların Demokratik Partisi Grubu önerisinin
aleyhinde ikinci konuşmacı Hamza Dağ, İzmir Milletvekili. 
Buyurunuz Sayın Dağ. (AK PARTİ sıralarından alkışlar) 
HAMZA DAĞ (İzmir) – Sayın Başkan, değerli
milletvekilleri; Halkların Demokratik Partisi Grubu önerisi aleyhinde söz
aldım. Hepinizi sevgiyle, muhabbetle selamlıyorum.
Konuşmamın hemen başında, Diyarbakır’ın Sur ilçesine
bağlı Sarıkamış köyü Dürümlü mezrasında 15 ton patlayıcıyla katledilen,
öldürülen, şehit edilen 16 vatandaşımızı rahmetle, minnetle anıyorum. Eğer bu
15 ton patlayıcı orada infilak etmemiş olsaydı, o yüreği cesur insanlar
tarafından, Seyithan ve arkadaşları tarafından orada engel olunmamış olsaydı, o
15 ton patlayıcı herhâlde bir garnizon binasında veya bir askeriyede
patlayacaktı. O olayda kısaca ve bir yarım ağızla kınama yapanlar, herhâlde
askerî tesise veya güvenlik kuvvetlerimizden birine böyle bir hadise olmuş
olsaydı bu kınamayı da yapmayacaklardı. 
Yine,
PKK terör örgütü tarafından rögar kapağına tuzaklanan mayınla katledilen 4
sivil vatandaşımızı da burada rahmetle ve minnetle anıyorum.
Temmuz
ayından bu yana bir mücadele yapıyoruz, terörle mücadele yapıyoruz. Bu
mücadelede sivilleri öldürmeye, katletmeye ağırlık veren ve geçmiş
alışkanlıkları çerçevesinde vicdan yoksunu, insanlık dışı eylemlerle sivillere
her türlü muameleyi reva görenleri de burada şiddetle ve esefle kınıyorum.
Fırat
Simpil Diyarbakır’da Silvan ilçesinde 13 yaşında bir gençti, babası da bir korucuydu
ve Fırat Simpil ekmek almaya giderken yolda mayınlanan tuzakta mayına basarak
vefat etti. 
Yine,
Abdullah Biroğul bir doktordu ve bu doktor Kulp’tan Lice’ye giderken yolda PKK
terör örgütü mensupları tarafından bir engelleme yapıldığını görmesi üzerine
arabasını geri çevirip kaçarken terör örgütü mensupları tarafından katledildi.
Ne bu doktor hakkında ne de Fırat Simpil hakkında birtakım akademisyenler,
tabip odaları hiçbir açıklama yapmadılar.
Şeyhmus
Sanır, 22 yaşında, çorbacıda çalışan, ekmeğini kazanmaya çalışan bir gençti, 3
polis o çorbacıda çorba içerken terör örgütü mensupları tarafından Diyarbakır
merkezinde yapılan eylem neticesinde o polisler yaralandı, Şeyhmus Sanır ise
orada vefat etti ve bir Kürt vatandaşıydı.
Erzincan-Kemah
kara yolunu kapatan terör örgütü mensupları tarafından 64 yaşındaki Makbule
Vural vefat etti. Ayten Günhan Tunceli’de teröristlerin karakolu basarak
rastgele ateş etmesi sonucu katledildi. 
Yine,
Şırnak merkezde garajda, otogarda bir uzman çavuşu alan taksici, HDP’li olduğu,
HDP’ye oy verdiği bilinen taksici Lokman Bayar o uzman çavuşu taksisine aldığı
düşüncesiyle hayatını kaybetti. 
Cizre,
Nur Mahallesi’nde Bahattin Sevinik yaralandı yine PKK terör örgütü YDG-H
unsurları tarafından yapılan ateş neticesinde. Hastaneye götürülürken aracı bir
daha bombalandı ve burada Bahattin Sevinik ve komşusu Suphi Sarak vefat etti. 
Hakkâri
Şemdinli’de partilimiz Muhsin Kaya, Cizre Nur Mahallesi’nde Sahip Akıl yine bu
şekilde katledildi. Bu şekilde birçok olay anlatabiliriz, terör örgütü
tarafından yapılan birçok eylem anlatabiliriz. 
Şimdi “Yolsuzlukla ilgili önerge verdik, öneri verdik,
bunun ne âlemi var; şimdi bununla ilgili ne diye bir konuşma yapılıyor?” gibi
birtakım sorular bazı arkadaşların aklına gelebilir. Biz, burada şuna şahitlik
ediyoruz -ki 2011’den bu yana milletvekiliyim- burada Enerji Kanunu
görüşülürken sivil katliamlar iddialarında bulunuldu veya başkaca kanunlar
görüşülürken, grup önerileri konuşulurken hiç alakası olmayan konularda sözler
söylendiğini biliyoruz ve burada, bu gruba dönerek birçok söz söyleyenlerin,
olur ki vicdanları bir şekilde bundan bir eser alır, bir şey alır, şuraya
söylediklerinin onda 1’ini çıkar Kandil’e söylerler, terör örgütüne söylerler
diye ümit ettiğim için, bir Türkiye Cumhuriyeti vatandaşı olarak, İzmir’in bir
milletvekili olarak, bu ülkenin bir milletvekili olarak bunlara değinmekte
fayda mülahaza ettim. 
Şimdi, bu grup önerisine gelecek olursak değerli
arkadaşlar, grup önerisinde aslında 17-25 Aralık süreciyle alakalı sadece bir
paragrafta değinilmiş. Aslında ben de tahmin ettim ki 17-25 Aralık konusu çok
gündeme gelmeyecek ama HDP adına konuşan konuşmacı konuşmasının tamamını 17-25
Aralık sürecine atfetti. Bir önceki, buradaki, bu süreçle alakalı konuşmamda
çok net bir şekilde bir şey söylemiştim ve buradan, 5 defa “17-25 Aralık bir
darbe girişimidir.” demiştim. Bakın, 17-25 Aralıkla ilgili, bu kürsüde, grup
toplantı salonlarında, meydanlarda, hemen her yerde, bu süreçle alakalı, artık,
şu gök kubbe altında söylenmedik söz, konuşulmadık mevzu kalmadı, her şey
konuşuldu. Hukuki anlamda da takipsizlik kararı verildi. 17-25 Aralıktan sonra,
hemen sonra yapılan seçimde… Ki 17-25 Aralığı, ne MİT tırlarının
durdurulmasından ayrı ne de Dışişleri Bakanlığında yapılan toplantının basına
sızdırılması ayrı ne de o dönemde sürekli olarak basına pompalanan o ses
kayıtlarını ayrı düşünmeniz mümkün değil. Tarih de yarın öbür gün yazarken
bunları bir süreç içinde yazacaktır. 17-25 Aralıkla ilgili, hemen ertesinde
yapılan seçim, sonrasında yapılan Cumhurbaşkanlığı seçimi, 7 Haziran seçimi, 1
Kasım seçimi, hem yargıdan takipsizlik kararı çıktı hem de millet çok net bir
şekilde AK PARTİ’ye desteğini vererek bunun kendi nezdinde bir karşılığının
olmadığını söyledi. 
Bu kadar Türkçe söyledik. Bari bunu bir iki yabancı
dilde söyleyelim de belki bazı milletvekili arkadaşlarımız bundan bir şeyler
edinirler. Biraz İngilizce söyleyeyim: “…”(x) Ya da 17-25 Aralık bir
darbe girişimidir.
BÜLENT YENER BEKTAŞOĞLU (Giresun) – İngiltere
Parlamentosu mu söylüyor? 
HAMZA DAĞ (Devamla) - Bir de Arapça söyleyeyim, şimdi
de Suudi Arabistan dersiniz: “…”(x) (AK PARTİ sıralarından alkışlar)
Arapça da söylüyoruz İngilizce de söylüyoruz. Artık
herhâlde bir şekilde anlaşılır ve bu 17-25 Aralık konusu bundan sonra gündemden
düşer, artık önümüze bakarız. 
MAHMUT TOĞRUL (Gaziantep) – Reza’yı nereye koyacağız
Reza’yı?
HAMZA DAĞ (Devamla) - “Dün dünde kaldı cancağızım, yeni
şeyler söylemek lazım.” demiş Mevlâna. Bizim de artık, bundan sonra yeni şeyler
söylememiz gerekir diye düşünüyorum. 
Aslında belediyelerde yapılan birçok şeylere de bu
anlamda değinecektim ancak sürem de kısaldı. Biraz benden önceki konuşmacılarla
ilgili birkaç konuya kısaca değinmek istiyorum. 
“Uluslararası kamuoyu bununla ilgileniyor.” deniliyor.
“Uluslararası mekanizma, Türkiye’de yargılama yapılmadığı için uluslararası
birtakım mihraklar bu konuda eyleme geçti.” deniliyor. İşte, bizim
söylediğimizi aslında teyit ediyor. Biz diyoruz ki: Bu olay uluslararası bir
komplodur. Amerika’dan veya başka yerden emir ve talimat alan paralel yapı bu
konuda bir operasyon içine girmiştir. İşte bizim söylediğimizi söylüyor ve bazı
miktarlar burada telaffuz ediliyor, 12 milyar dolar. En son -sataşma için
demiyorum- Sayın Erdoğdu -ayrıldı- “150 milyar dolar.” dedi. Yani açıkçası 150 milyar
doları duyunca -sadece enerjide ve sadece doğal gaz enerjide 150 milyar
dolardan bahsetti- Nasrettin Hoca’nın fıkrası aklıma geldi. Hani eve geliyor ve
kıyma almış, evde kıymayı soruyor. Hanımı diyor ki: “Kıymayı kedi yedi.” Kediyi
yakalıyor, getiriyor, tartıyor; kıyma 2 kilo, kedi de 2 kilo geliyor. Diyor ki:
“Eğer kıymayı yediyse kedi nerede, kedi buradaysa kıyma nerede?” 150 milyar
dolar uçup gittiyse bu ülkeden; bu yollar, hastaneler, 3’üncü havalimanları,
3’üncü köprü, bunlar nasıl yapıldı, bunlar ne şekilde yapıldı? 
TAHSİN TARHAN (Kocaeli) – Parası ödenmedi ki daha, hiç
birisinin parası ödenmedi daha. 
HAMZA DAĞ (Devamla) – İşte, millet bunu soruyor
esasında, sizin buna ilişkin şeyler söylemeniz lazım. 
Değerli arkadaşlar, kendi belediyelerinde İller
Bankasından gelen, oradaki, vatandaşın ödemiş olduğu harçlardan gelen
meblağların, gelirlerin terör örgütüne gittiği bilinen, terör örgütü mensubu
üyelerine, teröristlere, ailelerine “tazminat” adı altında kaynaklar tahsis
edilen, hendekler için araç ve ekipman seferber edenlere, açıkçası yolsuzluk ve
usulsüzlük hakkında bir şeyler söylemek düşmez diye düşünüyorum. 
Yine, kuvvetler ayrılığından bahsedilmiş grup
önerisinde, kısaca ona da değinmek istiyorum. Kuvvetler ayrılığı olmadığı için
ülkede yolsuzluk olduğu söylenmiş. Açıkçası terör örgütü sözde sorumlularına
seçilmiş belediye başkanlarını mahkûm edenlerin kuvvetler ayrılığından
bahsetmesi veya buna ilişkin şeyler söylemesi mümkün değil, önce seçilmiş
belediye başkanlarına sahip çıkması gerekir diyorum. 
Grup önerisi aleyhinde olduğumu ifade ediyor, hepinize
saygılar sunuyorum. (AK PARTİ sıralarından alkışlar) 
BAŞKAN – Teşekkür ederim Sayın Dağ. 
AYKUT ERDOĞDU (İstanbul) – Sayın Başkan… 
İDRİS BALUKEN (Diyarbakır) – Sayın Başkan…
BAŞKAN – Sayın Erdoğdu. 
AYKUT ERDOĞDU (İstanbul) – Sayın Başkan, sayın
konuşmacı konuşmasında ismimi de vererek -bu 150 milyar doları- bir kedi
benzetmesiyle şahsıma sataşmıştır. Söz istiyorum efendim. 
BAŞKAN – Sayın Erdoğdu, yani o cümlede ben bir sataşma
görmedim, sadece kendi görüşlerini ifade etti sizin görüşlerinize karşılık, o
da kendi görüşlerini ifade etti Sayın Erdoğdu. 
AYKUT ERDOĞDU (İstanbul) – Şöyle söyleyeyim Sayın
Başkanım, kayıtlara geçmesi açısından: Yolsuzluk mürekkeple su ilişkisidir.
Mürekkep yolsuzluk, su da temiz iştir. Karıştığında mürekkeple suyu
açıklayamazsınız. Konuştuğu -Hazine Müsteşarlığında uzun yıllar tecrübesi olan
biri olarak söylüyorum- bu 150 milyar dolar… İsterse şurada kitabım var,
kendisine imzalayıp veririm, oradan bakar, okur. 
Teşekkür ederim. 
BAŞKAN – Teşekkür ederim Sayın Erdoğdu, tutanaklara
geçmiştir. 
Sayın Baluken… 
İDRİS BALUKEN (Diyarbakır) – Sayın konuşmacının bütün
konuşması önergeden bağımsız olarak grubumuza sataşmalarla doludur. 
BAŞKAN – Hangi cümleler Sayın Baluken?
İDRİS BALUKEN (Diyarbakır) – Yarım ağızla, işte,
yapılan katliamları kınadığımızdan tutun da terör örgütünü desteklemeye kadar…
BAŞKAN – Buyurunuz Sayın Baluken.
VII.- SATAŞMALARA İLİŞKİN KONUŞMALAR (Devam)
4.- Diyarbakır Milletvekili İdris Baluken’in, İzmir
Milletvekili Hamza Dağ’ın HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; doğrusu
konuşmaya hiç şaşırmadım. Zaten 17-25 Aralıkla ilgili söyleyecek herhangi bir
cümleniz olmadığı için, her zaman yaptığınız gibi, ilgisiz konularda “Terörle
mücadele ediyoruz, devletin bekası tehlikededir.” kılıfıyla yeniden dikkatleri
farklı bir yöne çekip bu işin içerisinden sıyrılabileceğinizi düşünüyorsunuz.
Bakın, sizin bahsettiğiniz tabloların hepsinin
araştırılması için biz buraya defalarca araştırma önergesi getirdik. Komisyon
kuralım, bölgeye gidelim dedik; oluşturulacak komisyonda sizin sayısal olarak
çoğunluğunuz olacak dedik; devlet mi yapmış, PKK mi yapmış, kim yapmışsa raporu
tutalım, gelelim dedik. Niye siz onları reddettiniz? Madem bu kadar kendinizden
eminsiniz neden bölgede yaşanan süreçle ilgili tek bir önergemize onay
vermediniz? 
SALİH CORA (Trabzon) – Eylemleri PKK yapıyor zaten.
İDRİS BALUKEN (Devamla) – Bizim, katliamlarla ilgili
duruşumuz nettir. Dürümlü katliamını da öyle yarım ağızla falan değil, grup
toplantısında da, burada da çok net olarak kınadık. 
SALİH CORA (Trabzon) – Tekrar kına.
İDRİS BALUKEN (Devamla) – Merasim Sokak’taki,
Kızılay’daki katliamı da PKK mi yaptı, devlet mi yaptı bakmadan çok net olarak
kınadık, kınamaya devam ediyoruz. (AK PARTİ sıralarından gürültüler)
SALİH CORA (Trabzon) – Taziye çadırlarına niye
gittiniz?
BAŞKAN – Sayın milletvekilleri, lütfen efendim, hatibi
dinleyin.
İDRİS BALUKEN (Devamla) – Ama siz bu kürsüye gelip
Roboski katliamını kınayabiliyor musunuz? Bu kürsüye gelip Sur’da, Cizre’de,
Silopi’de katledilen yüzlerce sivil yaralının durumunu kınayabiliyor musunuz? Aramızdaki
fark burada. 
HAMZA DAĞ (İzmir) – Biz komisyonda kınadık hepsini.
İLKNUR İNCEÖZ (Aksaray) – Terörist bunlar, terörist!
İDRİS
BALUKEN (Devamla) – Dolayısıyla, 17-25 Aralıkla ilgili tekrar bir topu taca
atma arayışı var sizde ama Amerika’dan, uluslararası kamuoyundan bu dosyalar
önünüze gelecek. Sadece o dosyada ne yazıyor biliyor musunuz? Bu cümlenin
kendisi bile rencide edicidir: “Biz Reza Zarrab’ı kefaletle bırakamayız çünkü
Türkiye’de siyasilere rüşvet vererek işini yürütüyor.” Eğer siz bu zan altından
kurtulmak istiyorsanız buraya çıkıp bu Komisyona onay verirsiniz, hep birlikte
bunu araştırırız diyorum.
Saygılar
sunarım.
BAŞKAN
– Teşekkür ederim Sayın Baluken.
Öneriyi
oylarınıza…
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Yoklama talebimiz var efendim.
BAŞKAN
– Bir yoklama talebi vardır, önce yoklama işlemini gerçekleştireceğim.
Sayın
Gök, Sayın Bayır, Sayın Tarhan, Sayın Budak, Sayın Bektaşoğlu, Sayın Arık,
Sayın Arslan, Sayın Tanal, Sayın Engin, Sayın Üstündağ, Sayın Karadeniz, Sayın
Atıcı, Sayın Demirtaş, Sayın Erkek, Sayın Erdoğdu, Sayın Bayraktutan, Sayın
Gündoğdu, Sayın Yeşil, Sayın Kuşoğlu, Sayın Yılmaz, Sayın Bakır. 
Yoklama
için iki dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı)
BAŞKAN – Toplantı yeter sayısı vardır. 
VI.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Türkiye’deki seçilmiş siyasetçilerin ve atanmışların
içerisinde bulundukları veya bizzat organize ettikleri yolsuzlukların
araştırılması amacıyla Türkiye Büyük Millet Meclisi Başkanlığına verilmiş olan
(10/191) esas numaralı Meclis Araştırması Önergesi’nin ön görüşmelerinin Genel
Kurulun 3 Haziran 2016 Cuma günkü birleşiminde yapılmasına ilişkin önerisi
(Devam)
BAŞKAN – Öneriyi oylarınıza sunuyorum: Kabul edenler…
Kabul etmeyenler… Öneri kabul edilmemiştir. 
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, buyurunuz.
MEHMET NACİ BOSTANCI (Amasya) – Sayın Başkanım, Sayın
Baluken konuşma yaparken 17-25 Aralık dosyaları, davaları dolayısıyla topu taca
attığımız, zan altında olduğumuz şeklinde birtakım değerlendirmelerde bulundu. 
Bunlar açık bir sataşmadır. Bu çerçevede söz istiyorum.

BAŞKAN – Buyurunuz Sayın Bostancı. (AK PARTİ
sıralarından alkışlar) 
VII.- SATAŞMALARA İLİŞKİN KONUŞMALAR (Devam)
5.- Amasya Milletvekili Mehmet Naci Bostancı’nın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın Başkan, değerli
arkadaşlar; 17-25 Aralık darbe girişimi, hukuk kılıfı altında planlandı,
kotarıldı. Sonuçta, çeşitli aşamalardan geçti. 17-25 Aralık meselesi
neticelenirken, yine hukuki süreçler yaşandı, hukukun dışına çıkılmadı. 
17-25 Aralık çerçevesinde kimi iddialarda bulunan
arkadaşlar, bu işi Meclise de getirdiler. Hep beraber bir Komisyon kurduk,
burada kurduk. Bu Komisyon çalıştı, ortaya bir rapor çıktı. Rapor istikametinde
Genel Kurula sunuldu, Genel Kurul da nihai kararını verdi. Bütün bu süreçler
hukuken yaşanmış. 
Şimdi, sanıyorum, Sayın Baluken diyor ki: “Bizim hukuk
anlayışımıza göre buradan başka bir hikâye çıkmalıydı, yolsuzluk çıkmalıydı.”
Çıkmıyor Sayın Baluken. Siz öyle düşünüyor olabilirsiniz. Hukuken çıkmıyor,
siyaseten çıkmıyor, toplumsal algı olarak çıkmıyor. Siz, tabii, bu algıyı
değiştirmek için sürekli girişimlerde bulunabilirsiniz ama bu, toplumun bu
meseleye bakışını, hukukun bakışını ve siyasetin bakışını değiştirmiyor.
Elbette elinizden geleni yapmaya devam edeceksiniz ama hukuki süreçlerin
tekemmüliyetlerini de lütfen unutmayınız.
Diğer taraftan, Amerika’daki dava… Bu kadar heyecana
gerek yok. Bir kere, bir tekemmül etsin, bitsin bakalım. Rıza Bey niye gitmiş
Amerika’ya, orada neler olmuş? Siz bu Amerika meselesi konusunda aslında daha
şüpheci ve vesveseli olmalıydınız. Oradaki hukuka ve yargılamalara gösterdiğiniz
itimat göz yaşartıyor doğrusu.
Diğer taraftan, İran meselesi… İran kapalı bir sistem.
Dünün kahramanları ile bugünün kahramanları, dünün suçluları ile bugünün
suçluları çok çabuk değişir. Burada da hukuka güvenmekte o kadar emin
olmayınız.
Saygılarımla…
BAŞKAN – Teşekkür ederim Sayın Bostancı.
Birleşime on beş dakika ara veriyorum.
Kapanma Saati: 15.41
İKİNCİ OTURUM
Açılma Saati: 16.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Sema KIRCI (Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 98’inci Birleşiminin
İkinci Oturumunu açıyorum.
Alınan karar gereğince gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1’inci sırada yer alan, İstanbul Milletvekili Nureddin
Nebati ve 7 Milletvekilinin Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Teklifi ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı, İzmir Milletvekili Ahmet
Kenan Tanrıkulu’nun Çeşitli Adlar Altında Vatandaşlarımızın Elektrik
Faturalarına Yansıtılan Bedellerin Kaldırılması Amacıyla Bazı Kanunlarda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu’nun Elektrik Piyasası Kanununda Değişiklik Yapılması Hakkında
Kanun Teklifi, Milliyetçi Hareket Partisi Grup Başkanvekilleri Manisa
Milletvekili Erkan Akçay ve İzmir Milletvekili Oktay Vural’ın Elektrik Piyasası
Kanununda Değişiklik Yapılmasına Dair Kanun Teklifi, İstanbul Milletvekili
Mustafa Sezgin Tanrıkulu’nun Elektrik Piyasası Kanunu ve Türkiye
Radyo-Televizyon Kurumu Gelirleri Kanununda Değişiklik Yapılması Hakkında Kanun
Teklifi, Balıkesir Milletvekili Ahmet Akın’ın Elektrik Piyasası Kanununda
Değişiklik Yapılmasına Dair Kanun Teklifi, Kayseri Milletvekili Çetin Arık’ın
4628 Sayılı Elektrik Piyasası Kanununda Değişiklik Yapılmasına Dair Kanun
Teklifi, Antalya Milletvekili Devrim Kök’ün Türkiye Radyo-Televizyon Kurumu
Gelirleri Kanunu ile Elektrik Piyasası Kanununda Değişiklik Yapılması Hakkında
Kanun Teklifi, Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi ve Bayındırlık, İmar, Ulaştırma ve
Turizm Komisyonu ile Sanayi, Ticaret, Enerji Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporlarının görüşmelerine kaldığımız
yerden devam edeceğiz. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312)
(x)
BAŞKAN – Komisyon yerinde.
Hükûmet yerinde.
1/6/2016 tarihli 96’ncı Birleşimde İç Tüzük’ün 91’inci
maddesine göre temel kanun olarak görüşülen 312 sıra sayılı Kanun Teklifi’nin
maddelerine geçilmesi kabul edilmişti.
Şimdi, birinci bölümün görüşmelerine başlıyoruz. 
Birinci bölüm 1 ila 14’üncü maddeleri kapsamaktadır. 
Birinci bölüm üzerindeki söz taleplerini sırasıyla
karşılayacağım. Birinci bölüm üzerinde gruplar adına ilk konuşmacı, Milliyetçi
Hareket Partisi Grubu adına Mehmet Necmettin Ahrazoğlu, Hatay Milletvekili.
(MHP sıralarından alkışlar)
Buyurunuz Sayın Ahrazoğlu. 
Süreniz on dakikadır Sayın Ahrazoğlu.
MHP GRUBU ADINA MEHMET NECMETTİN AHRAZOĞLU (Hatay) –
Sayın Başkan, değerli milletvekilleri; 312 sıra sayılı Elektrik Piyasası Kanunu
ile Bazı Kanunlarda Değişiklik Yapılmasına Dair Kanun Teklifi’nin birinci
bölümü üzerinde Milliyetçi Hareket Partisi Grubu adına söz almış bulunuyorum.
Yüce Meclisi saygıyla selamlıyorum.
Değerli milletvekilleri, dünyada söz sahibi bir ülke
olabilmenin öncelikli şartlarından bir tanesi de hiç şüphesiz ki yeterli enerji
kaynaklarına sahip olabilmek ve bu kaynakları doğru kullanabilmektir.
Türkiye’nin de bölgesel ve küresel bir güç hâline gelebilmesi, bir yandan kendi
enerji kaynaklarının üretimde kullanılmasına, diğer yandan da bölgesindeki
enerji koridoru konumunu ve fırsatını iyi kullanmasına bağlıdır. Ülkemizde son
yıllarda AKP hükûmetleri tarafından uygulanan doğal gaz ve petrol ithalatına
dayalı yanlış enerji politikaları sonucunda ne yazık ki enerjide dışa
bağımlılık artmış, üretimin tüketimi karşılama oranı düşmüş, elektrik
tüketimindeki yüksek kaçak ve kayıp oranları bir türlü kabul edilebilir
seviyeye getirilememiştir. Bu kanun teklifi, genel olarak elektrik piyasasının
eksiklerini gidermeyi amaçlamakla birlikte, bireylerin ve tüketicilerin
haklarını koruyan, elektrik üretimini teşvik eden düzenlemelerden çok uzaktır.
Değerli milletvekilleri, OECD verilerine göre elektrik
tüketimindeki kayıp kaçak oranının dünya ortalaması 6,4’tür. Bizdeyse bu oran
yüzde 14-15 civarlarındadır. Ülkemizde 21 elektrik dağıtım bölgesinin 3’ünde
meydana gelen yüksek kayıp kaçak bedeli tüm vatandaşlarımıza yüklenmekte ve
böylelikle, haksızlık ve adaletsiz bir durum ortaya çıkmaktadır. 
Elektrik Piyasası Kanunu’nda değişiklikle, Yargıtayın
“Vatandaştan alınamaz.” dediği elektrik kayıp kaçak bedellerini bu kez yasa
yoluyla vatandaşa yüklemenin yolu açılmaktadır. Elektrik dağıtım şirketlerinin
bedeli vatandaşa yüklemesi üzerine davalar açılmış, sonuçta Yargıtay “Kayıp
kaçak bedeli vatandaşa yüklenemez.” kararıyla son noktayı koymuştu. Ancak,
Yargıtayın kararına rağmen, dağıtım şirketleri, 1 Ocak 2016’dan itibaren
faturalardaki kayıp kaçak bedellerini görünmez hâle getirmişlerdir. Yani, yeni
kanunla “teknik” ve “teknik olmayan kayıplar” olarak vatandaşa yeni yükler
getirilmektedir. Kayıp kaçak bedeli “teknik olmayan kayıp” adı altında
vatandaşı yanıltarak alınmaya devam edilecek ve Yargıtayın vatandaşı kurtardığı
kayıp kaçak bedelinin bu kez yasa yoluyla yeniden vatandaşa yüklenmesinin önü
açılacaktır. 
Teklifle,
mahkemeler ve tüketici hakem heyetlerinin yetkisi üzerinde kısıtlayıcı bir
düzenleme de getirilmektedir. Ayrıca, kayıp kaçak bedellerinin tümüyle hukuksuz
olduğu iddiasıyla dava açma yolu imkânsızlaştırılmaktadır. Komisyon
toplantılarında AK PARTİ milletvekilleri tarafından Yargıtay kararlarının
Meclisin üzerinde olamayacağı yönündeki beyanlarını kabul etmek mümkün
değildir. Her çıkarılan kanun millet adına Türkiye Büyük Millet Meclisinden
çıkarılmaktadır. Yargıtayın verdiği kararı beğenmezseniz kanunu
değiştirirsiniz, şu an yaptığınız gibi. Ancak, kanun bu hâliyle yasalaştığında
Anayasa Mahkemesi tarafından da uygun görülmeyeceğini bilmeniz lazım. 
Değerli
milletvekilleri, perşembe günü yaptığımız toplantıda da, Komisyon
görüşmelerinde de muhalefet olarak görüş ve önerilerimiz AKP tarafından dikkate
alınmamıştır. Bu kanun teklifinin görüşmeleri esnasında Milliyetçi Hareket
Partisi Grubu olarak vereceğimiz önergelerin Genel Kurulda AKP Grubu tarafından
dikkate alınacağını umuyoruz. 
Değerli
milletvekilleri, tarifeye yasal güvence sağlanarak kurulun istediği şekilde
yeni kalemlerin faturaya eklenmesine imkân tanıyan bu kanun teklifi vatandaşa
eziyet eden bir düzenleme olmuştur. EPDK Başkanının “Tüketici memnuniyetini
birinci plana alırken gerçekten şirketleri de koruduk. Hem makul getiri
oranında hem şirketlerin bazı sıkıntılarının olduğu dönemlerde kayıp kaçak
meselesinde şirketleri mağdur etmemek için kendimizi ortaya koyduk.” ifadesinde
de yer alan tüketici memnuniyetini burada görmemiz mümkün değildir. Ancak,
ifade edildiği gibi, dağıtım şirketlerini mağdur etmemek için yaptıkları işler
de bu teklifle alenen ortadadır. 
Değerli milletvekilleri, Milliyetçi
Hareket Partisi olarak vermiş olduğumuz önergeyle, vatandaşın sırtına
yüklenecek olan bugüne kadar dava sonucu iade edilen bedellerin yeniden
faturaya yansıtılması işlemi iptal edilmiştir. Vatandaşın sırtına AKP
tarafından yeniden yüklenmeye çalışılan bu yük bir nebze olsun önergemizle
engellenmiştir. 
Teklif, Hükûmetin alışkanlık hâline
getirdiği acele kamulaştırma kararlarını genişletmekte, yurttaşların
mağduriyetini artırmaktadır. Buna göre, özel mülkiyete konu taşınmazların
yenilenebilir enerji kaynak alanı olarak belirlenmesi hâlinde, söz konusu
alanlar üzerinde acele kamulaştırma yapılabilecektir. Daha önce Anayasa
Mahkemesince iptal edilmiş olmasına rağmen özelleştirilen kömür santralleri
başta olmak üzere, özelleştirilecek olan santrallerin -çevreye ne kadar zarar
verirlerse versinler- faaliyetleri 2019 yılı sonuna kadar durdurulamayacak ve
hatta idari para cezası dahi uygulanamayacaktır. 
Teklifle, nükleer enerji için çevre
talanına imza atılmakta, kıyı imar ve çevre mevzuatına aykırı hareket edilerek
istisnalar getirilmektedir. Bu düzenleme, Anayasa’mızın 56’ncı maddesine
aykırıdır, çevrenin korunmasıyla ilgili hükümlere aykırıdır. Hükûmet,
mevzuatlara uymayarak, çevre hakkını gözetmeyerek özelleştirmelere devam
edecektir.
Ayrıca, daha önceden, coğrafi konum ve
yer tespiti yapılırken Genelkurmay Başkanlığının askerî gerekler yönünden
olumlu görüşünün alınması kaydıyla sınırlayıcı hükümler uygulanmaz iken şimdi,
bu konuda olumlu görüş alınmadan, ilgili inşaat projelerinin uygulanmasına başlanacaktır.
Özel kanunlarla belirlenen her türlü sınırlayıcı hüküm iptal edilerek,
özellikle güvenliğimiz için önemli olan arazilerin kullanımında, Genelkurmay
Başkanlığından, izin gerekliliğiyle inşaat durdurma yetkisi elinden alınmış
olacaktır. 
Teklifle, Maden Tetkik ve Arama Genel
Müdürlüğünün yurt dışı faaliyetleri, bu faaliyetlerin kontrol ve denetimi ile
yurt dışında çalıştırılacak personelin niteliği, görev süresi, bunlara ödenecek
ücretler ile harcamalar, 5018 sayılı Kamu Malî Yönetimi ve Kontrol Kanunu
kapsamından dışarı çıkarılmaktadır.
Değerli milletvekilleri, ayrıca,
akaryakıt konusunda millî stok kontrolü, ithalatçı firmanın beyanı esas
alınarak yapılmakta, bununla ilgili kontrollerin yeterli olmadığı
bilinmektedir.
Bu teklifle, doğal gaz yer altı depolama
oranı yüzde 10’dan yüzde 20’ye çıkarılmakta ancak doğal gazın depolanması ve
yer tespitiyle ilgili, kontrolle ilgili herhangi bir hüküm bulunmamaktadır.
Değerli milletvekilleri, bir diğer
değişiklik, illerde doğal gaz dağıtım şirketlerinin belirlenmiş dağıtım bölgesi
kapsamıyla da ilgilidir. Teknik ve ekonomik gerekler dikkate alınarak il
sınırlarını aşamayacak şekilde, kurul tarafından ihale edilmeksizin yeniden
belirlenmesine veya genişletilmesine imkân verilmekte. Dağıtım şirketlerine
neden ihale edilmeden iş veriliyor, bunu da anlamak mümkün olmamıştır.
Teklifte, yenilenebilir enerji kaynakları veya yerli
kömüre dayalı elektrik tesisi kurulması amacıyla özelleştirme talep edilmesi
hâlinde “özelleştirme ihalesine yönelik olarak varlıkların ve hisselerin değer
tespiti yapılamaz.” ifadesi yer almaktadır. Millî menfaatleri göz ardı eden bir
yaklaşım olup bunun tarafımızca kabulü mümkün değildir. Yargı önünde hak arama
özgürlüğüne, kazanılmış haklara açıkça aykırı bir uygulama olan teklife yönelik
Milliyetçi Hareket Partisi olarak Komisyonumuzun toplantılarında vatandaşımızın
hakkını korumak, daha fazla zarar görmesini engellemek amacıyla değişiklik
önergeleri verdik.
(Mikrofon otomatik cihaz tarafından kapatıldı) 
MEHMET NECMETTİN AHRAZOĞLU (Devamla) – AKP
milletvekillerinin oylarıyla önergelerimizin 2 tanesi kabul edildi, diğer
önerilerimiz ise reddedildi. Bugüne kadar mahkeme kararıyla tüketiciye ödenen
ücretler, tüketiciye verilenler tekrar faturalara yüklenmek isteniyor. 
BAŞKAN – Teşekkür ederim Sayın Ahrazoğlu. 
MEHMET NECMETTİN AHRAZOĞLU (Devamla) – Kabul edilen
önergemizle bu önlenmiştir.
Yüce heyetinizi saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Ahrazoğlu. 
Gruplar adına ikinci konuşmacı Cumhuriyet Halk Partisi
Grubu adına Didem Engin, İstanbul Milletvekili. 
Buyurunuz Sayın Engin, süreniz on dakikadır. (CHP
sıralarından alkışlar) 
CHP GRUBU ADINA DİDEM ENGİN (İstanbul) – Sayın Başkan,
sayın milletvekilleri; bugün üzerinde konuştuğumuz Elektrik Piyasası Kanunu
yeni Enerji Bakanımız tarafından Meclise sunulan ilk kanun teklifi. Bu nedenle
ülkemizin geleceği için son derece önemli olan enerji konusunda dışa
bağımlılığımızı azaltacak, kaynak çeşitliliğini sağlayacak vizyoner adımlar
aradım bu ilk teklifte ancak bulamadım. Örneğin enerji alanında teknoloji
yatırımlarına, AR-GE’ye, inovasyona öncelik verilir sanmıştım ama ne yazık ki
bu konuların Hükûmetin öncelik alanları içinde olmadığını görüyoruz. 
Ülkelerin AR-GE yatırımları içinde enerji
teknolojilerine ne kadar pay ayırdığını inceleyen Uluslararası Enerji Ajansının
enerji teknolojilerindeki trendlerle ilgili araştırması ülkemizin bu alandaki
durumunu gösteren önemli bir örnek. Buna göre Japonya toplam AR-GE
harcamalarının yüzde 12’sini enerji sektörüne harcayarak ilk sırada yer alıyor,
Finlandiya yüzde 9 ile 2’nci sırada, Kanada yüzde 7,5 ile 3’üncü sırada. Toplam
AR-GE harcamalarında enerjiye 0,5’in altında pay ayıran ülkelere ise sıralamada
yer verilmemiş ve Türkiye ne yazık ki sıralamada yer alamayan ülkeler içinde. 
Teknoloji o kadar hızla ilerliyor ki her alanda -enerji
dâhil- çok hızlı bir değişim ve dönüşüm süreci yaşıyoruz. Örneğin, Amerika kaya
gazı ve petrolü teknolojilerine yatırım yaparak kırk yıl sonra sıvılaştırılmış
doğal gaz ve petrol ihraç edebilen bir ülke konumuna geldi. Bizim Hükûmetimiz
ise bu gelişmeleri seyretmekle yetiniyor, sonra da teknoloji ve bilgi
birikimini başka ülkelerden ithal etmek mecburiyetinde kalıyor, yenilenebilir
enerji ve nükleer alanında olduğu gibi. Örneğin, ülkemizin nükleer enerji
teknolojisi yeterli seviyede olmadığı için, Hükûmet, nükleer santralleri ithal
ettiği teknolojilerle yabancı şirketlere kurduruyor. Mersin Akkuyu’da Ruslar,
Sinop’ta ise Fransız ve Japon ortaklığı bu projeleri yürütüyor. Hâlbuki, Sayın
Bakanın da her zaman örnek verdiği Amerika, Fransa, Japonya, Çin, Rusya kendi
teknolojileriyle, başka hiçbir ülkeye bağımlı olmadan bu santralleri
kurabiliyorlar. 
Diğer taraftan, gelen teklifte enerji verimliliğiyle
ilgili adımlar vardır diye düşünmüştüm çünkü, enerjiyi üretmek kadar verimli
tüketmek de önemli ama, maalesef bu konuda da hiçbir düzenleme yok teklifte.
Avrupa Birliği bile 2015 Yılı Türkiye İlerleme Raporu’nda bizi uyarıyor ve
enerji verimliliğiyle ilgili ülkemizde hiçbir ilerleme kaydedilmediğini
belirtiyor. Dünya Bankası tarafından yayınlanan “Türkiye Cumhuriyeti: Enerji
Verimliliği Kurumsal İncelemesi Raporu” da şunu söylüyor: “Enerji verimliliği
Türkiye’nin ekonomik büyüme sürecini sürdürülebilir bir şekilde devam
ettirmesinde kritik bir öneme sahip olacaktır.” Bunu söyleyerek ülkemizin
kalkınmasında enerji verimliliğinin önemine dikkat çekiyor Dünya Bankası.
Üzülerek görüyoruz ki başka ülkeler AKP Hükûmetine enerji verimliliğine önem
vermeyi öğütlüyor. Hâlbuki, inşaat sektörü odaklı bir kalkınma planı uygulayan
AKP son on dört senede sadece yeni yapılan binalarda bile enerji verimliliğine
önem veren bir vizyon geliştirebilmiş olsaydı ülkemiz bugün enerji tüketiminde
çok farklı bir noktada olurdu. Büyümeyi doğru yönlendirebilmek ve yönetebilmek
çok önemli. İşte, vizyon farkı ya da vizyonsuzluk da burada ortaya çıkıyor. Tüm
bu bahsettiğim konular, teknoloji, inovasyon, AR-GE, verimlilik, bu kanun
teklifinde yok. Peki, neler var? Elektrik faturalarındaki kaçak bedellerin
vatandaşlarımıza iadesini engellemek, mahkemede kazanılan hakları yasa
çıkararak yok saymak için AKP’nin getirdiği düzenlemeler var. Hükûmetin
vatandaşlarımızın haklarını hiçe sayan bu teklifini ilgili maddeler
görüşülürken tüm detaylarıyla sizlerle paylaşacağım.
Kanun teklifindeki bir diğer konu da yerli kömürden
elektrik üretimi yatırımlarına öncelik verilmesi ve alım garantisi verilmesiyle
ilgili. Hani “Herkes gider Mersin’e, biz gideriz tersine.” diye bir söz vardır
ya işte aynen o durum. Dünyadaki neredeyse tüm ülkeler elektrik üretim
portföylerinde kömürün payını azaltmak için planlar yaparken bizim Hükûmetimiz,
tam tersine, portföyünde kömürün payını artıracak adımlar atıyor. Yerli kömürün
kalitesinin düşük olduğunu, bu nedenle daha fazla yatırım gerektirdiğini, diğer
kaliteli kömür türlerine göre insan sağlığına, doğaya, tarıma daha fazla zarar
verdiğini bile bile bu kararlar alınıyor. Uluslararası sözleşmeler ve bu
konudaki küresel duyarlılık sebebiyle, zaten artık ihracat kredi kuruluşları ve
Eximbank’lar bile bu tür kömür yatırımlarını ve projeleri desteklemiyorlar,
finanse etmiyorlar. Hükûmet bu projeler için sanıyorum Çin’den finansman
isteyecek. Kömür yatırımları nedeniyle Çin şehirlerinin ne hâle geldiği, hava
kirliliği nedeniyle Çin’de ortaya çıkan sağlık sorunları herkesin malumu.
Gelişmiş ülkelerde hükûmetler kendi vatandaşlarına daha
kaliteli bir yaşam sunma arayışı ve yarışı içinde. Hava kirliliğini azaltmaya,
yaşam kalitesini artırmaya, vatandaşlarına daha rahat bir yaşam imkânı sunmaya
çalışıyorlar. Biz de insan hayatının değeri ne yazık ki yok.
22 Nisanda önceki Çevre ve Şehircilik Bakanı, Paris
İklim Değişikliği Sözleşmesi’ni imzalarken “Bugün tarihî bir gün.” demişti ve
dünyaya sera gazı emisyonlarını azaltma sözü vermişti. Demek ki Sayın Bakan ya
imzaladığı metni okumamış ya da Enerji Bakanlığının çalışmalarından,
planlarından bihaberdi.
Bizim Hükûmetimiz özel sektörü kömüre
yatırım yapmaya teşvik ederken diğer ülkeler neler yapıyorlar, kısaca bilgi
vermek isterim. 2015 yılında küresel yenilenebilir enerji yatırımları 286
milyar dolara ulaştı. 2004 yılına kıyasla yatırımlar 6 kat arttı ve yine 2015
yılında küresel anlamda elektrik üretimindeki yeni kapasite artışının
yarısından fazlasını yenilenebilir enerjiler oluşturdu. Yenilenebilir enerji
alanında teknolojik gelişmeler o kadar hızlı ilerliyor ki bu teknolojik
ilerlemeler sayesinde maliyetler de hızla düşüyor. Uluslararası danışmanlık
şirketlerinin küresel enerji trendlerine yönelik raporlarında rüzgâr enerjisi
maliyetlerinin yüzde 32, güneş enerjisi maliyetlerinin de yüzde 48 azalacağı
öngörülüyor. Yenilenebilir enerjilerle ilgili patentlere bakıldığında; Amerika,
Japonya, Almanya, Kore ve Tayvan kıyasıya bir rekabet içinde. Almanya, 2050
yılında elektrik enerjisinin yüzde 80’ini güneş ve rüzgârdan elde etmeyi hedefliyor
ve temiz enerjiye büyük yatırımlar yapıyorlar. Özellikle, yenilenebilir
kaynaklardan ürettiği enerjiyi depolamak için yeni teknolojilere teşvik
veriyor. Bizim Hükûmetimizse bu gelişmeleri seyrettiği için birkaç sene sonra
muhtemelen bu sefer de yenilenebilir enerjiyi depolama teknolojisini
Almanya’dan ithal etmek durumunda kalacağız.
Kanun teklifinde başka neler var? Nükleer
santraller bahane gösterilerek askerî bölgelerin, kıyıların, sahillerin,
zeytinlik alanlarının imara ve yapılaşmaya açılması var. Sözde, Mersin Akkuyu
için getirildiği söylenen bir düzenleme ama maddenin içeriği o kadar geniş ki
herhangi bir kıyı ya da askerî bölge için de bu karar alınabilir. Ayrıca
“Nükleer santral için gerekli olup üretim tesisiyle doğrudan ilgili olmayan yapıların
inşaatına üretim lisansı alınmadan önce başlanabilir.” deniyor. Yani, izin,
onay, ruhsat, lisans ve benzeri belgeye gerek olmadan bu yapıların inşası
başlayabilecek.
Diğer taraftan, yenilenebilir enerjiler
bahane edilerek acele kamulaştırmayı yaygınlaştırmaya yönelik bir madde var. Bu
da, AKP’nin rant odaklı yaklaşımının bariz göstergelerinden biri daha.
Bütün vatandaşlarımızı ilgilendiren ve
ülkemizin geleceği için böylesine önemli konuların olduğu bir kanun teklifini
biz ne yazık ki komisyonda detaylı bir şekilde konuşamadık. Bilgilendirme
toplantısı sonrasında yirmi dört saat bile geçmeden, hemen ertesi gün komisyon
toplandı, inceleme için ek süre talebinde bulunduk, AKP tarafından reddedildi;
Çevre Komisyonunun görüşünün istenmesini talep ettim, yine kabul görmedi. Kanun
teklifi alelacele komisyondan geçirilmeye çalışıldı, -komisyon tutanaklarında
da görülebilir- bir milletvekili olarak toplantı sırasında bu kanunun
komisyonda görüşülme şeklini içler acısı olarak nitelendirmek mecburiyetinde
kaldım. Ben Milletvekili olarak halkıma karşı sorumluyum ve bu sorumluluk
bilinciyle çalışıyorum, Hükûmetten ve iktidar partisinden de aynı sorumluluk
bilinciyle çalışmasını bekliyorum.
Bu arada, Enerji Bakanı Komisyon görüşmelerine katılma
gereği duymadı, toplantının başında açılış konuşması yaptı ve toplantıdan
ayrıldı. Hâlbuki Sayın Bakan açılış konuşmasında “Akıllı insan aklını kullanan
insandır, daha akıllı insan başkalarının aklını da kullanan insandır; bizim
herkesin aklına ihtiyacı var.” demişti fakat Komisyon görüşmelerine
katılmayarak Sayın Bakan kendi sözleriyle çelişen bir tutum izledi. Hâlbuki
kendine ve aldığı kararlara güvenen birinin fikir tartışmasından kaçınmaması
gerekir.
Sayın Bakanın hazırladığı bu ilk kanun teklifi bundan
sonra de neler hazırlanabileceğinin bir göstergesidir. Bu kanun teklifi
alelacele Meclisten AKP oylarıyla geçebilir ama toplum vicdanında silinemez bir
iz bırakacaktır. Vatandaşlarımız size güvenip oy verdi diye, ülkemizi tek
başına yönetme gücünü verdi diye bu gücü kötüye kullanmaya, bu güveni suistimal
etmeye hakkınız yok. Unutmayınız ki, milletimiz size iktidarı nasıl emanet
ettiyse o emaneti geri almasını da çok iyi bilir.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Engin.
Gruplar adına üçüncü konuşmacı, Halkların Demokratik
Partisi Grubu adına Berdan Öztürk, Ağrı Milletvekili.
Buyurunuz Sayın Öztürk. (HDP sıralarından alkışlar)
Süreniz on dakikadır. 
HDP GRUBU ADINA BERDAN ÖZTÜRK (Ağrı) – Sayın Başkan,
değerli milletvekilleri; 312 sıra sayılı Elektrik Piyasası Kanunu Tasarısı’nın
birinci bölümü için grubumuz adına söz almış bulunmaktayım. Genel Kurulu
saygıyla selamlıyorum.
Hepinizin de bildiği gibi, son zamanlarda
gerek Anayasa'ya gerekse hukukun temel ilkelerine aykırı tasarılar ve teklifler
Meclise getirilmekte. Bu tasarı da aynı şekilde Anayasa'nın birçok hükmüne açık
aykırılık teşkil etmektedir. Bu açık aykırılıklara iki tane örnek vermek
istiyorum Anayasa'mızdan: Özellikle 40 ve 56’ncı maddeler. 40’ıncı maddede
düzenlenen temel hak ve hürriyetlerin korunmasıyla, 56’ncı maddede düzenlenen
herkesin sağlıklı ve dengeli bir çevrede yaşama hakkı bu getirilen tasarıyla
yerle bir edilmektedir. Bu tasarının -bize söylenen gerekçelerinden, amacından
ziyade- asıl amacının ne olduğunu dile getirme zorunluluğu icap etmektedir. 
Yargı kararı sonucunda dağıtım şirketleri tarafından
iade edilmek zorunda kalınan kayıp ve kaçak bedellerinin tüm elektrik
abonelerinden yeniden tahsil edilmesi için bu yasa çıkarılıyor. Bu yasanın asıl
amaçlarından biri bu. Elektrik kullanıcılarından tahsil edilen kayıp ve kaçak
bedellerinin bugüne kadar açılan davalar nedeniyle iade edilen bölümü
faturalara tekrar yansıtılarak tüm abonelerden tahsil edilecek; böylece kayıp
ve kaçak bedelini ödemiş olan yurttaşlar, hiçbir kusur ya da sorumlulukları
olmamasına karşın, dava sonucu iade edilen tutarları da mükerrer olarak yeniden
ödemek zorunda kalacaklardır. Yani bugüne kadar dava sonucu iade edilen
bedellerin yeniden faturalara yansıtılması sağlanmakta. Bundan sonra açılacak
davalar da, hukuksuz olduğu gerekçesiyle, reddedilecektir. 
Kayıp ve kaçak bedellerinin tahsil edilmesi yasal hâle
getirilmekle kalmamakta, EPDK’nın, keyfiyet içerisinde, hedef kayıp ve kaçak
oranlarında yapacağı değişiklikler doğrultusunda faturalarda tahsil edilen
kayıp ve kaçak bedellerinin artırılmasına da olanak sağlanmaktadır. Bu da
hukukun temel prensiplerinden olan kazanılmış hakkın ihlalidir, ayrıca
Anayasa’mızın -az önce yukarıda belirttiğim gibi- 40’ıncı maddesine de açıkça
aykırılık teşkil etmektedir.
Hazırlanan yasa teklifi aslında AKP’nin neoliberal
kalkınmacı retoriğinin cisimleştiği ve “Bırakınız yapsınlar, bırakınız
geçsinler.” düsturunun geldiği son aşamayı ifade etmektedir. Kraldan daha
kralcı, ülkenin geleceğini hiçe sayan, dizginlenemez kâr hırsının her türlü
yasal kılıfa büründürüldüğü bir teklif olarak önümüzde durmaktadır. 
Nükleer santraller için yapı denetimini ve İmar
Kanunu’nu devre dışı bırakarak ortak geleceğimiz şimdiden ipotek altına
alınmaktadır. Yandaş şirketlerin çalıştırdığı kömür santralleri için alım
garantisi ve teşvikler getirilerek ihya kültürü kurumsallaştırılıyor. 
AKP Hükûmetinin bitmek tükenmek bilmeyen nükleer enerji
sevdasıyla bizi nasıl bir felakete sürükleyeceğini dünya örneklerinden
bilmekteyiz. 2015 Eylül ayında Kanada batı kıyılarında radyoaktif belirtilere
rastlandığı haberleriyle ayağa kalkmıştı. Kanada’nın British Columbia kıyıları
açıklarında tehlikeli sezyum 134 maddesi tespit edilmiş ve Kanada kamuoyu buna
büyük bir tepki göstermişti. Yine 2011 yılında yaşanan Fukuşima felaketinin
etkileri, alınan tüm önlemlere rağmen, dört yıl sonra kendini göstermeye devam
etmektedir. 2011’in Mart ayında Tokyo’nun 209 kilometre kuzeydoğusunda yaşanan
felaket 160 bin kişiyi evlerinden etmiş, Çernobil’den bu yana yaşanan en büyük
nükleer felaket olarak tarihe geçmiştir. Yetkililer Fukuşima felaketinin
zararlarının ne boyutta olacağını tam olarak kestirebilmek için birkaç yıla
daha ihtiyaçları olduğunu belirtmektedirler. 
AKP Hükûmeti ve ihya edilmeye hazır
yandaşları unutmuş olabilirler ama biz unutmadık, Hükûmete olanları tane tane
anlatalım: Fukuşima felaketinin temel nedenlerinden biri de elektrik
kesintisiydi. Ülkeyi sarsan 8,9 şiddetindeki deprem elektrik kesintisine sebep
olmuştu. Nükleer santrallerin elektrik kesintisine en az toleransı olan tesis
olduğunu buradan bir kez daha üzerine basa basa hatırlatmakta fayda var.
Konunun uzmanlarından aldığımız bilgilere göre bir nükleer tesiste bulunan her
reaktör içerisinde yüksek miktarda radyoaktif madde bulunur. Her elektrik kesintisinde
ya da basit trafo arızalarında nükleer santral şebekeden elektrik alamadığından
çalışmayı durdurur. Reaktör içerisinde bulunan radyoaktif maddeler ise
santralin çalışması dursa bile çok yüksek derecede ısı üretmeye devam eder.
Santralin durmasıyla beraber reaktörleri soğutan sistemler de durur ve santral
saatli bir bombaya dönüşür. Sürekli olarak ısı üreten reaktör kısa süre sonra
erimeye ve nükleer sızıntı yapmaya başlar. Bu sızıntıyı engellemenin tek yolu,
reaktörü sürekli olarak soğutmaktır. Bu da her bir reaktöre dakikada binlerce
litre su sağlayan pompalar vasıtasıyla yapılır. Olası bir elektrik kesintisinde
bu pompalara enerji sağlayan tek şey dizel jeneratörlerdir. Bu jeneratörlerin
devreye girmemesi ya da yetersiz kalması durumunda nükleer sızıntıyı
engellemenin hiçbir yolu yoktur.
Şimdi, sayın Hükûmet yetkililerine sormak lazım:
Elektrik kesintilerinin saatlere varan bir rutine dönüştüğü bir ülkede bunun
önlemini nasıl alacaksınız? Eminim ki bu yasayı hazırlayan ve burada bunu
destekleyen Hükûmet ve kâr ortakları bunu hiç düşünmemişlerdir çünkü sizin
düşündüğünüz tek şey dizginlenemez para hırsınız. Para gelsin de ayakkabı
kutularında mı gelsin, nükleer bir felaketle mi gelsin hiç önemli değil sizin
için.
Cumhurbaşkanı Sayın Erdoğan, bütün bu olumsuzluklara
rağmen bize 3 tane nükleer santral müjdesi verdi. Bu santrallerden ilki olan
Akkuyu, 3 nükleer santralimizden 1’idir. Peki, ihale kime verildi dersiniz? 25
Aralık “tape”lerinde bu millete galiz küfürler eden ve Artvin Cerattepe'deki maden
işletmesinin sahibi Mehmet Cengiz'in Yönetim Kurulu Başkanlığını yaptığı Cengiz
Holdinge verildi. Akkuyu'ya yapılacak santralin maliyeti ise 20 milyar
dolarcık.
Sayın Başkan, değerli milletvekilleri; ileri
teknolojiye sahip Japonya, İsveç gibi ülkelerin bile yönetemediği krizleri
hangi teknolojiyle, hangi donanımla önleyeceksiniz? Tüm dünya nükleeri terk
ederken nükleer enerjiye geçiş yapma girişimimizin bedelini yine ne yazık ki bu
halk ödeyecek. Peki, kim mutlu olacak bundan? Bu projelerden rant elde eden bir
avuç sermayedar ve onların taşeronları mutlu olacak. 
Yine, hazırlamış olduğunuz bu tasarıda yenilenebilir
enerji kaynaklarının yenilenebilir enerji kaynak belgesinden yararlanmasına
sınırlamalar getirilirken buna karşılık kamuya ait santrallerin de değer
tespiti yapılmaksızın haraç mezat satışını öngörüyorsunuz. 
Yapılmak istenen düzenlemeyle, askerî yasak bölgeler ve
güvenlik bölgelerinde veya TSK'ya tahsisli ve fiilen kullanımda olan yerler ile
özel güvenlik bölgesi ilan edilen yerlerdeki rafineri, petrokimya tesisleri ve
eklentileri ile nükleer santral projeleri kapsamında yapılması öngörülen tesis
ve faaliyetler hakkında Kıyı Kanunu ile Zeytinciliğin Islahı ve Yabanilerinin
Aşılattırılması Hakkında Kanun’un sınırlayıcı hükümlerinin uygulanmaması öngörülmektedir.
AKP iktidarı çok büyük riskler ve maliyetler taşıyan
nükleer santraller için yalnızca ülkenin geleceğini değil, çocuklarımızdan
emanet aldığımız kıyıları ve zeytinlikleri de gözden çıkarmış durumdadır.
Türkiye, temiz, yenilenebilir, güvenilir, çevre dostu enerji kaynakları
açısından son derece elverişli bir ülke olmasına rağmen, AKP iktidarının tüm
risk ve tehditlerine karşın nükleer enerjideki ısrarı herkesin malumudur zaten.
Bu yasa teklifinden de açıkça anlaşıldığı üzere,
dünyanın 5’ten büyük olduğunu iddia edenler, 5 büyüğün kurduğu kapitalist
sisteme eklemlenmek için hızla doğamızı, geleceğimizi ipotek altına alıp bu
ülkeyi bir yağma ve talan alanına dönüştürmeye devam etmektedirler.
Bu vesileyle hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Öztürk.
Gruplar adına konuşmalar sona ermiştir. 
Şimdi şahsı adına söz isteyen sayın milletvekillerine
söz vereceğim. 
Şahsı adına ilk konuşmacı Hasan Sert, İstanbul
Milletvekili.
Buyurunuz Sayın Sert. (AK PARTİ sıralarından alkışlar)
Sayın Sert, süreniz beş dakikadır.
HASAN SERT (İstanbul) – Sayın Başkan ve değerli
milletvekilleri; yüce Meclisi saygıyla selamlıyorum.
312 sıra sayılı Elektrik Piyasası Kanununda Değişiklik
Yapılmasına Dair Teklif’in birinci bölümü üzerine konuşma yapmak için söz almış
bulunuyorum. 
Kanun teklifi biliyorsunuz 29 madde olup
12 kanunda değişiklik yapılmış ve 2 yeni madde eklenmiştir. Ben de Sanayi,
Ticaret, Enerji, Tabii Kaynaklar, Bilgi ve Teknoloji Komisyonu üyesi olarak, bu
kanunun hazırlık safhasında uzun süre çalışmalar yaptık. Diğer Cumhuriyet Halk
Partili ve Milliyetçi Hareket Partili arkadaşlarımızla birlikte bu kanunu
olgunlaştırmak için elimizden geleni yaptık ve ciddi bir performans gösterdik.
Bu kanunun hazırlanması sırasında
elektrik piyasası üzerinde yapılan bu düzenlemeler incelendiğinde, Maden Tetkik
ve Arama Genel Müdürlüğü Kanunu, Askeri Yasak Bölgeler ve Güvenlik Bölgeleri
Kanunu, Türkiye Atom Enerjisi Kurumu Kanunu, Enerji ve Tabii Kaynaklar
Bakanlığının Teşkilat ve Görevleri Hakkında Kanun, Enerji Piyasası Düzenleme
Kurumunun Teşkilat ve Görevleri Hakkında Kanun, Maden Kanunu, Doğal Gaz
Piyasası Kanunu, Kamu İhale Kanunu, Sıvılaştırılmış Petrol Gazları Piyasası ve
Elektrik Piyasası Kanunu, Yenilenebilir Enerji Kaynaklarının Elektrik Enerjisi
Üretimi Amaçlı Kullanımına İlişkin Kanun, Elektrik Piyasası Kanunu ve Türk
Petrol Kanunu üzerinde düzenlemeler yapılmaktadır. Bu düzenlemelerde daha çok
yerli ve daha çok yenilenebilir enerji kullanmak, piyasa yapısına yönelik yeni
düzenlemeler yapmak, doğal gaz kullanımının yaygınlaştırılmasına ve arz
güvenliğine ilişkin düzenlemeler yapmak, madencilikte sıçramayı
gerçekleştirmek, bürokratik süreçlerin iyileştirilmesini gerçekleştirmek, yer
altı kaynaklarını ekonomiye kazandırmak, MTA’yı yurt dışına açmak, kömür ruhsat
sahalarını bölmek, grizu patlamalarını ve maden kazalarını önlemek, ham madde
tedarik güvenliğini sağlamak, kaynak çeşitliliğini artırmak, enerjide dışa
bağımlılığı azaltmak, yatırım süreçlerini kolaylaştırmak, ÇED ve emisyon
problemlerini azaltmak, yerli kömür kullanımını artırmak gibi amaçlar olduğunu
görmekteyiz. 
Enerjiyle ilgili bazı rakamları da
inceleyecek olursak, 2015 yılında enerji ithalatımız 38 milyar dolar olup
toplam ithalatın yüzde 18’ini enerji ithalatı oluşturmaktadır. Enerji
ithalatının ise yüzde 43’ü doğal gaz, yüzde 32’si petrol, yüzde 21’i kömürden
oluşmaktadır. Yine, enerji ithalatının yüzde 55’inin Rusya’dan, yüzde 18’inin
İran’dan, yüzde 12’sinin Azerbaycan’dan, yüzde 8’inin de Cezayir’den alındığını
görmekteyiz. Bununla birlikte, 2015 itibarıyla ithal ürünlerin elektrik
kullanımındaki payının yüzde 35’i doğal gazdan, yüzde 16’sı ithal kömürden,
yüzde 12’si de sıvı yakıtlardan oluşmaktadır.
Türkiye, elektrik alanında 670 üretim
şirketi, 1 iletim şirketi, 21 dağıtım şirketi ve 21 adet görevli tedarik
şirketiyle Avrupa’daki 2’nci ülkeyi teşkil etmektedir. Yine kayıp kaçak
konusunda –kaldı ki burada muhalefet, mütemadiyen, bu kanunun kayıp kaçakla
ilgili olduğunu söylemekte- en çok kayıp kaçak oranının olduğu bölge
Diyarbakır, Şanlıurfa, Mardin, Batman, Siirt ve Şırnak’tır. Burada da ortalama,
şehir merkezlerinde yüzde 62, köylerde yüzde 87 kayıp kaçak var. O bölgede
dolaşan milletvekili arkadaşlarımız, gidip oradaki halka “TC’ye para ödemeyin, elektrik
parası ödemeyin, devlete para ödemeyin.” diyeceğine, kayıp kaçak oranlarını
düşürecek bu yasayı suçlamaktan vazgeçerek, “Arkadaşlar, burada haksız hukuksuz
durum var, paramızı ödemek zorundayız.” demek durumundadırlar. 
Değerli arkadaşlarım, konuşmama son
verirken Almanya Federal Meclisinin almış olduğu kararı kınıyorum. Almanya
Hükûmetinin Türk-Alman dostluğuna zarar verecek olan tavırlardan kaçınmasını
temenni ediyorum.
Mecliste bazı arkadaşların kullanmış
olduğu tahrik edici dili eleştiriyorum. İç Tüzük’ün derhâl gözden geçirilmesini
talep ediyorum. Grupların birbirlerini aşağılayıcı dille suçlamalarını
kınıyorum. Her çıkacak kanunda “Birilerine peşkeş çekiliyor, birilerine bu
kanun faydalar sağlayacak.” diyen şüpheci tavırlardan kaçınılmasını temenni
ediyorum. 
Ülkeler ekonomi ve ticaretle büyür. İş
dünyasını suçlu olarak gören, yatırımcıyı suçlu olarak gören, girişimciyi suçlu
olarak gören bir anlayışı reddediyorum. Tansu Çiller’in 1 liraya Karabük Demir
Çelik Fabrikasını verdiğini hepiniz biliyorsunuz. Dünyanın birçok ülkesinde
çalışmalar yaptık, 50’den fazla ülkede ben de çalışma yaptım ve daha çok iş
dünyası temsilcisi olarak bulundum. 
(Mikrofon otomatik cihaz tarafından
kapatıldı) 
HASAN SERT (Devamla) – Bütün dünyadaki
ülkelerin iş adamına özel önem verdiğini ve teşvikler verdiğini biliyorum.
Ülkemizde de iş adamına gerekli yol açıcı tedbirler uygulanmasını temenni
ediyor, saygılar sunuyorum. (AK PARTİ sıralarından alkışlar) 
BAŞKAN – Teşekkür ederim Sayın Sert. 
MAHMUT TANAL (İstanbul) – Sayın Başkan...
BAŞKAN – Sayın Tanal...
MAHMUT TANAL (İstanbul) – Sayın hatip dedi ki:
“Şanlıurfa’da şehirde yüzde 62, köylerde yüzde 87 kayıp kaçak var.” Yani ben
bir Urfalı olarak... Tüm şehirde, Urfa merkezde yaşayan her 100 insandan
62’sini hırsızlıkla suçladı; köyde yaşayan her 100 kişiden 87’sini hırsızlıkla
suçladı. Bu konuda sataşma nedeniyle söz istiyorum.
BAŞKAN – Sözleriniz tutanaklara geçmiştir Sayın Tanal.
Sayın hatibin bu konuşmalarında doğrudan size yönelik bir sataşma yoktur
efendim. 
MAHMUT TANAL (İstanbul) – Ama, benim, toprağında can
aldığım, hayat bulduğum şehrimi bu kadar hırsızlıkla itham etmeye hakkı yok
Sayın Başkan. 
BAŞKAN – Şimdi, ben konuşmayı şöyle anladım: Yani, o
şehirdeki kayıp kaçak oranından söz etti; şahıs olarak her 100 kişinin 62’si
kaçak elektrik kullanıyor veya hırsızlık yapıyor anlamında bir cümle
kullanmadı. 
HASAN SERT (İstanbul) – Hiç kimseyi hırsızlıkla
suçlamadım. Demagoji yapma Mahmut Bey. 
BAŞKAN – Teşekkür ederim Sayın Tanal. 
İDRİS BALUKEN (Diyarbakır) – Sayın Başkan…
BAŞKAN - Sayın Baluken…
İDRİS BALUKEN (Diyarbakır) – Sayın hatip konuşması
sırasında Diyarbakır ilini de zikrederek “Oraya giden milletvekilleri ‘TC’ye
para ödemeyin, kaçak elektrik kullanın.’ şeklinde telkinlerde bulunuyor.” dedi.
Bir Diyarbakır Milletvekili olarak, sürekli Diyarbakır’a giden bir milletvekili
olarak buna cevap vermek durumundayım. 
BAŞKAN – Buyurunuz Sayın Baluken. (HDP sıralarından
alkışlar)
VII.- SATAŞMALARA İLİŞKİN KONUŞMALAR (Devam)
6.- Diyarbakır Milletvekili İdris Baluken’in, İstanbul
Milletvekili Hasan Sert’in 312 sıra sayılı Kanun Teklifi’nin tümü üzerinde
şahsı adına yaptığı konuşması sırasında Halkların Demokratik Partisine
sataşması nedeniyle konuşması
İDRİS BALUKEN (Diyarbakır) – Teşekkür ederim.
Sayın Başkan, değerli milletvekilleri; sayın
milletvekili keşke o bahsettiği cümleleri kullanan vekillerin isimlerini
buradan zikretseydi, herhâlde daha rahat kendisiyle tartışma olanağı olurdu.
Ancak, hiçbir milletvekili, bahsettiği şekilde cümleler kullanarak farklı
şekilde bir arayış içerisine girmez. 
Halkların Demokratik Partisi olarak biz seçim
bildirgemizde de savunmuş olduğumuz bir durumu burada da ifade ediyoruz. Biz,
sosyal devlet olma gereği, barınma hakkının, enerji hakkının ve su hakkının
sosyal devlet tarafından karşılanması gerektiğini söylüyoruz. Özellikle gelir
dağılımının adaletsiz olduğu, bölgesel eşitsizliğin hepimizin gözünün önünde
bulunduğu, işsizliğin, yoksulluğun, açlığın bilinçli bir şekilde ileri olduğu
bölgelerde de belli bir kilovatsaate kadar enerjinin devlet tarafından ücretsiz
olarak verilmesi gerektiğini savunuyoruz. Yani, kastettiğiniz buysa bunu
tartışabiliriz ama onun dışında ortaya çıkıp farklı söylemlerde bulunmanızı
kabul etmek mümkün değil. 
Diğer taraftan, bütün illerin isimlerini sayarak, işte,
orada en büyük kaçak enerji kalemleri ortaya çıkıyor demenizi de doğrusu çok
yadırgadım. Bu, ayrımcı bir dildir. Yani, kaçakçılıkla ilgili, kayıp kaçakla
ilgili şeyleri merak ediyorsanız, milyon dolarlık sarayların maliyetlerine önce
bir bakmanızı tavsiye ederim. 
ŞAHİN TİN (Denizli) – Ne alakası var?
İDRİS BALUKEN (Devamla) – Amerika’daki dosyalarda
ortaya çıkan kaçak altın ticaretindeki havada uçuşan milyar dolarlara bir göz
atın, tavsiye ederim. 
HASAN SERT (İstanbul) – Sürekli aynı söylemler.
İDRİS BALUKEN (Devamla) – Ve yine aynı şekilde, bu
ülkenin bütün kaynaklarının birileri tarafından nasıl hortumlandığına ve bu
nükleer enerji santrallerini de peşkeş çektiğiniz şirketlerin milyon dolarlık
vergi borçlarının nasıl bir kalemde çizildiğine bakın diyorum.
Hepinize saygılar sunuyorum. (HDP sıralarından
alkışlar)
BAŞKAN – Teşekkür ederim Sayın Baluken. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN – Şahsı adına ikinci konuşmacı Tahsin Tarhan,
Kocaeli Milletvekili. 
Buyurunuz Sayın Tarhan. (CHP sıralarından alkışlar)
Süreniz beş dakikadır.
TAHSİN TARHAN (Kocaeli) – Sayın Başkan, değerli
milletvekilleri; 312 sıra sayılı Kanun Teklifi’nin birinci bölümünde şahsım
adına söz aldım. Hepinizi saygıyla selamlıyorum.
Bu Genel Kurul, düşüncelerin, eleştirilerin ve
önerilerin özgürce ifade edileceği bir ortam. Oysa, Sayın Bakan tasarının
geneli üzerinde yaptığı konuşmada gerçekten kürsüye gelip “Sayın
milletvekilleri, lütfen beni dinleyin.” diye söze başlayarak on beş dakika
sanki Hükûmet programını açıklıyor gibi konuşma yaptı. Arkadaşlarımdan rica
ettim: “Lütfen laf atmayın. Böyle genç, eğitimli siyasetçilere ihtiyacımız
var.” On beş dakika dinledik, on beş dakika Türkiye'nin enerji politikalarını
anlattı; ithalatta ne durumdayız, on yıl sonra ne kadar enerjiye ihtiyacımız
var. On beş dakikayı anladık ama on beş dakikadan sonra muhalefet partilerinin
önerilerini hiç dinlemeyerek, muhalefet partilerinin konuşmalarından hiçbir şey
çıkarmadan muhalefet partilerini suçlamaya başladı. Soru-cevaplara geldiğimiz
zaman hiçbir arkadaşımızın sorusunu cevaplamadı. 
Sayın Bakan, iyi bir eğitim almışsınız, yüksek
lisansınızı enerji üzerine yapmışsınız ama nükleer santral üzerine değil,
yenilenebilir enerjiler üzerine. Gençsiniz, arkadaşlarımız size soruyorlar
nükleer enerjiyle ilgili, siz tepki koyuyorsunuz, diyorsunuz ki: “Siz Menderes
dönemine de karşı geldiniz, köprüye de karşı geldiniz.”
TAHİR ÖZTÜRK (Elâzığ) – Özal dönemine…
TAHSİN TARHAN (Devamla) – Sayın Bakan, biz sosyal
demokrat bir partiyiz. Biz, yoksulun, işsizin, emeklinin yanında siyaset
yapıyoruz. Biz çevreciyiz, biz öncelikli olarak denizlerimizden bir balık dahi
ölmesin diyoruz, bir tane çiçek, bir tane böcek, bir tane ağaç dahi zarar
görmesin diyoruz. Onun için, şunu söylüyorum size: Biz de üretimden gelmiş
biriyiz. Burası bir holding değil, siz Türkiye Cumhuriyeti’nin Bakanısınız,
arkadaşlarımızın bütün sorularına tek tek cevap vereceksiniz. Bu yasada eğer
topluma faydalı, emekliye faydalı, yoksula faydalı maddeler yoksa itiraz
ederiz. 
Biz yasanın geliş şekline karşıyız. 8 milletvekili
arkadaşınız bunu Komisyona getiriyor, bakanların imzası yok. Benim aklıma şu
geliyor: Dönemin Başbakanı demek ki bu yasaya karşı geldi; karşı geldiği için
siz milletvekili imzalarıyla önerdiniz. Benim aklıma bu geliyor. Ne aceleniz
vardı? 
OSMAN AŞKIN BAK (Rize) – Ya, bir milletvekili kanun
teklifi vermez mi? Veriyor ya.
TAHSİN TARHAN (Devamla) – Komisyonda tartışalım. Eğer
millete faydalı, milletin bütçesine faydalı bir yasaysa biz her zaman buna
destek vereceğiz. 
Sevgili milletvekilleri, konuşmama son verirken şunu
istiyorum: Ön yargıyla yaklaşılmaması gerekiyor. Türkiye'nin bugün birlik ve
beraberliğe ihtiyacı olduğu bir dönem. Bu birlik, beraberlik içerisinde,
siyasal bir alan olmayan elektrik yasası geliyor…
(Mikrofon otomatik cihaz tarafından kapatıldı)
TAHSİN TARHAN (Devamla) – …burada dahi muhalefet
partileri suçlanıyor.
Genel Kurulu saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Tarhan.
MUSTAFA ELİTAŞ (Kayseri) – Sayın Başkan…
BAŞKAN – Sayın Elitaş…
MUSTAFA ELİTAŞ (Kayseri) – Bir düzeltme yapmama
tutanaklara geçmesi açısından izin verirseniz, bir iki cümle bir şey söylemek
istiyorum.
BAŞKAN – Dinliyorum Sayın Elitaş.
MUSTAFA ELİTAŞ (Kayseri) – Sayın milletvekilimiz biraz
önce ifade ederken 8 milletvekili arkadaşımızın imza vererek kanun tekliflerini
verdiğini söyledi. Aslında, burada diğer milletvekili arkadaşlarımızın imzaları
da var komisyon raporuna girmiş veya girmemiş. 
Fakat, İç Tüzük’ümüzün 74’üncü maddesinde kanun teklifi
verme hakkının Türkiye Büyük Millet Meclisi üyelerine ait olduğu mevcut,
Anayasa’da da var. Eğer, sayın milletvekili komisyon raporunu incelemiş
olsaydı, 18/4/2016 tarihinde, Ahmet Davutoğlu’nun Başbakan olduğu dönemde, İç
Tüzük’ün 77’nci maddesine göre -24’üncü Dönemde, 25’inci Dönemde gelmiş olan bir
kanun tasarısının İç Tüzük’ün 77’nci maddesine göre- ihya edildiğini görürdü
ki, orada da bu 2014 yılında 18 maddeydi, 2 maddelik kısmını bir torba yasa
içerisine ilave ettiğimizden dolayı 16 madde olarak Türkiye Büyük Millet
Meclisi gündemine gelmiştir. Yani, bundan önceki hükûmetler de, 63’üncü Hükûmet
de 64’üncü Hükûmet de bunun arkasındadır.
Saygıyla arz ediyorum. (AK PARTİ sıralarından alkışlar)

BAŞKAN – Teşekkür ederim Sayın Elitaş, tutanaklara
geçmiştir.
LEVENT GÖK (Ankara) – Sayın Başkan...
BAŞKAN – Sayın Gök...
LEVENT GÖK (Ankara) – Efendim, ben de tutanaklara
geçmesi açısından bir değerlendirmede bulunacağım.
Böylesine önemli bir konuda, iktidar partisinin tasarı
şeklinde değil de teklif şeklinde getirmesine karşıdır arkadaşımız ve
Cumhuriyet Halk Partisi.
MUSTAFA ELİTAŞ (Kayseri) – Levent Bey, söyledim onu,
söyledim.
LEVENT GÖK (Ankara) – Tasarı şeklinde geldiği zaman,
hepimizin bildiği gibi -Sayın Elitaş da herkesten iyi bilecek bir pozisyondadır
AKP içerisinde- bütün herkesten görüş alınması, tüm bakanlıklardan, ilgili
bakanlıklardan, kuruluşlardan bilgi alınması ve onların hukuki ve fiilî
desteğinin istenmesi zorunluydu ama iktidar partisi Türkiye’yi, 79 milyonu
ilgilendiren böylesi bir kanunda bunu tasarı olarak getirme cüretini
gösterememiştir; arkadaşımızın değinmek istediği nokta budur.
MUSTAFA ELİTAŞ (Kayseri) – Tasarının içerisinde sizin
itiraz ettiğiniz kısımlar var Sayın Gök. 
LEVENT GÖK (Ankara) – Yani, kanun tekliflerinin
arkasına sığınmasın Hükûmet; getirecekse, cesareti varsa kanun tasarısı
şeklinde getirsin.
MUSTAFA ELİTAŞ (Kayseri) – Sayın Gök, sizin
itirazlarınızın tamamı tasarının içinde var. 
BAŞKAN – Teşekkür ederim Sayın Gök, sizin sözleriniz de
tutanaklara geçmiştir.
Şimdi, birinci bölüm üzerinde on beş dakika süreyle
soru-cevap işlemi gerçekleştireceğiz. On beş dakikalık sürenin birinci yedi
buçuk dakikası sorular için, ikinci yedi buçuk dakikası da cevap olarak Hükûmet
tarafından, Sayın Bakan tarafından kullanılacaktır.
Şimdi, soru işlemini başlatıyorum.
Sayın Arslan...
KAZIM ARSLAN (Denizli) – Sayın Bakana soruyorum.
1) Dağıtım şirketleri ve bölgeler ölçeğinde tahsil
edilemeyen kaçak ne kadardır?
2) Kayıp kaçak bedelinin usulsüzlüğü nedeniyle açılan
davalar ve tüketici hakem heyeti başvurularından çıkan kararlara göre bugüne
kadar ödenmesi gereken tutar toplamda ne kadardır, yapılmış bir ödeme var
mıdır?
3) Bakanlık verilerine göre, satın alma gücü paritesine
göre aktif enerji bedeli bakımından ülkemiz, OECD ve Avrupa ülkeleri arasında
kaçıncı sıradadır?
4) Ülkemiz, dağıtım bedeli bakımından OECD ve Avrupa
ülkeleri arasında kaçıncı sıradadır? 
5) Ülkemiz, perakende satış hizmet bedeli bakımından
OECD ve Avrupa ülkeleri arasında kaçıncı sıradadır?
Teşekkür ederim.
BAŞKAN – Sayın Sarıhan...
ŞENAL SARIHAN (Ankara) – Basında yer alan bilgilere
göre, Enerji Piyasası Düzenleme Kurumunun yönetmelik değişikliğiyle, ayın ilk
yirmi günü veya ellinci gününde faturalandırma dönemi bitecek, sayaçlar yirmi
beş ya da otuz beş gün arasında okunup faturalandırılacak. Acaba bu konuyla
elimizdeki tasarının herhangi bir bağlantısı var mıdır? Bu rastlantılar ya da
bu düzenlemeler esas olarak neye hizmet edecektir? 
Teşekkür ederim. 
BAŞKAN – Sayın Demirtaş…
ÜNAL DEMİRTAŞ (Zonguldak) – Sayın Bakan, Bakanlığınıza
bağlı Türkiye Taşkömürü Kurumunun 14.500 norm kadrosu olmasına rağmen kurumda
bugün itibarıyla 8.500 işçi kalmıştır. Yani, Türkiye Taşkömürü Kurumunda 5.500
üretim işçisi açığı vardır. TTK Genel Müdürlüğü, 2012’den itibaren
Bakanlığınızdan üretim işçisi açığının giderilmesi için kadro talep etmektedir.
Sayın Bakan, Zonguldak için son derece önemli olan bu işçi alımını ihtiyaç
olduğu hâlde neden yerine getirmiyorsunuz? TTK’ya 5.500 işçiyi alacak mısınız?
Size yazılı olarak da bunu defalarca sorduk, bu sorumuza neden cevap
vermiyorsunuz? 
Son günlerde TTK’nın özelleştirileceği Zonguldak
kamuoyunda konuşulmaktadır. TTK’yı özelleştirecek misiniz Sayın Bakan? 
TTK’nın redevans usulü vermiş olduğu bir ocakta 245
işçi işten çıkarıldığı ve yasal haklarını alamadıkları için açlık grevi yaparak
ölüme yattılar. Eylem bitti ancak işçilerin sorunları henüz çözülmedi. 245
işçiyi alacak mısınız?
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.

Sayın Bakan, kanunların halkın yararına ve çıkarına
uygun çıkarılması gerekir, olması gereken amaç bu. Bu mevcut olan, önümüzdeki,
elimizdeki teklifte, elektrikle ilgili çıkarılan bu yasa şirketlerin lehine
midir, yoksa halkın lehine midir?
İkinci bir soru: Sizin kurumunuzda engellilere ilişkin
binde 3 kontenjan vardır. Engelliler kadrosunda yeteri kadar personel çalışıyor
mu? Boş kadro var mıdır? 
Üçüncü soru: Dağıtım şirketlerinin elektriğini çalan
hırsızların peşine düşmesi gerekirken, dağıtım şirketleri bu düzenlemeyle bu
takipten vazgeçmeyecek mi? 
Bir başka soru: Elektrik şirketleri, bu şirketler,
kayıpların önlenmesi için elektrik hatlarına yatırım yapmaktan kaçınmayacak mı
bu düzenlemeyle? 
Teşekkür ederim. 
BAŞKAN – Sayın Atıcı…
AYTUĞ ATICI (Mersin) – Teşekkür ederim Sayın Başkan. 
Sayın Bakan, Mersin Akkuyu Nükleer Santrali’nin Ecemiş fay
hattı üzerine yapıldığını biliyor musunuz? 
İkinci sorum: Almanya’da çok ciddi bir dergide
yayımlanan bir araştırmaya göre Almanya’daki nükleer santrallerin çevresinde
yaşayan çocuklarda kan kanseri oranının 2,2 kat daha yüksek olduğunu biliyor
musunuz? Kaldı ki, burada hiçbir sızıntı olmadığını ifade ediyor
araştırmacılar, tamamen normal çalışan bir nükleer santralden bahsediyoruz. 
Üçüncü sorum: Fukuşima’da olduğu gibi, Çernobil’de
olduğu gibi -Allah korusun- Akkuyu’da bir patlama olduğunda bunun hangi
boyutlarda ülkemize ve insanlığa zarar vereceğini biliyor musunuz ve oluşacak
kanserlerin nesilden nesile aktarılacağını da biliyor musunuz?
BAŞKAN – Sayın Yılmaz Tezcan…
YILMAZ TEZCAN (Mersin) – Teşekkür ederim Sayın Başkan. 
Sayın Bakan, Mersin son zamanlarda, özellikle son on-on
beş yılda doğudan önemli oranda göç almış bir şehrimiz, ekonomik olarak da
inanılmaz derecede büyüyor. Bu manada enerji ihtiyacının da had safhada
olduğunu biliyoruz. Bu noktada Akkuyu Nükleer Santrali’ni önemsiyoruz. Bir
radyasyon onkolojisi doçenti olarak Akkuyu Nükleer Santrali’nin gerçekten
gerekliliği konusunda vurgu yapmak istiyorum. Yaklaşık 20 milyar dolara mal
olacağını, 10 bin civarında işçimizin orada istihdam edileceğini söylediniz. Bu
noktada tabii çift korumasıyla beraber etrafında çok fazla radyasyon
sızıntısının olmayacağını, bunun takipçisi olacağımızı da ayrıca ifade etmek
istiyorum.
Teşekkür ediyorum.
BAŞKAN – Sayın Behçet Yıldırım…
BEHÇET YILDIRIM (Adıyaman) – Teşekkürler Başkanım. 
Sorum Bakana: Geçen ay Adıyaman Havalimanı’nda özel bir
uçak vardı, sordum, Cengiz Holdinge ait olduğu söylendi. Niçin geldiğini
sordum, hiçbir cevap alamadım. Acaba TOKİ için mi geldi, yer altı
madenleri için mi geldi yoksa Adıyaman’a mülteciler için konteyner kent yapmak
için mi geldi? Bunu Bakanın ağzından bire bir öğrenmek istiyorum.
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.

Sayın Bakan, elektrik faturalarındaki TRT payı 2002
tarihinden günümüze kadar her yıl ne kadar tahsil edilmektedir? 
Teşekkür ediyorum. 
BAŞKAN – Sayın Atıcı… 
AYTUĞ ATICI (Mersin) – Teşekkür ederim Sayın Başkan. 
Sayın Bakan, Akkuyu Nükleer Santrali’yle ilgili
hisselerin yüzde 49’unun Ruslar tarafından Cengiz İnşaata satılacağı doğru
mudur? Eğer bu doğruysa bunun nelere mal olacağını hesaplayabildiniz mi? 
İki: Eğer Mersin halkı otuz beş yıldır Mersin’de bir
nükleer santral yapılmasına karşı çıkmamış olsaydı ve şu anda nükleer santral
çalışıyor olsaydı Rusya’yla yaşadığımız bu gerginlik nedeniyle Mersin’in
bağrındaki bu atom bombasının rolü ne olacaktı? Çünkü bu nükleer santrali
işletme yetkisinin sadece Ruslarda olduğunu anlaşmaya siz koymuşsunuz ve bizim
oraya girme ihtimalimizin olmadığını bizler de biliyoruz. 
Teşekkür ederim. 
BAŞKAN – Sayın Tanal… 
MAHMUT TANAL (İstanbul) – Teşekkür ederim Sayın Başkan.

Sayın Bakan, işlenmemiş altından KDV alınmıyor ancak
elektrikten yüzde 18 KDV alınıyor. Aslında elektrik yaşam hakkı açısından
aranan bir unsur. Bundan vazgeçilemez mi? Bundan vazgeçilirse ülkemiz batacak
mı veya bu maliyeti kaldıramayacak mı? Bu açıdan, lüks maddelerin, mesela bir
pırlantanın vergilerinin artırılması gerekirken bunların vergileri düşüyor,
vatandaşın zaruri ihtiyacı olan elektriğin KDV’si yüzde 18’e çıkıyor. Bu,
adalet duygusuyla bağdaşır mı? 
Teşekkür ederim. 
BAŞKAN – Sayın Ilıcalı… 
MUSTAFA ILICALI (Erzurum) – Teşekkür ederim Sayın
Başkanım. 
Ben de Değerli Bakanımın bu Erzurum ve bölgesi için
jeotermal enerji ve termik santral kurulması yönünde verdiği desteğe önce
teşekkür ediyorum. Burada, bölgemizde bulunan kömür rezervlerinin
değerlendirilmesi, jeotermal enerjinin hayata geçirilmesi ve bazı ilçelerimizde
de nüfus azlığından buradaki doğal gaz taleplerinde fizibilitede olumsuzluklar
çıkıyor. Bu konularda acaba -bu bölgenin de kalkınması manasında çok önemli- ne
düşünür? 
Teşekkür ediyorum. 
BAŞKAN – Teşekkür ederim Sayın Ilıcalı. 
Sorular sona ermiştir. 
Şimdi cevaplar için Hükûmete söz vereceğim. 
Buyurunuz Sayın Bakan. 
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Teşekkürler Sayın Başkan. 
Şimdi, bayağı soru var; bu kadar süre içerisinde
hepsine cevap veremezsem yazılı olarak dönelim. 
Şöyle: EPDK’nın yirmi ila otuz beş gün arasında
faturalara dönme konusunun bu yasa teklifiyle hiçbir alakası yok, o tamamen
tüketicilerin elektrik faturasını kendi periyodları içerisinde düzenli
ödemesiyle alakalı bir husus. Tabii, yirmi beş gün gelen, yirmi gün gelen ile
otuz beş gün gelenin arasındaki fatura farkı doğal bir süreç. Bu paketin
içerisinde bununla ilgili bir düzenleme yok. 
TTK’yla ilgili bir soru geldi. “TTK 14.500
kapasitesinin 5.500’ünü kullanmıyor.” yönünde bir bilgi geldi. Tabii,
Bakanlığımız, dünden bugüne, bugünden yarına, madencilik sektörüyle ilgili çok
önemli adımlar attı. Yeni dönemde, özellikle TTK noktasında çok ciddi bir çalışma
yapıyoruz. Nedir bu çalışma? TTK’ya bağlı madenlerimiz ve kurumlarımızda,
sadece ve sadece istihdama yönelik değil o madenler ve kurumlar özelinde de
makul faaliyet giderlerini de karşılayabilir, devlete ve kamuya yük olmayacak
bir çerçevede bir yapılanma çalışması yapıyoruz. Bu çerçevede, hem
kurumlarımızın zarar etmemesi, kâr etmesi hem de istihdamın artması yönünde bir
süreç olacak ve bununla alakalı olarak da bu yıl içerisinde, inşallah, yeni bir
sürece gideceğiz, bu sayı daha da artacak. 
Şimdi, gelelim bu bahsedilen 245 maden işçisi konusuna.
Bu konu, özel sektörün işlettiği ve işleten firmanın yaşadığı mali sıkıntılar
vesilesiyle atanan kayyum ve mahkemelik olması sebebiyle maaşlarını ödeyemediği
çalışanlarının oluşturduğu bir protesto eylemiydi. Biz buna destek vererek de
bu çalışanların, bu firma özelinde, özel sektör firması özelinde haklarını
alması için gerekli çalışmaları yaptık ve bu madendeki çalışan arkadaşlar hem
alamadıkları maaşlarını aldılar ve bunun yanında da biz, bu arkadaşların madencilik
sektöründe, kamu veya özel, mağdur olmamaları için önümüzdeki dönemde,
inşallah, yeni bir iş ve istihdam oluşturma noktasında da çalışmalarımızı
yürütüyoruz. 
“Bu yasa teklifi kimin lehine?” diye bir soru vardı.
Kamunun mu, özel şirketlerin mi? Bu, tabii, kapsamlı bir paket. Ben buradan
kayıp kaçak iması olduğunu düşünerek bu özelde cevap vermek istiyorum. 
Burada en önemli konu, yine söylediğim gibi, 2002
yılından beri iktidarda olduğumuz süreçte -ki burada belge arıyorsak belge de
var, işte elimde 1999 yılının TETAŞ belgeleri, 1998 yılının, 2000 yılının- bu
hesaplamaların hepsinde, eski dönem iktidarlarımız döneminde de kayıp kaçak
bedellerinin tüm bu hesaplanan bedellerin içerisinde yer aldığı tüm kamu
evraklarında var. Yani, 2001 yılında, hesaplama noktasında toplam tüketim
rakamının içerisinden çıkarılıp ayrıştırılması; ince nokta bu. 
Dolayısıyla, aslında evvelsi gün de dediğim
gibi, kayıp kaçak bedeli hep vardı, toplam tüketiciden de alınıyordu. Halkımız
bir daha bilsin diye burada, işte, birçok evrak ve bilgi olarak anlatabiliriz
bunu. Peki, “Ne yaptık, ne yapacağız bu düzenlemelerle?” diyorsanız, Hakeza
“Yatırımlara devam edilecek mi?” sorusuna da cevap vermek için birleştirerek bu
ikisini anlatayım istiyorum. Kesinlikle ve kesinlikle, bugüne kadarki
performansımızla, kayıp ve kaçağı, teknik olan ve olmayan kayıpla birlikte,
bölgesel olarak sayaca bağlanmamış olan, yetersizliği olan, gelir düzeyi
noktasında yeterli olmayan, çalıntı veya kaçak çerçevesi içerisinde sistemde
görünmeyen bu bedelleri yüzde 20’lerden 14’lere indirdik. Bu düzenlemelerle,
yeni dönemde, şahsımın Bakanlığı noktasında, iki tane önemli adım atıyoruz:
Bir, bölgesel araştırma dağıtım bölgeleri. İki, direkt Bakanlığa bağlı bir
denetim ekibinin oluşturularak sadece ve sadece… Özelleştirilmiş olan bir
piyasadan bahsediyoruz, 21 dağıtım bölgesinden bahsediyoruz, bu bölgelerde
yapılan yatırımlarla, kayıp kaçak takip noktasında bu rakamın özellikle kaçak
kısmını ki teknik kayıp kısmını OECD ortalamalarının yüzde 7 ila 8,5 aralığına
kadar indirdik. Yeni yapacağımız yatırımlarla ki 2019, 2020 yılına kadarki
süreçte 18 katrilyonluk yeni teknik altyapı yatırımlarıyla bunu çok daha alt
düzeye indireceğiz inşallah. Bunun yanında, kaçak hususuyla ilgili tarımsal
sulamadan tutun, -ki evvelki ay 3 bakanımızda birlikte Urfa’yı ziyaret ettik-
Güneydoğu Bölgesi’ndeki hakikaten elektrik sorununun da bir parçası olan -makul
düzeye inmesi- ciddi anlamda tarımsal sulamadaki kayıp ve kaçak olan, elektrik
altyapısının düzenlenmesinden tutun, tüm Türkiye’nin etrafında, tüm 21
bölgedeki kaçak oranının da düşürülmesiyle ilgili çalışmaları Bakanlığa bağlı
denetim ekibiyle de yakından devam ettireceğiz. 
Burada şunun da altını bir çizmek lazım:
Burada sayısız uluslararası raporlar var, bilgiler var, evraklar var. Bütün
dünyada -İngiltere, Amerika- birçok rapordan bahsediyoruz. İşte, geçtiğimiz gün
Amerika’yla ilgili bir raporda Amerika’daki illegal kullanılan yıllık elektrik
rakamı için bahsedilen rakam 6 milyar dolar yani kaçak olarak elektrik
kullanımı 6 milyar dolar ve bu tüm sistemdeki faturadır. İngiltere’de milyar
poundlardan bahsediliyor. Avrupa’nın birçok ülkesinde de var bu rakam. Kimi
ülkede biraz daha çok, kiminde biraz daha az ama bu rakam tamamıyla ve
tamamıyla tüm sistem içerisinde devam ediyor.
Nükleer noktasına gelelim. Bir soru
vardı, “Elektrik kesintisi olduğu için, elektrik sisteminde yaşanan problemden
dolayı soğutma sistemi bozuldu ve onun için bu nükleer kaza oldu Fukuşima’da.”
diye bir soru geldi. Burada teknik bir detayı anlatmakta fayda var. Kesinlikle
bundan dolayı değil. Malum, tsunamiden kaynaklı büyük, dev dalgaların 100
metreden daha büyük soğutma kulelerinin üzerini bile aşarak tüm bu santralin
içine girmesiyle birlikte tüm elektrik sistemi “down” oldu ve bundan dolayı
sistem devreye giremediği için Fukuşima’daki kaza teknik olmayan, doğal afet
sebebiyle gerçekleşti ve cereyan etti. 
Doğal afet her zaman var. İki gün önceki toplantıda
söylediğim gibi, programda söylediğim gibi, birçok ortamda da söylediğim gibi,
dünyada 442 tane nükleer santral var. İşte, radyasyon oranından bahsediyoruz,
tüm bu radyasyona dayalı olarak insanların etkilenmesinden bahsediyoruz.
Dünyada tıp merkezleri, sağlık örgütleri bunlarla ilgili birçok çalışma
yapıyorlar ama biz bilimsel olarak, birçok ülkede yer alan bu nükleer
santrallerin bireysel ve çevresel etkileriyle alakalı olarak çok ciddi
yayınları takip ediyoruz. Ha, bu çerçevede resmî olarak baktığımızda birçok
rasyolar var. Geçen de bahsettim, günde 1 paket tüketen birisinin yılda aldığı
radyasyon yaklaşık, neredeyse 11 katı; bir bilgisayarlı tomografi, MR
çektirdiğinizde onlarca katı, bir nükleer santralin etrafında yaşayan bir
insanın etkilendiği radyasyon miktarına göre. Dolayısıyla, radyasyon özelinde
de doğal afet noktasında da enerjinin çeşitlendirilebilirliği, enerjinin
dünyadaki benzer örnekleriyle, gelişmiş ülkelerde ne şekilde kullanıldığıyla
ilgili en son teknikleri, mevzuatları, teknolojileri takip etmekle mükellefiz,
yükümlüyüz. Onun içindir ki işte, bahsediyoruz, birinci nükleer santral, üç
artı nesil dediğimiz dünyadaki en son gelişmiş, Rusya’yla ilişki. 
İkinci: Japonya’yla birlikte yürüttüğümüz, yine üç artı
nesil dediğimiz, güvenlik noktasında uçak çarpmasına karşı, depreme dayalı,
9,5-10’a dayalı sismik deprem etkisiyle birlikte zedelenmesine dayalı birçok
etkiyi beraberinde, savunma anlamında, güvenlik anlamında ihtiva etmesi
açısından tüm bu altyapıyı, müzakereleri bağımsız otoritemiz TAEK’le birlikte
yürütüyoruz.
Onun dışında, başka bir soru daha geldi; Akkuyu Nükleer
Santrali, Cengiz İnşaat veya “Cengiz İnşaatın uçağı oraya inmiş...” Vallahi,
Cengiz İnşaatı biz takip etmiyoruz. 
BÜLENT YENER BEKTAŞOĞLU (Giresun) – O sizi takip
ediyor.
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Ben açıkçası ne zaman, nereye gitmiş, kiminle uçağa binmiş, onunla
ilgili şahsen bir bilgi veremeyeceğim. 
“Akkuyu Santrali’yle ilgili böyle bir gelişme var mı?”
Resmî olarak bize gelmiş bir şey yok. Nitekim Rusya’yla yaşadığımız bu
gerginlik noktasında, 24 Kasımdan bugüne kadar olan gelişmelerle ilgili medyada
birçok şey yazılıyor, çiziliyor, bununla ilgili birçok şey söyleniyor; işte,
doğal gazla alakalı olsun, yatırımlarla ilgili olsun falan. Ama, devlet üslubu
gereği, devlet ciddiyeti gereği biz her çıkana, her söylenene göre değil resmî makamlarla
iletişimimiz ve diyaloğumuzu resmî prosedür ve çerçeve içerisinde yürütmeye
devam ediyoruz. 
Dolayısıyla, Mersin özelinde veya Sinop özelinde
nükleer santrallerle alakalı çok ince ve detaylı, güvenlik başta olmak üzere,
insan sağlığı ve bölge güvenliği başta olmak üzere tüm dünyada uygulanan
güvenlik prosedürlerinin hepsinden daha fazla güvenlik tedbirleriyle bu süreci
yürütüyoruz. Vatandaşlarımız müsterih olsun. Siz vekillerimiz, sizlerin de
haklı kaygılarla sorularınız muhakkak bu çerçevede yürüyordur; Mersin
vekillerimiz de hakeza öyle, bu şekilde yürüyordur. 
Onun dışında, Mahmut Tanal Bey KDV noktasında sordu.
Bu, tabii Maliyeyle ilgili bir konu ama bununla ilgili kurumlarımızın bütçesine
dayalı KDV indirimleri hususu Bakanlığımız ötesinde, tüm Bakanlar Kurulu ve
Hükûmetimizin ana bütçesi özelinde; tabii ki bütçemizin fazla verdiği noktada,
gelirlerimizin, ekonomimizin büyüdüğü, katma değerli birçok bağımsız, özel
sektöre dayalı, ekonominin büyümesine dayalı, gelirlerin artmasına dayalı.
Tabii ki vergilerimizi birçok alanda düşürmek hedeflerimizin başında. Bu
çerçevede bakmak lazım.
Erzurum kömür mevzusu geçti. Sadece Erzurum’a dayalı
değil, kömür hususu, bahsettiğimiz gibi, Bakanlığa geldiğim günden beri,
Hükûmetimizin ve iktidarımızın bugüne kadar uyguladığı politikalarda yerli
enerji, yerli kaynaklar noktasında…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum Sayın Bakan. 
Buyurunuz. 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Tamam bağlıyorum, son bir cümle, bağlıyorum. 
Dolayısıyla, iktidarımızın ve Hükûmetimizin ana
politikalarından biri olacağı için, sadece Erzurum değil, Eskişehir, Konya,
Afyon, Trakya, Afşin, Çayırhan, Soma, Türkiye’nin birçok yerindeki doğal kömür
rezervlerimizi ve kaynaklarımızı maksimum kullanmak için bu dönemde buna daha
fazla eğileceğiz. 
Çok teşekkür ediyorum Sayın Başkan. 
BAŞKAN – Teşekkür ederim Sayın Bakan. 
Soru-cevap işlemi tamamlanmıştır. 
Böylece, birinci bölüm üzerindeki görüşmeler
tamamlanmıştır. 
Şimdi, birinci bölümde yer alan maddeleri, varsa o
madde üzerindeki önerge işlemlerini yaptıktan sonra ayrı ayrı oylarınıza
sunacağım. 
1’inci madde üzerinde üç önerge vardır, önergeleri
okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 1’inci
maddesiyle 2804 sayılı Kanun’da değişiklik öngören ek 1’inci maddede yer alan
“11/9/1981 tarihli ve 2522 sayılı Kamu Kuruluşlarının Yurt Dışındaki İhalelere
Katılması Hakkında Kanuna tabi olmaksızın, bağlı bulunduğu Bakanlık onayı ile;”
ibaresinin madde metninden çıkarılmasını ve "çalışma büroları"
ibaresinin "temsilcilik" olarak değiştirilmesini arz ve teklif
ederiz.
 Kazım Arslan Tacettin
Bayır İrfan Bakır
 Denizli  İzmir Isparta
 Kadim Durmaz Tahsin
Tarhan Kemal Zeybek
 Tokat Kocaeli Samsun
 Ömer Fethi Gürer Ahmet
Akın Didem Engin
 Niğde Balıkesir İstanbul

 Bülent Yener Bektaşoğlu Erkan
Aydın Çetin Arık
 Giresun Bursa Kayseri
 Özkan Yalım
 Uşak
Türkiye Büyük Millet
Meclisi Başkanlığına 
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 1’inci maddesinin ikinci fıkrasının “Maden
Tetkik ve Arama Genel Müdürlüğünün yurt dışı faaliyetleri, bu faaliyetlerin
kontrol ve denetimi ile yurt dışında çalıştırılacak personelin niteliği, görev
süresi, bunlara ödenecek ücretler ile harcamalar ve bunların mali kontrol
esaslarına ilişkin usul ve esaslar Bakanlar Kurulunca yürürlüğe konulan yönetmelikle
düzenlenir." şeklinde değiştirilmesini arz ve teklif ederiz.
Emin Haluk Ayhan  Mehmet
Necmettin Ahrazoğlu  Mustafa Kalaycı
 Denizli  Hatay
 Konya  
 Fahrettin Oğuz Tor Ruhi
Ersoy  Baki Şimşek  
 Kahramanmaraş  Osmaniye
 Mersin
 Ahmet Selim Yurdakul  Mehmet
Erdoğan  Erkan Haberal
 Antalya Muğla
 Ankara
BAŞKAN – Şimdi, maddeye en aykırı
önergeyi okutup işleme alacağım. 
Türkiye Büyük Millet
Meclisi Başkanlığına
Görüşülmekte olan 312 sıra sayılı
Kanun Teklifi’nin 1’inci maddesinin teklif metninden çıkartılmasını arz ve
teklif ederiz.

İdris Baluken  Berdan Öztürk Behçet
Yıldırım
 Diyarbakır Ağrı
 Adıyaman
 Mahmut Celadet Gaydalı Alican
Önlü Erol Dora
 Bitlis  Tunceli
 Mardin
BAŞKAN – Komisyon önergeye
katılıyor mu? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ (Konya) –
Katılmıyoruz Sayın Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI
BERAT ALBAYRAK (İstanbul) – Katılmıyoruz. 
BAŞKAN
– Önerge üzerinde söz isteyen Erol Dora, Mardin Milletvekili. 
Buyurunuz
Sayın Dora. (HDP sıralarından alkışlar) 
EROL
DORA (Mardin) – Sayın Başkan, değerli milletvekilleri; Elektrik Piyasası
Kanununda Değişiklik Yapılmasına Dair 312 sıra sayılı Kanun Teklifi’nin 1’inci
maddesi üzerinde Halkların Demokratik Partisi adına söz almış bulunuyorum.
Genel Kurulu saygıyla selamlıyorum. 
Değerli
milletvekilleri, nükleer santraller için yapı denetimini ve İmar Kanunu`nu
neredeyse devre dışı bırakan, kömür santralleri için alım garantisi ve
teşvikler getiren, buna karşılık yenilenebilir enerji kaynaklarına sınırlamalar
içeren bu yasa teklifi, kamuya ait santrallerin de değer tespiti yapılmaksızın
peşkeş çekilerek satışının önünü açıyor. AKP hükûmetlerinin rant yaratmak adına
doğa talanını mübah gören politikalarının bir devamı niteliğinde olan bu kanun
teklifinde yer alan birçok düzenlemenin hukukla, kamu yararıyla bağdaşır yanı
bulunmamaktadır.
Değerli
milletvekilleri, elektrik piyasası üzerinde bir kanun teklifi üzerinde
görüşürken, seçim bölgem olan Mardin ve çevre illerde yaşanan elektrik
sorunlarına özellikle değinmek istiyorum. Ana geçim kaynağı tarım olan Mardin
Ovası genelinde neredeyse her sulama sezonunda elektrik kesintileri
yaşanmaktadır. Bu nedenle, çiftçiler ve elektrik kurumu karşı karşıya gelmekle
kalmamakta, bu sorun gittikçe kronik bir hâle gelmektedir. Vatandaşlarımızın
şikâyetleri doğrultusunda geçtiğimiz yıllarda Enerji Bakanlığıyla
görüşmelerimize rağmen, diğer taraftan ilgili sivil toplum örgütlerinin sorunun
çözümü için defalarca girişimde bulunmalarına rağmen, halkın defalarca
demokratik tepkilerini ortaya koymasına rağmen, çözüm noktasında olumlu
sayılabilecek bir gelişme olmamıştır.
Değerli milletvekilleri, kamusal bir hizmet ve temel
bir insan hakkı olması gereken elektrik, serbest piyasada kâr edilen bir mal
konumuna getirilerek halkın aleyhine bir piyasa ürünü hâline getirilmiştir.
Dolayısıyla, bölgede elektrik dağıtımı yetkisini alan DEDAŞ da meseleye tüccar
mantığıyla yaklaşmaktadır oysa ortada kamusal servet olan tarımın kaybı söz
konusudur. Çiftçiden talep edilen elektrik bedeli, çiftçilerin ödeyebileceği
rakamlar değildir. Çünkü, Mardin Ovası’nda çiftçilerimizin kendi imkânlarıyla
açtırdıkları 400 ila 600 metre arası derinliği olan sondaj kuyuları çok fazla
elektrik tüketmektedir. Buna benzer yerlerde, örnek vermek gerekirse Konya,
Karaman, Aksaray, Niğde gibi illerin bazı bölgelerinde devlet sondaj kuyuları
kazıp çiftçilerden makul bir fiyatla su bedeli tahsil etmektedir. Aynı
uygulamanın Güneydoğu Anadolu'da uygulanmıyor olması manidardır. 
Değerli
milletvekilleri, tarım ve diğer birçok yatırımda geçmiş yıllarda bölgeye âdeta
negatif ayrımcılık yapıldığı ortadadır. Bugün GAP kapsamında yer alan Mardin,
Şırnak, Siirt, Batman ve Urfa aynı zamanda Türkiye'de işsizlik oranının en
yüksek olduğu illerdir. 1975 yılında temeli atılan GAP, üzerinden kırk bir yıl
geçmesine rağmen, hâlâ bölge çiftçimizin hakkı olan suyu tarım alanlarına
ulaştırmamıştır. GAP'ın tamamlanmaması nedeniyle, halkın önemli bir kesimi
arazilerini sondaj yöntemiyle kuyulardan su çekerek sulamakta, büyük bir
kördüğüme dönüşen bu çelişki, sulama zamanlarında sağlıksız ve kesintili enerji
aldıkları için üretim kaybı yaşayan çiftçilerimizi her sene isyan etme
noktasına getirmektedir. Bu sıkıntıların giderilmesi için yürütülen çabalar yetersiz
kalmış, çiftçinin mağduriyeti giderilememiştir. Bununla birlikte, bölgenin en
önemli geçim kaynağını binbir türlü eziyetlerle işleten çiftçilerimize altından
kalkamayacakları elektrik bedelini ödemediği takdirde elektriğin kesileceği
tehdidinde bulunmak ne hukukidir ne de vicdanidir.
DEDAŞ'ın,
sulama döneminin çok kritik olduğu bugünlerde bilinçli olarak elektrik
kesintisi tehdidinde bulunması kabul edilemezdir. Bu sorun iyi niyet ve
hakkaniyet çerçevesinde mutlaka çözülmelidir. Enerji Bakanlığı bu konuda DEDAŞ
ile bölge çiftçisini karşı karşıya bırakan politikalardan vazgeçmelidir.
Bölgenin tarımsal sulama nedeniyle mağdur edilmesinin baş sorumlusu devlettir
çünkü GAP projesini başlatan ve bitirmeyen devlettir.
Geçtiğimiz
günlerde, 63 bileşenli bir sivil toplum örgütü olan Mardin Tarım Dernekleri
Federasyonu da sorunun çözümüne ilişkin yeni girişimlerde bulunmuş ve 2014
Ağustos ayında yaşanan protestolara benzer tepkilerin yaşanabileceği
uyarılarında bulunmuşlardır. 
Bu
çerçevede, çiftçilerimizin elektrik sorunlarının bir an önce giderilmesi
konusunda Hükûmete bir kere daha çağrıda bulunuyor, Genel Kurulu saygıyla
selamlıyorum. (HDP sıralarından alkışlar) 
BAŞKAN
– Teşekkür ederim Sayın Dora.
Önergeyi
oylarınıza sunuyorum…
III.- YOKLAMA
(CHP
ve HDP sıralarından bir grup milletvekili ayağa kalktı)
LEVENT
GÖK (Ankara) – Yoklama talebimiz var.
BAŞKAN
– Bir yoklama talebi vardır, onu gerçekleştireceğim.
Şimdi
yoklama talebinde bulunan sayın milletvekillerini ismen tespit edeceğim: Sayın
Gök, Sayın Bayır, Sayın Tarhan, Sayın Bayraktutan, Sayın Bakır, Sayın
Bektaşoğlu, Sayın Arslan, Sayın Sarıhan, Sayın Engin, Sayın Demirtaş, Sayın
Atıcı, Sayın Torun, Sayın Yılmaz, Sayın Gündoğdu, Sayın Erdoğdu, Sayın Erkek,
Sayın Gökdağ, Sayın Yeşil, Sayın Emir, Sayın Toğrul.
Yoklama
işlemini başlatıyorum.
İki
dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı yoktur.
Birleşime
on dakika ara veriyorum.
Kapanma Saati: 17.21
ÜÇÜNCÜ OTURUM
Açılma Saati: 17.33
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Sema KIRCI (Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 98’inci Birleşiminin
Üçüncü Oturumunu açıyorum.
III.- YOKLAMA
BAŞKAN – 312 sıra sayılı Kanun Teklifi’nin 1’inci
maddesi üzerinde Mardin Milletvekili Erol Dora ve arkadaşlarının önergesinin
oylamasından önce istem üzerine yapılan yoklamada toplantı yeter sayısı
bulunamamıştı. Şimdi yoklama işlemini tekrarlayacağım.
Yoklama için iki dakika süre veriyorum.
(Elektronik cihazla yoklama yapıldı)
BAŞKAN – Toplantı yeter sayısı vardır. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Teklifin görüşmelerine kaldığımız yerden devam
ediyoruz.
Komisyon yerinde.
Hükûmet yerinde.
Şimdi, diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 1’inci maddesinin ikinci fıkrasının “Maden
Tetkik ve Arama Genel Müdürlüğünün yurt dışı faaliyetleri, bu faaliyetlerin
kontrol ve denetimi ile yurt dışında çalıştırılacak personelin niteliği, görev
süresi, bunlara ödenecek ücretler ile harcamalar ve bunların mali kontrol
esaslarına ilişkin usul ve esaslar Bakanlar Kurulunca yürürlüğe konulan
yönetmelikle düzenlenir." şeklinde değiştirilmesini arz ve teklif ederiz.
Erkan
Haberal (Ankara) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
ENERJİ VE TABİİ
KAYNAKLAR BAKANI BERAT ALBAYRAK (İstanbul) – Katılmıyoruz. 
BAŞKAN – Önerge hakkında konuşmak isteyen Erkan
Haberal, Ankara Milletvekili.
Buyurunuz Sayın Haberal. (MHP sıralarından alkışlar) 
ERKAN HABERAL (Ankara) – Sayın Başkan, değerli
milletvekilleri; hepinizi saygıyla selamlıyorum. 
Sayın Bakan, sizi ve değerli bürokratlarınızı da
saygıyla selamlıyorum.
Enerjide
ve elektrikte kayıp kaçağı konuşurken kayıp ve kaçağın başkenti Zonguldak’tan
hepinize selam olsun diyerek sözlerime başlamak istiyorum.
Zonguldak
kaybolmuş hayatların başkenti, Zonguldak terk edip gitmek zorunda kalanların
başkenti. Kaybolmuş hayatlar diyorum çünkü 5 binin üzerinde madenci şehidi
vardır; her birini saygıyla, minnetle, şükranla anıyorum. 
“Kaçak”
diyorum çünkü 2002 yılında 670 bin olan nüfusu, ülkemizdeki nüfus artış hızına
rağmen bugün 597 bin olan Zonguldak; 2002 yılında Türkiye Taşkömüründe çalışan
işçi sayısı 15.774, üretilen kömür 2 milyon 245 bin ton iken 2015 yılında
çalışan işçi sayısının 8.952’ye düştüğü, üretilen kömür miktarının 1 milyon
tonun altına indiği Zonguldak. Ülkemiz yılda 30 milyon ton taş kömürü tüketiyor
ve bunun yüzde 10’unu bile üretemiyoruz. Her yıl yaklaşık 4 milyar dolar yurt
dışına gidiyor ve Zonguldak kömür havzasında hâlen 1 milyar 300 milyon ton
kömür rezervi var fakat işçi sayısı ısrarla düşüyor, 2002’de, 2007’de, 2011’de,
2015 seçimlerinde AK PARTİ hükûmetleri “İşçi alacağız.” diye söz verdikleri
hâlde işçi sayısı ısrarla düşüyor. Bakanınızın Zolguldak’a gelip söz verdiği,
Sayın Zonguldak Milletvekili Sevgili Kardeşim Özcan Ulupınar “3 bin kişi
alınacak.” diye Zonguldak’a müjde verdiği hâlde Zonguldak’ta işçi sayısı
ısrarla azalıyor. 
“Zonguldak’ta
kayıp ve kaçak” dedim, “kömür” dedim, sebebi ÇATES elektrik santralleri.
Zonguldak’ta elektrik santrallerinin kurulmasının sebebi kömür olması ama kömür
yurt dışından getiriliyor. Bir zamanlar, kömür üretiminde, bedel ödeyerek
dünyada belli bir yer eden Zonguldak şu anda ithal kömürün merkezi hâline
geldi.
BAŞKAN
– Sayın Haberal, bir saniye efendim.
Sayın
milletvekilleri, Genel Kurulda bir uğultu vardır, hatibin sözleri yeterince
sağlıklı işitilmiyor. Lütfen efendim…
Buyurunuz
Sayın Haberal.
ERKAN
HABERAL (Devamla) – Teşekkür ederim efendim.
Dünya Sağlık Örgütünün hava kirliliğinde güvenlik
limitinin 3 katında Zonguldak’ta çevre kirliliği. Buna rağmen yeni santraller
yapılıyor, buna rağmen Zonguldak’ta maden kömürü üretilmiyor, işçi alınmıyor.
Norm kadro 14 bin olmasına rağmen, Sayın Bakan, sizden önceki bakanların gelip
söz vermesine rağmen, sizin milletvekillerinizin “Zonguldak’a işçi alınacak.”
sözü vermesine rağmen Zonguldak’a ısrarla yeni santraller yapılıyor, ısrarla
üretim artırılmıyor. 
Zonguldaklılar zehir soluduklarının farkında; bu hava
kirliliğinde hiç olmazsa kendi zehirlerini solumak istiyorlar, Ukrayna’dan
gelen kömürün zehrini solumak istemiyorlar. Sayın Bakan, size sordum siz de
lütfettiniz, cevap verdiniz. “Zonguldak’ta 3 tane termik santral var. Yeni
termik santralleri -ÇED raporları görüşülüyor- ne yapmayı düşünüyorsunuz;
Zonguldak’a yeni personel, TTK’ya yeni işçi alacak mısınız?” dedim ve bana
cevap verdiniz, şu anda Zonguldak’ta 7 tane santral olduğunu, elektrik üretim tesisi
olduğunu, Zonguldak’ta 3.200 işçiye ihtiyaç duyulduğunu ve Hazine
Müsteşarlığının, zarar ettiği gerekçesiyle buna müsaade etmediğini söylediniz.
Tamam, çok güzel ama 30 milyon ton yurt dışından ithalat yapılıyor, Ukrayna’dan
kömür alıyoruz. Kömür üreten Zonguldak en fazla kömür alan memleket hâline
geldi, Ukrayna kömürü. Kurulu kapasitemiz 5 milyon ton ve Zonguldak’ta 1 milyar
300 milyon ton rezerv var ama çalışan sayısı ısrarla düşürülüyor, ısrarla yeni
eleman alamıyor. Acaba TTK özelleşecek mi Sayın Bakan? 
Türkiye, enerji açığını kapatmak için eğer yeni
santralleri ısrarla yapıyorsa ve yer olarak Zonguldak’ı tercih ediyorsa tercih
etmesinin sebebi, orada kömür yataklarının olması, dünyanın en zengin maden
ocaklarının olması. Ama bütün bunlara rağmen, ısrarla, hâlâ Ukrayna’dan ithal
kömür getirilip yeni ÇED raporları veriliyorsa bunda bir soru işareti var Sayın
Bakan. Dünyada hiçbir ülkede…
(Mikrofon otomatik cihaz tarafından kapatıldı) 
BAŞKAN – Sayın Haberal, sözlerinize Genel Kuruldaki
uğultuyu kesmek amacıyla müdahale etmek zorunda kaldığımdan dolayı, zaman
kaybını önlemek amacıyla size ilave bir dakika süre veriyorum. 
ERKAN HABERAL (Devamla) – Teşekkür ederim Sayın Başkan.

“Kayıp ve kaçağın başkenti Zonguldak.” dedim.
Zonguldak’ın kayıp ve kaçağın başkenti olmasının en büyük sebebi, burada kömür
üretiminin yapılamaması ve ısrarla kömüre bağlı termik santrallerin buraya
yapılmak istenmesi ve yapılıyor. Dünyada hiçbir ülkede 78 kilometrelik bir
çizgi içinde 13 tane santral yok; Zonguldak’ta şu anda 7 tane Sayın Bakanın
bana verdiği bilgiye göre ve üstüne, yeni yapılanlarla beraber 13’e çıkacak. Şu
anda ÇED raporları var bu anlamda çalışan. 
Sayın Çevre ve Şehircilik Bakanına sordum, “Hayır, 4
tane.” dedi. Sayın Bakana sordum, lütfettiler, cevap verdiler Sayın Bakan, “7
tane.” dedi. Bakanlıklar arasında da o zaman bir uyum yok, bakanlıklar arasında
da bir haber yok. 
Sayın Bakan, Zonguldak’a olan özel ilginizi biliyorum
efendim, onun için söylüyorum: Sizden önce Zonguldak’a giden bakanlar sizin
milletvekillerinize doğruyu söylemediler. Kandırdılar demek istemiyorum, dilim
varmıyor. Sizin milletvekilleriniz sizin Bakanlığınızın verdiği sözleri orada
beyan ettiler… 
(Mikrofon otomatik cihaz tarafından kapatıldı)
ERKAN HABERAL (Ankara) – …Zonguldak ayağa kalktı.
Zonguldak umutlandı ama Zonguldak yalnız bırakıldı.
Hepinizi saygıyla selamlıyorum. (MHP sıralarından
alkışlar) 
BAŞKAN – Teşekkür ederim Sayın Haberal.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Şimdi diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 1’inci
maddesiyle 2804 sayılı Kanun’da değişiklik öngören ek 1’inci maddede yer alan
“11/9/1981 tarihli ve 2522 sayılı Kamu Kuruluşlarının Yurt Dışındaki İhalelere
Katılması Hakkında Kanuna tabi olmaksızın, bağlı bulunduğu Bakanlık onayı ile;”
ibaresinin madde metninden çıkarılmasını ve “çalışma büroları” ibaresinin
“temsilcilik” olarak değiştirilmesini arz ve teklif ederiz.
İrfan Bakır (Isparta) ve
arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz. 
BAŞKAN – Önerge hakkında konuşmak isteyen İrfan Bakır,
Isparta Milletvekili.
Buyurunuz Sayın Bakır. (CHP sıralarından alkışlar) 
İRFAN BAKIR (Isparta) – Teşekkür ederim Sayın Başkan.
Sayın Başkan, değerli milletvekilleri ve ekranları
başında bizleri izleyen kıymetli vatandaşlarım; herkesi selamlıyorum.
Görüşmekte olduğumuz kanun teklifine katkı koyan, gerek
Komisyon çalışmalarıyla gerekse şahsi çalışmalarıyla emeği geçmiş tüm
arkadaşlarıma teşekkür ediyorum. 
Tarihi, cumhuriyetiyle özdeşleşen kuruluşlardan 3’ü
Etibank, Sümerbank ve MTA Enstitüsüdür. Bu kurumlardan 2 tanesi maalesef adını
da kaybederek kuruluş, amaç ve hedefinden uzaklaştırılmıştır. MTA ise kuruluş
amacı doğrultusunda görevini yapma gayreti içerisindedir. 
MTA, 1935 yılında 2804 sayılı Kanun’la kurulmuş ve
görevi kuruluş kanununun 2’nci maddesinde, ülkede işletmeye elverişli maden ve
taş ocağı sahalarının bulunup bulunmadığını, işletilen maden ve taş ocaklarının
daha faydalı şekilde işletilme koşullarını araştırmak ve buna yönelik arama
işlemleri, bilimsel, jeolojik ve teknolojik tetkikleri yapmak; harita, plan ve
kesitler hazırlamak; proje, fen raporları ve kârlılık hesapları yapmak ve
madencilik sektörüne kalifiye eleman yetiştirmek olarak belirlenmiştir.
Anlaşılacağı gibi, MTA, işletmeci bir kuruluş değildir. MTA gibi jeoloji
kurumları topluma kaynak yaratmak ve bu kaynakların korunması görevini
üstlenmişlerdir. Jeoloji kurumları öncelikle bilimi günü gününe izlemeli ve
bilimin gelişmesine bizzat katkıda bulunmalıdır. Bu nedenle, MTA gibi kurumlar
bilim yapan kuruluşlar olmalı, bilimleri yapan üniversite ve devlet araştırma
kurumları gibi kuruluşlarla yakın temasta bulunmalıdır. 
Dünyadaki tüm jeoloji araştırma kurumlarının
örgütlenmesinde merkeziyet esas alınmıştır. Bunda, araştırma kurumlarının
laboratuvar, kütüphane ve uzman bakımından her zaman kısıtlı ekonomik, bilimsel
ve teknik olanaklara sahip olması ve aynı zamanda, eldeki olanakların merkezî
örgütlenmelerde ekonomik olarak kullanılabilmesi temel rol oynamıştır. 
MTA Genel Müdürlüğünün çalışma sisteminde arazideki
etütler ilk veriler ve araştırma materyallerinin elde edilmesini sağlamakta,
daha sonra bu materyaller laboratuvarlarda analiz edilmektedir. Özellikle
bilinmesi gereken MTA’nın, şirket gibi maden arama yerine, maden bulunması için
araştırma yaparak bilgi üretip hizmete sunması gerektiğidir, tüm dünyadaki
jeoloji kurumlarının da işlevi böyledir. Bu kapsamda, MTA’nın işlevini
layıkıyla yerine getirebilmesi için desteklenmesi ve güçlendirilmesi gerekir.
Ancak, bu, MTA’nın yurt dışında şirket kurması, ticarette ortaklık oluşturması
veya temsilcilikler açmasıyla olmaz. Bu, hem işlevine hem ara görevine hem de
gelişimine aykırı bir durumdur. MTA’nın yurt dışında yapacağı proje ve
çalışmaların önünü açmak ve yine maden arama projeleri ve iş birliği imkânı
sağlamak amacıyla 4309 sayılı MTA Kanununa Ek Madde Eklenmesine Dair Kanun
çıkarılarak MTA’ya yurt dışında her türlü jeolojik araştırma ve maden arama
projesini planlama, yürütme, iş birliği yapma veya herhangi bir kuruluşa
danışmanlık hizmeti verme imkânı sağlanmıştır. Merak ediyorum, MTA yurt dışında
hangi projeleri veya çalışmayı planladı ki mevcut yasa ve mevzuatlar bu çalışmaya
engel oldu? Şu an MTA’nın yurt dışında herhangi bir proje gerçekleştirmesine
dair engel var mıdır? MTA geçmişte yurt dışında uzun süreli maden arama projesi
gerçekleştirdiğinde mevcut yasalar herhangi bir engel oluşturuyor muydu?
Mevcut madde, MTA ve geleceği açısından oldukça
sakıncalıdır. Dünyada hiçbir jeoloji kurumunun yurt dışında bir temsilciliği
bulunmaz; bunun tek bir örneği yoktur, çünkü jeoloji kurumlarının çalışmaları
merkezîdir. Bu kurumlar asıl çalışmalarını merkezde yaparlar, araziye sadece
gözlem ve veri toplamak için giderler. Sahaya çıkmadan önce merkezde
çalışırlar, arazide gözlemlerini yapıp verilerini topladıktan sonra tekrar
merkeze dönerek araziden sağladıkları verileri laboratuvarlarda inceleyip
kütüphane arşivleri kullanarak, çalışmalarını rapor ederek projelerini
sonlandırırlar. 
MTA bir araştırma kurumudur. Kanun teklifi, MTA’ya yurt
dışında faaliyet gösterme imkânı sağlamak yerine, ticari hüviyete bürünme
imkânı sağlayacaktır. Bu da MTA’yı ana işlevinden uzaklaştırıp hantallaştıracaktır.
Dünyanın hiçbir ülkesinde bu kurumlar doğrudan ticari amaçla çalışmazlar.
Yaptıkları araştırmalar ve ürettikleri bilgilerle madenciliğin ve büyük
mühendislik projelerinin altyapı hizmetlerini verirler. 
Gelişmiş ülkelerin MTA karşılığı kurumları olan jeoloji
kuruluşları, Türkiye de dâhil olmak üzere, tüm dünyada faaliyet gösterirler
ancak hiçbirinin herhangi bir ülkede açılmış bir temsilciliği yoktur. Çünkü
çalışma sistemleri, yaptıkları bilimin gereği buna ihtiyaç duymazlar. Bu tür
teşkilatlandırmalar kurumların çalışma prensibine zarar verir. 
Sonuç olarak MTA’nın yurt dışında ticari bir ihaleye
girmesi, temsilcilik açması ve şirket kurması, işlevine ve kuruluş amacına
aykırıdır. Bu maddenin amacının bizlere sunulan gerekçesinden uzak olduğunu ve
MTA için ciddi sorunlar yaratacağını düşünüyorum. 
MTA’nın güçlendirilmesi ve desteklenmesi için atılacak
her adıma destek vermeye hazır olduğumuz belirtiyor, saygılar sunuyorum. (CHP
sıralarından alkışlar)
BAŞKAN – Teşekkür ederim Sayın Bakır.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
1’inci maddeyi oylarınıza sunuyorum: Kabul edenler…
Kabul etmeyenler… 1’inci madde kabul edilmiştir. 
2’nci madde üzerinde ikisi aynı mahiyette olmak üzere
toplam üç önerge vardır, okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 2’nci
maddesinde “hükümleri” ifadesinden sonra gelen “ve nükleer santral projeleri
kapsamında yapılması öngörülen tesis ve faaliyetler hakkında 26/1/1939 tarihli
ve 3573 sayılı Zeytinciliğin Islahı ve Yabanilerinin Aşılattırılması Hakkında
Kanunun sınırlayıcı hükümleri” ifadesinin madde metninden çıkartılmasını arz ve
teklif ederiz. 
 Emin Haluk Ayhan Mehmet Necmettin
Ahrazoğlu İsmail Faruk Aksu 
 Denizli Hatay İstanbul
 Baki Şimşek  Erkan
Haberal Fahrettin Oğuz Tor
 Mersin Ankara Kahramanmaraş
 Arzu
Erdem
 İstanbul
BAŞKAN – Şimdi okutacağım iki önerge aynı mahiyette bulunduğundan
önergeleri birlikte işleme alacağım, talepleri hâlinde önerge sahiplerine ayrı
ayrı söz vereceğim veya gerekçelerini okutacağım.
Şimdi aynı mahiyetteki önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun Teklifi’nin
2’nci maddesinin teklif metninden çıkartılmasını arz ve teklif ederiz. 
 İdris Baluken  Berdan
Öztürk Behçet Yıldırım
 Diyarbakır Ağrı Adıyaman
 Mahmut Toğrul  Mahmut
Celadet Gaydalı Alican Önlü
 Gaziantep Bitlis Tunceli
Aynı mahiyetteki diğer önergenin imza sahipleri:
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Kadim Durmaz
 Balıkesir Kocaeli Tokat
 Kemal Zeybek Didem
Engin  Özkan Yalım
 Samsun İstanbul Uşak
 Çetin Arık Bülent
Yener Bektaşoğlu Ömer Fethi Gürer
 Kayseri Giresun Niğde
 Aytuğ Atıcı Erkan
Aydın
 Mersin Bursa
BAŞKAN – Aynı mahiyetteki önergelere Komisyon katılıyor
mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz. 
BAŞKAN – Aynı mahiyetteki önergelerle ilgili söz
isteyen Sayın Mahmut Toğrul, Gaziantep Milletvekili. 
Buyurunuz Sayın Toğrul. (HDP sıralarından alkışlar) 
MAHMUT TOĞRUL (Gaziantep) – Teşekkür ederim Başkan. 
Sayın Başkan, değerli milletvekilleri; Genel Kurulu bu
vesileyle saygıyla selamlıyorum. 
Değerli arkadaşlar, Hükûmet sözcüleri,
AKP hatipleri bu kürsüye çıktıklarında hep israfın haram olduğunu söylerler.
Bildiğiniz üzere, bu teklifin tümüyle ilgili görüşmeler sırasında, grup başkan
vekilleri tarafından bu kanun teklifinin Anayasa’ya aykırılığı konusunda bir
tartışma yürütüldü ve Sayın Başkan on dakika ara verdi, grup başkan vekilleri bir
toplantıya çağrıldı ve daha sonra her gruptan bir milletvekilinin katılacağı
bir toplantı yapılması kararı alındı. Sayın Bakan toplantıya katılacaktı ama
katılmadı. Orada Komisyon Başkanıyla, samimiyetle, bu teklifin hukuka aykırı
olması nedeniyle ciddi bir tartışma yürüttük. Ama tartışmadan sonra “Burada
oluşan fikirleri Sayın Bakana aktaracağız.” diyen Sayın Komisyon Başkanı şu
dakika itibarıyla o toplantının niye yapıldığını hâlâ bize açıklamış, bir
kelime sunmuş değil. 
Değerli arkadaşlar, söz konusu maddeyle
aslında paralel bir Bakanlar Kurulu oluşturuluyor, paralel bir Başbakanlık
oluşturuluyor çünkü bir bakanlığa öyle çok yetki veriliyor ki bunların
anlaşılması mümkün değil. Bakın, Bakanlığa tanınan haklar: Askerî alanlara ya
da özel güvenlik bölgelerine ya da zeytinlik alanlara ya da kıyı alanlarına
Bakanlık “Burayı petrokimya, rafineri ya da nükleer santral yapacağız.” diye
tek kalemde bu mülklere el koyabilmektedir; gerek askerî mülklere gerekse
şahıslara ait, özel-tüzel kişilere ait bu mülklere el koyabiliyor. 
Değerli arkadaşlar, başka bir bakanlık
var mıdır bu kadar yetkili, bir mülkiyete tek kalemde müdahale edebilecek?
Evet, Sayın Bakan gerçekten paralel bir Bakanlar Kurulu olarak yetkilendirilmiş
durumdadır. 
Değerli arkadaşlar, bu teklifle mevcut
zeytinlik alanlara ya da Yabanilerinin Aşılattırılması gibi kanunlara, Kıyı
Kanunu’na istisnalar getiriliyor. Bu istisnalarla -biraz önce anlattığım gibi-
Bakanlık buralara el koyuyor. 
Bugün, biliyoruz ki Kürt coğrafyasında
her ilde onlarca özel güvenlik bölgesi var. Bu özel güvenlik bölgelerine her an
el konulabilir ve daha da ötesi, Bakanlık kaç tane rafineri, kaç tane
petrokimya tesisi, kaç tane nükleer santral tasarladıklarını da hiçbir şekilde
belirtmemiş. Bu sayıyı istediği kadar artırma şansına sahip.
Bu alanların imarını kime yaptıracak
değerli arkadaşlar? Türkiye Atom Enerjisi Kurumunun yapı ve imar denetimini
yapacağı ilk uygulama da bu olacaktır. Türkiye Atom Enerjisi Kurumu, bir yapı
ve imar denetimi kurumu olarak buraya yerleştiriliyor. Hâlbuki nükleer
tesislerin yapı denetiminin dışına çıkarılmasını, İmar Kanunu’nun dışına
çıkarılmasını bırakın, nükleer öyle tehlikeli bir şeydir ki ekstra güvenlik
önlemleri almak durumundasınız, ekstra hazırlığınız, ekstra çalışmanız olacak. 
Peki, ne yapılıyor? Çevre ve Şehircilik
Bakanlığı diskalifiye ediliyor, sadece görüş alınacak bir makam düzeyine
düşürülüyor. Yani gerçekten, burada, bir Hükûmet olarak Sayın Bakanı kutlamak
gerekiyor çünkü Sayın Bakana, tek başına bir Hükûmet, tek başına bir Bakanlar
Kurulu, hatta, Başbakan gibi söylemek herhâlde yanıltıcı olmayacaktır.
Değerli arkadaşlar, bu maddenin, bu
şekilde geçmesi kesinlikle Türkiye Cumhuriyeti Anayasası’na aykırıdır. Bakın,
56’ncı madde açık bir şekilde “Herkes, sağlıklı bir çevrede yaşama hakkına
sahiptir.” demektedir. Nükleerin çevre üzerindeki etkilerini hepimiz biliyoruz.

Dolayısıyla, bu metnin tekliften
çekilmesini, bu metnin, bu maddenin tekliften çıkarılmasını teklif ediyoruz.
Tüm grupları, özellikle bu yetkiler konusunda bir kez daha düşünmeye davet
ediyor, saygılar sunuyorum. (HDP sıralarından alkışlar)
BAŞKAN – Teşekkür ederim Sayın Toğrul.
Aynı mahiyetteki diğer önerge hakkında
konuşmak isteyen Aytuğ Atıcı, Mersin Milletvekili.
Buyurunuz Sayın Atıcı. (CHP sıralarından
alkışlar)
AYTUĞ ATICI (Mersin) – Teşekkür ederim Sayın Başkan.
Değerli milletvekilleri, 312 sıra sayılı Elektrik
Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 2’nci maddesiyle ilgili olarak verdiğimiz önerge üzerine söz almış
bulunuyorum. İnsan sağlığını önceleyen, halka yalan söylemeyen, ülke
kaynaklarını hiçbir şahıs ve ülkeye peşkeş çekmeyen milletvekillerini saygıyla
selamlarım.
Değerli arkadaşlar, 2’nci maddeyle, özetle, “Deniz
kıyısı, sahil şeridi dinlemem, kutsal kitabımız olan Kur’an-ı Kerim dâhil
birçok kutsal kitapta yer verilen zeytin ve zeytinlik dinlemem; yeter ki para
gelsin, hepsini yok ederim.” demektesiniz. Biz ise size, gelin bunu yapmayın,
bu maddeyi metinden çıkarın diyoruz. Niye yapmayın diyoruz? 
Şimdi, bu aşamadan sonra yapacağım birkaç konuşmada
madde madde, Sayın Bakan…
MAHMUT TOĞRUL (Gaziantep) – Sayın Bakan meşgul.
BAŞKAN – Siz devam edin Sayın Atıcı. 
AYTUĞ ATICI (Devamla) – Efendim, Sayın Bakan çok
meşgulse biz başka bir zaman konuşalım. 
OSMAN AŞKIN BAK (Rize) – Genel Kurula hitap edin
efendim. Biz dinliyoruz, faydalanmak istiyoruz. 
METİN AKGÜN (Tekirdağ) – Genel Kurul burada. 
BAŞKAN – Sayın Bakanı meşgul etmeyelim sayın
milletvekilleri. 
Devam edin Sayın Atıcı.
AYTUĞ ATICI (Devamla) – Teşekkür ederim Sayın Başkan. 
Sayın Bakan, biz size bugün ülkemizin neden nükleer
enerjiye ihtiyacı olmadığını madde madde anlatacağız, anlamazsanız bir daha
anlatacağız, anlamamakta ısrar ederseniz bir daha anlatacağız. 
NECİP KALKAN (İzmir) – Ya, Genel Kurula dön yüzünü. 
AYTUĞ ATICI (Devamla) – Size, aynı zamanda, büyüyen ve
gelişen ülkemizin enerji ihtiyaçlarını nasıl karşılayacağımızı da önerilerimiz
dâhilinde anlatmaya çalışacağız ki umarım ortak bir yol bulunur ve ülkemiz bu
belaya hiç bulaşmamış olur. 
Değerli arkadaşlar, Türkiye’nin nükleer enerjiye
ihtiyacı yoktur…
NECİP KALKAN (İzmir) – 10 tane santrale ihtiyacı var,
10!
AYTUĞ ATICI (Devamla) – …çünkü birazdan size vereceğim
rakamlarla yerli ve yenilenebilir enerji kaynaklarıyla bütün senaryolara göre
enerji ihtiyacımızı nasıl karşıladığımızı tek tek göreceksiniz. Bu nükleer
enerjiye ihtiyacımız yok. Peki, ne olur yani, olsa ne olur, bir zararı olur mu?
Evet Sayın Bakan, sizin de kendi yazdığınız tezde belirttiğiniz gibi, çok ağır
zararları olabilir. O zamanlar siz bir doktora tezi yazdınız ve dediniz ki:
“Yenilenebilir enerjiler iyidir.” ve nükleer enerjinin, nükleer atıkların ne
kadar zararlı olduğu üzerine tezinizde yorum yaptınız ama talihin cilvesine
bakın ki bugün o koltukta oturuyorsunuz ve nükleer enerjiyi savunmak zorunda
kalıyorsunuz diyeceğim ama canıgönülden savunuyorsunuz, onu da oturduğum yerde
gözlüyorum. 
Sayın Bakan, sizin de tezinizde belirtiğiniz üzere,
doktora tezinizde, bilimsel tezinizde belirttiğiniz üzere nükleer enerji temiz
değildir. Nükleer enerji sonrasında -sizin de belirttiğiniz üzere- uranyumun
sadece yüzde 1’inden enerji elde edilir, gerisi milyonlarca yıl, bakın,
milyonlarca yıl evlatlarımızın başına bela olur. Amerika Birleşik Devletleri,
Japonya, Avrupa ülkeleri dâhil olmak üzere hiçbir ülke nükleer atık sorununa
çözüm bulamamıştır. Biz ise Mersin’i, o güzelim Mersin’i nükleer atık çöplüğüne
çevirmeye çalışıyoruz, gelin bundan vazgeçin.
İki: Nükleer enerji sağlığa zararlıdır Sayın Bakan.
Almanya’da yapılan bir çalışmada -demin soruma cevap vermediniz ama ben
söyleyeyim- nükleer santral çevresinde yaşayan çocuklarda kan kanseri
olasılığı, hiçbir sızıntı olmamasına rağmen, hiçbir kaza olmamasına rağmen tam
2,2 kat artmıştır. Bizim evlatlarımıza da kan kanserini bu şekilde yaymaya
hakkımız yoktur Sayın Bakan. 
Aynı zamanda, nükleer enerji çevreye de zararlıdır.
Nükleer santralin soğutulması için kullanılacak olan deniz suyunun sıcaklığının
en az 2, ortalama 2 ila 6 derece artacağını bilimsel veriler bize söylüyor. Bir
an için vücut sıcaklığınızın 2 derece yükseldiğini düşünün, 36’dan 38’e
çıktığını düşünün, orada oturamazsınız ve büyük sorun yaşarsınız. Bu nedenle,
denizde yaşayan canlıların da öleceğini biliyoruz. 
Bundan sonraki konuşmalarımda zararlara ve önerilere
devam edeceğim. (CHP sıralarından alkışlar) 
BAŞKAN – Teşekkür ederim Sayın Atıcı.
Aynı mahiyetteki iki önergeyi oylarınıza sunuyorum:
Kabul edenler... Kabul etmeyenler... Önergeler kabul edilmemiştir. 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Sayın Başkan, 69’a göre çok kısa bir söz istiyorum.
BAŞKAN – Buyurunuz Sayın Bakan.
IV.- AÇIKLAMALAR (Devam)
21.- Enerji ve Tabii Kaynaklar Bakanı Berat
Albayrak’ın, Mersin Milletvekili Aytuğ Atıcı’nın 312 sıra sayılı Kanun
Teklifi’nin 2’nci maddesiyle ilgili önerge üzerinde yaptığı konuşmasındaki bazı
ifadelerine ilişkin açıklaması
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Sayın vekil, benim, doktora tezimde nükleer santrali kötülediğim,
nükleer teknolojiyi kötülediğimle ilgili bazı şeylerden bahsetti; bu, doğru
değildir, çok kısa yani uzatmama gerek yok, böyle bir şey yok. Tezim
yenilenebilir enerji üzerinedir. Yenilebilir enerjideki alt kırılım,
hidroelektrik, güneş ve rüzgârla ilgili detaylı bir şekilde incelenmiştir. O
günün dünyasında üretim maliyetlerine göre güneş ve rüzgârın çok fazla
rekabetçi olmadığından dolayı maliyet noktasında, ona kıyasla güneş ve
rüzgârdansa hidroelektrik santrallerin, HES’lerin daha fizibil olduğu
işlenmiştir o tezde. Ama ileriki dönemlerde maliyetler daha düşerse güneş ve
rüzgârın da fizibil olacağını anlatılmıştır. Nükleer enerjiyle hiçbir alakası
yoktur, bir altını çizeyim istedim.
Teşekkür ediyorum.
BAŞKAN – Teşekkür ederim Sayın Bakan.
AYTUĞ ATICI (Mersin) – Sayın Başkan…
BAŞKAN - Sayın Atıcı…
AYTUĞ ATICI (Mersin) – Sayın Başkan, kayıtlara girmesi
açısından söylüyorum: Sayın Bakanın geçmişteki tezinin 19’uncu sayfasından bir
alıntı yapıyorum, daha çok var ama belki unutmuştur yazdıklarını, 19’uncu
sayfasından bir alıntı yapıyorum, diyor ki: “Bu enerji türünün -nükleer enerji
türünün- en önemli dezavantajı ise reaktör ortamındaki tüm artık yakıtların
yıllarca emniyetli bir şekilde saklanma zorunluluğudur. Reaktöre konulan
yakıtın sadece yüzde 1’inin yakılmakta olduğu, geri kalan kısmının kül olduğu
bu süreçte yüksek oranda radyoaktif olan bu atıkların uzun dönemde emniyetli
bir şekilde saklanma sorunudur.” Kendi tezi.
BAŞKAN – Teşekkür ederim Sayın Atıcı.
Sayın Bakan, buyurun efendim.
22.- Enerji ve Tabii Kaynaklar Bakanı Berat
Albayrak’ın, Mersin Milletvekili Aytuğ Atıcı’nın yerinden sarf ettiği bazı
ifadelerine ilişkin açıklaması
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Buradan, nükleere karşı çıktığımız, bunun, 442 tane nükleer
santraldeki yakıtların hâlihazırda nasıl saklandığı ve bu enerjinin nasıl
kullanıldığına karşı çıktığımız cümlesi çıkmaz; bu bir.
İkincisi: Nükleer santralin atıkları,
bütün dünyada, eski metotlarla saklanan ülkelere rağmen… Ki ben geçtiğimiz
toplantıda da, bütçe toplantısında da şunu söyledim, dedim ki Bütçe
Komisyonunda: Nükleer atıklara bu kadar karşıysak eğer, buna tepki gösteren her
bir bireyi, sınırımıza 16 kilometre yakınlıkta, mesafede olan Metsamor
Santrali’ndeki her an patlamaya hazır ve dünyadaki tüm enerji kongrelerinde ve
en önemlisi, mart ayının sonunda, nisan ayının başındaki nükleer zirvede,
Washington’da üst düzeyde dillendirerek buranın kapatılması yönünde bir irade
koymaktan bahsettim.
Bugün dünyadaki en son teknoloji ve
saklama sistemlerini kullanacak bir ülke olarak Türkiye, Ermenistan,
Bulgaristan, İran, bölgedeki, dünyadaki diğer ülkelere kıyasla 70’lerin,
80’lerin teknolojisine göre en üst, en güvenli teknolojiyi kullanıyor.
Dolayısıyla, tabii ki riskler vardır, her yerde bu risk vardır; kömür
santralinde de risk vardır, HES’lerde de risk vardır, çevre riski vardır,
güvenlik riski vardır. Risk olmayan bir şey var mı? Arabaya binemiyorsunuz.
Arabaya bindiğinizde güvenli kullanmazsanız canınızdan oluyorsunuz. Burada
nükleer enerjiye karşı olduğumuz manası çıkmaz. 
Teşekkür ediyorum.
BAŞKAN – Teşekkür ederim Sayın Bakan.
AYTUĞ ATICI (Mersin) – Sayın Başkan…
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın Elektrik
Faturalarına Yansıtılan Bedellerin Kaldırılması Amacıyla Bazı Kanunlarda
Değişiklik Yapılması Hakkında Kanun Teklifi (2/28), İstanbul Milletvekili
Mustafa Sezgin Tanrıkulu’nun Elektrik Piyasası Kanununda Değişiklik Yapılması
Hakkında Kanun Teklifi (2/75), Milliyetçi Hareket Partisi Grup Başkanvekilleri
Manisa Milletvekili Erkan Akçay ve İzmir Milletvekili Oktay Vural’ın Elektrik
Piyasası Kanununda Değişiklik Yapılmasına Dair Kanun Teklifi (2/242), İstanbul
Milletvekili Mustafa Sezgin Tanrıkulu’nun Elektrik Piyasası Kanunu ve Türkiye
Radyo-Televizyon Kurumu Gelirleri Kanununda Değişiklik Yapılması Hakkında Kanun
Teklifi (2/288), Balıkesir Milletvekili Ahmet Akın’ın Elektrik Piyasası
Kanununda Değişiklik Yapılmasına Dair Kanun Teklifi (2/586), Kayseri Milletvekili
Çetin Arık’ın 4628 Sayılı Elektrik Piyasası Kanununda Değişiklik Yapılmasına
Dair Kanun Teklifi (2/614), Antalya Milletvekili Devrim Kök’ün Türkiye
Radyo-Televizyon Kurumu Gelirleri Kanunu ile Elektrik Piyasası Kanununda
Değişiklik Yapılması Hakkında Kanun Teklifi (2/1076), Denizli Milletvekili
Kazım Arslan’ın Elektrik Piyasası Kanununda Değişiklik Yapılmasına İlişkin
Kanun Teklifi (2/1082) ve Bayındırlık, İmar, Ulaştırma ve Turizm Komisyonu ile
Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Raporları (S. Sayısı: 312) (Devam)
BAŞKAN – 2’nci maddeyi oylarınıza sunuyorum: Kabul
edenler… Kabul etmeyenler… 2’nci madde kabul edilmiştir.
MUSTAFA ELİTAŞ (Kayseri) – Önerge vardı.
OSMAN AŞKIN BAK (Rize) – Hayır efendim, önerge var, bir
önerge daha var.
LEVENT GÖK (Ankara) – Bir önerge vardı, MHP’nin bir…
MUSTAFA ELİTAŞ (Kayseri) – Bir önerge vardı Sayın
Başkanım.
OKTAY VURAL (İzmir) – Bizim önergemiz…
BAŞKAN – Düzeltiyorum, iki önergeyi…
OSMAN AŞKIN BAK (Rize) – Efendim, önergeler aynı
mahiyette.
KAMİL AYDIN (Erzurum) – Aynı mahiyetteydi diye…
MUSTAFA ELİTAŞ (Kayseri) – Aynı mahiyette oyladık,
evet.
LEVENT GÖK (Ankara) – Maddeyi değil de aynı mahiyette
iki önergeyi oylayacaksınız.
MEHMET NECMETTİN AHRAZOĞLU (Hatay) – Üçüncü önerge vardı.
OKTAY VURAL (İzmir) – Bizim önerge vardı.
OSMAN AŞKIN BAK (Rize) – Aynı mahiyette iki önerge.
MUSTAFA ELİTAŞ (Kayseri) – Efendim, Milliyetçi Hareket
Partisinin…
BAŞKAN – Evet, iki önergeyi oylamaya sunmuştum; üçüncü
önerge vardı, onu okutacaktım, bir yanlışlık oldu.
Sayın Atıcı…
AYTUĞ ATICI (Mersin) – Sayın Başkan, çok uzatmak
istemem, polemiğe de girmem ama burada herkesin aydınlanması için…
MEHMET BABAOĞLU (Konya) – Kürsüye çıkar, konuşursun ya.
Böyle bir usul yok ya!
BAŞKAN – Sayın milletvekilleri, lütfen efendim…
Çok kısaca Sayın Atıcı…
AYTUĞ ATICI (Mersin) – …bilimsel verilerle konuşmamız
gerekir ki burada herkes vicdanına göre oy kullansın. Sayın Bakan tezinin
20’nci sayfasında “Bu enerji türünde en korkulan unsur, olası bir kaza
sonucunda çevreyi temizlenemez bir şekilde kirletme ihtimalidir.” diyor, bir.
İki: Devam ediyor, diyor ki: “Toplum bu
nükleer enerjiye karşıdır çünkü hem üretimiyle ilgili sorunlar vardır hem de
barışçıl amaçlı kullanılmayacağı olasılığı vardır.”
BAŞKAN – Teşekkür ederim Sayın Atıcı.
Sanıyorum bu, daha uzun bir tartışmanın
konusu olacak olan bir konu.
AYTUĞ ATICI (Mersin) - Efendim, bir de…
MUSTAFA ELİTAŞ (Kayseri) – Tebrik
ediyoruz, Sayın Bakanın tezini harika bulmuş. 
AYTUĞ ATICI (Mersin) – Sayın Bakana söz
verdiniz… Metsamor için de…
BAŞKAN - Bu kadar kısa zamanda bu konuyu
burada sonuca bağlamak mümkün değil.
AYTUĞ ATICI (Mersin) – Sayın Başkan,
Metsamor için de bir şey söylemek mecburiyetindeyiz. Metsamor kurulduğu gün en
yüksek teknolojiye sahipti tıpkı Akkuyu’da olacağı gibi.
BAŞKAN – Sayın Atıcı, teşekkür ederim
efendim.
AYTUĞ ATICI (Mersin) – Otuz yıl sonra o
da kesinlikle Metsamor gibi tehlike olacaktır. (AK PARTİ sıralarından
gürültüler)
BAŞKAN – Teşekkür ederim Sayın Atıcı.
OSMAN AŞKIN BAK (Rize) – Sayın Başkanım,
böyle bir usul yok efendim.
AYTUĞ ATICI (Mersin) – Araba kazası
yaparsanız siz ölürsünüz… 
OSMAN AŞKIN BAK (Rize) – Böyle bir usul
yok efendim ya, lütfen ya!
LEVENT GÖK (Ankara) – Osman, otur yerine!
AYTUĞ ATICI (Mersin) - …ama nükleer
santral yaparsanız bütün insanlar ölür ve nesilden nesile aktarılır bu kanser.
BAŞKAN – Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 2’nci maddesinde “hükümleri” ifadesinden
sonra gelen “ve nükleer santral projeleri kapsamında yapılması öngörülen tesis
ve faaliyetler hakkında 26/1/1939 tarihli ve 3573 sayılı Zeytinciliğin Islahı
ve Yabanilerinin Aşılattırılması Hakkında Kanunun sınırlayıcı hükümleri”
ifadesinin madde metninden çıkartılmasını arz ve teklif ederiz.
Mehmet Necmettin Ahrazoğlu (Hatay) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Sayın Başkan, katılmıyoruz.
BAŞKAN –
Hükûmet? 
ENERJİ VE TABİİ
KAYNAKLAR BAKANI BERAT ALBAYRAK (İstanbul) – Katılmıyoruz.
BAŞKAN – Önerge
hakkında konuşmak isteyen Mehmet Necmettin Ahrazoğlu, Hatay Milletvekili.
Buyurunuz Sayın
Ahrazoğlu. (MHP sıralarından alkışlar)
MEHMET NECMETTİN
AHRAZOĞLU (Hatay) – Sayın Başkan, değerli milletvekilleri; 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 2’nci maddesi üzerinde Milliyetçi Hareket Partisi Grubu adına söz
almış bulunuyorum.
Değerli milletvekilleri, teklifin 2’nci maddesinde
yapılan düzenlemeyle 2565 sayılı Askeri Yasak Bölgeler ve Güvenlik Bölgeleri
Kanunu’nun 27’nci maddesine ilave yapılmaktadır. Bu madde, askerî yasak bölgeler,
ülke güvenliğiyle doğrudan ilgili olan kısımlar, Türk Silahlı Kuvvetlerine ait
araziler ile özel güvenlik bölgesi ilan edilen yerler, rafineri, petrokimya
tesis eklentileri ve nükleer santral gibi tesislerin kurulmasıyla ilgili yasal
müsaadelerinin alınmadan yani Genelkurmay Başkanlığından izin alınmadan
işlemlerin başlatılmasını öngörmekte, Kıyı Kanunu’na tabi olan hususlardan
muafiyet getirmektedir. 
Maddeyle ayrıca, yurt dışında yapılacak kamu ve özel
sektöre ait hayati önemi haiz tesislerden rafineri, petrokimya tesisleri ve
eklentileri ile milletlerarası anlaşma hükümleri uyarınca yapılması
öngörülenler hakkında, milletlerarası yükümlülüklerimizi zamanında ve tam
olarak yerine getirmek amacıyla Kıyı Kanunu hükümlerine istisna
getirilmektedir. 
Değerli milletvekilleri, başta Akkuyu olmak üzere
nükleer tesisleri kurmak için kıyı ve sahillere, askerî arazilere, yasak
bölgelere, zeytinlik sahalara -farklı kanunlara istisna hükümler getirilerek-
rahatlıkla girilmesinin önü açılacaktır. Bu amaçla Kıyı Kanunu ve Zeytinciliğin
Islahı ve Yabanilerinin Aşılattırılması Hakkında Kanun’da istisna hükümler
getiriliyor. Özellikle Zeytinciliğin Islahı Ve Yabanilerin Aşılattırılması
Hakkında Kanun’a yönelik hüküm kanun teklifine “oldubitti”yle eklenmek istenmiş
ancak bu konuyla ilgili, Komisyon çalışmaları esnasında, talebimiz üzerine
kısmi bir iyileştirme yapılmıştır. 
Değerli milletvekilleri, istisnalar yeni istisnaların
önünü açacak, kıyılar, sahil şeritleri, doldurma ve kurutma yoluyla kazanılan
arazilere ilişkin sınırlayıcı hükümler uygulanmayacaktır. 
Daha önceden coğrafi konum ve yer tespiti yapılırken
Genelkurmay Başkanlığının askerî gerekler yönünden olumlu görüşünün alınması
kaydıyla sınırlayıcı hükümleri uygulanmaz iken şimdi bu konuda olumlu görüş
alınmadan ilgili inşaat projelerinin uygulanmasına başlanacaktır ve Genelkurmay
Başkanlığının, izin gerekliliği ve inşaatı durdurma yetkisi de elinden alınmış
olacaktır. 
Hükûmet yasa teklifinin 2’nci maddesine yönelik
değişiklik gerekçesini “Milletlerarası yükümlülüklerimizi zamanında ve tam
olarak yerine getirmek.” olarak tanımlamaktadır. Böylece de ülkeye değil,
yabancı sermayeye hizmet edeceğini açıkça deklare etmekte, sakınca
görmemektedir. 
Daha önceden basında yer alan, yazlık inşaatı için
gasbettikleri askerî yasak bölgeler, askerî güvenlik bölgeleri veya ülke
güvenliğiyle doğrudan ilgili Türk Silahlı Kuvvetlerine ait araziler ile -Kıyı
Kanunu’na- kıyılar, sahil şeritleri, doldurma ve kurutma yoluyla kazanılan
araziler, kılıfına uydurularak kendi vakıfları, şirketleri için kullanıma
açılabilecektir. 
Konunun önemi üzerine Milliyetçi Hareket Partisi olarak
hazırlamış olduğumuz değişiklik önergeleri, AKP milletvekilleri tarafından
Komisyonda kabul görmemiştir. Ancak, ülkemiz ve milletimiz için bir kere daha
uyarıda bulunmak görevimizdir diyoruz. Kıyı Kanunu’na rağmen kıyılara dolgu
yapılarak kurutma yoluyla araziler elde edilecek, doğal ortam yok edilecek,
bunlara sebep olacak tesisler kurulurken bir tek kurumdan görüş alınmayacak. Bu
kanunun genelinde olduğu gibi “Tüm bu yapılanlarda millet menfaati, ülke
menfaati ön planda tutulacak.” denilecek, enerji üretimi için bunlar
yapılırken, maalesef, Türkiye'nin enerjisi de yok edilecektir diyor, hepinize
saygılar sunuyorum. (MHP sıralarından alkışlar) 
BAŞKAN – Teşekkür ederim Sayın Ahrazoğlu. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
2’nci maddeyi oylarınıza sunuyorum: Kabul edenler…
Kabul etmeyenler… 2’nci madde kabul edilmiştir. 
3’üncü madde üzerinde ikisi aynı mahiyette olmak üzere
üç önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 3’üncü
maddesinde geçen “yapılacak” ifadesinden sonra gelmek üzere “enerji üretimi
dışındaki” ifadesinin eklenmesini arz ve teklif ederiz. 

 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Ruhi
Ersoy Arzu Erdem
 Kahramanmaraş Osmaniye İstanbul
 Baki Şimşek
 Mersin
BAŞKAN – Şimdi okutacağım iki önerge aynı mahiyette
bulunduğundan önergeleri birlikte işleme alacağım, talepleri hâlinde önerge
sahiplerine ayrı ayrı söz vereceğim veya gerekçelerini okutacağım. 
Şimdi aynı mahiyetteki önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
3’üncü maddesinin teklif metninden çıkarılmasını arz ve teklif ederiz. 

 İdris Baluken Berdan
Öztürk  Behçet Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü
 Bitlis Tunceli
Aynı mahiyetteki diğer önergenin imza sahipleri:
 Aytuğ Atıcı Kazım
Arslan Tacettin Bayır
 Mersin Denizli İzmir
 İrfan Bakır Kadim
Durmaz Ahmet Akın
 Isparta Tokat Balıkesir
 Tahsin Tarhan Kemal
Zeybek Didem Engin
 Kocaeli Samsun İstanbul
 Bülent Yener Bektaşoğlu Özkan
Yalım Çetin Arık
 Giresun Uşak Kayseri
 Ömer Fethi Gürer Erkan
Aydın
 Niğde Bursa
BAŞKAN – Aynı mahiyetteki iki önergeye Komisyon
katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Katılmıyoruz. 
BAŞKAN – Aynı mahiyetteki önergeler hakkında söz
isteyen Mahmut Toğrul, Gaziantep Milletvekili.
Buyurunuz Sayın Toğrul. (HDP sıralarından alkışlar)
MAHMUT TOĞRUL (Gaziantep) – Teşekkür ederim.
Sayın Başkan, değerli milletvekilleri, Genel Kurulun
sevgili emekçileri; hepinizi saygıyla selamlıyorum.
Değerli arkadaşlar, biraz önce söylemiştim, söz konusu
düzenleme nükleer santral sahalarında yapılacak yapılar hakkında Yapı Denetimi
Hakkında Kanun hükümleri ile İmar Kanunu’nun mesuliyetine ilişkin hükümlerin
uygulanmasının Türkiye Atom Enerjisi Kurumuna devrini öngörüyor. Yani, değerli
arkadaşlar, biraz önce de söylemiştim, Türkiye Atom Enerjisi Kurumu, nükleer
santral alanındaki yapıların yapı denetimini ve imar denetimini kendisi ya
yapacak ya da yaptıracaktır.
Değerli arkadaşlar, bildiğiniz üzere, nükleer atıkla
ilgili kimsenin bir ön yargısı yok ama nükleer atıkla ilgili bilinen gerçekler
var: Nükleer atık tehlikelidir. Nükleer atığın yaratacağı zarar tahmin
edilemezdir, öngörülemezdir. Bu nedenle hiçbir sigorta kurumu nükleer santrali
sigorta yapmaz çünkü Çernobil’de olduğu gibi ya da Fukuşima’da olduğu gibi
yarattığı felaket sadece o bölgeyle sınırlı kalmaz ya da yaratacağı zarar
patlama olmadan, orada sıkıntı meydana gelmeden öngörülemez.
Değerli arkadaşlar, bu madde, bir önceki maddenin
çıkmasını istediğim gibi, aslında tasarı metninden çıkarılması gereken bir
metindir çünkü nükleerle ilgili, bırakın normal İmar Kanunu’nu, daha özel
önlemlerin alınması gerektiği tüm dünya tarafından kabul görmektedir.
Normal ÇED kanununa, Kıyı Kanunu’na, zeytinlik alanlar,
girilmeyecek alanlar konusuna istisna hükümlerin getirilmesi, aslında bu
yasanın hoyratça kullanılması anlamına gelmektedir. Dolayısıyla, biliyorsunuz,
ÇED günümüzde artık neredeyse anlamsızlaşmıştır çünkü ülkemizde sorunlu birçok
ÇED raporu vardır, uygulanmayan birçok ÇED raporu vardır, hatta normal uygulama
başladıktan sonra alınan ÇED raporları vardır. İşin doğrusu, öyle bir
noktadayız ki bugün artık ÇED yapıya göre uydurulmaktadır, yapılacak yapılar
ÇED’e uygun hâle getirilmek üzere uygulanmamaktadır. 
Değerli arkadaşlar, biz, Türkiye’nin yenilenebilir
enerji kaynaklarının kesinlikle yeterli olduğunu söylüyoruz çünkü nükleer
tehlike sadece bugünümüzle ilgili değil, gelecek nesillerle ilgilidir. Siz
bugün bir kaza yaptığınızda sorunu kendiniz yaşarsınız ama nükleerle
yaşayacağınız sorunlar torunlarımızın, belki çok daha ötesinde nesillerimizin
yaşayacağı sorunlardır. Daha da önemlisi, nükleer atıkları bugün normal
prosedürle yok edebilen bir teknoloji henüz üretilememiştir ve nükleerle
kirlenmiş atıkların zararlı etkileri, maalesef, yıllar boyu -binlerce,
milyonlarca yıl- nesilden nesle aktarılmaktadır. Değerli arkadaşlar, nükleer
enerji yalnızca sanayi sektörünün değil, diğer alanların da -turizmin de,
sağlığın da- etki alanındadır ve buraları da mahvedecektir. 
Bizim şundan vazgeçmemiz lazım: “Aşırı
enerji ihtiyacımız var.”, “Aşırı enerji üretmeliyiz.” tezleri asla doğru
değildir. Enerjiyi uygun bir şekilde kullanma, doğru kullanma politikalarını
geliştirmemiz daha önemlidir. 
Değerli arkadaşlar, bugün biraz önce
söylediğim gibi, bilimsel tabloda nükleer atıklar gözlemlenemez, denetlenemez
riskler grubundadır. Onun için sadece ülkenin şu andaki hâlini tehlikeye
atmıyorsunuz, geleceğini tehlikeye atıyorsunuz. Sağlıklı enerjiden vazgeçmek,
nükleere saplanmak, gerçekten, bu ülke için doludan kaçarken bataklığa
saplanmaktır. Asla ve asla, enerji için, nükleer uygun bir çare değildir. 
(Mikrofon otomatik cihaz tarafından
kapatıldı) 
MAHMUT TOĞRUL (Devamla) - Yol yakınken
bundan vazgeçilmelidir, dünya da vazgeçiyor. Dünyada var olan santrallerin de
artık ömürlerini tamamlaması bekleniyor. 
Genel Kurulu saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Toğrul.
Aynı mahiyetteki diğer önerge hakkında
konuşmak isteyen Aytuğ Atıcı, Mersin Milletvekili.
Buyurunuz Sayın Atıcı. (CHP sıralarından
alkışlar) 
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, nükleer santrallerin
yapılmasının önünü açan bu kanun teklifinin 3’üncü maddesi üzerine söz almış
bulunuyorum. Bu maddeyle de yapı denetimi hakkındaki kanunu baypas ederek bunun
dışına çıkarıyorsunuz nükleer santralleri.
Değerli arkadaşlar, nükleer santrallerin
zararlarını bir önceki konuşmamda anlatmaya başlamıştım. Sağlığa olan
zararlarını hep birlikte biliyoruz artık. Çocuklarımızın kanser olacağını
biliyoruz, hem de 2,2 kat daha yüksek bir oranda ve DNA kırıklarının nesilden
nesle aktarılarak kanserin kuşaklar boyu devam edeceğini, gebe olması muhtemel
kadınlarda da sakat çocuk doğurma, ölü çocuk doğurma riskini artırdığını artık
biliyoruz. 
Değerli arkadaşlar, bakın, Akkuyu
çevresinde sadece CHP’liler yaşamıyor, AKP’ye oy verenler yaşıyor, MHP’ye oy
verenler yaşıyor, HDP’ye oy verenler yaşıyor ve inanın bana, Sayın Bakan,
nükleer bir sızıntı olması durumunda bunu koklayamayız, gözümüzle göremeyiz,
kulağımızla işitemeyiz, tadamayız, bir yerimize çarparsa hissedemeyiz, hiçbir
şeyi göremeyiz ve bütün çocuklar etkilenir. Bu çocuklar etkilenirken Alevi
midir, Sünni midir diye ayrılmaz; Kürt müdür, Türk müdür, Arap mıdır, Çerkez
midir diye ayrılmaz; babası AKP’ye mi oy verdi, CHP’ye mi oy verdi diye
ayırmaz, hepsi kanser olur. 
OSMAN AŞKIN BAK (Rize) – Ne alakası var,
insanlarımız hepsi. Niye ayırıyorsun?
AYTUĞ ATICI (Devamla) - O yüzden, gelin,
bu sevdadan vazgeçin. Bu nedenle, biz, bütün gücümüzle buna karşı çıkacağız. Bu
yasa konuşulduğu sürece, benim gücüm ve sesim yettiği sürece bu yasaya karşı
çıkmaya devam edeceğim. 
Siz demin dediniz ki “Ermenistan
sınırında Metsamor var.” Evet var, keşke olmasaydı, keşke yapılmasaydı.
Yapıldığı dönemde âlâyıvalayla yapılmıştı, şimdi, eski, patlayacak diye ödümüz
patlıyor. Şimdi, Akkuyu’ya yapacağınız... Dikkat edin, dünyada hiç denenmemiş
bir teknoloji, hiç denenmemiş bir teknolojiyi Akkuyu’da kurmaya çalışıyorsunuz,
yirmi sene sonra bu da eskiyecek. Sizin yaşınız müsait, Allah ömür versin, o
günleri görürsünüz, o zaman da “Akkuyu ne zaman patlayacak?” diye tıpkı bugün
Ermenistan Metsamor’unda olduğu gibi, aynı kaygıları yaşayacak Mersin halkı.
Sadece Mersin halkı değil. Sayın Bakan, bulutların meteorolojik dağılımını
inceledim, mesela, eğer nisan ayında bir sızıntı olursa Gaziantep’e doğru
gidiyor, eğer temmuz ayında bir sızıntı olursa Ankara’ya doğru geliyor, eğer
kışın bir sızıntı olursa bulutlarla beraber Kıbrıs’a doğru gidiyor yani sadece
Mersin değil, bütün Türkiye ve çevresi tehlike altında olacak.
Ama siz kalktınız dediniz ki: “Ya, kömürde de risk var;
araba da mı kullanmayacağız?” Kayınpederiniz de tüp gaza benzetmişti, “Tüp gaz
da patlıyor, o zaman tüp gaz da mı kullanmayacağız.” demişti. O zamanın mizah çizerleri,
o zaman Başbakan olduğu için serbestti çizmek, “tay gaz” diye bir şey yaptılar,
bütün dünyaya rezil kepaze olduk. Bakın, tüp gaz patlayabilir, araba
devrilebilir, evet, risktir ama sadece ve de sadece o anki kişiler ölür, konu
kapanır yani nesilden nesle bir ölüm aktarımı söz konusu olmaz. Evet, linyiti
de, kömürü de iyi yakmadığımız zaman akciğer kanseri oluruz, ölürüz, doğrudur
ama bu da nesilden nesle hiçbir zaman aktarılmaz. O yüzden, gelin, biraz
geçmişten ders alın. 
Bakın -Sayın Bakan, çok uzak değil- Fukuşima olduğunda
Japonya bütün nükleer santrallerini kapatma kararı aldı. Sonra,
başaramayacağını anlayınca 1 tanesini, sonra 2 tanesini yeniden devreye koydu.
Bizim buna ihtiyacımız yok. Size birazdan, bir sonraki konuşmamda rakamları
vereceğim. 
Bakın, Çernobil’den ders alın -yani çok uzağa gitmeye
gerek yok- Çernobil’i biz yaşadık. Çernobil döneminde “Radyasyonlu çay daha
lezzetliymiş.” diyen bakan kanserden öldü. Daha sonra, “Ben nükleer santralin
yanında denize girerim.” diyen AKP’li bakan şu anda yok. Şu anda siz orada
oturuyorsunuz, “Nükleer enerji çok iyi.” diyorsunuz, yarın siz de orada
oturamayacaksınız ama Mersin halkı, Türkiye’de yaşayan bütün insanlar burada
yaşamaya ve çocuklarını yaşatmaya devam edecekler. Bizi bu şekilde kahretmeye,
yok etmeye hakkınız yok değerli arkadaşlar. 
Teşekkür ederim. (CHP sıralarından alkışlar)
BAŞKAN – Teşekkür ederim Sayın Atıcı. 
Sayın Atıcı, yirmi sene sonrası için “Sizin yaşınız
müsait. Allah uzun ömür versin.” diyerek Sayın Bakana bir dilekte bulundunuz “O
günleri görürsünüz.” anlamında. 
AYTUĞ ATICI (Mersin) – Allah herkese uzun ömür versin.
BAŞKAN - Yani, sanki kendiniz için “Ben, o günleri
görememem.” gibi bir anlam çıkıyor buradan. Allah size de uzun ömürler versin. 
AYTUĞ ATICI (Mersin) – Allah herkese uzun ömür versin. 
BAŞKAN – Aynı mahiyetteki iki önergeyi oylarınıza
sunuyorum: Kabul edenler… Kabul etmeyenler… Önergeler kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 3’üncü
maddesinde geçen “yapılacak” ifadesinden sonra gelmek üzere “enerji üretimi
dışındaki” ifadesinin eklenmesini arz ve teklif ederiz.
Arzu Erdem (İstanbul) ve
arkadaşları 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK (İstanbul)
– Sayın Başkanım, katılmıyoruz.
BAŞKAN – Önerge hakkında konuşmak isteyen Arzu Erdem,
İstanbul Milletvekili. 
Buyurunuz Sayın Erdem. (MHP sıralarından alkışlar)
ARZU ERDEM (İstanbul) – Teşekkür ederim Sayın Başkan.
Değerli milletvekilleri, 312 sıra sayılı Elektrik
Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 3’üncü maddesinde verdiğimiz önerge üzerine Milliyetçi Hareket
Partisi Grubu adına söz almış bulunmaktayım. Aziz Türk milletini ve yüce
Meclisi saygılarımla selamlıyorum.
Değerli milletvekilleri, 9/7/1982 tarihli ve 2690
sayılı Türkiye Atom Enerjisi Kurumu Kanunu’na eklenen maddeyle, nükleer santral
sahalarında yapılacak yapılar hakkında 29/6/2001 tarihli ve 4708 sayılı Yapı
Denetimi Hakkında Kanun hükümleri ile 3/5/1985 tarihli ve 3194 sayılı İmar
Kanunu’nun fenni mesuliyetine ilişkin hükümleri uygulanamaz. Ancak, bu
yapıların yapı denetimi, Türkiye Atom Enerjisi Kurumu tarafından
yetkilendirilen tüzel kişiliğe sahip yapı denetimi kuruluşları tarafından, denetim
kuruluşu ile nükleer santralin lisans sahibi arasında akdedilen hizmet
sözleşmesi hükümlerine göre yapılır. Yapı denetiminin bu kuruluşlar tarafından
yapılması, nükleer santral sahibinin münhasır ve kusursuz sorumluluğunu kısmen
veya tamamen ortadan kaldırmaz. Bu yapılara ilişkin olarak yapılacak
yetkilendirme ve denetimlerle ilgili usul ve esaslarla yapı denetimi kuruluşu
ile nükleer santral sahibi arasında akdedilecek olan hizmet sözleşmesinin
kapsamına ilişkin hususlar, Çevre ve Şehircilik Bakanlığının görüşü alınarak
Türkiye Atom Enerjisi Kurumu tarafından bu maddenin yürürlüğe girdiği tarihten
itibaren bir yıl içinde çıkarılacak yönetmelikle düzenlenir. 
Değerli milletvekilleri, eklenen bu maddeyle, nükleer
santral sahalarında kurulacak yapılar için aranacak imar mevzuatı hükümleri de
istisna kapsamına sokulmaktadır. Teklifin ilk hâlinde “Yapı ruhsatı ve
denetimi”, nihai hâlinde “Yapı denetimi” başlığıyla anılan düzenlemede, 2690
sayılı Atom Enerjisi Kurumu Kanunu’na eklendiği maddeyle, nükleer santral
sahalarında yapı denetimine ve İmar Kanunu kapsamındaki fenni mesuliyete
ilişkin hükümler istisna tutulmaktadır. Teklif, nükleer sahasında yapılaşmayı
bu denli mevzuattan bağışık tutarken yapı denetimi için yetkilendirilen
firmalar ile nükleer lisans sahibi kuruluşun hizmet sözleşmesi imzalayacağı
belirtilse de tanınan istisna bölgesi bir denetimi açıkça göstermemektedir.
Yapı denetim sistemi, maalesef, gerek yapı denetim kuruluşları gerekse diğer
kurumlardan istendiği gibi değildir. Çünkü yapı denetim kuruluşları
müşteri-patron çalışma esasına dayanmaktadır. “Para veren emir verir.” kriteri
doğrultusunda, yapı denetim firmaları da müteahhitlerden aldıkları para
nedeniyle gerekli denetimi yapmamaktadırlar. İnşallah, Türkiye Atom Enerjisi
Kurumunun da anlaşma yaptığı tüzel kişilikteki firmalar benzer firmalar gibi
olmaz, daha kurumsal çalışan, daha kalifiye elemanlardan oluşan firmalar olup
adalet ve hakkaniyet çerçevesinde görevlerini yerine getirirler. 
Değerli milletvekilleri, iktidar partisinin görevleri,
enerji politikalarını doğru belirlemek, kendi enerji kaynaklarını üretimde
kullanmak, doğal gaz ve petrol ithalatına dayalı doğru enerji politikalarını
izlemek ve enerji verimliliğini artırmaktır. Elektriği üreten, ileten ve
dağıtan kuruluşların görevi ise toplumun ihtiyacı olan elektrik enerjisini
kesintisiz ve kaliteli olarak tüketicilere sunmaktır. Ancak, ne yazık ki…
Başkanım, uğultuyu kesebilir miyiz lütfen.
BAŞKAN – Sayın milletvekilleri, lütfen efendim… Bir
uğultu var gerçekten, lütfen…
ARZU ERDEM (Devamla) – Teşekkür ederim Sayın Başkan.
Ancak, ne yazık ki bugün ülkemizde enerji verimliliği
beklenen düzeyde artırılmamıştır. Elektrik enerjisi dağıtım ve kullanımında
kayıp ve kaçakların önlenmesi ve kullanılan teknolojinin geliştirilmesi adına
herhangi bir girişimde bulunulmamış, enerji tasarrufu konusunda tüketici
bilinci oluşturulmamıştır. 
Bu arada, özellikle, son dönemde gelen şikâyetlerden
bahsetmek istiyorum. Elektrik kesintileri her geçen gün artmaktadır. Elektrik
kesinti endeksi, nisan ayında elektrik kesintilerinin yüzde 21,78 oranında
arttığını belirtmiştir. Seçim bölgem olan İstanbul ise en çok kesinti
gerçekleşen üç ilden bir tanesi ve sık sık yaşanan bu kesintiler milletimizi
mağdur etmektedir. İstanbul Anadolu Yakası Elektrik Dağıtım AŞ tarafından
yapılan açıklamaların ardından henüz bu hafta İstanbul’da Ataşehir, Beykoz,
Kadıköy, Kartal ve Pendik gibi 9 ilçede elektrik kesintisi gerçekleşmiştir. Bu
konuya da çözüm bulunması zaruriyet arz etmektedir. 
Milliyetçi Hareket Partisi olarak bizler aziz Türk
milletimizin her türlü mağduriyetinde yanlarında olduğunu belirtir, saygılarımı
sunarım. 
Teşekkür ederim. (MHP sıralarından alkışlar)
BAŞKAN – Teşekkür ederim Sayın Erdem.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
3’üncü maddeyi oylarınıza sunuyorum:
Kabul edenler... Kabul etmeyenler... 3’üncü madde kabul edilmiştir.
4’üncü madde üzerinde üç önerge vardır,
önergeleri okutuyorum: 
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 4’üncü maddesinde geçen “yönetmelikle” ifadesinin “yönetmelik
hükümleri ile” şeklinde değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Baki Şimşek Ruhi
Ersoy Deniz Depboylu
 Mersin Osmaniye Aydın
 Fahrettin Oğuz Tor Nuri
Okutan
 Kahramanmaraş Isparta
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun Teklifi’nin
4’üncü maddesinin j) bendinin aşağıdaki şekilde değiştirilmesini arz ve teklif
ederiz.
“MADDE 4-
j) Elektrik üretim, iletim, dağıtım ve tüketim
tesislerinin kurulması ve işletilmesi için gerekli yükümlülükleri ile ilgili
olarak inceleme, tespit, raporlama, proje onay ve kabul işlemleri kamu
olanakları ile yapmak”
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Bedia Özgökçe Ertan
 Tunceli  Bitlis Van
BAŞKAN – Şimdi maddeye en aykırı önergeyi okutup işleme
alacağım.
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 4’üncü
maddesiyle 3154 sayılı Enerji ve Tabii Kaynaklar Bakanlığının Teşkilat ve
Görevleri Hakkında Kanun’un 2’nci maddesinin (1)’inci fıkrasına eklenen j)
bendinin aşağıdaki şekilde değiştirilmesini arz ve teklif ederiz.
"j) Elektrik üretim, iletim, dağıtım ve tüketim
tesislerinin milli menfaatlere ve modern teknolojiye uygun şekilde kurulması ve
işletilmesi için gerekli yükümlülükleri ile ilgili olarak inceleme, tespit,
raporlama, proje onay ve kabul işlemleri yapmak üzere ihtisas sahibi kamu kurum
ve kuruluşlarını görevlendirmek."
 Kazım Arslan Tacettin
Bayır  İrfan Bakır
 Denizli İzmir Isparta
 Kadim Durmaz Ahmet
Akın Tahsin Tarhan
 Tokat Balıkesir Kocaeli
 Didem Engin  Bülent
Yener Bektaşoğlu  Erkan Aydın
 İstanbul Giresun Bursa
 Özkan Yalım Çetin
Arık Ömer Fethi Gürer
 Uşak Kayseri Niğde
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Sayın Başkan,
katılamıyoruz.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Sayın Başkan, katılmıyoruz. 
Önerge hakkında konuşmak isteyen, Tacettin Bayır, İzmir
Milletvekili.
Buyurunuz Sayın Bayır. (CHP sıralarından alkışlar) 
TACETTİN BAYIR (İzmir) – Sayın Başkan, değerli
milletvekilleri; hepinizi saygıyla selamlıyorum.
Sayın Bakanıma iki gün önce Cumhuriyet Halk Partisi
Grubu adına yaptığım konuşmada kullandığım 3 satırı aynen ifademden okuyorum
arkadaşlar: “Bizler, tüketmekte olduğumuz enerjiye ne kadar ihtiyacımız
olduğunun bilincindeyiz. Ancak, enerjide dışa bağımlı olmaktan kurtulmalıyız.
Bizler ‘istemezükçü’ değiliz.” demiş idim ve Sayın Bakan aynı akşam bizleri
“istemezükçü” olarak ilan etti medyada. Sayın Bakan, bizler enerji üretimine
karşı değiliz, bizler enerjiyi en az sizler kadar tüketen insanlarız, aynı
enerjiyi paylaşarak tüketiyoruz. Bizler, sadece yenilenebilir enerjiyi, riski
olmayan gelecek nesillerimize… Allah bağışlasın, 2 çocuğunuz var, benim de 2
torunum var. 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – 3 oldu. 
TACETTİN BAYIR (Devamla) - 3 mü oldu? Allah daha çok
versin.
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Amin, inşallah.
TACETTİN BAYIR (Devamla) - “Gelecek nesillere daha
yaşanabilir bir ülke, daha risksiz bir ülke bırakabilir miyiz?” için burada bu
konuyu tartışıyoruz. 
Şimdi, az önce soru-cevaplarda da bir ifadede
bulundunuz, dediniz ki: “Geçmişte kayıp kaçak faturalara ekleniyordu.” Sayın
Bakanım, ya bürokratlarınız size yanlış bilgi veriyor ya da “kayıp kaçak”
kelimesinin ne zaman faturalarda bir araya getirildiğinin farkında değilsiniz. 
MUSTAFA ELİTAŞ (Kayseri) – Maliyet içindeydi, maliyet.
TACETTİN BAYIR (Devamla) - Kayıp başka bir şeydir,
kaçak başka bir şeydir. Kayıp dediğiniz şey, üretimden tüketime kadar elektriği
taşıdığı süreçte kaybolan şeydir, bütün dünyada bu vardır ve bütün dünyada bu
faturalara yansıtılmaktadır. Türkiye’de de eskiden beri bu yansıtılmaktadır, bu
konuda haklısınız. Ancak, “kaçak” cümlesi “kayıp”ın yanına daha sonra
getirilmiştir. 
Şimdi, bu 2 kelime bir araya geldiğinde, “kayıp” ve
“kaçak” diye faturalara eklendiğinde şu soru aklıma geliyor: Eğer eskiden de bu
faturalarda kayıp kaçak vardıysa niye bu faturalar 2 kat arttı, niye arttı?
Yani 2002’den bugüne kadar bu fiyatlar niye bu kadar arttı, niye ikiye katladı?

Tabii ki, yine ifadenizde bir şey kullandınız, dediniz
ki: “Arkadaşlar, doğal afet her yerde var.” Allah, ülkemizden uzak tutsun,
evet, her yerde var doğal afet. Ama, bizim altını çizmek istediğimiz şey şu
Sayın Bakan: Doğal afetin getireceği yeni bir nükleer afete dikkat çekmek
istiyoruz. Bu, başka bir afet. Doğal afeti Allah Türkiye’den uzak tutsun ama
bir nükleer afet doğal afet sonrasında geldiğinde işte o 3 çocuğunuz, benim 2
çocuğum, 2 torunum, 2 gelinim, evladım hepsi risk altında yaşayacaklar. Allah
hepimizin çocuklarına uzun ömür versin. Ama gelin bunu bir kez daha düşünün. 
Değerli arkadaşlar, bu kanun teklifinde içimizi belki
en çok yaralayacak olan, bu nükleer tesislerin kurulmasında kıyı ve sahillere,
zeytinlik sahalara girilmesinin önünü maalesef sonuna kadar açıyor bu yasa.
Nükleer enerji tesislerinin yükseleceği bölgelerde haklı direnişi ve yerinde
uyarıları hiç dikkate almıyorsunuz, tıpkı Çeşme Ovacık’ta RES’ler için kesilen
ağaçlara ve köylülerin yaptıkları eylemlere kulağınızı tıkadığınız gibi
kulaklarınızı tıkıyorsunuz. Teknoloji olarak bizden çok daha ileride olan
Amerika, Almanya, Fransa, İngiltere, Japonya gibi gelişmiş ülkeler nükleer
enerjinin toplam enerji kaynakları içerisindeki payını son yirmi yıldır giderek
düşürmüşlerdir. Japonya 2023 yılının sonuna kadar tüm nükleerlerini kapatmayı
planlamaktadır. Biz ise dünyayı sanki yeniden keşfetmişiz gibi nükleer enerjiyi
bir popüler enerji kaynağı gibi topluma sunmaya çalışıyoruz. 
Bir başka nokta ise: Kime yaptırıyoruz bu santrali?
Daha önce bu konuda sabıkası olan Ruslara. Santral için gerekli nükleer yakıtı
nereden alacağız? Rusya’dan. Kim işletecek santrali? Ruslar. Şu an Suriye
politikamız nedeniyle Ruslarla zaten papaz durumdayız. Adamlar çekip gitti, ne
olacak o santral? Kapatıp AVM mi yapacaksınız, TOKİ’ye mi devredeceksiniz? Şu
anda santrallerin planlamalarından, projelendirilmesi, inşasına kadar Rusya’ya
bağımlıyız. Enerji politikamızın da yüzde 70’i Rusya’ya bağımlı hâle gelecektir
bu nükleer santralle. Ama evvelallah kabadayılığı da elden bırakmıyoruz. Bu
gidişle ne yazık ki, maalesef, nükleer santral projesi Türkiye'nin elinde
patlayacaktır. 
Bundan sonraki konuşmalarımda da önerilerimi
sıralayacağım.
Hepinize saygılar sunuyorum. (CHP sıralarından
alkışlar)
BAŞKAN – Teşekkür ederim Sayın Bayır.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum.
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun Teklifi’nin
4’üncü maddesinin (j) bendinin aşağıdaki şekilde değiştirilmesini arz ve teklif
ederiz.
“MADDE 4-
j) Elektrik üretim, iletim, dağıtım ve tüketim
tesislerinin kurulması ve işletilmesi için gerekli yükümlülükleri ile ilgili
olarak inceleme, tespit, raporlama, proje onay ve kabul işlemleri kamu
olanakları ile yapmak”
Bedia Özgökçe Ertan (Van) ve
arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Sayın Başkan, katılmıyoruz. 
BAŞKAN – Önerge hakkında konuşmak isteyen Bedia Özgökçe
Ertan, Van Milletvekili. 
Buyurunuz Sayın Özgökçe Ertan. (HDP sıralarından
alkışlar) 
BEDİA ÖZGÖKÇE ERTAN (Van) – Teşekkür ediyorum Sayın
Başkan. 
Genel Kurulu saygıyla selamlıyorum. 
312 sıra sayılı Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 4’üncü maddesi üzerine
söz aldım. Teklifin 4’üncü maddesi, elektrik üretim, iletim, dağıtım ve tüketim
tesislerinin kurulması ve işletilmesi için gerekli yükümlülükleri ile ilgili
olarak inceleme, tespit, raporlama, proje onay ve kabul işlemlerinin özel
şirketlere devredilmesini amaçlıyor. 
Değerli milletvekilleri, elektrik, su, doğalgaz gibi
temel hizmetler esasen devletin sunmak ve denetlemekle yükümlü olduğu asli
görevlerdendir ve yükümlülüklerdendir ve kamu yararını gözetmekle yükümlü
sosyal devletin bu hizmetlerin kullanım sürecinde olmaması beklenemez. Bu
nedenle, devletin süreçten dışlanarak elektriğin piyasaya, özel kuruluşlara
devrilmesi değil, aksine kamunun bu işlemleri doğrudan kendi olanaklarıyla
yürütmesi beklenir. 
“Millî menfaat” gibi muğlak bir ifadenin ve “modern
teknoloji” gibi somut karşılığı olmayan bir kavramın maddede yer almasını
anlaşılmaz buluyoruz ancak AKP iktidarlarının, yasal dayanağı olmayan tüm
tekliflerde bu şekilde manipülasyon yaptığını çok iyi bilmekteyiz. Meclise
gelen ve kanunlaşan teklif ve tasarılardaki kurgunun, kamu yararından ziyade,
belli çevrelerin, yandaşların mevcut hukuki engelleri aşmak adına kendi
hukuksuz rant kapılarına yasal dayanak getirmek olduğunu görüyoruz. Bu teklif
de aynı amaçla getirilmiş bir düzenlemedir. 
Halkların Demokratik Partisinden milletvekili
arkadaşlarımız komisyon toplantılarından itibaren bu kanuna neden karşı
olduğumuzu defalarca ifade ettiler. Ben de farklı bir açıdan, doğayı ipotek
altına alacak olan söz konusu teklifteki bazı hususlara dikkatinizi çekmek
istiyorum. 
On dört yıllık iktidarı boyunca çevre tahribatında
sınır tanımayan AKP iktidarı, elindeki yasalar yetmemiş olacak ki, bu tasarıyla
kendine yeni yağma alanları açmayı planlıyor. Çevre mevzuatına aykırı
yapılaşmaların 2020 yılına kadar cezai müeyyidelerden muaf tutulmaları,
önümüzdeki günlerde bizleri bekleyen talanın bir habercisidir. Son bir yıldır
yürüttüğü güvenlik politikalarıyla yurttaşların yaşam hakkını gasbeden,
binlerce insanı tutuklayarak özgürlüklerinden alıkoyan iktidar partisinin
hedefinde şimdi de doğa ve çevre vardır. Bu teklif, dağlarımızı “terörle
mücadele” adı altında bombalayarak ağaçtan ve canlı yaşamından temizleyen AKP
iktidarına bu sefer de zeytinlikleri, kıyıları yok etme hakkı vermektedir ve
bununla amaçlanan da artık, dünyanın terk ettiği nükleer enerji çalışmalarına
alan yaratmaktır. 
Değerli milletvekilleri, teklifteki bir düzenlemeyle,
nükleer santraller başta olmak üzere, uluslararası anlaşmayla yapılan üretim
tesislerinin inşaat için gerekli izin, onay, lisans, ruhsat ve benzeri belgeler
olmaksızın üretim lisansı alabilmesine, lisans almadan üretim tesisiyle ilgili
olmayan yapıların inşaatına başlanmasına olanak tanımaktadır. Gerekli olan
lisans, izin, onay gibi belgelerin alınamaması durumunda yapılan inşaatlar
nedeniyle, özel ya da kamu mülkiyetinin ihlal edilmesiyle, doğaya geri dönüşü
olmayan zararların verilmesi söz konusu olacaktır. Karşılanabilecek durumda
olan zararları da kimin nasıl karşılayacağı sorunu doğacaktır. 
Sayın Başkan, değerli milletvekilleri; yasa teklifi,
neredeyse yüz yıldır devam eden yanlış enerji politikalarının çevreye ve tarihe
verdiği tahribatı çok büyük boyutlara taşıyacaktır. Yıllarca “yüzyılın projesi”
olarak sunulan GAP projesi ne bölge insanına ne de bölge ekonomisine bir katkı
sağlamıştır. Beklenen verimin sağlanamadığı Ilısu Barajı, sadece, 12 bin yıllık
bir geçmişe sahip olan Hasankeyf’i sular altında bırakmıştır. Bölgede hâlâ
açıklanamayan elektrik kesintileri yaşanmakta, başta Urfa, Mardin gibi
kentlerde son dönemde vekili de olduğum Van’da olmak üzere yurttaşlar mağdur
edilmekte ve hatta cezalandırılmaktadır. Bugüne kadar uzun vadeli insan ve
çevre endeksli olmayan politikalar nedeniyle canlıların yaşam alanları yok
edildi, toplu hayvan ölümleri oldu.
Değerli milletvekilleri, doğayı tahrip eden, canlı
yaşamını imkânsız hâle getiren barajların yanı sıra bir de zamanımız olsaydı,
biraz da AKP’nin Kürt sorunun çözümsüzlüğü noktasında inşa ettiği barajlardan
söz edecektim. Kısaca değineyim. Hakkâri ve Şırnak illerini kapsayan sınır
bölgeleri boyunca sudan bir Çin Seddi şeklinde 7 tanesi Şırnak’ta, 4 tanesi
Hakkâri’de olmak üzere 11 tane sınır barajı yapılması çalışmaları devam
etmektedir. Tamamen askerî ihtiyaçlarla yapımına başlanan bu barajlar
literatüre Türkiye'nin armağan ettiği şekliyle sınır güvenlik barajları olarak
girmiştir.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Özgökçe Ertan.
Önergeyi oylarınıza sunuyorum: Kabul edenler…
İDRİS BALUKEN (Diyarbakır) – Karar yeter sayısı
istiyoruz Sayın Başkanım.
BAŞKAN – Karar yeter sayısı talebi vardır.
Kabul edenler… Kabul etmeyenler… Karar yeter sayısı
vardır, önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 4’üncü maddesinde geçen “yönetmelikle”
ifadesinin “yönetmelik hükümleri ile” şeklinde değiştirilmesini arz ve teklif
ederiz.
Deniz
Depboylu (Aydın) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan.
BAŞKAN – Önerge hakkında konuşmak isteyen Deniz
Depboylu Aydın Milletvekili.
Buyurunuz Sayın Depboylu. (MHP sıralarından alkışlar) 
DENİZ DEPBOYLU (Aydın) – Sayın Başkan, değerli
milletvekilleri; 312 sıra sayılı Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Teklifi’nin 4’üncü maddesi üzerine Milliyetçi
Hareket Partisi Grubum adına söz almış bulunmaktayım. Sizleri saygıyla
selamlıyorum. 
Değerli milletvekilleri, elektrik dağıtım
şirketlerinin özelleştirilmesi kaçak elektrik kullanımını engelleyememiş,
elektrik kullanımını ödemeyenlerin faturasını, kullandığı elektriğin bedelini
ödeyen dürüst vatandaşın sırtına yüklemiştir. Hâl böyleyken teklifin 4’üncü
maddesiyle tüzel kişiliklere yönelik daha bir dizi görevlendirme ve
yetkilendirme yapılmaktadır. Çıkardığı mevzuatı ülkenin her yerinde tavizsiz
uygulamak hukuk devleti olmanın bir gereğidir.
Elektrik faturalarındaki kayıp kaçak
bedeli, TRT payı, dağıtım bedeli, iletim bedeli, sayaç okuma bedeli gibi her
biri ayrı bir “Sorma, ver.” ucubesi olan kalemler tüketiciye yüklenen faturanın
birer ibret vesikası ve adaletsiz uygulamasıdır. Çalınan elektriğin ise
bedelini çalmayanlara ödetmenin adaletle ve hukukla bağdaşır bir tarafı yoktur.
Tüketicilerin haklı başvurusu üzerine yargıdan dönen kayıp kaçak bedeli
skandalının yasal bir kılıfla örtülmeye çalışılması ise asla kabul edilemez.
Değerli milletvekilleri, maalesef,
ülkemizde sadece “kayıp kaçak bedeli” adı altında elektriğin faturası ceplerden
alınmamakta, Türk milleti bu elektrik üretiminin bedelini çok daha farklı da
ödemektedir. Neyle ödemektedir? Sağlığıyla ödemektedir. Maalesef, çevreye
verdiği zararla, kaybettiği diğer kaynaklarla ödemektedir.
Seçim bölgem olan Aydın’da son zamanlarda hızla artan
hidroelektrik santrali sayısı nedeniyle daha önceden de bu kürsüde konuşmuş,
sizlere bazı bilgileri iletmiştik. 2007 yılında çıkarılan Jeotermal Yasası
sonrası ÇED Yasası’nda yapılan değişikliklerle jeotermal santraller 2007 öncesi
1’inci derece gayrisıhhi müesseseler içinde yer alırken yani ÇED alınması
gerekliyken, 2007 sonrası ÇED alınması gerekli olmayan 2’nci derece gayrisıhhi
müesseseler arasına alınmıştır. Bu düzenlemeler sonrası bugün tuğla fabrikası
veya balık çiftliği açmak isteyen birinin ÇED raporu alması zorunluyken,
hidroelektrik santrali açanların bu raporu alması ihtiyaç hâlinden
çıkarılmıştır. Yasal düzenlemelerin kendi lehlerine göre düzenlenmesinden
cesaret alan jeotermal işletmeler, günlük pratikte her gün çevre ve canlı
yaşamına zarar vermektedir. Birinci sınıf tarım arazileri, incir ve zeytin
bahçeleri, yerleşim yerlerinin yanına ve içine jeotermal santraller, kuyular
yapılır hatta Aydın’da Magnesia adındaki tarihî bölgeye bile yapılmaya
çalışılması endişe vericidir. 
Size daha önceden de belirttik, şimdi bu kürsüden
tekrar belirtiyorum; jeotermal santraller Aydın’a zarar vermektedir. Bakın,
size fotoğraflarıyla bunu sunmaya geldim. Bu, Aydın’da jeotermal santral
yapılmak üzere kazılmaya başlanmış, çalışmaya başlamış bir kuyudur ve bu
kuyunun, gördüğünüz gibi, akışkanları doğaya bırakılmaktadır. Bunu daha önceden
de söyledik ama ne yazık ki AKP sıralarında oturan Aydın vekili arkadaşlarımız
bunları inkâr etti, “Yoktur böyle bir şey.” dedi. Size bugün fotoğraflarıyla
sunuyorum, bakın, doğanın içerisinde… Bu akışkanların içerisinde acaba ne gibi
maddeler var? Bunların tahlilleri bile maalesef ADÜ tarafından yapıldı, biraz
Ege Üniversitesi tarafından yapıldı ama yeterli olmadı. Bakın, buradaki bir
dere yatağıdır ve burada dereden akan bu akışkanlar Büyük Menderes’e kadar
gitmekte ve tarım arazilerini, halkın sağlığını tehlikeye atmaktadır. 
Lütfen bazı sorularıma cevap istiyorum Sayın Bakandan:
Acaba bu izin verilen jeotermal santralleri denetleyen kimdir, nasıl bir
denetlemeye tabi olmaktadır? Yine, Aydın Valiliği İl Çevre Müdürlüğüne giden
bunca belge, şikâyet dilekçesinin cevabı niye gelmemektedir? Bu konuyla ilgili
neden bir şey yapılmamaktadır? Yine, bu denetlemelerin yapılması için bundan
sonra neler yapılması gerekiyor? Bu sorularıma cevap arz ediyor, hepinizi
tekrar saygıyla selamlıyorum. (MHP sıralarından alkışlar)
BAŞKAN – Teşekkür ederim Sayın Depboylu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
4’üncü maddeyi oylarınıza sunuyorum: Kabul edenler…
Kabul etmeyenler… 4’üncü madde kabul edilmiştir.
5’inci madde üzerinde üç önerge vardır,
önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 5’inci
maddesinde geçen "ibaresi" ifadesinin "ifadesi' şeklinde
değiştirilmesini arz ve teklif ederiz.
 Emin Haluk Ayhan  Mustafa
Kalaycı Baki Şimşek 
 Denizli  Konya
 Mersin
 Ruhi Ersoy Erkan
Haberal Mehmet Necmettin Ahrazoğlu
 Osmaniye Ankara Hatay
 Fahrettin Oğuz Tor İsmail
Faruk Aksu
 Kahramanmaraş İstanbul
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
5'inci maddesindeki “yer alan” ibaresinin “bulunan” şeklinde değiştirilmesi
için gereğini saygılarımızla arz ve teklif ederiz.
 Kazım Arslan Tacettin
Bayır İrfan Bakır
 Denizli  İzmir Isparta
 Tahsin Tarhan Özkan
Yalım Kemal Zeybek
 Kocaeli Uşak Samsun
 Ahmet Akın Çetin
Arık Bülent Yener Bektaşoğlu
 Balıkesir Kayseri Giresun
 Erkan Aydın Ömer
Fethi Gürer
 Bursa Niğde
BAŞKAN – Şimdi,
maddeye en aykırı önergeyi okutup işleme alacağım. 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
5’inci maddesinin teklif metninden çıkartılmasını arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı
 Tunceli Bitlis
BAŞKAN –
Komisyon önergeye katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ (Konya) –
Katılmıyoruz Sayın Başkan.
BAŞKAN – Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılmıyoruz Sayın
Başkan. 
BAŞKAN
– Önerge hakkında konuşmak isteyen Behçet Yıldırım, Adıyaman Milletvekili.
Buyurunuz
Sayın Yıldırım. (HDP sıralarından alkışlar) 
BEHÇET
YILDIRIM (Adıyaman) – Teşekkürler Başkanım. 
Sayın
Başkan, değerli milletvekili arkadaşlarım; 312 sıra sayılı Elektrik Piyasası
Kanunu’nun 5’inci maddesi üzerine grubum adına söz almış bulunmaktayım. Genel
Kurulu saygılarımla selamlıyorum. 
Yasa
teklifine bakıldığında; nükleer santraller, kıyıların santraller nedeniyle imara
açılmasına, zeytinlik alanların imara açılmasına, petrol boru hatlarına,
transit geçişlere kadar; elektrik üretimi ve dağıtımı, maliyet kalemlerinin
tüketicilere fatura edilmesine, çevre ve kıyı kanununa, imar kanununa kadar
geniş bir alanı düzenlediği ve çevrede yaşayan insanların yaşamını bire bir
etkileyeceği; havasından suyuna, ağacına ve elektrik bedellerinin kendilerine
fatura edilmesine kadar geniş bir alanı düzenleyen bir yasa teklifiyle ilgili
bir çalışma olduğu anlaşılmaktadır. Ancak, bu yasa teklifi, milyonlarca
vatandaşı ilgilendiriyor olmasına rağmen, sanki sadece enerji yatırımı yapan
sermaye şirketlerini ilgilendiriyormuş gibi ilgili yatırımcıların işini
kolaylaştırmak, kıyıların ve zeytinlik alanların talanına yol açmak, yine
elektrik bedellerinin yansıtılmasında bu maliyetlerin vatandaşlara fatura
edilmesine çalışıldığı anlaşılmaktadır.
Öncelikle,
teklifin Çevre Komisyonunda ele alınmamış olması büyük bir eksiklik olmuştur.
Nükleer santrallerin ve benzeri enerji sağlama işinin, projelerinin büyük bir
kısmı yöre halkı tarafından yaşam alanlarında yaratacağı, çevre tahribatı
noktasında yaratacağı olumsuzluklar nedeniyle haklı bir tepkiyle
karşılanmaktadır. Ancak, Çevre Komisyonunun konuyla ilgili herhangi bir raporu
mevcut değildir. Olsa bile bu Çevre Komisyonunca dikkate alınacağından emin
değilim. 
Yine kanun teklifi ilgili komisyonlarda görüşülürken bu
konularla ilgili meslek odalarının, görüsünün alınmamış olması “Ben yaptım,
oldu.” mantığının tezahüründen başka bir şey değildir.
Yasa maddeleri incelendiğinde vatandaşın lehine olan
kıyıdaki yapılaşmaları, çevre tahribatını önleyecek kıyı kanunu gibi
düzenlemeler baypas edilerek kanunla kanunsuz, hukuksuz bir durum
yaratılmaktadır.
Enerji ihtiyacını doğaya, çevreye, insana zarar
vermeden karşılanmasını sağlayacak güneş, jeotermal, rüzgâr gibi yenilenebilir
enerji kaynaklarından sağlamak yerine, artık dünyanın terk etmeye doğru gittiği
nükleer santrallerle sağlamaya çalışmak, çevreye ve insana zararlı etkilerinin
binlerce yıllık tahribatı doğuracağı bilinmektedir. Az önce konuşan sayın
meslektaşım Profesör Doktor Aytuğ Atıcı’nın görüşlerine aynen katılıyorum. Ben
bütün insanlara şunu söylüyorum: Allah düşmanıma bile engelli bir çocuk
vermesin. Bu nükleer enerjiyle kromozom bozulmalarıyla, kan hastalıklarıyla,
kanser hastalıklarıyla daha sık karşılaşacağız. Düşmanıma bile Allah böyle bir
evlat vermesin diyorum. Bu olasılığı düşünmek bile başlı başına bir felakettir.

Değerli milletvekili arkadaşlarım, kayıp kaçak
bedellerinin haksız ve adaletsiz olduğu Yargıtay kararlarında açıkça
belirtilmiş olduğu hâlde yine, kayıp kaçak bedellerinin tüketicilerden
alınmasının adaletsiz olduğu herkesçe belirtilmesine rağmen bu haksız kazanç ve
adaletsiz yükümlülüğü açıkça yasal koruma altına alınarak, kanuna dercedilerek
sorun çözülmeye çalışılmıştır. Bir durumun kanunda yer alıyor olması o durumun
adaletsiz olduğu savını çürütmüyor ve vatandaşın belirttiği sıkıntıyı da
gidermiyor. Şu an burada kimin sıkıntısı gideriliyor? Elektrik dağıtım
şirketlerinin sıkıntısı gideriliyor. Vatandaştan alınan kayıp kaçak bedelleri
kaldırılmıyor. Yani, elektrik dağıtım şirketlerinin haksız ve adaletsiz kazancı
kanun maddesi hâline getirilerek yasallık kazandırılıyor. Yani, haksız kazancı
vatandaştan kesebilirsiniz ve bu haksız kazancı sağlamaya devam edebilirsiniz
demektir bu. Peki, bu haksız kazançları yasal hâle getirdiğinizde vatandaşın
sırtına yüklenen bu maliyeti meşrulaştırmış mı oluyoruz? Hayır. Halk, bunun
haksız kazanç olduğunu ve kendisine haksız bir maliyet fatura edildiğini
biliyor ancak bunu kanun maddesine eklediğiniz için bu haksızlığa ses
çıkarmayacak, mahkemelerde hakkını aramayacak. İşte, bunun adı “yasal
irtikâp”tır, haksız bir parayı yasa eliyle vatandaştan zorla almaktır. Kimin
için? Elektrik dağıtım şirketleri için vatandaştan zorla para alınmaktadır.
Buna burada “yasama faaliyeti” adını mı vereceğiz? Hayır. Bu yasama faaliyeti,
açıkça, elektrik dağıtım şirketlerine haksız kazanç sağlama faaliyetidir.
Yine, TRT payı, elektrik faturalarına yansıtılmaya
devam edecektir. Kanun teklifi komisyonda görüşüldüğü sırada TRT payının
kaldırılması teklif edildiği hâlde, vatandaşın çıkarı değil, birkaç elektrik
dağıtım şirketinin çıkarı düşünülerek reddedilmiştir.
Bu yasayla beraber, kıyıların nükleer santral
bahanesiyle talan edileceği, zeytinlik alanın talan edileceği, çevre
düzenlemeleri içeren yasaların baypas…
(Mikrofon otomatik cihaz tarafından kapatıldı) 
BEHÇET YILDIRIM (Devamla) – …edileceği, sermaye
şirketlerine rant sağlamak adına maliyetlerin vatandaşa fatura edileceği bir
durumun olacağı aşikârdır. Genelin yararı ile şirketlerin çıkarı
karşılaştığında, genelin yani kamunun çıkarı değil, rant alanı yaratmak adına
şirketlerin çıkarı gözetildiği anlaşılmaktadır.
Genel Kurulu saygılarımla selamlıyorum. (HDP sıralarından
alkışlar) 
BAŞKAN – Teşekkür ederim Sayın Yıldırım.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
5’inci maddesinde “yer alan” ibaresinin “bulunan” şeklinde değiştirilmesi için
gereğini saygılarımızla arz ve teklif ederiz.
Tacettin
Bayır (İzmir) ve arkadaşları 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ (Konya) –
Katılmıyoruz Sayın Başkan.
BAŞKAN – Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Sayın Başkan,
katılmıyoruz. 
BAŞKAN
– Önerge üzerinde konuşmak isteyen Tacettin Bayır, İzmir Milletvekili.
Buyurunuz
Sayın Bayır. (CHP sıralarından alkışlar) 
TACETTİN
BAYIR (İzmir) – Sayın Başkan, değerli milletvekilleri; öylesine önemli bir
kanun teklifini konuşuyoruz ki zihinlerinizde yer bırakması için, kayıtlara
geçmesi için toplam 15 maddede madde madde bunları sıralamak istiyorum:
Eğer
bu teklif yasalaşırsa -elektrik piyasası kanunu teklifi- AKP, nükleer tesis
kurmak için kıyı ve sahillere, zeytinlik sahalara girilmesinin önünü açacak.
Bu
kanun teklifiyle AKP, mahkeme kararının önünü tıkamak için yasa çıkarma
telaşına girmiştir, kayıp kaçaklar geri ödenmeyecektir.
Bu
kanun teklifiyle AKP, kayıp kaçağa dava açmanın önüne geçecek, 33 milyar
liralık kayıp kaçak, vatandaşa geri ödenmeyecektir. 
Bu
kanun teklifiyle AKP, çevre mevzuatına tümüyle aykırı büyük yapılaşmalara 2019
yılına kadar cezadan muafiyet getirecek.
Bu
kanun teklifiyle AKP, dağıtım şirketlerinin yatırım harcamalarını, tüm kayıp
kaçak bedellerini faturalarımıza yükleyecek.
Bu
kanun teklifiyle AKP, faturalardaki TRT katılım payının kaldırılmasına karşı
çıktı ve vatandaşın 800 milyon TL’sini aldı.
Bu
kanun teklifiyle AKP, kayıp kaçak bedellerinin iadesi için açılan davalarda
sonuç alma yolunu yasayla kapatıyor.
Bu
kanun teklifiyle AKP, nükleer enerji için çevre talanına imza atıyor, kıyı ve
imar ve çevre mevzuatına istisna getiriyor. 
Bu
kanun teklifiyle AKP, nükleer tesis kurma uğruna, yapı denetimi kurallarına
aykırı biçimde istisnalar getiriyor.
Yine,
bu kanun teklifiyle AKP, yerli ve yenilenebilir enerji için olanak var iken
hukuksuz bir nükleer enerjiye yöneliyor.
Bu
kanun teklifiyle AKP, alışkanlık hâline getirdiği acele kamulaştırma
kararlarını genişletiyor, mağduriyeti katlıyor.
Bu
kanun teklifiyle AKP, bizim, yani 36 milyon abonenin, elektrik faturalarındaki
yükleri katlamanın yolunu arıyor.
Bu
kanun teklifiyle AKP, “Kayıp kaçağın kendisine değil, tarifenin yüksekliğine
dava açabilirsin.” diyerek yargı yolunun önünü kapatıyor.
AKP,
kayıp kaçağın alınmaması, TRT payının kalkması, üretim elektriğinde KDV’nin
sıfırlanması önerimizi ne yazık ki komisyonlarda reddetmiştir.
Bu
teklifiyle AKP, halkın yararına sonuçlanan mahkeme kararlarını uygulamamak
için, hukuksuz yasalarla adalete âdeta duvar örüyor. 
Sadece
bu nedenler bile, sade bir vatandaşın ya da bir milletvekilinin ya da bir parti
grubunun, bu kanun teklifini Anayasa Mahkemesine taşımasını aslında zorunlu
hâle getiriyor. Geçmiş dönemlerde yasalara aykırı alınmış olan kararların,
2004’te alınan kararların daha sonra Yargıtay tarafından bozulduğunu biliyoruz.
Hiç kimse düşünmesin ki, burada Türkiye Büyük Millet Meclisinin aldığı kararlar
yargının önündedir. Yasama, yargının önünde değildir arkadaşlar; yürütme hiç
değildir. Yürütme, teklifini getirir, bizler burada tartışırız, birbirimizi
ikna ederiz, makul ve mantıklıysa, bu ülke çıkarları doğrultusundaysa “evet”
deriz. Ancak, ülke çıkarı, yurttaş çıkarı görmediğimiz, emeklinin, işçinin,
esnafın, köylünün ödemekte zorlandığı, 2 kata çıkan bu elektrik faturalarında
bunu o halka reva görmenin tek sebebi AKP’nin ta kendisidir, yürütmenin ta
kendisidir. Bunu, sokakta halka, bıkmadan usanmadan, tek tek, köy köy gezerek,
kent kent gezerek, dükkân dükkân gezerek, esnaf ziyaretleriyle anlatacağımızdan
hepiniz emin olunuz. 
Hepinize
saygılar sunuyorum. (CHP sıralarından alkışlar) 
BAŞKAN
– Teşekkür ederim Sayın Bayır.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 5’inci maddesinde geçen "ibaresi"
ifadesinin "ifadesi' şeklinde değiştirilmesini arz ve teklif ederiz.
İsmail
Faruk Aksu (İstanbul) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
ENERJİ VE TABİİ
KAYNAKLAR BAKANI BERAT ALBAYRAK (İstanbul) – Katılmıyoruz Sayın Başkan.
BAŞKAN – Önerge
hakkında konuşmak isteyen, İsmail Faruk Aksu, İstanbul Milletvekili.
Buyurunuz Sayın
Aksu. (MHP sıralarından alkışlar)
İSMAİL FARUK
AKSU (İstanbul) – Sayın Başkan, sayın milletvekilleri; 312 sıra sayılı Elektrik
Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 5’inci maddesine ilişkin olarak Milliyetçi Hareket Partisi Grubu
adına söz aldım. Hepinizi saygıyla selamlıyorum. 
Konuşmamın
başında, Alman Parlamentosunun tarihî ve hukuki gerçekleri ayaklar altına
alarak 1915 olaylarını “soykırım” olarak nitelendiren kararını telin ediyorum.
Tarihî gerçeklerin parlamentoların kararıyla değiştirilmesi elbette ki mümkün
değildir. Türk milletinin şanlı tarihini lekelemeye yönelik böylesi hasmane
kararların kimseye bir faydası yoktur. Ermenilerin yüz yıllık yalanına
sarılarak Türkiye gibi bir ülkenin dostluğunu kaybetmenin hiçbir mantıklı izahı
da bulunmamaktadır. 
Maalesef her gün
şehit haberleri gelmeye devam ediyor. Asker ve polisimiz bütün gücüyle terörle
mücadele ederken ülke yönetiminde bulunanların yaptıkları bazı açıklamalardan
yeni bir yıkım masasının kurulmasına ilişkin girişimlere yeşil ışık yakıldığı
anlaşılmaktadır. Devletin ve milletin birlik ve bütünlüğüne kasteden bölücü
terörün kökü kazınmadan yeniden müzakere masalarının kurulması, kuşku yok ki
şehitlerimizin aziz hatıralarına yapılacak en büyük ihanet olacaktır.
Değerli milletvekilleri, Türkiye’nin
yakın doğu bölgesinde süregiden enerji ve ticaret oyununa güçlü bir biçimde
dâhil olabilmesi, jeostratejik avantajını ve endüstriyel kapasitesini kendi
lehine kullanabilmesi bütünleşik, çok yönlü bir yaklaşımla mümkün hâle
gelebilecektir. Türkiye, ancak bu şekilde bir transit taşıma alanı olmakla
yetinmeyerek bölge odaklı enerji ve ticaret oyununa güçlü bir biçimde dâhil olabilecektir.
Hükûmetin enerji politikasıysa bu amaca hizmet etmemekte, millî olmayan
sermayenin tahakkümüne açık, denetimden uzak ve verimsiz bir çizgide
bulunmaktadır. Enerji piyasası, tam rekabete dayalı, şeffaf, katılımcı,
denetlenebilir ve millî bir enerji politikasının oluşturabilmesine imkân
verecek şekilde düzenlenmemiştir. Enerji üretiminin geleceğini doğal gaza
bağlayan AKP, yaptığı uygulamalarla kaynak güvenliği açısından enerjinin
geleceğini riske etmiş, dışa bağımlılığı artırarak da arz güvenliğini tehlikeye
düşürmüştür. 
Enerji tüketiminin gelişmiş ülkeler
seviyesine yükseltilebilmesi, iç kaynakların kullanılması ve yüksek
teknolojiyle üretim potansiyelinin artırılmasından geçmektedir. Oysa Hükûmetin
iç kaynak kullanımından anladığının, öz kaynak kullanımı yerine vergilendirme
ve özelleştirme yöntemi olduğu anlaşılmaktadır. Enerjinin vergilendirilmesinde
adalet sağlanamamakta, kaçakla yeterli mücadele yapılamamakta, enerjinin
üretimi, dağıtımı ve kullanımında verimlilik sağlanamamaktadır. Uzun vadeli
yanlış alım taahhütleriyle hazine zarara uğratılmaktadır. 
Elektrik dağıtımında ortaya çıkan kayıp
ve kaçak oranı yüksek düzeydedir. Kullanıcıya ulaşmadan elektrikte kayıplar
oluşmaktadır. Uygun olmayan vergi politikaları, kaçakçılığa sebep olmaktadır.
Ülkemizde enerji arz güvenliğinin sağlanabilmesi için rüzgâr, güneş, jeotermal
gibi yerli kaynaklara dayanan enerji üretimine öncelik verilmesi kaçınılmaz bir
gerekliliktir. 
Kayıp ve kaçakları önleyecek tedbirlerin
süratle hayata geçirilmesi gerekirken bunların, elektrik faturasını düzenli
ödeyen dürüst vatandaşların üzerine yüklenmesi insafla bağdaşmayacak bir
cezalandırma olacaktır. Kanun teklifiyle, dağıtım şirketlerinin yatırım
harcamaları ve tüm kayıp kaçak bedelleri kanun zoruyla tüketicilerden alınacaktır.
Yine “teknik ve teknik olmayan kayıp kaçak” tanımıyla kayıp kaçak elektrik
kavramı gizlenmek suretiyle, yüksek oranda kullanılan kaçak elektriğin
bedelinin emeklinin, işçinin, memurun, garip gurebanın, kısacası, sorumlu tüm
vatandaşların faturasına eklenmesine yasal kılıf oluşturulacaktır.
Değerli milletvekilleri, sistemdeki mevcut yanlışları
onaracak, vatandaşlarımızın mağduriyetini giderecek yerde, bu çarpıklıkları
yasal hâle getiren, yargıda hak arama imkânını da fiilen ortadan kaldıran bu düzenlemelerin
kabul edilemez olduğunu ifade ederek Genel Kurulu saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Aksu.
Önergeyi oylarınıza sunuyorum: Kabul edenler... Kabul
etmeyenler... Kabul edilmemiştir. 
5’inci maddeyi oylarınıza sunuyorum: Kabul edenler...
Kabul etmeyenler... Kabul edilmiştir. 
6’ncı madde üzerinde üç önerge vardır. Aynı mahiyetteki
bu önergeleri okutacağım ve birlikte işleme alacağım. Talepleri hâlinde önerge
sahiplerine ayrı ayrı söz vereceğim veya gerekçelerini okutacağım.
Şimdi aynı mahiyetteki önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 6’ncı
maddesinin metinden çıkarılmasını arz ve teklif ederiz. 
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
 Ahmet Selim Yurdakul Arzu
Erdem
 Antalya İstanbul
Aynı mahiyetteki önergenin imza sahipleri: 
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü
 Bitlis Tunceli
Yine aynı mahiyetteki önergenin imza sahipleri: 
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Didem Engin
 Balıkesir Kocaeli İstanbul
 Kemal Zeybek Özkan
Yalım Erkan Aydın
 Samsun Uşak Bursa
 Çetin Arık Bülent
Yener Bektaşoğlu Ömer Fethi Gürer
 Kayseri Giresun Niğde
 Bülent Kuşoğlu Aytuğ
Atıcı
 Ankara Mersin
BAŞKAN - Aynı mahiyetteki üç önergeye Komisyon
katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Katılmıyoruz Sayın Başkan. 
BAŞKAN – Aynı mahiyetteki önergelerle ilgili konuşmak
isteyen, Bülent Kuşoğlu, Ankara Milletvekili.
Buyurunuz Sayın Kuşoğlu. (CHP sıralarından alkışlar)
BÜLENT KUŞOĞLU (Ankara) – Sayın Başkan, değerli milletvekilleri;
hepinizi saygıyla selamlıyorum. 312 sıra sayılı Kanun Teklifi’nin 6’ncı maddesi
üzerinde söz aldım. 
6’ncı madde: 3213 sayılı Kanun’a ek bir madde
getiriyor, 12’nci maddeyi ilave ediyor. 12’nci madde de bu kanun uyarınca kamu
kurum ve kuruluşlarına ait IV. Grup ve (b) bendine giren madenlere -ki bunlar
kömür, linyit, taş kömürü gibi madenler- ilişkin ruhsatların, rezerv kaybına
sebep olmayacak şekilde, elektrik üretimine yönelik olmak üzere ayrıca
ruhsatlandırılmasını öngörüyor. Aslında doğru bir düzenleme, makul bir
düzenleme. Alternatif olarak bu düzenlemenin, bu ruhsatlandırmanın geçici bir
şekilde yapılması da söz konusu olabilir yani geçici bir ruhsatla, daha sonra
rezervler tükendiğinde, maden alanının ağaçlandırılması, orman alanı yapılması
-gerektiğinde geçici ruhsatlandırmayla çok daha kolaylıkla, sorun çıkmadan
nihai işlemler yapılabilirdi ama- bu da makul bir düzenleme olarak görülüyor. 
Değerli arkadaşlarım, enerji konusu, Türkiye için çok
önemli, hepimizin hassasiyetle üzerinde durması gereken bir konu. Ben,
müsaadenizle, 6’ncı maddenin dışında da konuyla ilgili bazı önemli gördüğüm
hususları dikkatinize sunmak istiyorum. 
Sayın Bakan, Plan ve Bütçe Komisyonunda, henüz göreve
başladığında, güzel de bir konuşma yaptı, ülkemiz için enerjinin önemini
anlattıktan sonra “Bu kapsamda temel strateji ve politikalarımızı sıralamak
gerekirse” dedi ve tek tek kendi yapacağı, yapması gereken işleri aşağı yukarı
saydı. Bunlar gayet güzel, retorik olarak gayet güzel sıralanmış konulardı ama
bugün benim arkadaşlarımın muhalefet şerhinden, onların yorumlarından,
muhalefetteki diğer milletvekili arkadaşlarımızdan da anladığım kadarıyla…
Çünkü iktidara mensup milletvekilleri konuşmuyor yani bunlarla ilgili bütünü
üzerindeki, tümü üzerindeki görüşmeler sonrasında ayrıntılı olarak maddeler
üzerinde görüş belirtmediler. Anladığım kadarıyla Sayın Bakanın daha önceki
mülahazaları tam olarak yerine gelmiyor. Çok önemli bir düzenleme yapıyoruz. Bu
önemli düzenlemelerle… Aslında ilk düzenlemesi Sayın Bakanın, enerji alanındaki
ilk temelli düzenlemesi. Daha kapsamlı, bu hedefleri daha fazla tutturan bir
düzenleme olması gerekirdi. 
Değerli arkadaşlarım, geçen yıl madenlerle ilgili benim
bir gensorum vardı, Enerji Bakanımızla ilgili bir gensorum söz konusu oldu. Orada
konu, sadece daha fazla kâr edebilmek için, kâr hırsıyla, daha fazla üretim
hırsıyla, para kazanma hırsıyla, özellikle Soma’da, bu iki yıl önce yaşadığımız
elim facianın doğmasına sebep olan, maalesef o kâr hırsına sebebiyet veren
olaya Bakanlık ve Sayın Bakanın konuyu bilerek, detaylarını bilerek izin
vermesiydi. Bundan sonra bu tür olayların yaşanmamasını ümit ediyorum. Bu kadar
büyük bir kâr hırsının birilerinin çalıştırılarak, birilerinin istismar
edilerek, birilerinin hayatı pahasına bu noktalara getirilmemesini temenni
ediyorum. İnşallah öyle olur. 
Ama onun haricinde de enerji politikamızla ilgili
olarak şunu söyleyeyim: Enerji politikaları ile dış politika atbaşı gider. Çok
önemli, Türkiye için çok daha önemli, diğer ülkelerle kıyaslandığında çok daha
önemli. Dolayısıyla, bizim -Kıbrıs da dâhil olmak üzere, Kıbrıs çevresindeki
doğal gaz da dâhil olmak üzere- dış politikamızda Türkiye'nin enerji ihtiyacını
karşılayacak politikaların mümkün olduğunca uygulanması gerekiyor. Ama,
maalesef, dış politikamız, yeterli olmadığı için enerji politikalarımızla
ilgili olarak da sorunları çözebilecek bir anlayışa ve yapıya sahip değiliz,
sıkıntılar had safhada. Yalnız, Kıbrıs’taki doğal gazla ilgili olarak Sayın
Bakan, Plan ve Bütçe Komisyonunda çok önemli bir rezerv olmadığını belirtmişti.
Sonra ben onu tekrar araştırdım, gördüğüm kadarıyla çok önemli. Kendisinden bu
konuyu tekrar araştırmasını, bunun önemli olduğunun bilinmesini rica ediyorum. 
Bu vesileyle herkese saygılar sunuyorum. (CHP
sıralarından alkışlar)
BAŞKAN – Teşekkür ederim Sayın Kuşoğlu.
Aynı mahiyetteki diğer önerge hakkında konuşmak
isteyen, İdris Baluken, Diyarbakır Milletvekili.
Buyurunuz Sayın Baluken. (HDP sıralarından alkışlar)
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; hepinizi
saygıyla selamlıyorum. 312 sıra sayılı Kanun Teklifi üzerinde söz aldım. 
Arkadaşlarımız, bu kanun teklifiyle ilgili gerek
AKP’nin uyguladığı enerji politikalarının gerekse de mevcut kanun teklifinin
Anayasa’ya ve hukuka aykırılığını gerekse de rantı kayıran yönleriyle ilgili
itirazlarımızı buradan ifade ediyorlar. Tabii, verdiğimiz önergelerin hiçbir
tanesi, her zaman olduğu gibi, iktidar partisi tarafından dikkate alınmıyor.
Sadece bizim değil, bütün muhalefetin verdiği önergelerden hiçbir tanesi
dikkate alınmıyor. Bu da parlamenter demokrasiye duymuş olduğunuz saygının ya
da parlamenter demokrasiye vermiş olduğunuz önemin aslında bir göstergesi. O
nedenle, ben o konuda birkaç şeyi vurgulamak istiyorum. Hani burada bir önergenin
dikkate alınıp alınmamasından çok, aslında Türkiye’de demokratik siyaseti yapma
koşullarının AKP eliyle nasıl tüketildiğini Meclis Genel Kurulunun ve Türkiye
kamuoyunun bilgisine sunmak istiyorum.
Bakın, biz Parlamentoda en fazla sayıda milletvekili bulunan
3’üncü grubuz. Parlamentonun 3’üncü büyük milletvekili grubu, burada geçirilen
bir anayasa değişiklik teklifiyle Parlamentodan atılmak isteniyor. Bu karar
süreciyle ilgili itirazlarımızı defalarca buradan ifade ettik. Ancak, bu teklif
geçtikten sonra bu süreci halkımıza anlatma, dolayısıyla buna karşı halkımızın
siyasi bir tutumunu geliştirme noktasında bazı çalışmalar planladık.
“Demokratik siyasetin halkla buluşması” dediğimiz bu çalışmalarda, bugüne kadar
yaptığımız bütün siyasi çalışmalara engelleme çıkarıldı, saldırılar yapıldı. 
Ben geçen hafta Siirt-Kurtalan-Batman
hattındaki bölge gezilerine katıldım. Adım attığımız her yerde gaz
bombalarıyla, tazyikli sularla, TOMA’larla karşılandım. Şimdi, bu halk
buluşmalarının bir üst aşaması olan bütün Türkiye’de miting yapma çalışmalarını
bu hafta sonundan itibaren hayata geçirmek istiyoruz. 4 önemli kentte 4 büyük
miting planladık ve bir haftadır arkadaşlarımız çalışıyor. Diyarbakır, İzmir,
Adana ve İstanbul’daki 4 mitingimize yönelik de sizin partili valileriniz
tarafından yasaklar getirildi. Yani bir siyasi parti Türkiye’de miting
yapamayacak bir durumda sıkıştırılmak isteniyor. Gerekçe ne? Güvenlik. Saldırı
olabilirmiş de… “Biz, güvenlik için belli riskleri göz önünde bulundurmak
zorundayız.” E, peki, güvenlik gerekçesiyle bir siyasi partinin miting yapacağı
koşulları sağlayamıyorsan senin devletliğin nerede kaldı, Hükûmetliğin nerede
kaldı? Senin “kamu düzeni” safsatasıyla aylardır bu kenti, bu ülkeyi kan
deryasına çevirdiğin savaş politikaların nerede kaldı? 
Güvenliği sağlamak tabii ki devletin
görevi, güvenlik güçlerinin görevi. Bunun inandırıcılığı var mı, samimiyeti var
mı? Her gün Cumhurbaşkanı teğet geçtiği kentlerde bile havaalanlarında miting
yapıyor. Her gün AKP’li yetkililer, hangi şehre adım atarlarsa orada açık
alanda halk toplantıları, mitingler yapıyorlar. Onunla ilgili güvenlik kaygın
yok, onu sağlıyorsun, yakın dönemde İstanbul’da fetih şöleninde mini bir orduyu
görevlendirdin. Ama, konu HDP’ye gelince sadece baskıcı, yasakçı, otoriter uygulamaya
bir kılıf aramak için, bir gerekçe yaratmak için bu tarz şeyler önümüze
getiriliyor. 
Bakın, 7 Haziran öncesi bu partinin seçim
çalışmaları 140 yerde saldırıya uğradı, lince uğradı; 7 Haziran sonrası, 1
Kasım öncesi 400 yerde saldırıya uğradı. Bingöl’de 7 Haziran seçiminden önce
çalışma yürüttüğümüz HDP’li arkadaşım, partinin aracını kullanan şoför
arkadaşım Hamdullah Öğe 40 kurşunla infaz edildi, 40 kurşunla ve bugün
itibarıyla katili yok ortada, kim öldürdü bilinmiyor. Tek suçu, HDP’nin seçim çalışmalarında
seçim aracını kullanmaktı. Yine, Mehmet Yavuzel’in, Seve Demir’in Silopi’de,
Cizre’de katledildiği bilgisini burada defalarca paylaştık. 
Şimdi, medyada ağır bir sansür
altındayız. Bizi çıkaran medya kuruluşuna ya kapatma veriliyor ya ağır para
cezaları. Peki, bize ne öneriyorsunuz? Yani, bir siyasi parti medya üzerinden
çalışma yürütemeyecekse, halkla buluşamayacaksa, miting yapamayacaksa öneriniz
nedir? 
Bakın, Cumhurbaşkanı sürekli kullandığı
sert söylemi geçen bir tık aşağı indirdi, PKK’ye çağrı yaptı, “Silahları
bırakın, Meclise siyaset yapmaya gelin.” dedi. E, peki, Meclisteki durum ne?
Meclisten dışarı atmaya çalışıyorsun ya da Mecliste olan siyasi partinin sokağa
çıkmasını engelliyorsun.
(Mikrofon otomatik cihaz tarafından
kapatıldı) 
MUSTAFA YEL (Tekirdağ) - PKK’nın devamı
mısınız siz?
İDRİS BALUKEN (Devamla) – Yani, böyle bir
durum, böyle bir çelişki ortadayken siz bu söylediklerinize herhangi bir
şekilde inanıyor musunuz?
MUSTAFA YEL (Tekirdağ) - PKK’nın
temsilcisi misiniz, Meclisteki temsilcisi misiniz?
İDRİS BALUKEN (Devamla) – Ben,
Cumhurbaşkanının söylemi üzerine...
MUSTAFA YEL (Tekirdağ) – PKK’nın
temsilcisi misiniz? 
İDRİS BALUKEN (Devamla) –
Cumhurbaşkanının söylemini değerlendiriyorum. 
MUSTAFA YEL (Tekirdağ) – Siz, temsilcisi
misiniz?
İDRİS BALUKEN (Devamla) –
Cumhurbaşkanının söylemini değerlendiriyorum. 
MUSTAFA YEL (Tekirdağ) – Temsilcisi
misiniz?
İDRİS BALUKEN (Devamla) – Bakın, bu
ülkede silahların bırakılmasını, demokratik siyasete gelinmesini hepimiz
istiyoruz.
ALİM TUNÇ (Uşak) – Bunları çok dinledik,
çok.
İDRİS BALUKEN (Devamla) – Ama bunun yol
ve yöntemleri için biraz rasyonel akıl, biraz mantık, biraz da demokratik
siyasete...
HÜSEYİN KOCABIYIK (İzmir) – 11 Temmuz KCK
bildirisinde ne diyor?
İDRİS BALUKEN (Devamla) – ...alan açmak gerekir
diyorum.
Hepinize saygılar sunuyorum. (HDP sıralarından
alkışlar)
BAŞKAN – Teşekkür ederim Sayın Baluken.
Aynı mahiyetteki diğer önerge hakkında söz isteyen,
Arzu Erdem İstanbul Milletvekili. 
Buyurunuz Sayın Erdem. (MHP sıralarından alkışlar) 
ARZU ERDEM (İstanbul) – Teşekkür ederim Sayın Başkan.
Değerli milletvekilleri, 312 sıra sayılı Elektrik
Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 6’ncı maddesi üzerine Milliyetçi Hareket Partisi Grubu adına söz
almış bulunmaktayım. Aziz Türk milletini ve yüce Meclisi saygılarımla
selamlıyorum. 
Değerli milletvekilleri, görüşmekte olduğumuz 6’ncı
madde ile kamu kurum ve kuruluşlarına ait turba, linyit, taş kömürü, kömüre
bağlı metan gazı ve buna benzer maddelere ilişkin ruhsatların rezerv kaybına
sebep olmayacak şekilde, elektrik üretimine yönelik olmak üzere bakanlık onayı
ile ayrı ruhsatlandırılabileceği düzenlenmektedir. Bakanlık onayı ile ayrı
ruhsatlara bağlamak, enerji üretimi yapmayı amaçlayan bu madde, sınırlı enerji
kaynaklarının bir an önce tüketilmesine sebep olacaktır. Bu da gelecek
nesillerimize vereceğimiz en büyük cezadır. 
Ülkemizin enerji ihtiyacı hızla artarken ilgili
bakanlık, bu hıza ayak uyduramamakta ve çareyi bu tip günübirlik düzenlemelerde
bulmaktadır, bunu rakamlardan da açıkça görmekteyiz. 2015 yılı elektrik
üretiminde doğal gaz payı 2014 sonu itibarıyla yüzde 47,9 iken, bu oran geçen
yıl sonunda yüzde 37,9’a düşmüştür. Toplam elektrik üretiminin yüzde 25,8’i
hidroelektrik santralleri, yüzde 12’si linyit, yüzde 15,2’si ithal kömür, yüzde
4,4’ü rüzgâr ve yüzde 1,3’ü de jeotermal kaynaklardan sağlanmıştır. Ülkemiz,
2015’te elektrik üretiminin yüzde 21,3’ünü kamu santrallerinden, kalan kısmını
ise özel sektöre ait santrallerden karşılamayı uygun bulmuştur ve geçen yıl
kullanılan elektriğin yüzde 2,8’i komşu ülkelerden ithal edilmiştir. Durum
böyle olunca da yerli üretimin enerji ihtiyacını karşılama oranının on dört
yılda yüzde 32’lerden yüzde 26’lara gerilemesine sebep olunmuştur. 
Değerli milletvekilleri, sürdürülebilir kalkınmada
çeşitli, güvenilir, dengeli, çevresel olarak kabul edilebilir enerji
kaynaklarının kullanımı büyük önem taşımaktadır. Bir yandan artan enerji
talebini karşılarken diğer yandan küresel iklim değişikliği riskini en aza
indirmek günümüzün en önemli konularından biridir. Ülkemizde uygulanan söz
konusu politikalar yüzünden, geçtiğimiz aralık ayında, Birleşmiş Milletler
İklim Değişikliği Taraflar Konferansı’nda sera gazı emisyonlarında net bir
azaltım hedefi yerine, artıştan azaltım hedefi taahhüt edilmek zorunda
kalınmıştır. İktidarın hiç önemsemediği uluslararası göstergelerden olan ve iki
yılda bir yayımlanan Dünya Çevre Performansı 2016 Endeksi’nde, Türkiye, 180
ülke arasında ne yazık ki 99’uncu ülke olmuştur. 
Rakamlardan da görülebileceği gibi, son on dört yıldır,
ülkemizin elindeki kömür rezervlerini, çevre boyutu da dâhil, pek çok bakımdan
doğru kullanmadığını rahatlıkla söyleyebiliriz. İktidarın, gerek eylem planında
gerekse strateji belgesinde linyit potansiyelinin değerlendirilmesi için
önerdiği politika, Afşin-Elbistan, Konya-Karapınar gibi büyük havzaların termik
santral kurulmak üzere, talep garantisi, hasılat paylaşımı şeklinde veya
belirli bir süre alım garantisinin sağlandığı yap-işlet veya yap-işlet-devret modeliyle
ihaleye çıkarılmasıdır yani kömür sahalarının uluslararası şirketlere altın
tepsi içerisinde sunulmasıdır bu. 
Son olarak, Enerji Piyasası Düzenleme Kurumunun
elektrik faturalarında yapmış olduğu son düzenlemelere göre ise daha önce
faturalarda ayrıntılı bir şekilde yer alan “iletim bedeli” ve “sayaç okuma
bedeli” gibi kalemler kaldırılmış, yerine “dağıtım bedeli” adı altında bir
bedel eklenmiştir. Tüketiciye gönderilen faturalarda yer alan dağıtım bedeli,
enerji bedelinin tümünün yüzde 50’sinden daha fazladır. Bunu hepimiz biliyoruz,
hepimizin elektrik faturalarına da yansıyor. 
13 Nisan 2016 tarihinde Enerji ve Tabii Kaynaklar
Bakanına yazılı olarak sordum, dün ise Bakana yine, sözlü olarak sordum, tekrar
huzurunuzda sormak istiyorum: “Dağıtım bedeli” adı altında faturalara
yansıtılan bu tutara hangi kalemler dâhildir? Yapılan bu düzenlemeler sonucunda
“dağıtım bedeli” adı altında abonelerden alınan bu tutar ile düzenleme
öncesinde alınan tutar arasında fark var mıdır? Enerji Piyasası Kanunu’nun amaçları
arasında düşük maliyetli enerji sağlanması yer almaktadır. “Dağıtım bedeli” adı
altında milletimizden toplanan bu tutarın, söz konusu amacın bir ihlali
olduğunu düşünüyor musunuz? Son olarak, vergiler vasıtasıyla beli bükülmüş olan
milletimize “dağıtım bedeli” adı altında ödetilen bu tutarları adaletli buluyor
musunuz?
Teşekkür ederim.
Saygılarımla.
BAŞKAN – Teşekkür ederim Sayın Erdem. 
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir. 
6’ncı maddeyi oylarınıza sunuyorum: Kabul edenler…
Kabul etmeyenler… 6’ncı madde kabul edilmiştir. 
Birleşime saat 20.20’ye kadar ara veriyorum.
Kapanma Saati: 19.29
DÖRDÜNCÜ OTURUM
Açılma Saati: 20.23
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Sema KIRCI (Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 98’inci Birleşiminin
Dördüncü Oturumunu açıyorum.
312 sıra sayılı Kanun Teklifi’nin görüşmelerine
kaldığımız yerden devam ediyoruz. 
Komisyon yerinde. 
Hükûmet yerinde.
7’nci madde üzerinde dört adet önerge vardır,
okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
çerçeve 7’nci maddesinin aşağıdaki şekilde değiştirilmesini arz ve teklif
ederiz.
 Mustafa Elitaş  Ramazan
Can  Halil Eldemir 
 Kayseri  Kırıkkale
 Bilecik
 Osman Aşkın Bak  Fatma
Benli  Özcan Ulupınar
 Rize  İstanbul
 Zonguldak
MADDE 7- 20/2/2001 tarihli ve 4628 sayılı Enerji
Piyasası Düzenleme Kurumunun Teşkilat ve Görevleri Hakkında Kanunun 5 inci
maddesinin birinci fıkrasında yer alan "dokuz" ibaresi
"yedi" olarak değiştirilmiş ve maddeye aşağıdaki fıkra eklenmiştir.
"Kurul, ilgili piyasa Kanunlarında tanımlanan
önlisans, lisans ve sertifikaların verilmesi, tadili, geçici olarak
durdurulması ve iptali ile ön araştırma ve soruşturma işlemlerinin yürütülmesi
hususunda ilgili kanunlar tarafından kendisine verilen yetkilerin bir kısmını
veya tamamını Başkanlığa ve/veya ilgili hizmet birimine devredebilir."
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 7’nci
maddesinde geçen "bir" ifadesinin "uygun gördüğü" şeklinde
değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Mehmet Erdoğan
 Kahramanmaraş Mersin Muğla
 Ahmet Selim Yurdakul Ruhi
Ersoy
 Antalya Osmaniye
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
7’nci maddesiyle değiştirilmesi öngörülen 20/02/2001 tarihli ve 4628 sayılı
Enerji Piyasası Düzenleme Kurumunun Teşkilat ve Görevleri Hakkında Kanun’un
5’inci maddesinin 1’inci fıkrasında yer alan “dokuz” ibaresinin “on bir” olarak
ve 2’nci fıkrasının aşağıdaki şekilde değiştirilmesini arz ve teklif ederiz.
 İdris Baluken  Berdan
Öztürk Behçet Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü
 Bitlis Tunceli
“Kurul üyelerinin dokuzu; hukuk, siyasal bilgiler,
idari bilimler, kamu yönetimi, iktisat, mühendislik, işletme ya da maliye
dallarında eğitim veren en az dört yıllık yükseköğrenim kurumlarından mezun
olmuş, kamu kurum ve kuruluşlarında ya da özel sektörde en az on yıl deneyim sahibi
ve mesleğinde temayüz etmiş kişiler arasından Bakanlar Kurulunca atanır. İkisi
ise üyeleri arasından Türkiye Mühendis ve Mimar Odaları Birliği Yönetiminin
teklifi üzerine Bakanlar Kurulunca atanır.”
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
7’nci maddesinin aşağıdaki şekilde değiştirilmesi için gereğini saygılarımızla
arz ve teklif ederiz.
 Kazım Arslan Tacettin
Bayır  İrfan Bakır
 Denizli İzmir Isparta
 Kemal Zeybek Ahmet
Akın Tahsin Tarhan
 Samsun Balıkesir Kocaeli
 Didem Engin  Bülent
Yener Bektaşoğlu  Erkan Aydın
 İstanbul Giresun Bursa
 Özkan Yalım Çetin
Arık Ömer Fethi Gürer
 Uşak Kayseri Niğde
Madde 7- 20/02/2001 tarihli ve 4628 sayılı Enerji
Piyasası Düzenleme Kurumunun Teşkilat ve Görevleri Hakkında Kanunun 5 inci
maddesinin birinci fıkrasında yer alan “dokuz” ibaresi “yedi” olarak
değiştirilmiştir.
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ADALET BAKANI BEKİR BOZDAĞ (Yozgat) – Katılmıyoruz
Başkanım.
BAŞKAN – Önerge hakkında söz isteyen Kazım Arslan,
Denizli Milletvekili. 
Buyurunuz Sayın Arslan. (CHP sıralarından alkışlar)
KAZIM ARSLAN (Denizli) – Sayın Başkan, değerli
milletvekilleri; görüşülmekte olan 312 sıra sayılı Elektrik Piyasası Kanunu ile
Bazı Kanunlarda Değişiklik Yapılmasına Dair Kanun Teklifi’nin 7’nci maddesinde
verdiğimiz değişiklik önergesi üzerinde söz aldım. Hepinizi sevgiyle saygıyla
selamlıyorum. 
Değerli milletvekilleri, görüşmekte olduğumuz bu madde,
Enerji Piyasası Düzenleme Kurumunun yetkisindeki çok kritik izinleri alt hizmet
birimlerine vererek denetim ve sorumluluk açısından son derece sorunlu bir
çerçeveye doğru bu durumu götürmektedir. “Kurul, lisans ve sertifikaların;
verilmesi, tadili, geçici olarak durdurulması, iptali ve ön araştırma yapılması
gibi konularda bir başka hizmet birimine görevi devredebilir.” denmektedir ama
bu hizmet biriminin ne olduğu maalesef ortada yoktur. 
Biz bu yasanın, özellikle Anayasa’ya aykırılığı
konusunda itirazda bulunmuştuk. Bu itirazla ilgili, dar bir komisyonda, bu
konularla ilgili arkadaşlarımızla, Başkanla birlikte bu konuyu tartıştık; bu
yasanın Anayasa’ya aykırı biçimde, İç Tüzük’e aykırı biçimde çıkmaması, iptal
edildikten sonra tekrar Meclise gelmemesi için yapılması gereken konularda
düşüncelerimizi söyledik ama maalesef, bu yasanın tamamına baktığımızda,
Anayasa’nın 2’nci maddesine, 10’uncu maddesine, 11, 36, 43, 56 ve 168’inci
maddelerine açıkça aykırı olmasına rağmen, bu konuda herhangi bir gelişme
sağlayamadık, kaldığımız yerden aynen devam ediyoruz. 
Şimdi, bu yasa yürürlüğe girdiği zaman bir kere hukuk
devleti ilkesinin zedeleneceği, çevre hakkının ortadan kalkacağı, mülkiyet
hakkının zedeleneceği, sosyal devlet ilkesinin yok olacağı, kuvvetler ayrılığı
prensibinin yok olacağı, doğal kaynakların aranması ve işletilmesi kurallarının
da yok olacağı açıklıkla ortadadır. Yargı yetkisini, her şekilde bu yasayla
vatandaşın yargıda hak arama özgürlüğünü ortadan kaldırdığı gibi, çok açık bir
şekilde anayasal hükümleri de rafa kaldırdığı ve işleme almadığı, dikkate
almadığı da görülmektedir. Teklifin içerdiği ayrıcalık ve istisnalarla
Anayasa’nın 10’uncu maddesinin açıklıkla ihlal edildiğini, “Hiçbir kişiye,
aileye, zümreye ve sınıfa imtiyaz tanınamaz.” dendiği hâlde bu hükme aykırı
biçimde bu yasanın geçirilmeye çalışıldığını görmekteyiz. 
Bu yasa teklifinin gerçek gerekçesi 17 ve 25 Aralık
“tape”lerinde de görülmekte ve o günkü bu yolsuzlukların bu yasanın içine de
yansıdığı açıkça görülmektedir. Ayrıca elektrik fiyatının ham fiyatı ile
üzerine konulan vergilerle birlikte ve birçok tarifenin içinde anlamsız
kalemlerin konulmasıyla birlikte yüzde 110’a çıktığı, 50 liralık bir faturanın
ham elektrik ücretinin 105 lira civarında ödendiğini de görmekteyiz. Onun için,
bu yükün azaltılması için gerçekten hem tarifenin oluşması açısından hem Enerji
Piyasası Kurulunun düzenlemesi açısından bazı konulara dikkat etmesi ve ona
göre fiyatların belirlenmesi ve gereksiz kalemlerin de bu tarifeden
kaldırılması gerekmektedir. Ayrıca, TRT katılım payının kaldırılması da bizim
önerimizdir; mutlak surette, özellikle işletmelerde, fabrikalarda bunun
kaldırılmasında fayda olacaktır. 
Teşekkür ediyorum, hepinizi saygıyla sevgiyle
selamlıyorum. (CHP sıralarından alkışlar) 
BAŞKAN – Teşekkür ederim Sayın Arslan.
Önergeyi oylarınıza sunuyorum… 
III.- YOKLAMA
(CHP ve HDP sıralarından bir grup milletvekili ayağa
kalktı) 
LEVENT GÖK (Ankara) – Yoklama talep ediyoruz. 
BAŞKAN – Bir yoklama talebi vardır, yoklama işlemini
önce gerçekleştireceğim. 
Sayın Gök, Sayın Bayır, Sayın Tarhan, Sayın Erol, Sayın
Sarıhan, Sayın Arslan, Sayın Bektaşoğlu, Sayın Demirtaş, Sayın Engin, Sayın
Torun, Sayın Gökdağ, Sayın Yeşil, Sayın Erkek, Sayın Bayraktutan, Sayın
Kuşoğlu, Sayın Tanal, Sayın Arık, Sayın Erdoğdu, Sayın Gaydalı, Sayın Toğrul. 
BAŞKAN – Yoklama için iki dakika süre veriyorum. 
Yoklama işlemini başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on dakika ara veriyorum. 
Kapanma Saati: 20.34
BEŞİNCİ OTURUM
Açılma Saati: 20.45
BAŞKAN: Başkan Vekili Mehmet
Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Sema KIRCI
(Balıkesir)
----- 0
-----
BAŞKAN – Sayın milletvekilleri, Türkiye Büyük Millet
Meclisinin 98’inci Birleşiminin Beşinci Oturumunu açıyorum.
III.- YOKLAMA
BAŞKAN – 312 sıra sayılı Kanun Teklifi’nin 7’nci
maddesi üzerindeki Denizli Milletvekili Kazım Arslan ve arkadaşlarının
önergesinin oylamasından önce istem üzerine yapılan yoklamada toplantı yeter
sayısı bulunamamıştı.
Şimdi, yoklama işlemini tekrarlayacağım.
Yoklama için iki dakika süre veriyorum.
(Elektronik cihazla yoklama yapıldı)
BAŞKAN – Şimdi, pusulayla oy kullanan
arkadaşların Genel Kurulda mevcut olup olmadığını tespit edeceğim. 
Önce, liste ile pusulaları
karşılaştıracağız.
Sayın Uslu? Burada. 
Sayın Bakan? Burada. 
Sayın Karaburun? Burada. 
Evet, toplantı yeter sayısı vardır. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Teklifin görüşmelerine kaldığımız yerden devam
ediyoruz.
Komisyon yerinde. 
Hükûmet yerinde.
Şimdi, diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 312 sıra sayılı Kanun Teklifi’nin 7’nci maddesiyle değiştirilmesi
öngörülen 20/02/2001 tarihli ve 4628 sayılı Enerji Piyasası Düzenleme Kurumunun
Teşkilat ve Görevleri Hakkında Kanun’un 5’inci maddesinin birinci fıkrasında
yer alan “dokuz” ibaresinin “on bir” olarak ve ikinci fıkrasının aşağıdaki
şekilde değiştirilmesini arz ve teklif ederiz.
“Kurul üyelerinin dokuzu; hukuk, siyasal bilgiler,
idari bilimler, kamu yönetimi, iktisat, mühendislik, işletme ya da maliye
dallarında eğitim veren en az dört yıllık yükseköğrenim kurumlarından mezun
olmuş, kamu kurum ve kuruluşlarında ya da özel sektörde en az on yıl deneyim
sahibi ve mesleğinde temayüz etmiş kişiler arasından Bakanlar Kurulunca atanır.
İkisi ise üyeleri arasından Türkiye Mühendis ve Mimar Odaları Birliği
Yönetiminin teklifi üzerine Bakanlar Kurulunca atanır.”
Mahmut
Celadet Gaydalı (Bitlis) ve arkadaşları
BAŞKAN – Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkanım.
BAŞKAN
– Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılmıyoruz.
BAŞKAN
– Önerge hakkında konuşmak isteyen Mahmut Celadet Gaydalı, Bitlis Milletvekili.

Buyurunuz
Sayın Gaydalı. (HDP sıralarından alkışlar)
MAHMUT
CELADET GAYDALI (Bitlis) – Sayın Başkan, değerli milletvekilleri; Halkların
Demokratik Partisi ve grubum adına, görüşülmekte olan 312 sıra sayılı Kanun
Tasarısı’nın 7’nci maddesi üzerine söz almış bulunmaktayım. Sizleri ve
kamuoyunu saygıyla selamlarım. 
Değerli
milletvekilleri, AKP, birçok alanda olduğu gibi, kurulların oluşumunda da
merkeziyetçi bir yaklaşım sergilemekte ve kendi etkinliğini artırmayı esas
almaktadır. Türkiye’de devlet eliyle oluşan birçok kurum ve kurul çoğulcu bir
yaklaşım ve alanında uzman olan, o alanda faaliyet yürüten sendika, dernek ve
vakıflarla çalışması gerekirken iktidarın kendi arzu ve isteklerinin
şekilleneceği alanlar hâline getirilmiştir.
Kurum
ve kuruluş oluşturulurken veya yeniden şekillendirilirken iki temel dinamiğe
dayanılmalıdır. Bunlardan birincisi, her alanda olması gereken demokrasi;
diğeri ise ilgili alanda uzman, deneyimli, kendini yetiştirmiş bireylerin yer
almasıdır. Kurul ve kurumlarda her zaman eleştirel bakış açısına sahip her
türlü dernek, sendika ve kuruluşlar yer almalıdır. Eleştiri yalın boyutuyla,
yıkıcı ve yapılacak olan bir şeyi yavaşlatmak amacıyla değil, aynı zamanda
hayata geçirilecek olan şeyin daha sağlıklı, daha doğru, daha yapıcı kanallarla
hayata geçirilmesi anlamına da gelir. Bu tarz eleştirileri yapabilecek
mekanizmaların bu kanuna dâhil edilmesi gerekmektedir. Vermiş olduğumuz
değişiklik önergesinde de maksat tam olarak budur. 
Vermiş olduğumuz değişiklik önergesinde
“Kurul ve üyelerinin dokuzu hukuk, siyasal bilgiler, idari ilimler, kamu
yönetimi, iktisat, mühendislik, işletme veya maliye dallarında eğitim veren en
az dört yıllık yükseköğretim kurumlarından mezun olmuş, kamu kurum ve
kuruluşlarında veya özel sektörde en az on yıl deneyim sahibi ve mesleğinde
temayüz etmiş kişiler arasından Bakanlar Kurulunca atanır. İkisi ise üyeleri
arasından Türkiye Mühendis ve Mimar Odaları Birliği yönetiminin teklifi üzerine
Bakanlar Kurulunca atanır.” diyerek bir yandan kurulun yeterliliğinin
artırılmasını hedeflerken diğer yandan da sadece Bakanlar Kurulunun hegemonyası
altında oluşacak bir yapının önüne geçmek, mühendis ve mimar odalarının daha
etkin görevler almasının da altyapısı hazırlanmak istenmiştir. Yani, düşük
profile sahip bir kurul yerine, hayatın birçok safhasında olduğu gibi bu alanın
da donanımlı, daha çoğulcu, daha üretici bir alan hâline dönüştürülmesi için bu
öneriyi sunmuş bulunmaktayız. Tabii ki iktidarın işine gelmeyecek çünkü amaç,
iktidarın değil aklın etkin olabileceği oluşumlar kurabilmek. 
Değerli milletvekilleri, genel hatlarıyla iktidar
partisinin sunmuş olduğu kanun tasarısı incelendiği zaman, kayıp kaçak
idarelerinden nükleer santraller ve kömür santrallerine teşvike ve imtiyaza,
kamunun asli görevlerinin özel şirketlere devredilmesinden enerji şirketleri
için acele kamulaştırmaya kadar birçok değişikliği içermektedir. Tabii, bunları
ayrı ayrı araştırıp değerlendireceğiz fakat özellikle bir hususu vurgulamakta
fayda var, o da kayıp ve kaçakla ilgili olan kısmıdır. 
Değerli milletvekilleri, hepimizin ve her vekilin asli
görevi, burada halkın haklarını ve çıkarlarını gözetmektir. İktidar partisi,
bugün burada bırakın halkın haklarını gözetmeyi, sermayenin zararını kapatmak
üzere bütün maliyeti ve faturayı hak etmediği hâlde halka çıkarmaktadır. Bunu
kabul etmek mümkün değildir. İktidar öyle bir çalışmanın içine girmiştir ki
halkın hukuksal yollarla geri aldığı kazanımları, çıkaracağı kanunlarla
birlikte engellemeye çalışmaktadır. Bakınız, 2006 yılı ile 2014 yılları
arasında “kayıp kaçak bedeli” adı altında halktan tahsil edilen 33 milyar
TL’nin kanunsuz olduğu kabul edilmektedir. Fakat, şimdi buradan geçirmeyi
düşündüğünüz tasarıyla bu, vatandaşın sırtına yüklenecektir.
Bir konuya daha değinmek istiyorum. Enerji Bakanı
konuşmasında 2002 ve 2016 elektrik faturası mukayesesi yapmıştır. Gerçi hiçbir
endeks değildir bu ama 4 kişilik bir ailenin kullanım ihtiyacı 200 değil, 250
kilovattır ve bu rakamları asgari ücretle…
(Mikrofon otomatik cihaz tarafından kapatıldı) 
MAHMUT CELADET GAYDALI (Devamla) – …mukayese ettiğiniz
zaman, 2002’de yüzde 20,3 değil, yüzde 15; 2016’da ise yüzde 6,3 değil, yüzde
8,5 bandındadır.
Teşekkür ederim. (HDP sıralarından alkışlar) 
BAŞKAN – Teşekkür ederim Sayın Gaydalı.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 7’nci
maddesinde geçen “bir" ifadesinin “uygun gördüğü" şeklinde
değiştirilmesini arz ve teklif ederiz.
Emin
Haluk Ayhan (Denizli) ve arkadaşları
BAŞKAN – Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılmıyoruz Sayın
Başkan. 
BAŞKAN
– Önerge hakkında konuşmak isteyen Emin Haluk Ayhan, Denizli Milletvekili.
Buyurunuz
Sayın Ayhan. (MHP sıralarından alkışlar) 
EMİN
HALUK AYHAN (Denizli) – Teşekkür ediyorum Sayın Başkan.
Sayın
Başkan, sayın milletvekilleri; teklifin 7’nci maddesi üzerindeki değişiklik
önergesi için söz aldım. Yüce heyeti saygıyla selamlıyorum. 
7’den
9’a çıkarken burada ne oluyordu, neyi bahane ettiniz? Yığılmaları bahane
ettiniz. Amacınız yeni iş bulmaktı. Bunu neden yapıyorsunuz şimdi 9’dan 7’ye
indiriyorsunuz? Bunun üzerine bir görüşme mi oldu, ihtiyaçtan mı kaynaklandı;
bu yeterince açık değil. 
Aslında,
bizim bu önergemiz, Hükûmet ve Komisyon katılsa size hiçbir sıkıntı vermeyecek
bir önerge. Aslında, bu, işin nezaketinde karşılıklı ilişkilerin gelişmesi
açısından da fevkalade önemli. Size bir sıkıntı vermeyecek bir şey ama
görüyorum ki ben gerek Hükûmette gerekse de Komisyon Başkanı arkadaşımızda bir
tereddüt hasıl oluyor. Yani biz bunları verirken burada görüşmeyi istiyoruz,
gerektiğinde önergemizi çekiyoruz, gerektiğinde önergemizi değiştiriyoruz. Bize
bazen önergelerimizde hata olduğu ifade ediliyor, onlar üzerinde de
görüşlerimizi beyan ediyoruz. 
Şimdi,
bu diyalogdan, gördüğüm kadarıyla, biraz yoksunuz. Dün biz davet edildik; sağ
olsun, Sayın Başkan davet etti ama hakikaten ikna olmaya davet edilmişiz yani
bizim orada dinlendiğimiz bir şey olmadı, karşılıklı iyi niyet ifadelerinden
sonra böyle gitti. Bu önerge, maddenin daha anlaşılabilir hâle gelmesi
açısından Hükûmetin de karşılıklı ilişkilerde hem yumuşamaya hem de karşılıklı
ilişkilerin gelişmesi açısından olaya nasıl bakıyor diye verdiğimiz bir şey.
Nasıl daha iyi anlaşılır diye de oraya yazdık gerekçeye, bunun için verdik.
Sayın
Bakan, gerçekten hukuk önemli. Siz buradaki konuşmanızda kiminin İç Tüzük’e
kiminin de Anayasa’ya vesaireye takıldığını ifade ettiniz veya benzer bir ifade
kullandınız, bire bir, motamot değil. Şimdi, bu gerçekten önemli: Ben İç
Tüzük’e aykırı bir görüşme yapmış olmamıza rağmen engelleyici olmayacağımızı
ifade, beyan da ettim orada. Emin olun, daha sonra AKP’nin deneyimli, bu işleri
bilen komisyon başkanlarına açtım sordum: Ya burada nerede hata yapıyoruz, niye
bunu biz İç Tüzük’e aykırı yapıyoruz, birbirimizi itekliyoruz, bunun bir çözümü
yok mu diye sordum ve hakikaten de öğrendim sonra, bana da bir katkısı oldu.
Ben bunu Komisyon Başkanımızla paylaşacağım. Bu işi iyi bilen grup başkan
vekili arkadaşlar da var.
Bu
problemler nereden kaynaklanıyor? Bidayetinde acil olan ihtiyaçlar ortaya
çıkıyor. Acil olan ihtiyaçların çözümü için de çok acil bir hukuki düzenleme ve
alanda pratik bir yatırım gerekiyor veya düzenleme gerekiyor. Bunu yaparken de
mutlaka hukuki aksamalar oluyor; karşılıklı, özel sektörle, yatırımlarda
vesairede veya diğer hususlarda problemler ortaya çıkıyor. Problem hukuk
boyutuna taşındığı zaman içinden çıkılmaz bir hâl alıyor; doğru ama bu,
gerçekten iyi düşünülmediğinden, iyi organize edilmediğinden, aceleden,
muhalefetin ikazlarının dikkate alınmamasından kaynaklanan bir olay. 
Şimdi,
burada bu teklifin yarısı, geçmişte ortaya çıkan alandaki kirliliği temizlemek
için yapılan bir olay, öyle değil mi? Baktığınız zaman, onları gidermeye
çalışan bir şey ve siz bu düzenlemeleri yapıyorsunuz, yarın muhalefet bunu
hukuki açıdan tekrar ilgili mercilere, yargıya götürdüğünde hepten içinden
çıkılmaz bir hâl alacak. Dolayısıyla bunun… 
Siz
“Daha önce de bunlar gelmişti.” diyorsunuz, “İlk defa gelmedi.” diyorsunuz;
doğrudur ama daha önce de muhalefet aynı şerhleri, aynı şekilde, o gelen
tasarılarla ilgili de koydu. Bu, aslında, muhalefetten ziyade, bu kadar acil
bir işe Hükûmetin o kadar süre içinde çözüm getirmemesinden, çözmemesinden
kaynaklanan bir problem. Siz getirdiniz, bizim bütün engellemelerimize rağmen
bunu geçirdiniz; biz buna problem mi çıkardık? Hukuken uygunsa geçer, gider,
dedik ama bunların ileride sizin başınıza bela olmaması için, gelin, hep
birlikte tekrar tekrar gözden geçirelim.
Ben
yüce heyeti saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Ayhan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
çerçeve 7’nci maddesinin aşağıdaki şekilde değiştirilmesini arz ve teklif
ederiz.
Özcan
Ulupınar (Zonguldak) ve arkadaşları
MADDE 7- 20/2/2001 tarihli ve 4628 sayılı Enerji Piyasası
Düzenleme Kurumunun Teşkilat ve Görevleri Hakkında Kanunun 5 inci maddesinin
birinci fıkrasında yer alan "dokuz" ibaresi "yedi" olarak
değiştirilmiş ve maddeye aşağıdaki fıkra eklenmiştir.
"Kurul, ilgili piyasa Kanunlarında tanımlanan
önlisans, lisans ve sertifikaların verilmesi, tadili, geçici olarak
durdurulması ve iptali ile ön araştırma ve soruşturma işlemlerinin yürütülmesi
hususunda ilgili kanunlar tarafından kendisine verilen yetkilerin bir kısmını
veya tamamını Başkanlığa ve/veya ilgili hizmet birimine devredebilir."
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Olumlu görüşle takdire bırakıyoruz Sayın Başkan.
BAŞKAN –
Hükûmet? 
ENERJİ VE TABİİ
KAYNAKLAR BAKANI BERAT ALBAYRAK (İstanbul) – Katılıyoruz Başkanım.
BAŞKAN – Önerge
hakkında konuşmak isteyen Özcan Ulupınar, Zonguldak Milletvekili.
Buyurunuz Sayın
Ulupınar. (AK PARTİ sıralarından alkışlar)
ÖZCAN ULUPINAR
(Zonguldak) – Sayın Başkan, değerli milletvekilleri; teklifin 7’nci maddesi
üzerine verdiğimiz önerge üzerinde söz almış bulunuyorum. Bu vesileyle, Genel
Kurulu saygıyla selamlıyorum.
Konuşmamın
başında, iki gün önce şehit olan hemşehrim Okan Korkut kardeşime ve bütün
şehitlerimize Allah’tan rahmet diliyorum. Kederli yakınlarına başsağlığı
diliyorum; Allah sabırlar versin, Allah onlara hayırlı ömür nasip etsin.
İnşallah, son olur ve bu vesileyle de terörü, teröre destek verenleri
kınıyorum, lanetliyorum.
Değerli
arkadaşlar, maddeyle bürokratik işlemlerin kısaltılarak hızlandırılması
amaçlanmıştır. Her hususun Kurula gelmesi uzun zaman alabilmektedir.
Olumsuzlukların kısa sürede giderilmesi ve sektörde denetimlerin, ön araştırma
ve soruşturmaların uzamaması için hızlı bir yapı öngörülmektedir. Aynı şekilde
Kurul, lisans ve sertifikaların verilmesi, tadili, geçici olarak durdurulması,
iptali ve ön araştırma yapılması hususunda ilgili kanunlar tarafından kendisine
verilen yetkilerin bir kısmını veya tamamını ilgili hizmet birimine devredebilecektir.
Ayrıca, piyasada faaliyet gösterecek şirketlerin lisans işlemleri de bu
maddeyle daha hızlandırılarak pratik bir yöntem öngörülmektedir.
Değerli arkadaşlar, buraya çıkınca, Zonguldak
Milletvekili olarak enerji üssü Zonguldak'tan da bahsetmek istiyorum.
Malumunuz, Türkiye elektrik üretiminin yüzde 7’si Zonguldak'tan
karşılanmaktadır. Çatalağzı’ndaki termik santraller -2 tane termik santrali
var- Türkiye enerjisinin yüzde 7’sini üretmektedir. 
Yine burada söylendi, Türkiye Taşkömürü Kurumu yüz elli
yıldır kömür üretimi gerçekleştirmektedir. 1,3 milyar ton kömür rezervine sahip
bir şehirdir. Cumhuriyetin ilk yıllarından bugüne kadar sanayinin lokomotifi
Zonguldak olmuştur. İnşallah, bu kömür üretimi artırıldığı takdirde,
Türkiye'nin ihtiyacı olan kömür Zonguldak'tan karşılanabilecektir. Bu kömür,
kalori değeri yüksek, koklaşabilir özelliği olan taş kömürüdür ve Türkiye'de
Zonguldak'tan başka bir yerde bulunmamaktadır. 
Hükûmetlerimiz döneminde, Sayın Cumhurbaşkanımız
Başbakanken Zonguldak'ta madene inmiştir. Eski Enerji Bakanımız -aramızda-
defalarca Zonguldak'a gelmiştir, madene inmiştir; hatta ramazan ayında -bir
gelenek hâline gelmiştir- ilk iftarını hep Zonguldak'ta yerin eksi 560 kotunda
işçilerimizle beraber gerçekleştirmiştir; kendisine teşekkür ediyoruz. Şimdiki
Bakanımız da yeni yılın ilk gününü, yılbaşını Zonguldak'ta madenci
kardeşlerimizle beraber geçirmiştir.
5 bin işçi ve personel alınmıştır; yeterli değil, norm
kadro 14 bin -evet, söylendi- şu anda çalışan sayısı da 9 binlerdedir.
Türkiye'nin bu kömüre ihtiyacı vardır. Her şeyden önce, orada faaliyet gösteren
ERDEMİR gibi, KARDEMİR gibi fabrikaların ve termik santrallerin buna ihtiyacı
vardır. Bunlar kömürün bir kısmını Zonguldak'tan karşılamaktadır, bir kısmını
da yurt dışından getirmektedirler. İnşallah, yerli kömür teşvik edildiği
takdirde bu tüketilecek kömür Zonguldak'tan karşılanabilir.
Sadece TTK'ya, Zonguldak'a indirgemek de doğru olmaz.
Dönemimizde Zonguldak'ımıza 7 katrilyon civarında kamu yatırımı yapılmıştır.
İki tane beldemiz, Kozlu ve Kilimli ilçe olmuştur. Filyos Projesi geçen yılın
19 Martında ihale edilmiştir. 200 milyon civarında bir ödeneği vardır, yine 200
milyon civarında bir kamulaştırma bedeli de oradaki vatandaşlarımıza
ödenmiştir. Havaalanı, dönemimizde açılmıştır. İnşallah önümüzdeki günlerde
Zonguldak’ımıza kamu yatırımları sürecektir. İlçelerimizdeki kamu yatırımları
tamamlanma noktasına gelmiştir. Zonguldak merkezde stadyumla ilgili çalışmalar,
hastaneyle ilgili çalışmalar, TOKİ çalışmaları devam etmektedir. 
5 bin şehidi olan Zonguldak’ımızda inşallah bundan
sonra maden kazaları yaşanmaz ve bu kömür yer altından çıkartılarak katma değer
oluşturulur, istihdama katkı verilir. Sayın Bakanımız da biraz önce söyledi,
“Kurumun kâr etmesi için ve istihdamın artması için de önümüzdeki günlerde
çalışmalar yapılacak.” dedi.
Ben bu duygu, düşüncelerle bu kanunun ülkemize,
milletimize hayırlar getirmesini temenni ediyorum. Yüce heyetinizi saygıyla
selamlıyorum, teşekkür ediyorum. (AK PARTİ sıralarından alkışlar) 
BAŞKAN - Teşekkür ederim Sayın Ulupınar.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
7’nci maddeyi biraz önce kabul edilen önergeyle yapılan
değişiklik doğrultusunda oylarınıza sunuyorum: Kabul edenler… Kabul etmeyenler…
7’nci madde kabul edilmiştir. 
8’inci maddeyle ilgili üç önerge vardır. 
Önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 8’inci
maddesinde geçen “veya” ibaresinin  “ya da” olarak
değiştirilmesini arz ve teklif ederiz. 
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Çetin Arık Özkan
Yalım Erkan Aydın
 Kayseri Uşak Bursa
 Seyit Torun Bülent
Yener Bektaşoğlu Ömer Fethi Gürer
 Ordu Giresun Niğde
Türkiye
Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 8’inci maddesinde geçen “alanlar bütününü”
ifadesinin “alanların tamamını” şeklinde değiştirilmesini arz ve teklif ederiz.

 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
 Ahmet Selim Yurdakul İsmail
Faruk Aksu
 Antalya İstanbul
BAŞKAN - Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin 8’inci
maddesinde yer alan (13) numaralı bendin aşağıdaki şekilde değiştirilmesini arz
ve teklif ederiz. 
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü Ayhan Bilgen
 Bitlis Tunceli Kars
“MADDE 8-
13) Şehir: Belde, ilçe veya il belediyesi ile
büyükşehir belediyesine ait belediye sınırlarıyla mücavir alanların bütünü,”
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önerge hakkında konuşmak isteyen Ayhan Bilgen,
Kars Milletvekili. 
Buyurunuz Sayın Bilgen. (HDP sıralarından alkışlar) 
AYHAN BİLGEN (Kars) – Sayın Başkan, değerli
milletvekilleri; galiba bu paketin içerisindeki en sorunsuz maddelerden bir
tanesi 8’inci madde. Doğal Gaz Piyasası Kanunu’ndaki “şehir” tanımının
büyükşehirlerle ilgili düzenlemesini, mücavir alanı kapsamasını ifade ediyor.
Dolayısıyla, ben madde üzerinden çok, aslında, genel enerji politikası ve bugün
bu teklifin gündeme gelmesine sebebiyet veren tüketici hakem heyetlerinden ve
mahkemelerinden kaynaklı sıkıntıların aşılmasıyla ilgili beklenti nedir ve bu
beklenti yerelde, özellikle tüketiciler nezdinde ne ifade ediyor, buna dair
birkaç noktaya değineceğim. 
Değerli milletvekilleri, enerji politikaları sadece
enerjiyle ilgili sorunları değil, aslında dış politikayla ilgili ilişkileri de
kapsar. Çünkü, Türkiye'nin enerjiyle ilgili politikasının üzerine oturduğu
temel strateji bulunduğu coğrafyadan kaynaklanıyor ve bulunduğu coğrafi konumun
enerji açısından da bir avantaja çevrilebilmesi için enerji koridoru ve enerji
terminali stratejisi üzerine kurulu. Türkiye'nin çevresindeki enerji kaynakları
ve bu enerji kaynaklarının arz konusundaki güvenliğiyle ilgili çok net bir
fotoğraf var önümüzde aslında. Hem güneyimizdeki Irak’ta ve Suriye’de hem
doğumuzdaki İran’da hem de kuzeydoğumuzdaki Rusya’da var olan kaynakların
batıya aktarılması yani enerji nakliyle ilgili politikanın bir stratejik hedef
olarak somut sonuç doğurabilmesi için, bir kere, bölgede barışın ve iyi
ilişkilerin olması gerekiyor. Bu saydığım ülkelerden, evet, İran’la yeniden
farklı bir süreç yaşanıyor küresel gelişmeler dolayısıyla ama onun dışında, hem
güneyimizde çok yoğun bir çatışma var ve Türkiye her iki ülkenin merkezî
yönetimleriyle ciddi sorunlar yaşıyor hem de Rusya’yla ilgili çok büyük
törenlerle, kutlamalarla, şölenlerle, bir biçimde duyurulmuş projelerin
neredeyse tamamına yakını fiilen askıya alınmış durumda. Şimdi, bu durumda,
böyle bir dış politika krizinde bir ülkenin enerji stratejisini tümüyle,
kökten, yeniden masaya yatırması ve ciddi, radikal planlamalar yapması gerekiyor
ama ne yazık ki sadece durumu kurtarma boyutunda tartışmalar yürütüyoruz. 
Konunun gündeme alınmasına sebebiyet oluşturan
tüketicilerle ilgili duruma gelince sadece Kars’tan size iki hatırlatmada
bulunmak istiyorum yani mahkemelere, tüketici heyetlerine, hakem heyetlerine
yansımış iki vaka aktaracağım. Biri çok yaygın, neredeyse Kars’ın merkezde suyu
olmayan köylerinin hepsinde yaşanan bir vaka; diğeri ise daha özel, daha
spesifik bir durum.
Bu köylerde su sorunları doğrudan doğruya elektrik
sorunuyla ilişkili yani köyün suyu olmadığı için -bildiğiniz o geleneksel
fotoğraf- kadınlar sırtlarında kovalarla içme suyu taşıyorlar ama özellikle
hayvancılıkla uğraşılan bu merkez köylerde tabii taşıma suyla hayvanların su
ihtiyacı karşılanmıyor, artezyenler yoluyla bu su karşılanıyor. Ama
artezyenlerin elektrik faturaları o kadar yüksek geliyor ki köyden birkaç aile
bile faturasının kendisine düşen payını ödeyemediğinde köyün elektriği
kesiliyor ve köyün elektriği kesildiğinde de köylünün tek geçim kaynağı olan
hayvanlarıyla ilgili sulama, su ihtiyacını karşılama imkânı da ortadan
kalkıyor. Her seferinde yeniden yapılandırılıyor ve ne yazık ki zaten son
derece sıkıntılı olan hayvancılar sonrasında yine benzer bir kriz yaşıyorlar.
Şimdi, bu durumda çıkarları gözetilmesi, korunması gereken acaba firmalar mı
yoksa bu mağduriyeti yaşayan ve suya olan bağımlılığı, aynı zamanda enerjiye,
elektriğe bağımlılık pozisyonunda bulunan yani bu ilkel şartlarda yaşayan
köylüler mi, çiftçiler mi? 
Bir başka vaka, trafolarla ilgili. Şeker pancarı
üretimi Kars için özellikle önemli çünkü Kars’ta 1 tane fabrika var, o da şeker
pancarı işlemesi yapan fabrika, ve ne yazık ki bu fabrika açık kalsın diye
fabrikanın işçileri şeker pancarı üretimini kendileri destekliyorlar. Ama, ne
yazık ki elektrik dağıtımı yapan şirketler pancar üretimi yapan köylülere
trafoyu kendilerinin kurmasını, bunun ötesinde birtakım elektronik malzemeyi de
kendilerinin almasını istiyorlar. Bir senelik pancar üretiminin o trafonun
maliyetini karşılama imkânı yok. Şimdi, bu ihtilaflar sizce köylü lehine mi
sonuçlanmalı yoksa firmalar lehine mi?
Herkesi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Bilgen.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye
Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 8’inci maddesinde geçen “alanlar bütününü” ifadesinin
“alanların tamamını” şeklinde değiştirilmesini arz ve teklif ederiz. 
İsmail
Faruk Aksu (İstanbul) ve arkadaşları
BAŞKAN – Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) - Katılmıyoruz Sayın Başkan.
BAŞKAN
– Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılıyoruz.
BAŞKAN
– Komisyonun katılmadığı, Hükûmetin katıldığı önerge hakkında konuşmak isteyen?
OKTAY
VURAL (İzmir) – Gerekçe…
BAŞKAN
– Gerekçeyi okutuyorum:
Gerekçe:
Bu
düzenlemeyle maddenin daha anlaşılır olması sağlanmıştır.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Diğer
önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 8’inci
maddesinde geçen “veya” ibaresinin  “ya da” olarak
değiştirilmesini arz ve teklif ederiz. 
İrfan Bakır (Isparta) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK (İstanbul)
– Takdire bırakıyoruz.
BAŞKAN – Komisyonun katılmadığı,
Hükûmetin takdire bıraktığı önerge hakkında Seyit Torun, Ordu Milletvekili
konuşacaklardır.
Buyurunuz Sayın Torun. (CHP sıralarından
alkışlar)
SEYİT TORUN (Ordu) – Sayın Başkan,
değerli milletvekilleri; 312 sıra sayılı Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 8’inci maddesi
üzerinde Cumhuriyet Halk Partisi Grubu adına söz almış bulunmaktayım. Yüce
heyetinizi saygıyla selamlıyorum.
Değerli milletvekilleri, öncelikle şunu
belirtmek istiyorum ki: Siyasi iktidarın ne yazık ki enerji üretimi ve tüketimi
ile enerji yatırımları ve enerji maliyetleri, enerji arz güvenliği ve yerli
yenilenebilir enerji üretim olanakları bakımından başarılı bir enerji politikası
bulunmamaktadır. Dünyanın 18’inci, Avrupa’nın ise 7’nci büyük ekonomisi olan
ülkemiz konu enerji olduğunda sınıfta kalmıştır. Geçtiğimiz on üç yıllık AKP
iktidarı döneminde enerji talep artışının en hızlı gerçekleştiği ülkelerden
biri konumundadır. Ancak özellikle yerli ve yenilenebilir enerji kaynaklarında
henüz gerekli yasal hazırlığı ve kapsamlı yatırımlarla teşvik modellerini
tamamlayabilmiş değildir. Hukuk altyapısının bozuk olduğu adalet mekanizmasının
güvenden yoksun oluşu enerjide de yerli ve yabancı yatırımların sürekliliğini
belirleyen olumsuz bir etken olarak karşımıza çıkmaktadır. 
Değerli milletvekilleri, sürdürülebilir
bir enerji arzı güvenliği kalkınma süreçlerinde büyük önem taşımaktadır.
Elektrik üretiminde ithal kaynak bağımlılığı, esas itibarıyla, AKP iktidarları
döneminde sürekli artış göstermiştir. 2014 yılında gerçekleşen elektrik
üretiminde ithal kaynak payı yüzde 62,6 oranına tırmanarak pik yapmıştır. Bu
kadar dış bağımlılığı olan Türkiye'nin, yakıtı dışarıdan getireceği ve işletmeciliğini
de yabancılara bırakacağı yapılanmalarla nükleer santral kurma hevesini de
anlamak mümkün değildir. Bu, dışa bağımlılığı daha da artıracak bir adımdır.
Rusya’yla yaşanan gelişmeler Türkiye'yi enerjide dışa bağımlılığı açısından
olumsuz etkilemiştir. 
Bu kanun teklifiyle yenilenebilir enerji
kaynaklarına kısıtlama, nükleer ve kömür santrallerine muafiyetler de
getirilmektedir; yenilenebilir enerjiye olan yönelim tersine çevrilecektir;
tüketicilere yeni yükler getirecek, kayıp kaçak bedelinin gizlenerek tahsil
edilmesini sağlayan bir düzenleme olacaktır. 
Sayın Başkan, değerli milletvekilleri;
özelleştirmelerin ardından kayıp ve kaçak sorunu yanında, halkın büyük bir
sorunu da elektriğin pahalılaşmasıdır. 2008 yılından itibaren elektriğe yapılan
zam, 230 kilovatsaatlik asgari bir tüketim gerçekleştiren 4 kişilik bir aile
için yüzde 150’ye ulaşmıştır. Böylece, 2007 yılında aylık 36,4 lira olan
elektrik harcaması, Ekim 2015 itibarıyla 90 lirayı aşmıştır. Fatura içinde en
dikkati çeken kalem perakende satış hizmet bedelidir, bu kalemde yüzde 545
artış gerçekleştirilmiştir. Özelleştirmelerin kaçak elektrik kullanımını
sonlandıracağı iddiası çökmüş, amacın kaçak elektrik kullanımını sonlandırmak
değil, özelleştirmeye gerekçe ve birtakım şirketlere kaynak aktarımının
argümanı olarak geliştiği ortaya çıkmıştır. 
Gelelim Türkiye'nin doğal gaz, arz
güvenliğindeki asıl temel zayıflığına. Doğal gazda ithalat bağımlılığı yüksek
olan ülkelerde arz güvenliğini sağlamak için, gerekli olan unsurların başında
yıllık tüketimin yüzde 20-30’u kadar depolama kapasitesine sahip olmak
gerekiyor ancak Avrupa ülkeleri içerisinde doğal gaz depolama kapasitesi
tüketim büyüklüğüne göre en yetersiz olan ülke Türkiye. Talebin düşük olduğu
zamanlarda doğal gaz alımı yapıp depolamak, talebin yüksek ve de arzın sorunlu
olduğu dönemlerde kesintisiz doğal gaz iletimine devam edebilmek için kritik
önem taşımaktadır. Türkiye’deki doğal gaz piyasasının mevcut yapısı, özel
sektörün doğal gaz depolama tesisi yatırımı yapması için elverişli değildir. Bu
teklifle her sene ithal edilecek doğal gazın beş yıl süreyle depolanması,
belediye ve mücavir alanlarda ciddi sıkıntılara yol açacaktır. İktidar
tarafından ÇED raporları dikkate alınmazken bu konuda bilimsel araştırmalar da
yapılmış mıdır acaba emin olamayacağız. Bu depolamalarla vatandaşımızın
yaşadığı yerlerde beş yıl boyunca yaşamları tehdit altında olacaktır. 
Ayrıca, iktidarın, derhâl, yaşanan süreçlerden ders
alması ve nükleer santral projelerinden vazgeçmesi gerekmektedir. Ne yazık ki
yeni kurulan Hükûmetin programı da, atanan Bakan da enerji alanındaki
politikalar ve sorunların çözümü için umut vadetmemektedir. 
Bu düşüncelerle yüce heyetinizi saygıyla selamlıyorum.
(CHP sıralarından alkışlar)
BAŞKAN – Teşekkür ederim Sayın Torun. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
8’inci maddeyi biraz önce kabul edilmiş olan önerge
doğrultusunda yapılan değişiklik çerçevesinde oylarınıza sunuyorum: Kabul
edenler… Kabul etmeyenler… 8’inci madde kabul edilmiştir. 
9’uncu madde üzerinde üç adet önerge vardır. 
Önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi'nin 9’uncu
maddesiyle 4646 sayılı Kanun’un 4’üncü maddesinin (4)’üncü fıkrasının (g)
bendine eklenen (6) numaralı alt bendinde yer alan "veya mevcut dağıtım
bölgeleri birden fazla lisans sahasına bölünebilir" ibaresinin metinden
çıkarılmasını arz ve teklif ederiz.
 Kazım Arslan Tacettin
Bayır İrfan Bakır
 Denizli İzmir Isparta
 Tahsin Tarhan Ahmet
Akın Kemal Zeybek 
 Kocaeli Balıkesir
 Samsun
 Çetin Arık  Didem
Engin Özkan Yalım
 Kayseri İstanbul Uşak
 Ömer Fethi Gürer Erkan
Aydın Bülent Yener Bektaşoğlu
 Niğde Bursa Giresun
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 9’uncu
maddesinin (3) numaralı alt bendinin "doğal gazın beş yıl içerisinde ulusal
topraklarda depolama yükümlülüklerine ilişkin oranını, ülkedeki mevcut yer altı
depolama kapasitesini dikkate alarak yüzde yirmiden fazla olmamak üzere
belirlemeye yetkilidir. Kurul depolama kapasitesinin denetim usul ve esaslarını
bir Yönetmelik ile düzenler." şeklinde, (5) numaralı alt bendinin ise
"Dağıtım şirketlerinin belirlenmiş dağıtım bölgesi kapsamı, teknik ve
ekonomik gerekler dikkate alınarak il sınırlarını aşmayacak şekilde Kurul
tarafından ihale edilerek yeniden belirlenebilir veya genişletilebilir."
şeklinde düzenlenmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
9’uncu maddesinin teklif metninden çıkartılmasını arz ve teklif ederiz.
 İdris Baluken Berdan
Öztürk  Behçet Yıldırım 
 Diyarbakır Ağrı Adıyaman
 Alican Önlü Mahmut
Celadet Gaydalı Bedia Özgökçe Ertan 
 Tunceli Bitlis
 Van
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın Başkan.

BAŞKAN – Hükûmet?
BAŞBAKAN YARDIMCISI NURETTİN CANİKLİ (Giresun) –
Katılmıyoruz Sayın Başkan. 
BAŞKAN – Önerge hakkında konuşmak isteyen Bedia Özgökçe
Ertan, Van Milletvekili. 
Buyurunuz Sayın Özgökçe Ertan. 
BEDİA ÖZGÖKÇE ERTAN (Van) – Teşekkürler Sayın Başkan.
Sayın Başkan, değerli milletvekilleri; 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 9’uncu maddesi üzerine söz almış bulunuyorum. Hepinizi saygıyla
selamlıyorum. 
Teklifin 9’uncu maddesi Enerji Piyasaları Düzenleme
Kuruluna çok geniş yetkiler vermektedir. Örneğin, “Dağıtım şirketlerinin
belirlenmiş dağıtım bölgesi kapsamı teknik ve ekonomik gerekler dikkate
alınarak il sınırlarını aşmayacak şekilde Kurul tarafından ihale edilmeksizin yeniden
belirlenebilir veya genişletilebilir.” denilmektedir. 
Değerli milletvekilleri, yolsuzluk konusunda artık
rakipsiz olan AKP hükûmetleri kamu maliyesini yandaşlarına peşkeş çekmeye
doymamış olacak ki şimdi de elektrik dağıtımında Elektrik Piyasası Düzenleme
Kuruluna çok geniş yetkiler vermektedir. Bildiğiniz gibi, TEDAŞ’ın 11
şirketinin özelleştirilmesi sürecinde yaşanan yolsuzluklar Sayıştay raporlarına
da yansımış, ihaleleri alan 6 şirketin kasasına 1 milyar doların üzerinde
kaynak aktarımı yapıldığı ortaya çıkmıştı. 
AKP’nin enerji sektöründeki özelleştirmeleri,
beraberinde yolsuzlukları da getirmiştir. Mevzuatta yapılan değişikliklerle
sektörün merkezî planlamayı gerektiren bütünlüklü yapısı bozularak sonuçları
bugün karşımıza yolsuzluk ve kaos olarak çıkan dönemin kapısını aralamıştır.
Özel şirketlere devretmenin kolaylaştırıldığı ancak denetimin neredeyse
imkânsız olduğu düzenlemeler getirilmiştir. Örneğin, Bakanlık adına TEİAŞ ile
özel şirketler arasında bağıtlanan sözleşmelerin tümüne gizlilik hükmü
konulmuştur. Böylece, kamu aleyhine yapılan düzenlemelerin ilgili kurum ve
kuruluşlar ile kamuoyu tarafından öğrenilmesi olasılığı “ticari sır” kavramıyla
ortadan kaldırılmıştır. Üstelik yap-işlet-devret modeliyle yapılan santrallerin
hiçbiri için ilana çıkılmamış, başka şirketlerden teklif alınmamış ve ihale
yapılmamıştır. Bütün sürecin ilgili bakan, bürokrat ve şirket arasında
yaşanması gibi bir pratiğin dünyanın hiçbir yerinde uygulaması yoktur. Bu, olsa
olsa liberalleşme adına kaba bir soygundur.
Kamunun hantallığı, verimsizliği, kaynak yetersizliği
üzerinden özelleştirmeleri savunan ve gerçekleştirenler yolsuzluklarıyla kamuyu
öyle bir kaynak sıkıntısına sokmuşlardır ki yıllardır ulusal bütçenin yatırım
kalemi azala azala yok olma noktasına gelmiştir. Bundan sonra, yapılan
anlaşmalardan dolayı ülke ekonomisinin altına sokulduğu ipoteğin maddi boyutunu
hesaplamak bile olası değildir. Doğal gaz çevrim santrallerinden alınıp
kullanılmak zorunda kalınan ve kilovat maliyeti çoğu zaman 10 sentin üzerindeki
elektrik yüzünden, kilovat maliyeti 2 sentlik kömür santralleri atıl hâle
getirilerek elektrik enerjisi üretim payı yüzde 15’lere düşürülmüştür.
Özelleştirmenin ucuz elektrik iddiasının trajikomik sonu işte budur. 
Yönetici kadrolar, arkalarına aldıkları siyasi güç ve
bu siyasi gücü iktidara getiren çıkar grupları arasında oluşan girift rant
ilişkilerinde öylesine fütursuz olmuşlardır ki herhangi bir etik değere
kendilerini bağlı hissetmekten öte hukuku da yok saymışlardır. 
Ayrıca, enerjideki yolsuzlukları tek başına bireysel
etik düşüklüğüyle de açıklamak olası değildir. Ülkemizde enerji sektöründe
rüşvet kurumsallaşmıştır. Yolsuzluklarla mücadelenin yolu neoliberal
politikalara karşı kamusal alanı savunan özelleştirme karşıtı politikalardan
geçmektedir.
Son olarak, bugün bu teklifle yine klasik bir AKP
politikası görüyoruz, halkın taleplerinden uzak, ülke sathını neoliberal
politikalara teslim eden bir anlayışla karşı karşıya kaldığımızı vurgulamak
isterim.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Özgökçe Ertan.
III.- YOKLAMA
(CHP sıralarından bir grup milletvekili ayağa kalktı)
LEVENT GÖK (Ankara) – Yoklama talebimiz var efendim. 
BAŞKAN – Bir yoklama talebi vardır. 
Önergeyi oylamaya sunmadan önce yoklama talebinde
bulunan sayın milletvekillerini ismen tespit edeceğim. 
Sayın Gök, Sayın Bayır, Sayın Tarhan,
Sayın Erdoğdu, Sayın Bakır, Sayın Bektaşoğlu, Sayın Arslan, Sayın Sarıhan,
Sayın Torun, Sayın Engin, Sayın Demirtaş, Sayın Atıcı, Sayın Kuşoğlu, Sayın
Arık, Sayın Emir, Sayın Erkek, Sayın Gökdağ, Sayın Yeşil, Sayın Bayraktutan,
Sayın Tanal.
Yoklama için iki dakika süre veriyorum.
Yoklama işlemini başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN – Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 9’uncu maddesinin (3) numaralı alt bendinin
"doğal gazın beş yıl içerisinde ulusal topraklarda depolama
yükümlülüklerine ilişkin oranını, ülkedeki mevcut yer altı depolama
kapasitesini dikkate alarak yüzde yirmiden fazla olmamak üzere belirlemeye
yetkilidir. Kurul depolama kapasitesinin denetim usul ve esaslarını bir
Yönetmelik ile düzenler." şeklinde, (5) numaralı alt bendinin ise
"Dağıtım şirketlerinin belirlenmiş dağıtım bölgesi kapsamı, teknik ve
ekonomik gerekler dikkate alınarak il sınırlarını aşmayacak şekilde Kurul
tarafından ihale edilerek yeniden belirlenebilir veya genişletilebilir."
şeklinde düzenlenmesini arz ve teklif ederiz.
Mehmet
Necmettin Ahrazoğlu (Hatay) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
BAŞBAKAN YARDIMCISI NURETTİN CANİKLİ (Giresun) –
Katılmıyoruz Sayın Başkan.
BAŞKAN – Önerge hakkında konuşmak isteyen
Mehmet Necmettin Ahrazoğlu, Hatay Milletvekili. 
Buyurunuz Sayın Ahrazoğlu. (MHP sıralarından alkışlar) 
MEHMET NECMETTİN AHRAZOĞLU (Hatay) – Sayın Başkan,
değerli milletvekilleri; 312 sıra sayılı Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Teklifi’nin 9’uncu maddesinde
Milliyetçi Hareket Partisi Grubunun vermiş olduğu önerge üzerinde söz almış
bulunuyorum. Yüce heyetinizi saygıyla selamlıyorum.
Değerli milletvekilleri, teklifin 9’uncu maddesinde
yapılan düzenlemeyle, doğal gaz arz güvenliğinin sağlanabilmesi için, gerekli
günlük kapasite ihtiyacının kesinti olması durumunda da yönetilebilmesi
amacıyla ulusal topraklarda depolanacak doğal gaz miktarının yüzde 20 olarak
belirlenmesinin amaçlandığı ifade edilmektedir. Bu oran hâlihazırda yüzde 10
iken yüzde 20’ye çıkarılmıştır. Depolamanın nerelerde, nasıl yapılacağı,
güvenlikle ilgili ne gibi bir önlem alınacağı, depolama kontrolünün nasıl
yapılacağı kanun maddelerinde belirtilmemiştir. Millî stok kontrolleri akaryakıtta
ithalatçı firmaların beyanı esas alınarak yapılırken, değerlendirmelerde
denetimin yetersiz olduğu bilinmektedir. Yükümlülüklerin yerine getirilip
getirilmediği belirsizliğini korumaktadır. Komisyon toplantısında millî
stokların son durumu hakkında somut bir bilgi sahibi olunamamıştır. 
Değerli milletvekilleri, bir diğer
değişiklikle de dağıtım şirketlerinin belirlenmiş dağıtım bölgesi kapsamının,
teknik ve ekonomik gerekler dikkate alınarak, il sınırlarını aşmayacak şekilde,
Kurul tarafından ihale edilmeksizin yeniden belirlenmesine veya
genişletilmesine imkân verilmektedir. Bu ise Kamu İhale Kanunu’na aykırı bir
düzenleme olup Kurula sonsuz yetki vermektedir. Genişleme yapılacak ise bu
durum, tek bir şartnamede günün şartlarına göre yeniden ihale yapmaya engel
değildir. Kamu yararı gözetmeyen bu yaklaşıma vatandaşımız adına karşı
olduğumuzu belirtmek isterim. Vatandaştan “teknik ve teknik olmayan kayıp” adı
altında her türlü yatırım, tesisat, kayıp kaçak giderler alınırken neden hâlâ
dağıtım şirketleri lehine uygulama yasallaştırılmaktadır?
Değerli milletvekilleri, bölgesel farklılık, tüketici
profili düşünülmeden yapılan bir başka değişiklikle, ilgili şehir için aynı il
sınırları içerisinde faaliyet gösteren birden fazla dağıtım şirketinin genişleme
talebinin bulunması hâlinde, Kurul tarafından dağıtım bölgesinin tamamındaki
toplam abone sayısı daha fazla olan dağıtım şirketine öncelik verilmesi
şeklindedir. Böylece, yatırım yapan ancak coğrafi şartlar nedeniyle abone
sayısı az olan dağıtım şirketleri ile büyük dağıtım şirketlerine eşit hak
tanınmamış olacaktır. Hükûmet, adil bir düzenleme yerine, kolaycılık yaparak,
rekabet şartlarını bazı şirketlerin lehine uygulamaya imkân sağlamıştır.
Rekabeti engelleyici bir tutum olan bu uygulama, yasal şartlar olarak 9’uncu
maddede yerini almıştır. 
Değerli milletvekilleri, depolama kapasitesinin
denetim, usul ve esaslarının yönetmelikle düzenlenmesi ve dağıtım şirketlerinin
belirlenmiş dağıtım bölgesi kapsamının, teknik ve ekonomik gerekler dikkate
alınarak, il sınırlarını aşmayacak şekilde ihale edilerek yeniden belirlenmesi
veya genişletilmesi konularında yapmış olduğumuz değişiklik önergelerinin kamu
menfaatinin gözetilmesi açısından önemli olduğunu ısrarla söylememize rağmen
Komisyonda AKP milletvekilleri tarafından reddedilmiştir. 
Milliyetçi Hareket Partisi olarak, yasa teklifinin
dağıtım şirketlerini korumaya yönelik şeffaflık ve denetimden uzak bir mantıkla
hazırlanmış olduğunu bir kez daha ifade ediyor, yüce Heyetinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim Sayın Ahrazoğlu. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi'nin 9’uncu
maddesi ile 4646 sayılı Kanun’un 4’üncü maddesinin (4)’üncü fıkrasının (g)
bendine eklenen (6) numaralı alt bendinde yer alan "veya mevcut dağıtım bölgeleri
birden fazla lisans sahasına bölünebilir" ibaresinin metinden
çıkarılmasını arz ve teklif ederiz.
Kazım
Arslan (Denizli) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
BAŞBAKAN YARDIMCISI NURETTİN CANİKLİ (Giresun) –
Katılmıyoruz Sayın Başkan.
BAŞKAN – Önerge hakkında konuşmak isteyen Aykut
Erdoğdu, İstanbul Milletvekili. (CHP sıralarından alkışlar) 
Buyurunuz Sayın Erdoğdu.
AYKUT ERDOĞDU (İstanbul) – Sayın Başkan, değerli
milletvekilleri; 9’uncu madde üzerinde söz aldım. Son derece önemli
düzenlemeler yapan, normalde on madde olması gereken bir madde, sadece beş
dakikamız var. 
İki başlık düzenliyorlar; birisi, dağıtım şirketleriyle
alakalı, doğal gaz dağıtım şirketleriyle alakalı. Bunları özelleştirirken
“tekel olmayacak”, “rekabet olmayacak…” Bir sürü. Bu neoliberalizm, bize
yalanlar söyledi, işte şimdi tekel oluyorlar. “İki şehirde bir tek şirket
görevlendirilebilir. Ancak, bu sayı şehirlerin gelişmişlik durumu, tüketim
kapasitesi ve kullanıcı sayısı gibi hususlar dikkate alınarak Kurul kararıyla
artırılabilir.” diyor. Kaça artırılabilir? 10, 15, 20, 25, 30… Hiçbir sınırlama
yok. Oysa tekelleşmeyi engellemek için iki şehrin bile yan yana verilmemesi
gerekiyordu çünkü bu tür yatay tekelleşmeler fiyat artırarak tüketicinin belini
kırabilir.
Burada bir dolu madde daha var, bir de depolama
meselesi var, doğal gazın depolanması. 
Arkadaşlar, bu doğal gazın yazın, bahar aylarında
talebi çok düşük, kışın talebi çok yüksek ve biz uluslararası doğal gaz
anlaşması yapıyoruz, miktar garantisi veriyoruz, diyoruz: “Senden 10 milyar
metreküp alacağız, almasak dahi parasını ödeyeceğiz.” E, bu sefer yazın kullanamıyoruz,
kışın ihtiyacımız var oradan alamıyoruz, ne yapmamız lazım? Doğru dürüst iletim
hatları, kompresör tesisleri ve depolama tesisleri yapmamız lazım. On dört
yıldır iktidardasınız yaptınız mı, doğal gaz depolama tesisleri yapıldı mı?
Yapılamadı. Peki, bu kompresör tesisleri ve iletim hatları… Binbir türlü
yolsuzluk var, binbir türlü. Ya, bunu da böyle şey demiyorum, mahkeme
iddianamesinden… Mavi Akım iddianamesi var ve Mavi Akım iddianamesinde öyle yüz
kızartıcı yolsuzluklar var ki, kimseye duyurulmasını istemiyorlar. Ya bu
ülkede, bu ülkenin bürokratlarına, bu ülkenin iş adamlarınca -işte, Enerji
Bakanlığı bürokratları orada, kendileri de biliyorlar- beş yıldızlı otellerde
hayat kadınları rüşvet olarak verildi arkadaşlar ve niye verildi biliyor
musunuz, nasıl oldu bu iş? Depolama tesisleri yapmamız gerekiyor Tuz Gölü’nün
altına. Depoya koyarsak bunu, yazın depoya koyacağız, kışın o depodan
kullanacağız, bu sayede milyarlarca dolar “Al ya da öde.” yükümlülüğüne
girmeyeceğiz. Ta, 2000’li yıllarda 1 milyar dolarlık kredi alındı Dünya
Bankasından, Tuz Gölü’nün altında doğal gaz depolama tesisi yapılsın diye,
Sayıştay raporlarında yazıyor ve daha sonra, mahkeme iddianamelerinden okuyoruz
ki, istedikleri şirkete veremedikleri için sürekli ve sürekli ihale iptal
ediliyor ve bunu iptal eden bürokrat ekibi de kendisine “Tuz Gölü çetesi”
diyor; hüküm giydiler. O Tuz Gölü çetesi doğal gaz depolama tesislerini
yapamadığı için ne oldu? Biz başladık doğal gazdan elektrik üretmeye. Niye?
Doğal gaz alamıyoruz ya, bari elektrik üreterek bunu kullanalım diye. Başka ne
oldu?
Bir de şimdi doğal gazın kışın fiyatı çok yükselmeye
başladı. Kışın fiyatı çok yükselince bir de LNG ithalatına özel sektöre izin
verdiler. Bu sefer, özel sektörden deposu olan 3 tane firma getirdiler, 3 katı,
4 katı fiyatına Türkiye’ye LNG çakmaya başladılar. E, ne oldu? 3 tane şirket
zengin oldu. Niye oldu? Tuz Gölü’nün altına depolama tesislerini yapamadığımız
için oldu, bunları kentlere dağıtamadığımız için oldu. Bu dağıtım -bir buçuk
dakika vakit kalmış- şu dağıtım şirketlerinde, öyle, dağıtım ihalesinde… Mesela,
bir ile dağıtım ihalesi yapıyorlar, iletim hattı içinde değil, Kocaeli’de,
Adapazarı’nda, iletim hattını da koyuyorlar. “İletim hattı” dediğinizde,
milyarlarca metreküp geçiyor elektrik santraline giden, onu da içine
koyuyorlar. 
Değerli arkadaşlar, bakın, 2 temel problemimiz var.
Birincisi, bu yolsuzluklar bizi kirletiyor; bir de iş bilememezlik, bu
yolsuzluklar yüzünden hareket edememek bizi kirletiyor. Sonuçta ne oluyor?
Bütün ülkenin elektrik ve doğal gaz fiyatları yükseliyor. Elektrik ve doğal gaz
sadece tüketiciye değil üreticiye de yükseldiği için ne oluyor? Bizim
üreticimiz herhangi bir rakibiyle, Çinli rakibiyle, Bulgar rakibiyle, Afrikalı
rakibiyle mücadele edemiyor, girdilerimiz artıyor. E, siz bu durum karşısında
ne diyorsunuz? “Biz tek başımıza iktidarız, istediğimiz kanunu getiririz.”
Oysaki, bu kanunların altyapısını birlikte, demokratik olarak tartışabilsek,
dertlerimizi ortaya koyabilsek, siz sıkıntılarınızı samimi olarak ortaya
koyabilseniz çok daha, ülke yararına hareket edebileceğiz. 
Bugün 10 bin dolarda sürünüyor bu ülkenin
geliri. Hatta, 10 bin dolarda sürünüyor da kişi başına düşmüyor. Öyle bir düzen
kurdunuz ki, yüzde 1’lik bir kesim servetin yüzde 90’ını alıyor, yüzde 99’lık
kesim sürünüyor. Bu şekilde daha fazla taşıyamazsınız, bu ülkeyi böyle
götüremezsiniz, hele bu yasalarla… Bu yasalar tarihe geçecek. Yarın öbür gün
-bakın, siz ilk geldiğinizde soruşturma komisyonları kurdunuz- bunlar
konuşulacak. Size ricam ve tavsiyem, bu yasayı geri çekin. Gecenin bir vakti bu
kadar yormayın bu ülkeyi, korkunç bir kaynak kaybı olacak.
Hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Erdoğdu.
MEHMET NACİ BOSTANCI (Amasya) – Sayın
Başkanım…
BAŞKAN – Sayın Bostancı…
MEHMET NACİ BOSTANCI (Amasya) – Aykut Bey
bir iddiada bulundu, bürokratların rüşvet aldığından bahsetti. Şimdi,
“Bürokratlar rüşvet aldı.” deyince herkes töhmet altında kaldı. Aykut Bey’in
şimdi bir görevi var. Hukuken sübut etmiş bu rüşvet alma olayına ilişkin
açıklama yapması gerekir, kendisinden bekliyoruz.
BAŞKAN – Evet, teşekkür ederim Sayın
Bostancı.
HAKAN
ÇAVUŞOĞLU (Bursa) – Sayın Başkanım, kendisi de bürokrattı zaten.
AYKUT
ERDOĞDU (İstanbul) – Sayın Başkan…
BAŞKAN
– Sayın Erdoğdu…
AYKUT
ERDOĞDU (İstanbul) – Efendim, bir sataşma vardır bu anlamda, müsaade ederseniz
açıklayayım…
BAŞKAN
– Buyurunuz Sayın Erdoğdu.
VII.- SATAŞMALARA İLİŞKİN KONUŞMALAR (Devam)
7.- İstanbul Milletvekili Aykut Erdoğdu’nun, Amasya
Milletvekili Mehmet Naci Bostancı’nın yerinden sarf ettiği bazı ifadeleri
sırasında şahsına sataşması nedeniyle konuşması
AYKUT ERDOĞDU (İstanbul) – Naci Bey’in
şunu öğrenmesi gerekiyor ki: Ben bürokrat kökenliyim ve elimde belge olmadan
hiçbir şey söylemem. Yıl 2005, Mavi Akım dosyası, Hanefi Avcı tarafından bir
rüşvet çetesi ortaya çıkarıldı. Bu rüşvet çetesi ağırlıklı olarak Enerji
Bakanlığındaki ihaleler üzerinden kurulmuş bir rüşvet çetesiydi ve bu rüşvet
çetesiyle ilgili bir dava açıldı, davada karar verildi. Demin bahsettiğim
oteldeki bu yüz kızartıcı suçlar, rüşvetlerin verilmesi, çıkma paraların
ödenmesi hepsi yargılandı, Ankara 7. ve 11. Ağır Ceza Mahkemesinde -ben, size
isterseniz tutanakları da getireyim- daha sonra da Yargıtaya gitti, Yargıtay
tarafından da onaylandı. Üstelik partinize çok yakın iş adamları da var bu işin
içinde ve bu yüzden de bir sürü iletim hattını şu an teslim alamıyoruz,
kompresör istasyonlarımız çalışmıyor. Eğer ben bir yolsuzluk hakkında
konuşuyorsam emin olun, ilgili taraflarına sormadan, belgelerini görmeden, emin
olmadan hiçbir yolsuzluğu anlatmam. 
BAŞBAKAN
YARDIMCISI NURETTİN CANİKLİ (Giresun) – İsimleri açıklayın.
AYKUT
ERDOĞDU (Devamla) - Eğer ki –ben de bir beşerim- hata yaparsam da -şimdiye
kadar Allah yüzümü kara çıkarmadı- gelir buradan özür dilemeyi bilirim. Benim
derdim insanları küçük düşürmek değil. Benim derdim sizleri bu konularda
bilgilendirip hep beraber, ortak -en azından sessizce kendi aranızda hareket
edin- hareket edelim, bunları engelleyelim diye uğraşıyorum.
BAŞBAKAN
YARDIMCISI NURETTİN CANİKLİ (Giresun) – İsim, isim versin.
AYKUT
ERDOĞDU (Devamla) - Saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Erdoğdu.
MEHMET
NACİ BOSTANCI (Amasya) – Sayın Başkanım, Aykut Bey’e çok teşekkür ediyorum. Bir
kere, herkesin töhmet alında kalmasına engel oldu. İkincisi, 2005 yılı, AK
PARTİ’nin iktidar olduğu bir zamanda kim yolsuzluk yaptıysa -AK PARTİ’ye yakın
olanlar dâhil- onların üzerine giden bir iktidarı övdü.
Teşekkür
ederim, sağ olsun.
BAŞKAN
– Teşekkür ederim Sayın Bostancı.
AYKUT
ERDOĞDU (İstanbul) – Sayın Başkanım, çok özür dilerim.
Bu
soruşturmayı yapan Hanefi Avcı, daha sonra Ergenekon iftirasıyla birlikte hapse
konulup beş yıl hapiste kalmıştır. Dedikleri doğru değildir.
Saygıyla
selamlıyorum. (CHP sıralarından alkışlar)
MEHMET
NACİ BOSTANCI (Amasya) – O başka bir dava.
BAŞKAN
– Teşekkür ederim Sayın Erdoğdu.
Şu
herhâlde çok açık: Sayın Erdoğdu yazılmış olan bir kitaptaki bilgiden hareketle
bir olaya ismi karışmış olan bazı bürokratlarla ilgili bir iddiayı dile getirdi
yoksa tüm bürokrasiyi ya da Enerji ve Tabii Kaynaklar bürokrasisini itham etmek
diye bir şey düşünülemez.
AYKUT
ERDOĞDU (İstanbul) – Kesinleşmiş mahkeme kararı efendim, Yargıtaydan kesinleşti
rüşvet suçu.
BAŞKAN
– Evet yani somut bir olaydan söz ediyor Sayın Erdoğdu.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik Piyasası
Kanunu ve Türkiye Radyo-Televizyon Kurumu Gelirleri Kanununda Değişiklik
Yapılması Hakkında Kanun Teklifi (2/288), Balıkesir Milletvekili Ahmet Akın’ın
Elektrik Piyasası Kanununda Değişiklik Yapılmasına Dair Kanun Teklifi (2/586),
Kayseri Milletvekili Çetin Arık’ın 4628 Sayılı Elektrik Piyasası Kanununda
Değişiklik Yapılmasına Dair Kanun Teklifi (2/614), Antalya Milletvekili Devrim
Kök’ün Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi (2/1076), Denizli
Milletvekili Kazım Arslan’ın Elektrik Piyasası Kanununda Değişiklik Yapılmasına
İlişkin Kanun Teklifi (2/1082) ve Bayındırlık, İmar, Ulaştırma ve Turizm
Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı: 312) (Devam)
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
9’uncu maddeyi oylarınıza sunuyorum:
Kabul edenler... Kabul etmeyenler... 9’uncu madde kabul edilmiştir.
10’uncu madde üzerinde üç önerge vardır,
önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 10’uncu maddesiyle eklenmesi öngörülen paragrafın ikinci cümlesinde
geçen “tarafından” ibaresinden sonra gelmek üzere “hazırlanan” ifadesinin
eklenmesini arz ve teklif ederiz. 
 Emin Haluk Ayhan Mehmet
Necmettin Ahrazoğlu Oktay Vural
 Denizli Hatay İzmir
 Kadir Koçdemir Erkan
Haberal Kamil Aydın
 Bursa Ankara Erzurum
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 10’uncu maddesinde geçen “Kurul tarafından” ibaresinden sonra
gelmek üzere “6 ay içinde hazırlanacak” ibaresinin eklenmesini arz ve teklif
ederiz.
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Çetin Arık Didem
Engin Özkan Yalım
 Kayseri İstanbul Uşak
 Erkan Aydın  Bülent
Yener Bektaşoğlu Ömer Fethi Gürer
 Bursa Giresun Niğde
 Türkiye Büyük Millet
Meclisi Başkanlığına
Görüşülmekte olan 312 sıra sayılı Kanun
Teklifi’nin 10’uncu maddesinin ikinci paragrafında yer alan “sadece” ibaresinin
madde metninden çıkarılması arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Mahmut Celadet
Gaydalı Alican Önlü 
 Bitlis Tunceli 
BAŞKAN – Şimdi okuttuğum önerge, maddeye
en aykırı önerge olup işleme alacağım.
Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
BAŞBAKAN YARDIMCISI NURETTİN CANİKLİ (Giresun) -
Katılmıyoruz Sayın Başkan. 
BAŞKAN – Önerge hakkında konuşmak isteyen İdris
Baluken, Diyarbakır Milletvekili.
Buyurunuz Sayın Baluken. (HDP sıralarından alkışlar)
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; hepinizi tekrar
saygıyla selamlıyorum. 
Bu kadar sorunlu bir yasa teklifiyle ilgili hiç olmazsa
bu görüşmeler esnasında TRT’ye ödenen katkı paylarının alınmamasıyla ilgili bir
durumu dikkate almanızı beklerdik. Özellikle Komisyon aşamasında iki muhalefet
partisinin bu konuda sunmuş olduğu kanun teklifleri vardı ancak öğrendiğimiz
kadarıyla Komisyon aşamasında da bunları hiçbir şekilde siz dikkate
almamışsınız.
Bakın, ben bir HDP’li yurttaş olarak, bırakın
milletvekili kimliğini, tamamen AKP’nin yayın kuruluşu hâline gelmiş olan
TRT’ye kendi vergilerimden herhangi bir şekilde hiçbir katkı yapılmasını
istemiyorum ve bu benim en doğal hakkım. Çünkü TRT normalde tarafsız, bağımsız
olması gereken, kamu yayıncılığı yapması gereken bir kurum ancak ortada ne
tarafsızlığı kalmış ne bağımsızlığı kalmış ne de kamu yayıncılığı kalmış bir
kurumdan bahsediyoruz. Tamamen AKP’nin denetiminde, AKP’nin talimatlarıyla
çalışan bir kurumu, siz kendinize yakın iş adamlarından oluşturduğunuz o havuz
üzerinden finanse ederek TRT’yi de havuz medyasının bir parçası olarak ele
alabilirsiniz, bu sizin doğal hakkınız ama kamu yayıncılığı etiketini taşıdığı
sürece biz de bununla ilgili hesap sormak durumundayız. 
Bakın, ana haber bültenlerinde, canlı yayınlarda özel
olarak çağırdığı konuklarla ilgili partimize yönelik özel bir ayrımcı
uygulaması var. Gerçi diğer iki muhalefet partisine de bu yönlü ayrımcı
uygulamalar var ama söz konusu HDP olunca o yayın hakkından yararlanma ilkesini
sıfırlıyor TRT. Bir gün arkadaşlara dedim: “O günün verilerini bana tesadüfen
çıkarın, gönderin.” İsterseniz her gün için bu incelemeyi yapabilirsiniz. Size
sadece 16 Şubat 2016 tarihli Meclis grup toplantılarına dair canlı yayın
sürelerini okuyayım, bakın: Mecliste yapılan grup toplantılarında TRT, AKP’nin
grup toplantısını elli sekiz dakika elli iki saniye canlı yayında vermiş,
CHP’nin grup toplantısını on dokuz dakika elli iki saniye vermiş, MHP’nin grup
toplantısını on dakika elli iki saniye vermiş, HDP’nin -tahmin ettiğiniz gibi-
grup toplantısında herhangi bir yayın yapmamış, sıfır saniye yani. 
Yine, aynı şekilde, akşam yapılan ana haber
bültenlerinde de her 3 siyasi partinin -doğal olarak AKP’nin 4-5 kat daha fazla
olmak üzere- grup toplantılarıyla ilgili haberler verirken HDP’nin grup
toplantısından tek bir cümle bile bahsedilmemiş. Yani bunları hangi gün ve
haftaya uyarlarsanız aynı sonuç karşınıza çıkıyor. 
Bakın, ben size seçim süreciyle ilgili, 1 Kasım seçim
süreciyle ilgili 1 ile 30 Ekim tarihleri arasındaki, bir aylık, birkaç rakamı
vereyim. Bir ay içerisinde, TRT’nin özel yayın konuğu alarak siyasi partilerin
tanıtımını ya da kendisini tanıtma fırsatı verdiği programlarla ilgili AKP’den
37 konuk çağrılmış. Bu 37 konuk bin beş yüz bir dakika yani yirmi beş saat
konuşmuşlar. Bununla ilgili bir eşitlik ilkesi ortaya çıkmış. CHP’ye bu süre
içerisinde sıfır konuk, sıfır dakika; MHP’ye sıfır, HDP’ye sıfır konuk ve sıfır
dakika, herhangi bir yer ayrılmamış. 
Yine, 1-31 Ekim tarihleri arasında, canlı yayınlarda
siyasi partilerin genel başkanlarının konuşma süreleri var burada. Sayın
Davutoğlu bir aylık süre içerisinde iki bin dört yüz doksan dakika konuşmuş,
Sayın Kılıçdaroğlu üç yüz seksen bir dakika, Sayın Bahçeli yetmiş dakika, Sayın
Demirtaş da -sağ olsunlar- on sekiz dakika, bir aylık süre içerisinde on sekiz
dakika TRT yayınlarında yer bulmuş. 
Yani özetle, özcesi, tamamen arkabahçeniz hâline
gelmiş, tamamen sizin politikalarınız doğrultusunda yayın yapmış bir kurumun
kamu yayıncılığıyla uzaktan yakından hiçbir ilgisi yoktur. Madem bu hâle
gelmiş, madem bu durumda, o zaman hiç olmazsa bu düzenlemeyle ilgili verilen
teklifler ya da önergelerde TRT’ye hepimizin vergilerinden bir katkı
sağlanmasıyla ilgili o süreci kapatın -çünkü haramdır, haram ediyoruz, bir
HDP’li olarak ben haram ediyorum- kendi havuz medyanızın beslendiği o havuza
katın. Oradan finanse edince istediğiniz kadar konuşursunuz, biz de gelip
buraya şikâyet etmeyiz diyorum, hepinize saygılar sunuyorum. (HDP sıralarından
alkışlar) 
BAŞKAN – Teşekkür ederim Sayın Baluken. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
10’uncu maddesinde geçen “Kurul tarafından” ibaresinden sonra gelmek üzere “6
ay içinde hazırlanacak” ibaresinin eklenmesini arz ve teklif ederiz. 
Kazım Arslan (Denizli) ve
arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet? 
BAŞBAKAN
YARDIMCISI NURETTİN CANİKLİ (Giresun) – Katılmıyoruz Sayın Başkan.
BAŞKAN
- Önerge hakkında konuşmak isteyen Kazım Arslan, Denizli Milletvekili. 
Buyurunuz
Sayın Arslan. (CHP sıralarından alkışlar) 
KAZIM
ARSLAN (Denizli) – Sayın Başkan, değerli milletvekilleri; 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 10’uncu maddesinde vermiş olduğumuz değişiklik önergesi üzerine söz
aldım. Hepinizi sevgiyle, saygıyla selamlıyorum. 
Teklifin
-yeniden düzenlenmesi istenen kanunun- 10’uncu maddesiyle, dağıtım
şirketlerinin işlerini kolaylaştıracak, yüklerini hafifletecek yeni bir
düzenlemeyi önümüze getirmişlerdir. Belirli şartları sağlayan dağıtım lisansı
sahibi tüzel kişilerin teknik ve ekonomik gerekçeleri dikkate alınarak Kurul
tarafından uygun bulunması hâlinde kendi faaliyetleri alanında faaliyet
gösteren tüzel kişilerden sadece birine iştirak etmesini mümkün kılan bir ilave
yapılmak isteniyor. “İştirake ilişkin şartlar ve uygulamaya ilişkin usul ve
esaslar Kurul tarafından yönetmelikle belirlenir.” denilmektedir. Dağıtım
şirketlerine Özelleştirme İdaresi tarafından dağıtım iş verildikten sonra özel
bir anlaşma yapılmamış olması ve burada kayıp kaçağın, tahsilatın, yatırım
harcamalarının ne şekilde olacağı konusunda hiçbir açıklık konusu arada
konuşulmadığı için, sözleşmeye de bağlanmadığı için bugün bu yüklerin tamamı
tüketicinin üzerine fatura edilmek istenmektedir. İşin esası budur arkadaşlar. 
Dağıtım
şirketlerine kayıp kaçak yönüyle bir sorumluluk getirilmemiştir. Yine, dağıtım
şirketlerinin bu kadar kazancına rağmen, onların yatırım harcamalarıyla ilgili,
tüketiciye ulaştırma yönündeki yaptıkları harcamalarla ilgili bir yük ve
sorumluluk da getirilmemiştir. Elektrik Piyasası Kanunu’nda bu değişiklikler,
gerçekten genel anlamda değerlendirdiğimizde, 36 milyon abonemizi yakından
ilgilendirmektedir, hepimizi yakinen ilgilendirmektedir. Onun için, dağıtım
şirketlerine hiçbir yük getirilmeden, hiçbir sorumluluk getirilmeden piyasanın
onlara bırakılmış olması… Daha sonra bu zorluklar, bu sıkıntılar çıkınca hem
devlet yatırım yapmıyor hem dağıtım şirketi yatırım yapmıyor. Eğer yatırım
ihtiyacı varsa bunun yükü de tüketicinin üzerine yüklenmek isteniyor. Kanunun
genel kapsamı esas bu şekildedir değerli arkadaşlarım.
Şimdiye kadar kayıp kaçakla ilgili olarak 33 milyar
Türk liralık bir iade söz konusu olduğu hâlde ve mahkeme kararlarına rağmen, bu
paranın da tüketiciye iade edilmeyeceği noktasında bir karar ortaya çıkıyor.
Ayrıca, bundan sonra, tarifenize hangi şekilde hangi madde eklenirse eklensin,
ne tür bir ilave yapılırsa yapılsın tarifenin esasına, içeriğine itiraz
edemiyorsunuz, maddi hata varsa sadece ona itiraz ediyorsunuz. Daha doğrusu,
yargının önü tüketici aleyhine tamamen kapatılmış bulunmaktadır. 
Bu
teklif yasalaşırsa tarifenin içeriğiyle ilgili bakın neler yer alıyor?
Tüketiciye verilen tarifenin içinde hizmetin özünü teşkil eden sayaç okuma,
sistemi kullanım bedeli, dağıtım bedeli, enerji fonu, tüketim vergisi, KDV gibi
ilavelerle, inanın, faturaların 2 misline çıktığını da açıklıkla görüyoruz.
Dolasıyla, tüketiciye yük getiren bir kanun düzenlemesi olduğunu belirtmek
istiyorum.
Aslında
özelleştirmeden amaç hem ucuz enerji elde etmek hem tüketiciye ucuz bir
enerjiyi sunmaktır ama bu maalesef bugün gerçekleşmiş değildir, daha fazla,
daha ağır bir şekilde yük gelmektedir. 
Sözlerimi
bitiriyorum, hepinize teşekkür ediyorum, sağ olun. (CHP sıralarından alkışlar) 
BAŞKAN
– Teşekkür ederim Sayın Arslan.
III.- YOKLAMA
(CHP
sıralarından bir grup milletvekili ayağa kalktı)
LEVENT
GÖK (Ankara) – Yoklama talebimiz var.
BAŞKAN
– Önergeyi oylarınıza sunacağım ama bir yoklama talebi vardır. Önce yoklama
işlemini gerçekleştireceğim.
Sayın
Gök, Sayın Bayır, Sayın Tarhan, Sayın Sarıhan, Sayın Arslan, Sayın Bakır, Sayın
Atıcı, Sayın Demirtaş, Sayın Engin, Sayın Torun, Sayın Bektaşoğlu, Sayın
Erdoğdu, Sayın Gökdağ, Sayın Bayraktutan, Sayın Erkek, Sayın Emir, Sayın Yeşil,
Sayın Kuşoğlu, Sayın Tanal, Sayın Arık.
Yoklama
için iki dakika süre veriyorum.
(Elektronik cihazla yoklama yapıldı)
BAŞKAN
– Toplantı yeter sayısı vardır. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Şimdi,
diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 10’uncu maddesi ile eklenmesi öngörülen
paragrafın ikinci cümlesinde geçen “tarafından” ibaresinden sonra gelmek üzere
“hazırlanan” ifadesinin eklenmesini arz ve teklif ederiz.
Kamil
Aydın (Erzurum) ve arkadaşları
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Takdire bırakıyoruz Sayın Başkanım.
BAŞKAN
– Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılıyoruz Sayın
Başkanım.
BAŞKAN
– Komisyonun takdire bırakıp Hükûmetin katıldığı önerge hakkında…
OKTAY
VURAL (İzmir) – Gerekçe…
BAŞKAN
– Gerekçeyi okutuyorum: 
Gerekçe:

Bu
düzenleme ile maddenin daha anlaşılır olması sağlanmıştır.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir. 
10’uncu
maddeyi, kabul edilen önergeyle yapılan değişiklik doğrultusunda oylarınıza
sunuyorum: Kabul edenler... Kabul etmeyenler... 10’uncu madde kabul edilmiştir.

11’inci
madde üzerinde üçü aynı mahiyette olmak üzere toplam dört önerge vardır,
okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun
Teklifi’nin çerçeve 11’inci maddesinin aşağıdaki şekilde değiştirilmesini arz
ve teklif ederiz.

 Mehmet Muş Osman
Aşkın Bak Ramazan Can
 İstanbul Rize Kırıkkale
 Fatih Şahin Murat
Alparslan
 Ankara Ankara
"MADDE 11- 4/1/2002 tarihli ve 4734 sayılı Kamu
İhale Kanununun 3 üncü maddesinin birinci fıkrasının (o) bendi aşağıdaki
şekilde değiştirilmiştir.”
“(o) "Enerji ve Tabii Kaynaklar Bakanlığının
bağlı, ilgili veya ilişkili kurum veya kuruluşlarının, faaliyetleri ile ilgili
olarak birbirlerinden veya diğer kamu kurum ve kuruluşlarından karşılanan
enerji, yakıt, mal, hizmet ve danışmanlık alımları ile büyük onarım işleri,
TETAŞ tarafından tedarik amaçlı yapılacak elektrik enerjisi alımları,"
BAŞKAN – Şimdi okutacağım üç önerge aynı mahiyette
bulunduğundan önergeleri birlikte işleme alacağım, talepleri hâlinde önerge
sahiplerine ayrı ayrı söz vereceğim veya gerekçelerini okutacağım.
Şimdi, aynı mahiyetteki önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
11’inci maddesinin teklif metninden çıkartılmasını arz ve teklif ederiz.
 İdris Baluken Berdan Öztürk Behçet
Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Erol Dora
 Tunceli Bitlis Mardin
Aynı mahiyetteki diğer önergenin imza sahipleri:
 Kazım Arslan Tacettin Bayır İrfan
Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Didem Engin Özkan
Yalım Çetin Arık
 İstanbul Uşak Kayseri
 Ömer Fethi Gürer Erkan
Aydın Bülent Yener Bektaşoğlu
 Niğde Bursa Giresun
Aynı mahiyetteki diğer önergenin imza sahipleri:
 
 Emin
Haluk Ayhan Mehmet Necmettin Ahrazoğlu Erkan
Haberal
 Denizli Hatay Ankara
 Kadir Koçdemir Deniz
Depboylu Arzu Erdem
 Bursa Aydın Ankara
BAŞKAN – Aynı
mahiyetteki üç önergeye Komisyon katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkanım.
BAŞKAN
– Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılmıyoruz Sayın
Başkan.
BAŞKAN
– Önergeler hakkında söz isteyen sayın milletvekillerine söz vereceğim.
Kadir
Koçdemir, Bursa Milletvekili.
Buyurunuz
Sayın Koçdemir. (MHP sıralarından alkışlar)
KADİR
KOÇDEMİR (Bursa) – Sayın Başkan, saygıdeğer milletvekilleri; sözlerimin başında
hepinizi saygıyla selamlıyorum.
Goethe’nin
güzel bir sözü var, diyor ki: “Göz görür ama ancak bildiğini görür.” Gerçekten
de şu günlerde tabiattan ve mevsimlerden tecrit mekânları hâline getirdiğimiz
şehirlerde yaşayıp toprakla, çiçekle, böcekle hiç aşina olmamış birisi seyahat
ederken rengârenk bezenmiş bir arazinin yanından geçse göreceği muhtemelen
sadece bitki ya da otlar olacaktır. O kişi, oradaki çiğdemi, gelinciği,
nevruzu, ağlayan gelini, anemonu, Arap otunu, menekşeyi, papatyayı, tavşan
topuğunu, velhasılı pek çok çiçeği görmeyecektir.
Alman edebiyatının büyük ismi dün Alman Parlamentosu
tarafından maalesef negatif manada bir kere daha teyit edildi. Alman
Parlamentosu, olayların sebeplerini başta Rusya olmak üzere olaylarda yabancı
güçlerin payını Ermeni yurttaşlarımızla yüzlerce yıl süregelen, onların kendini
gerçekleştirme imkânlarını en iyi biçimde buldukları verimli birlikte yaşama
ortamının niye bozulduğunu, tarihî gerçeklerle bağdaşmayan iftira için niye yüz
yıl beklediklerini ve daha pek çok soruyu bir yana bırakıp iddia ettikleri
amaca da zarar verecek bir adım atmıştır. Bu vesileyle, bu kararı kınadığımı
ifade ediyorum. Aynı şekilde, buradaki eksik ya da yanlış bilginin
sorumluluğunun başta Hükûmet olmak üzere hepimizde olduğunu da hatırlatmak
isterim.
Evet, göz görür ama sadece bildiğini görür. Bu hüküm,
AKP iktidarı bakımından da geçerlidir. Buraya gelen kanun tasarılarında sıkça
rastlanan bir duruma dikkat çekmek istiyorum, üzerinde söz aldığım madde de
bunu teyit ediyor. “Kamu İhale Kanunu” diye bir kanunumuz var. Bu kanunun
amacı, kamu kaynağı kullanan kamu kurum ve kuruluşlarının yapacakları
ihalelerde uygulanacak usul ve esasları belirlemek. Kanunun 3’üncü maddesinde
istisnalar düzenlenmiş. Ancak bu madde o kadar büyümüş ki, sanki müstakil bir
kanun hâline gelmiş. Bunlardan 12 tanesi 2004’ten sonra eklenmiş, 20 bendi
tutmaktadır. Yani bu hâllerde ceza ve ihalelerden men dışında, kamu kuruluşları
kamu kaynaklarını kullanırken Kamu İhale Kanunu’na tabi değildir. 2009 yılında
da 5917 sayılı Kanun’un 31’inci maddesiyle elektrik üretimi, iletimi, ticareti
ve dağıtımı alanında faaliyet gösteren kamu iktisadi teşebbüslerinin bu
faaliyetlerinin yürütülmesine yönelik olarak diğer kamu kurum ve
kuruluşlarından yapacakları enerji ve yakıt alımları istisnalar arasına dâhil edilmiş
yani ceza ve ihaleden men hariç Kamu İhale Kanunu kapsamı dışına çıkarılmıştır.
Bugün yapılan teklifle TETAŞ tarafından tedarik amaçlı yapılacak elektrik
enerjisi alımları da bu kapsama dâhil edilmektedir. Daha önceki maddeyi “İki
taraf da kamu kurum ve kuruluşu.” diye savunmak mümkündür ama bugünkü maddeyi
nasıl izah edeceğiz? Kamu kaynağı, kamu gücü kullanıp kamuyu yani hepimizi
etkileyecek kararlar alan bir birimin alımları ve faaliyetleri niye istisnalar
arasına sokuluyor? Demokrasi kararlardan etkilenenlerin kararlarda etkisinin
olması durumu değil mi? Bu etkilemenin de birinci yolu bu yasama organının
çıkardığı kanunlar değil mi? Niye biz burada çıkardığımız kanunlardan belli
alımları istisna tutuyoruz? Bunun demokrasiyle izah edilecek tarafı yok.
Tekrar Goethe’ye dönersek, göz bildiğini görmektedir
çünkü ülkenin kontrol ve sensör mekanizmaları felç edilmiş, fren ve dengeleme
sistemleri devre dışı bırakılmıştır. Her baktığı yerde ayırma, kayırma ve
buyurmayı gören iktidar her çıkardığı kanunda da zenginleşme ve
zenginleştirmenin yollarını bulmaktadır ve bu kanundaki bu madde de buna hizmet
etmektedir. 
Bu maddeye tekrar yakından bakıp önergemiz
doğrultusunda kanun metninden çıkarılmasını umuyor, hepinize saygılar
sunuyorum. (MHP sıralarından alkışlar)
BAŞKAN - Teşekkür ederim Sayın Koçdemir. 
Aynı mahiyetteki diğer önerge hakkında söz isteyen
Tacettin Bayır, İzmir Milletvekili. 
Buyurunuz Sayın Bayır. (CHP sıralarından alkışlar) 
TACETTİN BAYIR (İzmir) – Sayın Başkan, değerli
milletvekilleri; gece saat 22.00, hepimiz yorulduk. Bu yorgunluğun sonunda bu
gece gittiğimizde, sizi bilemiyorum ama ben rahat uyumayacağımı biliyorum.
Bugünün, vatandaşlarımızın içinde bulunduğu sıkıntılı günlerin bir kat daha
fazla artacağı kararların alındığı kara bir gün olarak tarihe geçeceğini
düşünüyorum. Haksız bir uygulamanın yasalarla birlikte nasıl koruma altına
alınacağı, işçimize, köylümüze, emeklimize, üretime katma değer sağlayan iş
adamlarımıza dayatmanın yaşatılacağı bir gün olarak tarihte yerini alacak.
Bugün, haksızlığa dur demenin, milletin vekili olanların milletini unutup
unutmayacağının günü. Şimdi diyebilirsiniz ki: “Bu kadar önemli olan şey ne, bu
adam neden bahsediyor?” Bu tasarıda getirilen haksızlıkların halka yansıtılacak
olmasından bahsediyorum tabii ki. 
Sayın AKP’li milletvekilleri, her yerde, her zaman,
bütün kadrolarınızla dile getirdiğiniz “Bizler mazlumun yanındayız ve yanında
olmaya devam edeceğiz.” sözlerini sizlerden hep duyuyoruz ve bunu size bu akşam
hatırlatmak istiyorum. Peki, dillerden düşmeyen “mazlum” kelimesi ne demektir?
“Mazlum” kelimesinin Türk Dil Kurumunda yer alan anlamlarından bir tanesi
“haksızlığa uğramış, sessiz, uysal, boynu bükük”tür. Yani, parti
yöneticilerinizden Reisicumhurunuza kadar “mazlum” kelimesi ağzından düşmemekte
ama teoriye geldiğinde ise tam tersi yaklaşım sergilemektesiniz. “Mazlum”
kelimesinin sizin için sadece oy avcılığı anlamı içermekten başka hiçbir şey
ifade etmediğini bu kanun teklifini bu Meclise getirerek açıkça
gösteriyorsunuz. 
AK PARTİ Programı’nın sonuç bölümünde şöyle bir kısım
geçiyor, aynen okuyorum: “‘İnsanı yaşat ki devlet yaşasın.’ felsefesinden
hareketle partimiz -diyorsunuz- bütün politikalarının merkezine bireyi
koymuştur.” Bu uygulamayla siz, insanımızın yoksullaşmasına, bireyin yoksullaşmasına,
ülkemizde rahat bir nefes alamamasına sebep oluyorsunuz. Bakın, yine aynı
bölümde diyorsunuz ki: “Haklı zayıfları, haksız güçlülere karşı korumak,
vazgeçilmez prensiplerimizden biridir.” Gerçekten takdir edilecek bir şey ifade
olarak. Peki, uygulamada? “Bu nedenle programımız, bir kısım veya kesimin huzur
ve mutluluğunu değil, herkesin huzur ve mutluluğunu sağlamayı hedeflemektedir.”
diyorsunuz. Böyle bir ibare geçiyor. Sizin haklı zayıfları haksız güçlülere
karşı koruma anlayışınız bu mudur arkadaşlar? Sizin politika anlayışınız bu
mudur? Elinizi vatandaşın cebinden çekin artık. Bırakın, AKP’nin beceriksiz
politikalarının kurbanı faturalarını düzenli ödeyen, ülkesine bağlı, üretim
sevdalısı iş adamlarımız olmasın. 
Getirdiğiniz bu tasarıdaki kayıp kaçak bedelini ve
diğer kalemleri ekonomik olarak zaten zor durumda olan işçilerimizden,
emeklilerimizden, iş adamlarımızdan, ülkemize katkı koyan tüm yurttaşlarımızdan
çıkartmaktan vazgeçin; onlara bu haksızlığı yapmayın. İnsanlarımızı ekonomik
açıdan daha da fazla darboğaza sokup “adalet” kelimesini sadece sözlükte yer
alan bir terim olarak bırakmayın. 
Ben bu maddede AKP’li birçok vekilin de bu tasarıya
“Hayır.” demesi gerektiğini düşünüyorum çünkü yazdıklarınız yandaş
kanallarınızda “Yoksulun yanındayız.” ifadelerinizle boşa düşüyor, örtüşmüyor,
çakışmıyor. Yarın öbür gün seçim bölgelerinizde seçmenleriniz size “Biz neden
bu kayıp kaçağı ödüyoruz? Neden bu tasarıya ‘Evet…’ dediğinde…” Bize sorulduğu
gibi size de sorulacak. Vatandaşa bakacak yüzünüz olması için başınız dik
durmalı. Bu kanunsuz, hukuksuz, adalet anlayışına sığmayan duruma gelin hep
birlikte “Dur.” diyelim. Milletvekillerimiz, hepimiz bu tasarıya “Hayır.”
diyelim. Milletin vekili olarak milletimizin asla izin vermeyeceği bu tasarıya
izin vermeyelim. Seçmenlerin gözü, kulağı, sesi olduğunuzu unutmayarak “hayır”
diyelim. Tasarıyı getiren partiyi değil, vicdanımızı, halkımızın sesini
dinleyelim, ülkemize örnek olalım.
Saygılarımla. (CHP sıralarından alkışlar)
BAŞKAN – Teşekkür ederim Sayın Bayır.
Aynı mahiyetteki diğer önerge hakkında Erol Dora,
Mardin Milletvekili.
Buyurunuz Sayın Dora. (HDP sıralarından alkışlar)
EROL DORA (Mardin) – Sayın Başkan, değerli
milletvekilleri; 312 sıra sayılı Elektrik Piyasası Kanununda Değişiklik
Yapılmasına Dair Kanun Teklifi’nin 11’inci maddesiyle ilgili önerge üzerinde
Halkların Demokratik Partisi adına söz almış bulunuyorum. Genel Kurulu saygıyla
selamlıyorum.
Türkiye’de enerji maliyetleri gerek hanelerde gerekse
işletmelerde son derece yüksek bir gider kalemini teşkil etmektedir. Zaten
pahalı olan enerji bedeli bir de kayıp kaçak bedeli, sayaç okuma bedeli,
perakende hizmet satış bedeli, iletim bedeli, açma-kapama bedeli, gecikme
bedeli adı altında eklenen ek ücretlerle birlikte çok daha artmaktadır.
Değerli milletvekilleri, AKP Hükûmeti tarafından
Türkiye Büyük Millet Meclisine sunulan bu yasa tasarısında, elektrik
kullanıcılarından tahsil edilen kayıp ve kaçak bedellerinin bugüne kadar açılan
davalar nedeniyle iade edilen bölümü faturalara tekrar yansıtılarak tüm
abonelerden tahsil edilecektir. Böylece kayıp ve kaçak bedelini ödemiş olan
yurttaşlar, hiçbir sorumlulukları olmamasına rağmen, dava sonucu elde edilen
tutarları da mükerrer olarak yeniden ödeyeceklerdir.
Değerli milletvekilleri, teklifle “kayıp
ve kaçak bedeli” adı altında, 2006 ile 2014 yılları arasında vatandaşlarımızdan
haksız bir biçimde tahsil edilen yaklaşık 33 milyar TL’nin kanunsuz olduğu da
ironik bir biçimde kabul edilmektedir. İlk kez teklifle, “teknik ve teknik
olmayan kayıp” adı altında kayıp ve kaçak elektrik tanımı yapılmaktadır. Yine
dağıtım ve perakende satış hizmetlerine ilişkin tarifede yer alacak kalemler
yasal düzenleme hâline getirilmektedir. Bu düzenlemeler de bugüne kadar yasal
dayanağı olmaksızın tüketicilerden hukuk dışı bir biçimde tahsilat yapıldığını
açıkça doğrulamaktadır. 
Değerli milletvekilleri, teklifin genel gerekçesi
serbestleşme ve özelleştirme süreçlerinin elektrik kullanıcılarına haksız yeni
maliyetler yarattığını itiraf etmektedir. Kayıp ve kaçak bedellerinin tahsil
edilmesi yasal hâle getirilmekle kalmamakta, Enerji Piyasası Denetleme
Kurumunun keyfiyet içerisinde hedef kayıp ve kaçak oranlarında yapacağı
değişiklikler doğrultusunda faturalarda tahsil edilen kayıp ve kaçak
bedellerinin artırılmasına da olanak sağlanmaktadır. Teklifte buna yönelik
olarak “Kurulca belirlenen hedef oranlarını geçmemek kaydı ile teknik ve teknik
olmayan kayıplara ilişkin maliyetler dağıtım tarifelerinde yer alır ve
tüketicilere yansıtılır. Teknik ve teknik olmayan kayıplara ilişkin hedef
oranlarının tespiti ve değiştirilmesi ile oluşacak maliyetin tarifelerde yer
alması ve tüketicilere yansıtılmasına ilişkin usul ve esaslar Kurum tarafından
çıkarılan yönetmelikle düzenlenir." hükmü getirilmektedir.
Değerli milletvekilleri, yine teklifle haksız
olarak tahsil edilen kayıp ve kaçak bedelleriyle ilgili davaların geriye dönük
olarak durdurulması ve uygulamanın yapıldığı dönemdeki yasal mevzuatın değil
sonradan çıkarılacak yasa hükümlerinin geçerli kılınması öngörülmektedir. Daha
önce açılmış olan davalar sonucunda elde edilen yargı kararları da etkisiz hâle
getirilerek icra işlemlerinin geçersiz kılınması, dolayısıyla bedelin iadesine
hükmedilmiş olmasının geçersiz kılınması söz konusudur. Hukukun genel ilkeleri
ve hukuk devleti ilkesiyle yakından uzaktan bağdaşmayan bu düzenleme açıkça
Anayasa’ya aykırılık taşımaktadır.
Değerli milletvekilleri, Hükûmetin sıkça
propaganda amaçlı dile getirdiği “Avrupa, yurttaşlarına elektriği bizden daha
pahalıya satıyor.” tespiti gerçeği yansıtmamaktadır. Çünkü AB ülkelerinin
yurttaşlarının gelir düzeyleri ile Türkiye yurttaşları arasındaki gelir düzeyi
arasındaki fark gözden kaçırılmak istenmektedir. Hepimiz biliyoruz ki
Türkiye’deki asgari ücret 1.300 TL yapılmış olmasına rağmen hâlâ açlık sınırı
rakamlarının altındadır. Türkiye’de 7 milyondan fazla yurttaşımız açlık
sınırının altında yaşamak zorunda bırakılmaktadır. Yine Türkiye’de 46 milyon
vatandaşımız yoksulluk sınırının altında yaşamaktadır. Halkın içerisinde
bulunduğu ekonomik tablo bu iken AKP Hükûmetinin yanlış iç ve dış politikaları
sebebiyle ortaya çıkan ekonomik krizlerin faturasını elektrik kullanım
bedellerine ek kalemler koyarak vatandaşın sırtına yüklemesi kabul edilemez.
Hükûmeti Anayasa’ya da açıkça aykırı olan
bu düzenlemeyi geri çekmesi konusunda tekrar uyarıyor, Genel Kurulu saygıyla
selamlıyorum. (HDP sıralarından alkışlar) 
BAŞKAN – Teşekkür ederim Sayın Dora. 
Aynı mahiyetteki önergeleri oylarınıza
sunuyorum: Kabul edenler... 
İDRİS BALUKEN (Diyarbakır) – Karar yeter
sayısı...
BAŞKAN – Karar yeter sayısı talebi
vardır, o nedenle oylamada karar yeter sayısını arayacağım. 
Önergeleri kabul edenler... Kabul
etmeyenler...
Karar yeter sayısı olup olmadığı
konusunda Başkanlık Divanında görüş birliği olmadığından elektronik cihazla
oylama yapacağım. 
Oylama için iki dakika süre veriyorum. 
(Elektronik cihazla oylama yapıldı)
BAŞKAN – Karar yeter sayısı vardır, önergeler kabul
edilmemiştir. 
Diğer önergeyi okutuyorum…
OKTAY VURAL (İzmir) – Sayın Başkan, efendim, bu
önergeyi işleme almadan önce… 
BAŞKAN – Buyurun Sayın Vural.
OKTAY VURAL (İzmir) - Efendim, şimdi, tekrar bir İhale
Kanunu’na istisna getiriliyor yani sürekli deliniyor. Ama, özellikle burada
sayılan istisnalarda deniyor ki: “Hizmet ve danışmanlık alımları.” Zaten kanuna
bakıldığında hizmetin içerisinde danışmanlık alımları da var yani İhale
Kanunu’na bakıldığında hizmet tarifinde danışmanlık alımları da onun içinde.
Dolayısıyla, kanun tekniğine uygun olmayan, alelacele getirilen bir kanun.
Ayrıca, kanunun gerekçesinde diyor ki: “…enerji arz güvenliği ve kamu yararı
amaçları doğrultusunda…” Büyük onarım işlerinde istisna ediliyor. Bu “ile”
lafıyla... Büyük onarım işleri ile kamu kurumları arasındaki değil, doğrudan
doğruya büyük onarım işlerinin dışarıya yaptırılmasına matuf. Dolayısıyla, bu önergeyi
hazırlayan arkadaşların, büyük onarım işlerinin kamu kuruluşlarının kendi
aralarında yaptığı işler olup olmadığını, ayrıca hizmet ile danışmanlık
arasında ne fark olduğunu ortaya koyması lazım. Bu bakımdan, bu konuda gerekçe
de yeterince açıklamıyor. Zannederim, bir açıklığa ihtiyaç var. Acaba önergeyi
hazırlayanlar “büyük onarım işleri”nden, bunu ifade ederken kamu kurumlarının
kendi aralarında yaptığı işlemler mi, yoksa… 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Evet.
OKTAY VURAL (İzmir) – Ama bu onu kapsamıyor. O zaman
yapmanız gereken şey “enerji, yakıt, mal, hizmet alımları ve büyük onarım
işleri” demeniz lazım, “ile onarım işleri” dediğiniz zaman büyük onarım
işlerinin tamamını dışarıya yaptırabilme imkânı vermiş oluyorsunuz. 
BAŞKAN – Evet, Hükûmete soralım.
OKTAY VURAL (İzmir) – Dolayısıyla “ve” bağlacıyla
tamamlamanız gerekiyor. Ayrıca, hizmetin içerisinde de danışmanlık var, İhale
Kanunu’na baktığınız zaman danışmanlık hizmetleri de onun içinde var. 
BAŞKAN – Diğer kamu kurum ve kuruluşlarına niyet
ediliyor ise “ile” değil “ve” olması lazım.
OKTAY VURAL (İzmir) – “Ve” olması lazım.
BAŞKAN – Ama bilemiyorum tabii ki önerge sahipleri
hangi yönde bir irade ortaya koymuştur. 
OKTAY VURAL (İzmir) – Böyle söylediler efendim. “Kamu
kurum, kuruluşları arasındaki işler…”
BAŞKAN – Biz önerge sahiplerine veya Hükûmete soralım.
OKTAY VURAL (İzmir) – Redaksiyonla herhâlde öyle bir
talepte bulunacaklar.
BAŞKAN – Gerekirse…
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Redaksiyonla… Şöyle: Burada kastedilen kamudan kamuya -danışmalık
dâhil, danışmanlık kapsamda olmadığı için- danışmanlığı koyduk. Büyük onarımla
HES santrallerimizdeki restorasyon veya özellikle rehabilitasyon hizmetlerini
diğer bir kamu kuruluşumuzdan, mesela TEMSAN’dan almayı… Ben dikkat çektiğiniz
hususu kesinlikle anladım. “Ve”yi kaldırıp oraya bir virgül koyuyoruz.
OKTAY VURAL (İzmir) – Evet.
ENERJİ VE TABİİ KAYNAKLAR BAKANI BERAT ALBAYRAK
(İstanbul) – “İle”den sonra da “ve” diyoruz. 
OKTAY VURAL (İzmir) – “Ve”yi koymak…
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Öyle düzelterek, “ile” yerine de “ve” koyarak düzeltiyoruz. 
OKTAY VURAL (İzmir) – Evet.
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Bizce uygundur.
BAŞKAN – Tabii ki önerge sahiplerine soracağız Sayın
Bakan. 
MUSTAFA ELİTAŞ (Kayseri) – Önerge sahipleri aynı
kanaatte. 
OKTAY VURAL (İzmir) – Aslında “hizmet”in içerisinde de
danışmanlık var Sayın Bakan. Yani, kanuna bakın. 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – İlk ayrı olarak tanımlamış, onun için koyduk, yoktu burada.
BAŞKAN – Önerge sahipleri adına kim açıklama yapacak
acaba?
MUSTAFA ELİTAŞ (Kayseri) – Aynı kanaatteyiz. 
BAŞKAN – Sayın Muş, buyurunuz.
MEHMET MUŞ (İstanbul) – Sayın Başkanım, Sayın Vural’ın
dile getirdiği talebe ve Sayın Bakanın katıldığı bu düzeltme talebine biz de
önerge sahibi olarak, imza atan birisi olarak ben de aynı şekilde katılıyorum. 
BAŞKAN – Siz de uygun görüyor değilsiniz, sizin
görüşünüz değil mi? Yoksa… Önerge sahibi sizsiniz.
MEHMET MUŞ (İstanbul) – Evet, ben uygun görüyorum. 
Önergede bu şekilde bir düzeltmenin uygun olduğunu
düşünüyoruz.
BAŞKAN – Şimdi, şöyle yapalım: Düzeltme iradenizi,
beyanınızı ben tam alabilmiş değilim. Onu alabilmek için birleşime beş dakika
ara veriyorum. 
Kapanma Saati: 22.29
ALTINCI OTURUM
Açılma Saati: 22.40
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Sema KIRCI (Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 98’inci Birleşiminin
Altıncı Oturumunu açıyorum.
312 sıra sayılı Kanun Teklifi’nin görüşmelerine
kaldığımız yerden devam ediyoruz. 
Komisyon yerinde. 
Hükûmet yerinde.
11’inci madde üzerindeki…
LEVENT GÖK (Ankara) – Sayın Başkan…
BAŞKAN – Sayın Gök…
LEVENT GÖK (Ankara) – Efendim, bizim de tereddüdümüz
olan bir konu var.
BAŞKAN – Aynı önergeyle ilgili mi Sayın Gök?
LEVENT GÖK (Ankara) – Evet efendim.
BAŞKAN – Dinliyorum.
LEVENT GÖK (Ankara) – Anlatacağım konudan şu mu
anlaşılır diye sormak istiyorum: Şimdi, burada ihaleyi üstlenecek olan, onarımı
yapacak olan kurumun kendi olanakları çerçevesinde mi yapacaklar yoksa o kurum
herhâlde başka bir ihaleyle başka bir yerlere bunu ihale etmeyecek diye
düşünüyoruz biz, öyle midir? Yani işin içine daha sonra özel sektör girmeyecek
diye yorumladık biz açıklamaları. 
BAŞKAN – Şimdi, şöyle yapalım isterseniz: Önergeyi
okutayım, biraz önce önerge sahiplerinin önergede yapılmasını arzu ettiği
değişiklikler vardı; önerge sahipleri, o değişikliklerini önerge metnine
yansıttılar. Şimdi önergeyi okutacağım, o çerçevede tekrar soru sorma ihtiyacı
duyarsanız sorunuz burada cevap bulacaktır. 
LEVENT GÖK (Ankara) – Bizim arzu ettiğimiz, kamu
kurumunun özel sektöre bunu vermemesi, kendi olanaklarıyla mı yapacak, bunu
teyit ettirmek istiyoruz. 
OKTAY VURAL (İzmir) – Kendi aralarında. 
BAŞKAN – 11’inci madde üzerindeki, İstanbul
Milletvekili Mehmet Muş ve arkadaşlarının önergesini değiştirilmiş hâliyle
tekrar okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
çerçeve 11’inci maddesinin aşağıdaki şekilde değiştirilmesini arz ve teklif
ederiz.
Mehmet
Muş (İstanbul) ve arkadaşları
“MADDE 11- 4/1/2002 tarihli ve 4734 sayılı Kamu İhale
Kanununun 3 üncü maddesinin birinci fıkrasının (o) bendi aşağıdaki şekilde
değiştirilmiştir.
(o) “Enerji ve Tabii Kaynaklar Bakanlığının bağlı,
ilgili veya ilişkili kurum veya kuruluşlarının, faaliyetleri ile ilgili olarak
birbirlerinden veya diğer kamu kurum ve kuruluşlarından karşılanan enerji,
yakıt, mal, hizmet, danışmanlık alımları ve büyük onarım işleri, TETAŞ
tarafından tedarik amaçlı yapılacak elektrik enerjisi alımları,”
MUSTAFA ELİTAŞ (Kayseri) – Sayın Bakan, Levent Bey’in
bu konuyla ilgili sorusuna bir açıklama yapacak.
BAŞKAN – Buyurunuz Sayın Bakan.
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Kamuya ilgili kamu kuruluşu da herhangi bir noktada dışarıdan bir
hizmet alacağı zaman yine Kamu İhale Kanunu’na tabi olarak da aynı şekilde
yürüyecek. Demin sordu Aykut Bey zaten, “Diyelim, TEMSAN olursa…” dedi. TEMSAN
kendi yaparsa sıkıntı yok. TEMSAN dışarıdan bir şey alırsa o da KİK’e tabi
zaten. Sıkıntı yok yani.
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Olumlu görüşle takdire
bırakıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılıyoruz.
MUSTAFA ELİTAŞ (Kayseri) – Gerekçe…
BAŞKAN – Gerekçeyi okutuyorum:
Gerekçe:
Önergeyle Bakanlığın bağlı, ilgili veya ilişkili kurum
veya kuruluşlarının birbirleri ile diğer kamu kurum ve kuruluşları arasında
enerji arz güvenliği ve kamu yararı amaçları doğrultusunda söz konusu kanun
hükümlerinden istisna tutulması öngörülmektedir. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
11’inci maddeyi kabul edilen önerge çerçevesinde
yapılan değişiklik doğrultusunda oylarınıza sunuyorum: Kabul edenler… Kabul
etmeyenler… 11’inci madde kabul edilmiştir.
12’nci madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 12’nci
maddesinde geçen “üç defa” ibaresinin “iki defa” şeklinde değiştirilmesini arz
ve teklif ederiz.
 Kazım Arslan Tacettin
Bayır  İrfan Bakır
 Denizli İzmir Isparta
 Ahmet Akın Tahsin
Tarhan Ömer Fethi Gürer
 Balıkesir Kocaeli Niğde
 Kemal Zeybek Didem
Engin Özkan Yalım
 Samsun  İstanbul Uşak
 Çetin Arık Erkan
Aydın Bülent Yener Bektaşoğlu
 Kayseri Bursa Giresun
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun
Teklifi’nin 12’nci maddesinin ikinci fıkrasının ikinci cümlesinde yer alan
“lisans sahiplerinin lisansı iptal edilir.” ifadesinin “lisans sahiplerinin
lisansı iptal edilir ve bir daha lisans verilmez.” şeklinde değiştirilmesini
arz ve teklif ederiz.
İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Tunceli
 Bitlis 
BAŞKAN – Şimdi maddeye en aykırı önergeyi okutup işleme
alacağım.
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 12’nci
maddesinde geçen “zararı” ifadesinden sonra gelmek üzere “üç ay içinde”
ifadesinin eklenmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Baki Şimşek Ruhi
Ersoy Deniz Depboylu
 Mersin Osmaniye Aydın
 Fahrettin Oğuz Tor Arzu
Erdem Ahmet Selim Yurdakul
 Kahramanmaraş İstanbul Antalya
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Biz de katılmıyoruz Sayın Başkan.
BAŞKAN – Önerge hakkında söz isteyen, Deniz Depboylu,
Aydın Milletvekili.
Buyurunuz Sayın Depboylu. (MHP sıralarından alkışlar) 
DENİZ DEPBOYLU (Aydın) – Sayın Başkan, değerli
milletvekilleri; 312 sıra sayılı Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Teklifi’nin 12’nci maddesinde Milliyetçi
Hareket Partisi Grubumun verdiği önerge üzerinde söz almış bulunmaktayım.
Sizleri saygıyla selamlıyorum. 
Değerli milletvekilleri, teklifin bu maddesinde yer
alan LPG’nin teknik düzenlemelere uygun olmaması kavramı, vatandaşımızın
kullanacağı LPG’nin kokulandırma işleminin yeterli yapılmadığını ifade etmektedir.
Bir başka deyişle, alışılageldik LPG kokusu olmayan yakıtın satışının yapılması
durumunda, daha önceden var olan lisans iptali yerine, 3 defa aynı işlemi
yapmaması durumunda lisansın iptal edilmesi teklife sunulmuştur.
TÜİK verilerine göre 2015 yılında trafiğe kayıtlı
LPG’li araç sayısı, 4 milyon 226 bin 657’ye ulaşmıştır. Bu sayı, teklifin
ilgilendirdiği vatandaş sayısıdır. Cezanın azaltılmasıyla 4,5 milyona yakın
araç sahibinin can ve mal güvenliği tehlikeye atılmaktadır. Hükûmetin yapması
gereken, koku kriterine uymayan yani kokusuz LPG’nin ülkemize girişini
engellemek olmalıdır. Türkiye’de girişte koku kontrolü, gümrük ihtisas
laboratuvarlarında yapılmaktadır. Bu laboratuvarlarda kontrol yapılıyor ise
dağıtım şirketleri nasıl oluyor da kokusuz LPG satışı yapabiliyor, bunu merak
etmekteyiz. 
Değerli vekiller, ben, olması gereken LPG kokusunu
şimdi bir kenara bırakıp tekrar seçim bölgem olan Aydın’a döneceğim ve olmaması
gereken kokulardan bahsedeceğim sizlere. Maalesef, Aydın bu santrallerin
kurulumundan önce yani jeotermal santrallerin kurulumundan önce hiç tanışık ve
de alışık olmadığı kokularla tanıştı ki bu kükürt kokusu. Özel filtreleme
sistemleri olması gereken bu santraller, herhâlde bu filtrelere sahip değiller
ki bu koku çıkaran, içinde kimyasal ve ağır metaller olduğunu düşündüğümüz
buharı özellikle gece saat üçten sonra atmosfere salıyorlar. Niye üçten sonra?
Herkes uyuyor oluyor ama bazı uyanık vatandaşlarımız, bu ülkede ne olup bitiyor
diye uyumuyorlar herhâlde, bu kokuları hissediyor ve bize bildiriyorlar. 
Jeotermal imtiyaz sahibi şirketlerinden bir kısmının
buharın yoğuşması sonucu oluşan sıvıyı tarım alanlarına ve Büyük Menderes
Nehri’ne akıttığı, tartışmaya yer vermeyecek şekilde açıktır. 31 Aralık 2004
tarihli ve 25687 sayılı Resmî Gazete’de yayımlanan Su Kirliliği Kontrolü
Yönetmeliği’nin su ortamına doğrudan boşaltımı esasa bağlayan 27’nci maddesine
göre “Yeraltından çıkarılacak enerji üretme ve ısıtma gibi çeşitli amaçlarla
kullanılan jeotermal kaynak sularının alındığı formasyona reenjeksiyon ile
bertaraf edilmesi zorunludur.” denmektedir; Reenjeksiyon ile bertaraf etmeyen
işletmelere ise ruhsat verilmeyeceğini ifade etmektedir; “Reenjeksiyonun mümkün
olmadığı bilimsel olarak ispatlanmış bu tür termal sularının bertaraf yöntemi
yapılacak, bir çevresel etki değerlendirmesi sonucu belirlenir.” denmektedir.
Söz konusu sıvının doğaya salınması ile incir bahçelerinin topraklarında
fiziksel ve kimyasal değişiklere yol açtığı, Adnan Menderes Üniversitesinde
araştırma yapan Sayın Sunay Dağ tarafından hazırlanan ve Profesör Doktor Engin
Ertan’ın danışmanlığında gerçekleşen doktora tezinde mevcuttur, incelemenizi
tavsiye ediyorum ve özellikle rica ediyorum. 
Ben, az önceki konuşmamda getirdiğim fotoğraflardan
birini size tekrar göstermek istiyorum çünkü konuyla ilgili. Bakın, burada o
yer altına reenjekte edilmesi gereken akışkanın, sıvının doğaya nasıl salındığı
görülmekte yani bu kontroller yapılmıyor değerli vekiller. 
Bu bilimsel incelemeyle jeotermal tesislerden havaya
salınan gazın sadece incir üzerindeki etkisi araştırılmış ama daha birçok meyve
var, sebze var araştırma henüz yok. Ben özellikle Enerji ve Tabii Kaynaklar
Bakanlığının ve Çevre ve Şehircilik Bakanlığının bu konuyu araştırmasını rica
ediyorum. Ayrıca, temiz enerji olarak kabul edebileceğimiz bir enerji üretimi
yönteminden, üretilen elektrikten fazla, çevreye ve insana bu kadar çok zarar
çıkıyorsa nükleer santral, bize neler getirecek düşünmek bile bizi endişeye
sürüklüyor. Zira, santrallerin kurulumundan başlayarak yapılan hatalar,
kuralsızlık, denetimsizlik, vurdumduymazlık ve en kötüsü çıkar ilişkileri
üzerine kurulmuş görmezden gelme ve kusuru olanlara yönelik kayırıcılık -kömür
işletmelerinde olduğu gibi- endişelerimizi destekliyor. 
Bütün bu bilgeleri yüce heyetinize sunuyor,
saygılarımla ayrılıyorum. (MHP sıralarından alkışlar)
BAŞKAN – Teşekkür ederim Sayın Depboylu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
12’nci maddesinin ikinci fıkrasının ikinci cümlesinde yer alan “lisans
sahiplerinin lisansı iptal edilir.” ifadesinin “lisans sahiplerinin lisansı
iptal edilir ve bir daha lisans verilmez.” şeklinde değiştirilmesini arz ve
teklif ederiz.
Berdan
Öztürk (Ağrı) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan.
BAŞKAN – Önerge hakkında konuşmak isteyen, Berdan
Öztürk, Ağrı Milletvekili. 
Buyurunuz Sayın Öztürk. (HDP sıralarından alkışlar) 
BERDAN ÖZTÜRK (Ağrı) – Sayın Başkan, değerli
milletvekilleri; 312 sıra sayılı Elektrik Piyasası Kanunu ile Bazı Kanunlarda
Değişiklik Yapılmasına Dair Teklif’in 12’nci maddesiyle ilgili verdiğimiz
değişiklik önergesi üzerinde söz almış bulunmaktayım. Genel Kurulu saygıyla
selamlıyorum.
Türkiye enerji sektörünün önemli bir alt alanı LPG
sektörüdür. LPG sektörü, 60 civarında dağıtım şirketi, 15 bini aşan yetkili
bayisi, 30 bin dolayında tali bayisi ve 50 binden fazla adede ulaşan araç
sayısıyla yaklaşık 500 binden fazla yurttaşın istihdam edildiği bir alandır. 
Enerji kaynakları açısından gelişmiş, uzun yıllardır
önemli miktarlarda doğal gaz kullanan İtalya’da yılda 3,8 milyon ton, Fransa’da
3,1 milyon, İspanya’da 2,5 milyon LPG kullanılmaktadır. 
Ülkemizde doğal gaz, metropollerde gelir düzeyi
nispeten daha iyi olan vatandaşlarımız tarafından kullanılmaktadır. Diğer
illerimizde, ayrıca büyük kentlerin varoşlarında halkımız LPG kullanmaya devam
etmektedir. LPG kullanan dar gelirli vatandaşlarımız, eş değer enerji için
doğal gaz abonelerine kıyasla 3 kattan fazla bedel ödemektedirler. 
Ürünün doğası gereği, emniyet kurallarının tam olarak
uygulanması, hizmet kalite ve hızının sürdürülebilmesi için sürekli yatırım ve
kaynak tahsisi gerektiren bu sektörde 100 binlerce kişiye istihdam sağlayan LPG
sektörünün sorunlarını tek bir maddeyle çözmek mümkün değildir. 
Sayın Başkan, değerli milletvekilleri; söz konusu olan
elektrik olunca, vekili olduğum Ağrı ilinin elektrik sorunlarına değinmeden
geçemeyeceğim. Genelde Ağrı, özelde de Patnos ilçemizde meydana gelen elektrik
kesintileri had safhaya ulaşmış durumdadır. Günün her saatinde gerçekleşen bu
kesintiler, vatandaşlarımızın yaşamını olumsuz bir şekilde etkilemekle
kalmamış, özellikle elektrikle çalışan esnafı da iflas noktasına getirmiştir.
Sık aralıklarla meydana gelen elektrik kesintileri ve gerilim dalgalanmaları
nedeniyle, evlerde ve iş yerlerinde kullanılan elektronik cihazlar, beyaz
eşyalar arızalanmakta ve kullanılamaz hâle gelmektedir. Bozulan sadece cihazlar
değil, aynı zamanda insanların sinir sistemi de bu kesintilere bağlı olarak
bozulmaktadır. Özellikle akşam saatlerinde gerçekleşen elektrik kesintileri,
gece boyunca sürmekte ve ertesi güne kadar sarkan bir seyir izlemektedir. 
Görüştüğümüz yetkili kişiler kesintileri mevsim bazlı
tüketimin artmasına ve kayıp kaçak oranının artmasına bağlamışlardır. Oysaki
sorun, mevsimsel olarak ne tüketimin artması ne de kayıp kaçak oranıdır. Sorun,
özelleştirmeler ve serbest piyasa ısrarı sonucunda kalitesiz arz sorunu ve
pahalı bir enerji teminiyle doğrudan ilgilidir. Elektrik Mühendisleri Odası
tarafından da hakkında dava açılan Dağıtım Sistemindeki Kayıpların
Azaltılmasına Dair Tedbirler Yönetmeliği nedeniyle dağıtım şirketlerinin
sınırsız bir şekilde bildirimli kesinti yapabilmesinin önü açılmıştır. 
Düzenlemeyle
“güvenlik nedeniyle kaçak kontrolü yapılamayan yerler” tanımlaması getirilmiş.
Bu belirlemenin hangi kurum olduğu anlaşılamayan “ilgili kurum” tarafından
yapılacağı belirtilerek EPDK’ya OHAL yetkisi verilmiş durumdadır. Bazı
kurumlara “yüksek kayıplı şirket” statüsü tanınmıştır. Bütün bu düzenlemeler
nedeniyle Ağrı ve ilçelerinde bir süredir düzenli olarak yapılan kesintilerin
yasal zemini oluşturulmuştur. Şimdi de yapacağınız yasal düzenlemelerle,
sunamadığınız kaliteli hizmetin bedelini de tüm halkımız gibi Ağrı halkının
üzerine yıkarak bir kez daha Ağrı halkını cezalandırıyorsunuz.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Öztürk.
Önergeyi
oylarınıza sunuyorum: Kabul edenler…
İDRİS BALUKEN (Diyarbakır) – Karar yeter
sayısı istiyoruz Başkanım.
BAŞKAN – Karar yeter sayısı talebi
vardır, oylamada karar yeter sayısı arayacağım. 
Önergeyi kabul edenler... Kabul
etmeyenler... Karar yeter sayısı vardır, önerge kabul edilmemiştir.
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 12’nci maddesinde geçen “üç defa” ibaresinin “iki defa” şeklinde
değiştirilmesini arz ve teklif ederiz.
Şenal Sarıhan (Ankara) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT
ALBAYRAK (İstanbul) – Katılmıyoruz Sayın Başkan.
BAŞKAN – Önerge hakkında söz isteyen,
Şenal Sarıhan, Ankara Milletvekili. 
Buyurunuz Sayın Sarıhan. (CHP
sıralarından alkışlar)
ŞENAL SARIHAN (Ankara) – Değerli Başkan,
değerli kâtip üye arkadaşlarım, değerli bürokratlar ve yazman arkadaşlar;
hepinizi saygıyla selamlıyorum.
Üzerinde konuşmakta olduğumuz yasaya
değinmeden önce, bugün burada bir değerli ozanımızı, kendisini… (AK PARTİ
sıralarından gürültüler)
Lütfen susar mısınız!
MUSTAFA ELİTAŞ (Kayseri) – Sayın Başkan,
böyle bir…
BAŞKAN – Sayın Sarıhan, siz, Genel Kurula
hitap edin.
ŞENAL SARIHAN (Devamla) – Çok özür
dilerim.
BAŞKAN – Sayın milletvekilleri, lütfen
efendim, lütfen hatibi dinleyelim.
Sayın Sarıhan, buyurunuz efendim, siz,
Genel Kurula hitap edin.
MUSTAFA ELİTAŞ (Kayseri) – Sayın Başkan,
kürsüdeki bir milletvekilinin, başka milletvekillerini böyle azarlama hakkı
yoktur, sadece sizin uyarma hakkınız vardır.
BAŞKAN – Sayın Elitaş, sayın hatip…
ŞENAL SARIHAN (Devamla) – Azarlamıyorum.
MUSTAFA ELİTAŞ (Kayseri) – Hayır,
bağırarak konuşamazsınız. 
ŞENAL SARIHAN (Devamla) – Azarlamıyorum;
yaptığım, hatadır, Sayın Başkana iletmem gerekiyordu ama azarlamadım.
MUSTAFA ELİTAŞ (Kayseri) – Bağırarak
konuşamazsınız. Sayın Başkan o uyarıyı yapar.
BAŞKAN – Sayın Elitaş, Sayın Sarıhan
yapmış olduğu uyarıyla aslında bana yönelik bir hatırlatmada bulunuyor.
MUSTAFA ELİTAŞ (Kayseri) – Size “Susar
mısınız!” dememiştir. herhâlde Sayın Başkan.
BAŞKAN – Hayır, hayır, yani bana Genel
Kurulu sükûnete davet etmem konusunda bir uyarıda bulunmak istemiştir.
ŞENAL SARIHAN (Devamla) – Başkanım,
sizden özür dilerim.
İLYAS ŞEKER (Kocaeli) – Sayın Başkanım,
siz şu tarafta mısınız? Buraya yöneliyor.
BAŞKAN – Sayın milletvekilleri, bakınız
ama ben size şunu söyleyeyim: Şimdi, bir hatip kürsüde konuşurken
milletvekillerinin bir yerde toplanıp sohbet etmesi de doğru bir şey değildir
arkadaşlar; lütfen, rica ediyorum.
SÜREYYA SADİ BİLGİÇ (Isparta) – Önemli
bir meseleyi tartışıyorlar, sohbet yok, konuşuyorlar, toplantı yapıyorlar.
LEVENT GÖK (Ankara) – Sayın Başkan…
BAŞKAN – Sayın Gök, sayın hatip
kürsüdeyken isterseniz devam etmeyelim, Sayın Sarıhan konuşmasına devam etsin.
LEVENT GÖK (Ankara) – Efendim, bu sayın
milletvekilleri konuşmuyorlar, kahkaha atarak sohbet ediyorlar orada. Öyle bir
şey olabilir mi?
UĞUR AYDEMİR (Manisa) – Siz de
yapıyorsunuz aynı şeyleri, yapmıyor musunuz?
BAŞKAN – Sayın Sarıhan, sürenizi yeniden
başlatıyorum.
Buyurunuz efendim.
ŞENAL
SARIHAN (Devamla) – Değerli arkadaşlar, biz burada yasalar üzerinde konuşurken,
esas olarak, AKP’li üye arkadaşlarımız, salon dışında kalmaya devam ederek
buradaki tartışmaların, burada muhalefetin konuşmalarının değersizleştirilmesi
konusunda bir çabaya girişiyorlar. Sadece oylamalara katılmak üzere karıncalar
benzeri buraya gelmek, burada yasa yapmak anlamına gelmiyor.
BAŞKAN
– Sayın Sarıhan, lütfen incitici sözlere yer vermeyelim efendim, lütfen
efendim.
AHMET
GÜNDOĞDU (Ankara) – Hayret bir şey be, hayret bir şey ya!
İLYAS ŞEKER (Kocaeli) – Hiç yakışıyor mu size ya? 
MUSTAFA ELİTAŞ (Kayseri) – Sayın Başkan, hanımefendi
hangi gün Türkiye Büyük Millet Meclisinde?
BAŞKAN – Sayın milletvekilleri, lütfen efendim, lütfen…
OSMAN AŞKIN BAK (Rize) – Neye benzetiyorsun? Böyle bir
şey olur mu? Sen kendi grubuna bak.
OKTAY ÇANAK (Ordu) – CHP’ye bak.
UĞUR AYDEMİR (Manisa) – Sizdeki sayıya bak, bizdeki
sayıya bak. Hangi taraf daha çok?
BAŞKAN – Sayın milletvekilleri…
AHMET GÜNDOĞDU (Ankara) – Kendi milletvekilleriniz
dinlemiyor sizi. Neredeler? Neredeler?
OSMAN AŞKIN BAK (Rize) – Kendi grubuna bak.
UĞUR AYDEMİR (Manisa) – 20 kişi yoksunuz ama, 20 kişi
yoksunuz orada.
BAŞKAN – Sayın milletvekilleri, lütfen…
Buyurunuz Sayın Sarıhan.
İLYAS ŞEKER (Kocaeli) – Hiç yakışmıyor! Hiç yakışmıyor!
UĞUR AYDEMİR (Manisa) – 20 kişiyi bulamıyorsunuz orada.
EBUBEKİR GİZLİGİDER (Nevşehir) – 21 değilsiniz, 21.
UĞUR AYDEMİR (Manisa) – Bak, 20’yi bulamıyorsunuz,
20’yi.
LEVENT GÖK (Ankara) – Devam edin, devam edin.
ŞENAL SARIHAN (Devamla) – Evet, bu sözlere karşı sadece
susuyorum ama sustuğum, kabul ettiğim anlamına gelmiyor. 
UĞUR AYDEMİR (Manisa) – Ama 20 kişi yoksunuz orada,
bize “Yoksunuz.” diyorsunuz. 
ŞENAL SARIHAN (Devamla) – Değerli arkadaşlar, şu anda
tartışmakta olduğumuz madde üzerinde konuşmadan önce sizi bir büyük ozana doğru
yönlendirmek istiyorum. Bugün ölümünün 53’üncü yıl dönümüne gelmiş olduğumuz ve
kendi adını memleketle özdeşleştirmiş olan, “Memleket Nazım Hikmet” diye
kendisinden söz eden Nazım’ın şu dizelerinin bugün tartıştığımız yasaya çok
uygun düştüğü düşüncesindeyim; anımsayın, diyor ki ozan: 
“Kapıları çalan benim,
Kapıları birer birer.
Gözünüze görünemem,
Göze görünmez ölüler.
Hiroşima'da öleli,
Oluyor bir on yıl kadar.
Yedi yaşında bir kızım,
Büyümez ölü çocuklar.” 1956. 
1956’dan sonra ben size yakın bir tarihi de anımsatmak
isterim, o tarih Çernobil’in güzel Karadeniz’imizin üzerine bir ölüm çemberi
gibi indiği tarihtir. Çernobil’in yarattığı kanser bugün hâlâ bizim
çocuklarımızda -ben de Karadenizli çocuklara sahibim- bizim annelerimizde,
bizim yakınlarımızda, her birimizin etrafında dolanmaktadır. Sabahleyin
konuşmuş olan sağlıkçı arkadaşım, doktor arkadaşım, bu tehlike üzerine
dikkatlerinizi çekti.
Bugün burada yaptığımız çalışmada, özünde, doğrudan
doğruya bir çevre hakkının korunması olduğundan daha önce, sayabileceğimiz
diğer hakların sıralanmasından da önce, yaşam hakkımıza yönelik bir madde
üzerinde konuşmaktayız. Nasıl bir çevrede yaşıyor olduğumuzun en önemli etkeni
o çevrede yaşam hakkımızı koruyor olup olmadığımızdır.
Şimdi bakalım, bugün tartışmakta olduğumuz tasarı
24’üncü Dönemde yeniden gündeme gelmiş ve kadük kalmış. Fakat, sadece kadük
kalmakla kalmamış, aynı zamanda bu tasarı içinde yer alan kimi düzenlemeler,
örneğin kayıp kaçakla ilgili olarak Yargıtayın çok önemli kararları gündeme
gelmiş, bu konudaki düzenlemelerin hukuka aykırı olduğu noktasında Yargıtay
kararlar vermiş. Daha önemlisi, çevre konusundaki düzenlemelere ilişkin olarak
Anayasa Mahkemesi ihlal kararı vermiş. Anayasa’nın 2’nci maddesine ve 56’ncı
maddelerine aykırılıktan söz edilmiş. Şimdi biz oturuyoruz, açıkça, yasaya ve
hukuka, var olan hukuka, var olan mevzuata uymayan konularda yeniden ihlal
yaratacak bir düzenleme için burada tartışmaları sürdürüyoruz ve daha önemlisi,
o kadar alelacele davranıyoruz ki yaptığımız hazırlığın hangi noktalarda
eksiklik taşıdığını, biraz önce bu konuşmalar sırasında oralara doğru
koşturarak, kendi aramızda konuşup düzeltmeye çalışarak yeni bir düzenleme
kurmaya çalışıyoruz. Değerli damadın değerli kayınpederi tarafından bu yasanın
yürürlüğe…
BAŞKAN – Sayın Sarıhan… Sayın Sarıhan…
OSMAN AŞKIN BAK (Rize) – Ne alakası var ya?
UĞUR AYDEMİR (Manisa) – Size yakışmadı, size.
OSMAN AŞKIN BAK (Rize) – Neredesin sen ya? Kanunla
ilgili konuş, şahsiyatla ilgili ne konuşuyorsun ya! Sözün varsa onu söyle.
HAKAN ÇAVUŞOĞLU (Bursa) – Cumhurbaşkanı var, Bakan var.
OSMAN AŞKIN BAK (Rize) – Ne alakası var ya?
UĞUR AYDEMİR (Manisa) – Size hiç yakışmadı!
BAŞKAN – Sayın Sarıhan, çok teşekkür ederim. 
OSMAN AŞKIN BAK (Rize) – Böyle bir şey olabilir mi ya?
İLYAS ŞEKER (Kocaeli) – Huzuru bozmak için mi çıktınız?

UĞUR AYDEMİR (Manisa) – Size yakışmadı. 
MEHMET MUŞ (İstanbul) – Sözün mü bitti?
OSMAN AŞKIN BAK (Rize) – Ne konuştuğunu bilmiyorsun ya.
Allah Allah ya! Ne konuştuğunu bilmiyorsun be! 
BAŞKAN – Sayın milletvekilleri…
UĞUR AYDEMİR (Manisa) – Size yakışmadı, hiç yakışmadı
size. 
İLYAS ŞEKER (Kocaeli) – Yazıklar olsun size be! 
BAŞKAN – Sayın Sarıhan, teşekkür ederim efendim. 
MEHMET MUŞ (İstanbul) – Sözünün bittiği yer. Hazırlanıp
öyle çık. 
BAŞKAN – Sayın milletvekilleri, dün konuşmamın…
OSMAN AŞKIN BAK (Rize) – Bu ne ya? Ne konuştuğundan
haberi yok.
İLKNUR İNCEÖZ (Aksaray) – Ayıp! Ayıp! 
İLYAS ŞEKER (Kocaeli) – Size hiç yakışmadı bunlar, hiç.
BAŞKAN – Sayın milletvekilleri, lütfen efendim, bir şey
söyleyeceğim. 
LEVENT GÖK (Ankara) – Bağırmayın ya. 
MEHMET MUŞ (İstanbul) – Niye bağırmayalım ya? Tepki
gösteriyoruz. 
BAŞKAN - Dün konuşmamın başlangıcında, birleşimi
açtığım zaman bir şey söylemiştim. Sayın bakanları, sayın milletvekillerini,
bütün siyasetçileri yapmış oldukları uygulamalar, politikalar nedeniyle elbette
bütün milletvekilleri, bütün siyasetçiler eleştirebilir, en sert şekilde
eleştirebilir ancak bu eleştirilerde aile ilişkileri, akrabalık ilişkileri konu
edilirse bunlar doğru değil, bunlar siyasetin konusu değildir efendim. (AK
PARTİ sıralarından alkışlar) 
Teşekkür ederim. 
GÖKCEN ÖZDOĞAN ENÇ (Antalya) – O kadar.
MEHMET NACİ BOSTANCI (Amasya) – Sayın Başkanım… Sayın
Başkanım… 
İLKNUR İNCEÖZ (Aksaray) – Sayın Başkan… Sayın Başkan…
HAKAN ÇAVUŞOĞLU (Bursa) – Başkanım…
OSMAN AŞKIN BAK (Rize) – Ya Başkanım, bize söylemediği
kalmadı zaten. 
BAŞKAN – Sayın Bostancı, tamam. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
TAHSİN TARHAN (Kocaeli) – Osman, yeter, gecenin on biri
oldu.
İLKNUR İNCEÖZ (Aksaray) – Gecenin on birinde bunu
konuşuyoruz. 
OSMAN AŞKIN BAK (Rize) – Ne alakası var? Gecenin on
birinde öyle mi konuşulur? 
TAHSİN TARHAN (Kocaeli) – Ne dedi ya? 
OSMAN AŞKIN BAK (Rize) – Ne mi dedi? Ona bağırdı, buna
bağırdı.
BAŞKAN – 12’nci maddeyi kabul edilen önergeyle yapılan
değişiklik doğrultusunda oylarınıza sunuyorum: Kabul edenler… Kabul etmeyenler…
12’nci madde kabul edilmiştir. 
Birleşime on beş dakika ara veriyorum. 
Kapanma Saati: 23.06 
YEDİNCİ OTURUM
Açılma Saati: 23.23
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Mustafa AÇIKGÖZ (Nevşehir), Sema KIRCI (Balıkesir)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 98’inci Birleşiminin
Yedinci Oturumunu açıyorum.
312 sıra sayılı Kanun Teklifi’nin görüşmelerine
kaldığımız yerden devam ediyoruz. 
Komisyon yerinde. 
Hükûmet yerinde.
13’üncü madde üzerinde üç adet önerge vardır,
okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi'nin
13'üncü maddesiyle değiştirilen 10/05/2005 tarihli ve 5346 sayılı Yenilenebilir
Enerji Kaynaklarının Elektrik Enerjisi Üretimi Amaçlı Kullanımına İlişkin
Kanun’un 3’üncü maddesinin (1)’inci fıkrasının (9) numaralı bendinde geçen
"sonucu" ibaresinin "işletilmesiyle" olarak değiştirilmesi
için gereğini saygılarımızla arz ve teklif ederiz.
 Kazım Arslan Tacettin
Bayır İrfan Bakır
 Denizli İzmir Isparta
 Tahsin Tarhan Ahmet
Akın  Kemal Zeybek 
 Kocaeli Balıkesir Samsun
 Çetin Arık Erkan
Aydın Özkan Yalım
 Kayseri Bursa Uşak
 Ömer Fethi Gürer Bülent Yener
Bektaşoğlu Aytuğ Atıcı
 Niğde Giresun Mersin
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
13’üncü maddesinde geçen "atık lastiklerin" ifadesinin
"kullanılmış lastiklerin" şeklinde değiştirilmesini arz ve teklif
ederiz.
 Emin Haluk Ayhan Mustafa
Kalaycı İsmail Faruk Aksu
 Denizli Konya İstanbul
 Baki Şimşek Ruhi
Ersoy Mehmet Necmettin Ahrazoğlu
 Mersin Osmaniye Hatay
 Fahrettin Oğuz Tor Ahmet
Selim Yurdakul
 Kahramanmaraş Antalya
BAŞKAN – Şimdi, maddeye en aykırı önergeyi okutup
işleme alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin 13’üncü
maddesinin (2)’nci fıkrasında yer alan "İthal edilmemek kaydıyla;"
ibaresinin çıkartılmasını, "Kentsel atıkların yanı sıra" ibaresinin
de "kentsel ve organik atıkların yanı sıra" şeklinde değiştirilmesini
arz ve teklif ederiz.
 İdris Baluken  Berdan
Öztürk Behçet Yıldırım 
 Diyarbakır Ağrı Adıyaman
 Alican Önlü Mahmut
Celadet Gaydalı
 Tunceli Bitlis
BAŞKAN – Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet? 
BAŞBAKAN
YARDIMCISI NURETTİN CANİKLİ (Giresun) – Katılmıyoruz Sayın Başkan. 
BAŞKAN
– Önerge hakkında konuşmak isteyen İdris Baluken, Diyarbakır Milletvekili.
Buyurunuz
Sayın Baluken. 
İDRİS
BALUKEN (Diyarbakır) – Teşekkür ederim.
Sayın
Başkan, değerli milletvekilleri; hepinizi bir kez daha partim adına
selamlıyorum.
13’üncü
maddede Enerji Kaynaklarının Elektrik Enerjisi Üretimi Amaçlı Kullanımına
İlişkin Kanun’da “biyokütle”nin tanımının değiştirilmesiyle ilgili bir düzenleme
var. Ben, daha çok, bu kanun teklifinin içerisinde özel şirketleri kayıran bir
anlayışın neden yurttaşa dokunmadığıyla ve AKP’nin neden ısrarla böyle bir
tutum içerisinde olduğuyla ilgili bazı bilgiler aktarmak istiyorum.
Zaman zaman
farklı siyasi partilerden bu kürsüde konuşan arkadaşlar özellikle kayıp kaçakla
ilgili yurttaşı suçlayan, daha çok vatandaşı suçlayan birtakım ifadelerde
bulundular, öyle tanımlamalar kullandılar. Bakın, aslında meselenin özü, bu
enerji sektörü üzerinde muazzam bir özelleştirme alanının yaratılması ve
buranın tamamen özel sektörün kâr alanı, rant alanı hâline getirilmesidir ve
bunun yurttaşa, vatandaşa getirdiği muazzam mağduriyetler vardır. Bugüne kadar
bu mağduriyetlerle ilgili AKP Hükûmetinin tek bir düzenlemesine şahitlik etmiş
değiliz. Cebini dolduran bu şirketler altyapı yatırımları yapma noktasında
kendi üzerine düşen hiçbir sorumluluğu yerine getirmiyorlar. Eskimiş olan nakil
hatlarının yenilenmesi amacıyla belki de sözleşmede bulunan birçok maddenin
gereklerini yerine getirmiyorlar ve dolayısıyla aslında bu tavırlarıyla en
fazla kayıp kaçağın müsebbibi olan bir anlayışı ortaya koyuyorlar. Bütün
bunları yapmayanlar, işte bu kayıp kaçak üzerinden de bir toplu cezalandırma
mekanizmasını her yerde hayata geçiriyorlar. Yani Diyarbakır’da, Urfa’da,
Şırnak’ta kayıp kaçakla ilgili işte burada dile getirilen hususlardan
arkadaşların bilmesi gereken şöylesi bir durum var: Bir kentin toplu
cezalandırılmasıyla ilgili süreçler bu şirketler tarafından işletiliyor.
Diyarbakır’da düzenli olarak ödemesini yapan da, ödemesini yapamayan da bu özel
mantığın getirdiği elektrik kesintilerinin sonuçlarıyla uğraşmak zorunda
kalıyor. Ben orada hekimlik yapan bir milletvekili arkadaşınız olarak
söyleyeyim: Birçok nöbetimde kesilen elektrikler nedeniyle sıkışmış olan KOAH
hastalarının, astım hastalarının, silikozis hastalarının yaşam mücadelesine
tanıklık etmişim. Hangi kâr mantığının yurttaş üzerinde böyle bir uygulama
yapmaya hakkı var? Açık bir insan hakkı ihlalidir. Kaldı ki, sık yapılan
elektrik kesintileri birçok evdeki beyaz eşyaların, buzdolabı, çamaşır makinesi
benzeri beyaz eşyaların bozulmasına yol açıyor. Mesela Hükûmet olarak, bu
elektrik kesintilerinin, bu özel şirketin özerk kâr mantığının yurttaşa
getirdiği bu zararları tazmin etmeye yönelik ya da bunu araştırmaya yönelik
herhangi bir şey aklınıza geldi mi hiç? Gelemez yani böyle bir şey gelemez
çünkü bütün önceliğiniz sadece bu şirketlerin kârını artırmaya yönelik
uygulamalarla sınırlı.
Bakın,
yapılan kesintilerden dolayı en fazla mağdur olan kesimlerden biri de
çiftçiler. Çiftçilerin birçoğu, GAP sulama kanalları yapılmadığı için, orada
birtakım özel elektrikli pompa mekanizmalarıyla kuyudan suyu çekip kendi
ürünüyle ilgili sulamayı gerçekleştirmek zorunda kalıyor ve hem o pompalamanın
getirmiş olduğu yük trafolarda çökmeye neden oluyor hem de bölgedeki çiftçiye
muazzam düzeyde elektrik faturaları sürekli yansıtılıyor. Bu konuda
–hatırlarsanız- Mardin’de, Urfa’da, Batman’da kitlesel protesto gösterileri
oldu. Yani bir çiftçiye 400 binlik, 500 binlik elektrik faturaları getiren bir
mantıktan bahsediyoruz. 
Bunun
ortadan kaldırılmasıyla ilgili bir çalışmanız yok, sulama kanallarının bir an
önce orada ilgili araziye ulaşmasıyla ilgili bir yoğunlaşmanız yok; bütün
mağduriyeti çiftçiler üzerinde yoğunlaştırıyorsunuz. En son yaptığınız
düzenlemeyle çiftçilerin -ki elektrik faturalarını düzenli ödeyen çiftçilerin-
destekleme primlerini bile kestiniz.
Yani
bir bütün olarak, bu özel şirketlerin yurttaşa getirmiş olduğu büyük
mağduriyetler var ve maalesef, siz, bu mağduriyetlerle ilgili en küçük bir
kaygı taşımıyorsunuz. ”Kârından kısıntı olan elektrik şirketlerine daha fazla
nasıl kâr sağlayabiliriz?”in arayışıyla bu yasal düzenlemeleri getiriyorsunuz. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkür ederim Sayın Baluken.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
13’üncü maddesinde geçen "atık lastiklerin" ifadesinin
"kullanılmış lastiklerin" şeklinde değiştirilmesini arz ve teklif
ederiz.
Fahrettin Oğuz Tor (Kahramanmaraş) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
BAŞBAKAN
YARDIMCISI NURETTİN CANİKLİ (Giresun) – Katılmıyoruz Sayın Başkan.
BAŞKAN – Önerge
hakkında söz isteyen İsmail Faruk Aksu, İstanbul Milletvekili. 
Buyurunuz Sayın
Aksu. (MHP sıralarından alkışlar)
İSMAİL FARUK
AKSU (İstanbul) – Sayın Başkan, sayın milletvekilleri; 312 sıra sayılı Kanun
Teklifi’nin 13’üncü maddesine ilişkin olarak Milliyetçi Hareket Partisi Grubu
adına söz aldım. Hepinizi saygıyla selamlıyorum.
Türkiye’nin enerjide geldiği nokta
göstermektedir ki AKP dönemi enerji sektörü, uzun vadeli planlamanın
yapılmadığı, öz kaynaklara yeterli önemin verilmediği, alternatif enerji kaynak
potansiyelinin yeterince harekete geçirilemediği, yanlış vergi politikaları,
kaçakçılık ve yolsuzluklarla gündeme gelen bir sektör olmuştur. Enerji
kaynaklarının verimli olarak kullanılamaması ve artan enerji ihtiyacı ülkemizi
enerjide dışa bağımlı hâle getirmektedir. Oysa, dünyada söz sahibi olabilmek,
sanayiyi güçlendirmek ve ekonomiyi büyütmek için yeterli enerji kaynaklarına
sahip olmak ve bunları verimli kullanmak şarttır. Kuşku yok ki enerji
politikalarının doğru olarak belirlenip uygulanması ülkedeki üretim
sektörlerinin rekabet gücünü de artıracaktır. Dünyada küresel olarak faaliyet
gösteren birçok firmanın yatırım yerini seçerken göz önüne aldıkları
faktörlerden önemli birisinin de enerjinin maliyeti ve sürekliliği olduğu
bilinmektedir. Ancak, AKP Hükûmetleri tarafından uygulanan enerji politikaları
sonucu enerjide tamamen dışa bağımlı hâle gelinmiş olmasının yanı sıra,
ülkemizde elektrik enerjisi büyük ölçüde doğal gaz çevrim istasyonlarından
sağlanmaya başlamıştır. Bu durum hem elektriğin pahalı üretilmesine hem de
doğal gaz bağımlılığına yol açmakta, bu yönüyle enerjinin sürekliliği konusunda
riskler barındırmaktadır. Son Rusya krizi göstermiştir ki yerli enerji
kaynaklarına ağırlık vermek ve doğal gaz sağlayıcılarında çeşitlenmeye gitmek
millî güvenliğimizin bir gereğidir. 
Bu çerçevede, enerji planlamasında kaynak
ve ülke çeşitliliğine gidilmesi ve arz güvenliğinin güçlendirilmesi temel ilke
olmalıdır. Hâlihazırda ülkemizde kullanılan elektrik enerjisinin yaklaşık yüzde
40’ı doğal gaz, yüzde 28’i kömür, yüzde 26’sı hidroelektrik ve yaklaşık yüzde
4’ü de rüzgâr enerjisi kullanılarak üretilmektedir. Bu tabloya bakıldığında,
hem çevreye etkisi hem de maliyet olarak hidroelektrik, rüzgâr ve güneş gibi
yenilenebilir enerji kaynaklarının enerji üretimine katkısının potansiyelin çok
altında olduğu görülmektedir. Ülkemizde enerji arz güvenliğinin sağlanabilmesi
için rüzgâr, güneş, jeotermal gibi yerli kaynaklara dayanan enerji üretimine
öncelik verilmesi kaçınılmaz bir gerekliliktir. Ayrıca, enerjinin üretimi,
dağıtımı ve kullanımında verimlilik sağlanamamaktadır. Elektrik dağıtımında
ortaya çıkan kayıp ve kaçak oranı yüksek düzeydedir. Kayıp ve kaçakları
önleyecek tedbirler almak yerine bu kayıp ve kaçaklar elektrik faturasını
düzenli ödeyen vatandaşların üzerine yüklenmektedir. Bu, hakkaniyete uygun bir
durum değildir.
Değerli milletvekilleri, enerji sektöründe doğal gazın
elektrik üretimindeki payının makul bir orana düşürülmesi için uygun tedbirler
alınmalıdır. Bu kapsamda, öncelikle uzun vadeli bir enerji arz-talep
projeksiyonu yapılmalı, belli bir süreye kadar doğal gazdan elektrik üretimi
için yapılacak yeni lisans başvuruları kabul edilmeyerek öncelik yerli ve
yenilenebilir enerji kaynaklarına verilmelidir. Doğal gaz depolama alanlarının
sayısı, depolama ve günlük enjeksiyon kapasiteleri artırılmalı, olağanüstü
durumlara ve mevsimsel dalgalanmalara karşı yüksek yedek imkânı
oluşturulmalıdır.
Hukukun en temel ilkeleri arasında adalet
duygusu ve eşitlik yatmakta olup başkaları tarafından herhangi bir bedel
ödenmeksizin kullanılan elektrik maliyetinin diğer tüketicilere yansıtılması
adalet ve eşitlik ilkesine açıkça aykırıdır. Elektrik şirketlerinin
kusurlarından kaynaklanan kayıp kaçak bedeli ile sayaç okuma ve benzeri
tüketime bağlı olmayan giderlerin de vatandaşlarımıza yansıtılması
haksızlıktır. 
Bu düşüncelerle, vatandaşlarımızın mevcut mağduriyetini
gidermek yerine hak arama yollarının önünü kapatan bu kanun teklifinin kabul
edilemez olduğunu belirterek yüce Meclisi saygıyla selamlıyorum. (MHP
sıralarından alkışlar)
BAŞKAN - Teşekkür ederim Sayın Aksu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi'nin
13'ncü maddesi ile değiştirilen 10/5/2005 tarihli ve 5346 sayılı Yenilenebilir
Enerji Kaynaklarının Elektrik Enerjisi Üretimi Amaçlı Kullanımına İlişkin
Kanun’un 3’üncü maddesinin 1’inci fıkrasının (9) numaralı bendinde geçen
"sonucu" ibaresinin "işletilmesiyle" olarak değiştirilmesi
için gereğini saygılarımızla arz ve teklif ederiz.
Aytuğ Atıcı (Mersin) ve arkadaşları
BAŞKAN - Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN - Hükûmet?
BAŞBAKAN YARDIMCISI NURETTİN CANİKLİ (Giresun) -
Katılmıyoruz Sayın Başkanım.
BAŞKAN - Önerge hakkında konuşmak isteyen Aytuğ Atıcı,
Mersin Milletvekili.
Buyurunuz Sayın Atıcı. (CHP sıralarından alkışlar)
AYTUĞ ATICI (Mersin) - Teşekkür ederim Sayın Başkan.
Değerli milletvekilleri, güzel ülkemizi nükleer santral
belasından korumak için mücadeleye devam ediyoruz. Ülkesine ve insanlığa ihanet
etmeyen milletvekillerini saygıyla selamlıyorum.
312 sıra sayılı Teklif’in 13’üncü maddesiyle
“biyokütle” tanımına bir açıklık getirilmiş, bunda bir sorun yok. Yenilenebilir
enerjiyle ilgili getireceğiniz her olumlu teklife “Evet.” diyeceğiz çünkü
nükleer santrallerin zararlarını çok iyi biliyoruz. Sağlığa, denize, tarıma,
hayvancılığa, turizme olan zararlarının yanı sıra, nükleer santralin Ecemiş fay
hattı üzerine kurulduğunu sizlere hatırlatıyor ve konuyu vicdanlarınıza havale
ediyorum. 
Sayın Bakan, oraya lisans verildiği dönemde Ecemiş fay
hattı henüz daha tanımlanmamıştı yani Mersin Akkuyu’da yapılacak olan nükleer
santralin işlemi daha başlamadan önce yapılan yer tespiti sırasında Ecemiş fay
hattı yoktu, daha sonra ortaya çıktı ve bunu defalarca bu kürsüden dile getirdik.
Tıpkı sizin Fukuşima’da bahsettiğiniz o yüksek dalgalar nasıl hesaplanamadıysa
Ecemiş fay hattı da hesapta yoktu. Şimdi siz bana diyeceksiniz ki: “Efendim,
biz 8 büyüklüğündeki depreme dayanıklı bir nükleer santral inşa etmeye
çalışıyoruz.” Sayın Bakan, evet, bu doğru, 8 büyüklüğünde, 8 şiddetinde bir
depreme dayanıklı nükleer santral yapmaya çalışıyorsunuz ancak bunun da altı
bataklıktır. Yani, siz istediğiniz kadar dayanıklı yapın, bahsettiğimiz deprem
bu nükleer santralin sallanıp yıkılmasından ziyade dibe çökmesine neden
olacaktır çünkü bunun altının bataklık olduğu tespit edilmiştir. Şimdi, siz
bataklığın ve Ecemiş fay hattının üzerine bir nükleer santral yapıyorsunuz.
Bunu vicdanlarınıza tahvil ediyorum. Bakın, bu bilgiyi ben size aktardım, buna
rağmen bunu yaparsanız taammüden, bilerek ve isteyerek bu suça ortak olmuş
olacaksınız. Bilmeden el kaldırdığımız zamanlar oluyor ama şimdi artık
biliyorsunuz. 
Gelelim bir başka konuya, nükleer enerjinin fiyatına.
Hani, bazılarının kafası sadece paraya çalışır ya, onlara sesleniyorum: Nükleer
enerji ucuz değildir. Bakın, Rusya’ya verdiğiniz söz gereği on beş yıl boyunca
kilovatsaatine 12,35 dolar/sent ödüyorsunuz Sayın Bakan, 12,35 Amerikan doları
sentini ödüyorsunuz ve on beş yıl alım garantisi veriyorsunuz. Hâlbuki,
ülkemizde 2014 yılı ortalama satış fiyatı ne kadar biliyor musunuz? 17,19
kuruş/kilovatsaat. Yaklaşık 3 katına vatandaşa bunu satacaksınız. Eğer bunu
rüzgârdan elde etseydiniz 15 kuruş/kilovatsaat olacaktı yani çok çok daha ucuza
mal olacaktı. 
Peki, bizim önerimiz nedir, biz ne öneriyoruz, nükleer
santral yerine enerjimizi nasıl elde edeceğiz? Bakın, hidroelektrik santraller
eğer usulüne uygun yapılırsa, küçük dereler yerine değil de uygun yere yapılır
ise birçok kaynakta 150 milyar kilovatsaatlik bir potansiyelimiz olduğu ifade
ediliyor. 
Rüzgâr, eğer kuşların göç yolu üzerine yapılmaz ise çok
işe yarayacak ve biz, Türkiye'de rüzgâr enerji potansiyelinin sadece, sadece
yüzde 2’sini kullanıyoruz. 
Bakın, güneş: Allah bize öylesine güzel, öylesine
zengin bir enerji kaynağı vermiş ki dünyanın neredeyse başka hiçbir yerinde
yok. Günlük toplam 7,2 saat, en fazla metrekarede 2.640 saat bir enerjiye
sahibiz ve yaklaşık üretim değeri 380 milyar kilovatsaat Sayın Bakan, değerli
arkadaşlar, 380 milyar kilovatsaat. Peki, biz bugün ortalama ne kadar
harcıyoruz? 300 milyar kilovatsaat. Yani, biz eğer güneşi uygun bir şekilde
kullanabilirsek bu iş tamamdır. Üzerine biyogazı, jeotermali, uygun yakılmış
linyiti eklerseniz biz bu işi çözeriz. Hele bir de enerji verimliliğini
sağlarsak bizim başka bir şeye ihtiyacımız yok.
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Atıcı.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
13’üncü maddeyi oylarınıza sunuyorum: Kabul edenler…
Kabul etmeyenler… 13’üncü madde kabul edilmiştir.
14’üncü madde üzerinde üç önerge vardır. 
Önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
14’üncü maddesiyle 5346 sayılı Kanun’un 6’ncı maddesine eklenen fıkrada geçen
“kapsamında” ibaresinin “dahilinde” olarak değiştirilmesi için gereğini
saygılarımızla arz ve teklif ederiz.
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Özkan Yalım
 Balıkesir Kocaeli Uşak
 Kemal Zeybek Çetin
Arık Ömer Fethi Gürer
 Samsun Kayseri Niğde
 Erkan Aydın Bülent
Yener Bektaşoğlu
 Bursa Giresun
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
14’üncü maddesinde geçen “yönetmelikle” ifadesinin “yönetmelik hükümleri ile”
şeklinde değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ahmet Selim Yurdakul
 Kahramanmaraş Mersin Antalya
 Ruhi Ersoy Mevlüt
Karakaya
 Osmaniye Adana
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
14’üncü maddesinin teklif metninden çıkarılmasını arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadat Gaydalı
 Tunceli Bitlis
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
BAŞBAKAN YARDIMCISI NURETTİN CANİKLİ (Giresun) –
Katılmıyoruz Sayın Başkan. 
BAŞKAN – Önerge hakkında söz isteyen Behçet Yıldırım,
Adıyaman Milletvekili.
Buyurunuz Sayın Yıldırım. (HDP sıralarından alkışlar)
BEHÇET YILDIRIM (Adıyaman) – Sayın Başkan, değerli
milletvekili arkadaşlarım; görüşülmekte olan 312 sıra sayılı Elektrik Piyasası
Kanununda Değişiklik Yapılmasına Dair Teklif’in 14’üncü maddesiyle ilgili
önerge üzerine söz almış bulunmaktayım. Genel Kurulu saygılarımla selamlıyorum.
Biz, burada yasalar çıkarırken enerji şirketlerine rant
çekilmesinin yasal olanaklarını yaratıyoruz. Yalnız, kendi bölgelerinde, kendi
yaşam çevresinde bu nükleer projelere muhatap olacak bölge yaşayanları hiçbir
şekilde kendilerini ifade edemeyeceklerdir. İşte, binlerce yıllık yaşam döngüsü
içerisinde kendisine bir yaşam alanı yaratmış olan insanların bu konuda
fikirleri, düşünceleri ve iradeleri olmayacak mı? Herkesin bu çevreye ciddi
anlamda etki edecek faaliyetlerde söz ve yetkisi olacak, ancak o bölgede
yaşayan yurttaşlarımızın tek bir söz hakkı olmayacaktır. 
Biz seçim bildirgemizde de söylemiştik. Yerellerin,
bölgelerin doğal varlıkları ve kaynakları üzerinde doğrudan söz, yetki ve karar
sahibi olduklarını ve olmaları gerektiğini ve bunun için mekanizmaların
oluşturulması gerektiğini belirtmiştik. 
Karadeniz’e Yeşil Yol’un, HES’lerin, İstanbul’a üçüncü
köprünün, yeni bir havalimanının ya da bir boğazın, Gezi Parkı’na Topçu
Kışlasının, Sinop ve Mersin’e nükleer santralin, Yırca veya Soma’ya elektrik
santralinin yapılıp yapılmayacağına Ankara değil, o bölge insanları karar
vermelidir. Biz, bu nedenle, birkaç enerji şirketinin rant ihtiyacını
sağlamaktan ziyade, tabii ki halktan ve emekten yana olan enerji politikalarını
destekleyeceğiz.
Doğayı, suyu, ormanı, dereleri, meraları, sahilleri,
tarım alanlarını, su ekosistemini koruyacak ve sermaye birikim sürecinde kâr ve
rant alanı olarak kullanımını önleme yolunda mücadele edeceğiz.
Bakın, bildiğiniz gibi bir enerji ve
sulama kaynağı olarak düşünülen Atatürk Barajı yapıldı. Atatürk Barajı
nedeniyle Adıyaman ilinin bir ilçesi, Samsat ilçesi sular altında kaldı,
onlarca köy haritadan silindi. Ancak, bugün Adıyaman’ın dört bir tarafı sularla
çevrili olmasına rağmen, Adıyaman’da bugün tarım susuz olarak yapılmaktadır.
Çok fazla bir maliyet gerektirmeyen ve Adıyaman’ın neredeyse bütün ova
köylerini sulu tarıma dâhil edecek bir projeyi bile hayata geçirememiştir.
Enerji şirketlerini bu kadar kollayacağınıza, bakın, bu sene Adıyaman’da
kuraklık var, çiftçi perişan durumda. İşte, enerji politikalarınız biraz
halktan ve emekten yana olsaydı Atatürk Barajı’nın yarattığı “göl” demeyeceğim,
denizle Adıyaman'ın hepsini sulu tarıma dâhil edebilirdiniz. Ancak, hâlihazırda
çok ciddi bir su potansiyelini ve maliyetsiz Bebek-1, Bebek-2 projelerini
hayata geçireceğinize, Adıyaman’ın dağ köylerinde çok geniş bir alanın, yaşamın
kaynağı olan pınar ve çayların önünü keserek, set yaparak hem bölge halkını
yerinden, yurdundan, yaşamından ediyorsunuz hem de dünya iklim verileri dikkate
alındığında yarın kuruyabilecek maliyetli bir projeyi hayata geçirmeye
çalışıyorsunuz.
Atatürk Barajı’nın, neredeyse bir tatlı su denizinin
hemen yanı başında insanlar su kuyularıyla, elektrikle tarlalarını suluyorsa,
bu nedenle borçlarını ödemekte zorlanıyorsa; bu, o insanların ayıbı değil
yürüttüğünüz enerji politikalarının ayıbıdır. Niye ayıbıdır? Siz oraya
gittiğinizde tek bakış açınız tahsildar bakış açısıdır. “Bu elektrik borçlarını
nasıl tahsil ederiz? Bu elektrik şirketleri nasıl zarar etmez, daha doğrusu
nasıl daha fazla kâr eder?” gibi bir mantıkla, bakış açısıyla çalışıyorsunuz. Bu
çiftçimiz niye bu kadar borçlanıyor, niye borçlarını ödeyemiyor, ona baksanız
belki bir çözüm bulursunuz.
Her şeyde yerli ve millî istiyorsunuz, hatta yerli ve
millî vekil istiyorsunuz, en azından halka böyle gidiyorsunuz ancak
uyguladığınız bu enerji politikaları ise yerli ve millî olması bir yana,
tamamen yerelde halkı mağdur eden, gelecekte çevre sağlığı dâhil, halkın vücut
sağlığını yok edecek “Paranın dini, imanı yoktur.” anlayışının klasik bir
tezahürüdür.
Sanki bu ülkenin bütün enerji açığını Diyarbakır,
Şanlıurfa ve bölge illeri yaratıyormuş gibi, orada yaşayan insanları
hırsızlıkla suçlayabilecek kadar ayrımcı ve duyarsız bir dille Meclis içinde
karşılaşmanın, hem oralarda yaşayan insanları hem de tüm duyarlı insanları
rahatsız ettiğini belirtmek istiyorum. Büyük şehirlerin organize sanayilerinde
harcanan kayıp enerji miktarı ile firmaların silinen vergi borçlarını
karşılaştırdığımızda enerji hırsızlığını kimlerin yaptığını net olarak
söyleyebiliriz.
Az önce, Sayın Bakana Cengiz Holdingi sormuştum, “Cengiz
Holdingi takip etmiyoruz.” dedi. Sayın Bakanım, ben bunu Sağlık Bakanına
sormuyorum, ben bu Cengiz Holdingi size soruyorum çünkü sizin faaliyet
alanınızda iştigal ediyor. Halkın üç kuruşluk kayıp kaçak bedelinden
bahsediyorsunuz, bu şirketlerin âdeta tahsildarlığını yapıyorsunuz. Bu kadar
vergi borcu silinen, bu piyasada bu kadar ihale alan, iş yapan bir şirketi
nasıl takip etmiyorsunuz? İsterseniz daha kapsamlı da sorabilirim, Cengiz
Holdingin kaç tane kamu ihalesi aldığını sorabilirim, bugün bir çevre
felaketiyle sonuçlanabilecek Mersin Nükleer Santrali’yle ilgisini sorabilirim.
Bu holding ve ortaklıkları Cerattepe’de varsa, Mersin Akkuyu’da varsa, üçüncü
havalimanında varsa sizin bu halk adına bunu takip etmenizi öneririm. (HDP
sıralarından alkışlar)
BAŞKAN – Teşekkür ederim Sayın Yıldırım. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
14’üncü maddesinde geçen “yönetmelikle” ifadesinin “yönetmelik hükümleri ile”
şeklinde değiştirilmesini arz ve teklif ederiz.
Mevlüt
Karakaya (Adana) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Sayın Başkan
katılmıyoruz. 
BAŞKAN – Hükûmet?
BAŞBAKAN YARDIMCISI NURETTİN CANİKLİ (Giresun) –
Katılmıyoruz Sayın Başkanım. 
BAŞKAN – Önerge hakkında söz isteyen, Mevlüt Karakaya
Adana Milletvekili. 
Buyurunuz Sayın Karakaya.
(MHP sıralarından alkışlar) 
MEVLÜT KARAKAYA (Adana) – Sayın Başkan, değerli
milletvekilleri; Elektrik Piyasası Kanunu ile Bazı Kanunlarda Değişiklik Yapılmasına
Dair Kanun Teklifi’nin 14’üncü maddesiyle ilgili verilen önerge üzerinde
Milliyetçi Hareket Partisi Grubu adına söz almış bulunuyorum. Yüce heyetinizi
saygılarımla selamlıyorum. 
AKP hükûmetlerinin en temel özelliği, yerli kaynaklara
dayalı üretim karşıtı politikalar izlemeleri ve uygulamalarıdır. Ekonominin tüm
sektör ve alanlarında bunun etkisini görebiliriz. Enerji üretimi de bunun bariz
örneklerinden bir tanesi. Biliyorsunuz, Onuncu Beş Yıllık Kalkınma Planı’nda 25
öncelikli dönüşüm programına yer verildi. Birisi de yerli kaynaklara dayalı
enerji üretim programıydı. Ayrıntılı bir de eylem planı yayımlandı. 
EMİN HALUK AYHAN (Denizli) – Bir de kesinti planı var,
kesinti.
MEVLÜT KARAKAYA (Devamla) – Türkiye'nin sürekli artan
enerji ithalatının cari işlemler dengesi ve enerji arz güvenliği üzerinde
oluşturduğu baskıdan bahisle, yüksek ve istikrarlı büyüyebilmek için yerli
kaynakların enerji üretim amacıyla değerlendirilmesi ve bu suretle enerjide
dışa bağımlılığın azaltılması hedef olarak belirlenmişti. Bu, yıllardır bilinen
ve tekrarlanan bir gerçektir. AKP de bu gerçeği yıllardır tekrarladı, durdu ama
bu bir türlü sonuca ya da bir çare üretimine götürülemedi. Bırakın çare
bulmayı, yerli üretimin enerji ihtiyacını karşılama oranı yüzde 32’lerden yüzde
26’lara geriletildi. Sözüm ona, dönüşüm programına göre, 2012 yılındaki yüzde
27’lerde olan bu oran, 2018 yılında yüzde 35’e çıkarılacaktı. Gerçi söylenen
dünde kaldı, söyleyen de indi; yeni binen de artık “Dün dünde kaldı cancağızım,
bugün yeni şeyler söylemek lazım.” deyip işin içinden sıyrılmaya kalkabilir.
Bugün gelinen noktada, Türkiye, dünyada enerjide dışa bağımlılığın en yüksek
olduğu ülkelerin başındadır. 
Elektrik üretimine bakacak olursak: Evet, Türkiye'nin
elektrik üretimi yaklaşık 2 katına çıktı ancak elektrik üretiminde kullanılan
kaynakların bileşimine baktığımızda, yerli kömürün yerini önemli ölçüde ithal
kömürün aldığını görüyoruz. Yerli kömürün payı yüzde 30’lardan yüzde 14’lere
düştü, aradaki fark ithal kömürle karşılanıyor. Hidrolik kaynakların payında
kayda değer bir artış yok, yenilenebilir enerji potansiyelimizin ve arzu
ettiğimizin çok çok gerilerinde kaldı. Yabancı kaynak bağımlılığımız bu alt
sektörde de gittikçe artmaktadır. 
Tüketim konusunda da önemli sorunlar yaşıyoruz. Bugün,
elektrik dağıtım ve tüketimi 21 bölgeye bölünmüş ve her bir bölgenin bir
dağıtım şirketine teslim edildiği bir yapı içerisinde gerçekleşmekte.
Türkiye’de elektrik kesintisi olmayan bölge yok denecek kadar az. 21’inci
yüzyılda yaşamın tüm alanlarında elektrik bağımlılığının mutlak bir hâl aldığı
bir dünyada elektrik kesintileri yaşanmasının izah edilebilir bir tarafı da
yoktur. 
Bugün, elektrik kesintilerine baktığımızda ve bunlardan
en fazla payını alanın da seçim bölgem de olan Adana olduğunu görüyoruz.
Elektrik kesintilerinin en fazla yaşandığı bölge ki nisan ayında iki gün
içerisinde 86 elektrik kesintisinin olduğunu, yine bir günde 117 mahallede
elektrik kesintisinin uygulandığını ki bunların içerisinde bölgenin en büyük
hastanesi olan Balcalı Hastanesi ve yine, çok büyük bir üniversitemiz olan
Çukurova Üniversitesi yerleşkesinin de olduğunu maalesef görüyoruz ve günlük
ortalama 40 bölgede planlı olarak kesintinin yapıldığını, arızaları ve
plansızları da dikkate aldığımızda bu sayının çok daha arttığını görüyoruz.
Sadece burada değil, Osmaniye’de, Mersin’de, Hatay’da aynı şeyler var.
Bu konuda acil önlemler alınması ve elektrik
kesintilerinin yaşanmadığı aydınlık günler dileğimle, yüce heyetinizi
saygılarımla selamlıyorum. (MHP sıralarından alkışlar)
BAŞKAN – Teşekkür ederim Sayın Karakaya.
Önergeyi oylarınıza sunacağım…
III.- YOKLAMA
(CHP ve HDP sıralarından bir grup milletvekili ayağa
kalktı)
LEVENT GÖK (Ankara) – Yoklama talep ediyoruz. 
BAŞKAN – …ancak bir yoklama talebi vardır, bu nedenle
yoklama işlemini gerçekleştireceğim. 
Şimdi yoklama talebinde bulunan sayın milletvekillerini
tespit ediyorum: Sayın Gök, Sayın Bayır, Sayın Tarhan, Sayın Bakır, Sayın
Yılmaz, Sayın Arslan, Sayın Sarıhan, Sayın Torun, Sayın Engin, Sayın Demirtaş,
Sayın Gökdağ, Sayın Erdoğdu, Sayın Yeşil, Sayın Emir, Sayın Kuşoğlu, Sayın
Tanal, Sayın Atıcı, Sayın Bektaşoğlu, Sayın Arık, Sayın Toğrul.
Yoklama işlemini başlatıyorum.
İki dakika süre veriyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik Piyasası
Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Kanun Teklifi’nin 14’üncü maddesiyle 5346 sayılı Kanun’un
6’ncı maddesine eklenen fıkrada geçen “kapsamında” ibaresinin “dahilinde”
olarak değiştirilmesi için gereğini saygılarımızla arz ve teklif ederiz.
Tacettin
Bayır (İzmir) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Takdire bırakıyoruz Sayın Başkan.
BAŞKAN –
Hükûmet?
ENERJİ VE TABİİ
KAYNAKLAR BAKANI BERAT ALBAYRAK (İstanbul) – Takdire bırakıyoruz.
BAŞKAN – Önerge hakkında söz isteyen Tacettin Bayır,
İzmir Milletvekili.
Buyurunuz Sayın Bayır. (CHP sıralarından alkışlar)
TACETTİN BAYIR (İzmir) – Sayın Başkan, değerli
milletvekilleri; öncelikle Sayın Bakanımıza ve arkadaşlarına takdire
bıraktıkları için teşekkür ediyoruz. Ortak bir şeyler üretmenin keyfini belki
ilerleyen saatlerde alabiliriz diye bekliyordum. Komisyonda da benzer
çalışmalar yaptık. Hepimiz bu ülke için bir şeyler yapmak istiyoruz.
Şimdi, bir şeye dikkatinizi çekmek istiyorum. “Nükleer
santral gelince dışa bağımlılık azalacak.” deniyor. Daha önce de ifade ettim,
bu doğru değil çünkü nükleer santrali getiren Ruslar, kuracak olan onlar,
hammaddeyi verecek olan onlar. Rusların üzerimizdeki, Türkiye üzerindeki enerji
kontrolü yüzde 70’e çıkıyor arkadaşlar. Doğal gazda Rusya’ya bağımlısınız,
nükleerde Rusya’ya bağımlı olacaksınız. Evet, ülke olarak, Türkiye’de yaşayan
bir vatandaş olarak belki havamız biraz artacak “Nükleer enerjiye sahip olduk.”
diye, sadece havamız artacak ama tamamen dışarıya bağımlı olacağız. Oysa bunun
plansız bir yatırım örneği olduğunu yine, sizin iyi niyetle başlayan iki ayrı
uygulamanızdan örnek vererek anlatmak istiyorum. Bunlardan bir tanesi, üzerinde
deminden beri konuşulan, Akkuyu’daki nükleer santral, maliyeti ve enerji
üretimi. Yine sizden bir örnek, ikincisi, Konya’da yapmak istediğiniz güneş
enerjisi santralinin, GES’lerin maliyeti ve üretilen enerji. Bakın, bu iki
yatırımınızı gelin bir mukayese edelim isterseniz. Hesaplamalara göre 4.800
megavat gücündeki Akkuyu Nükleer Santrali’ni yaklaşık 25 milyara mal
ediyorsunuz. Bunun yanı sıra, eski Başbakanınız Davutoğlu’nun memleketi
Konya’da yapılmakta olan 3 bin megavat gücündeki güneş enerjisi santralinin
maliyeti ise yaklaşık olarak 6 milyar. Bakın, rakamlara dikkatinizi çekerim
arkadaşlar. Nükleer santralde elde edeceğimiz güç 4.800 megavat, harcadığımız
para 25 milyar dolar; Konya’da yapacağınız güneş enerjisi 3 bin megavat,
harcadığımız para 6 milyar. Yani, kısa bir hesaplamayla 25 milyar dolara 4.800
megavat enerji elde ederken aynı rakamla, güneş enerjisiyle -Konya’da
yaptığınız- 12 bin megavat enerji elde edebilirsiniz yani 3 kat fazla. Konya’da
yapmayı düşündüğünüz yatırım doğru bir yatırımdır, güneş enerjisi. Doğru
yaptığınıza doğrudur diyeceğiz ama yanlış yaptığınızı da buradan söylemek zorundayız.

Şimdi, ayrıca güneş enerjisi santralinin 3 kat daha
fazla üretimi, daha az yatırımı var ve riski yok; bir de nükleerdeki gibi
kurulum, üretim, söküm ve atıklarının saklanmasında da dışa bağımlı olmayacağız
Konya’da. En önemlisi bu santrallerin doğaya, ekosisteme vereceği zararları ben
kişisel olarak düşünmek bile istemiyorum. Oysa, güneş enerji santrallerinde bu
riskler yoktur. 
Ayrıca, ülkemiz, Allah vergisi, güneşten en fazla
yararlanabileceği bir coğrafyada yer almaktadır. İstanbul’dan Avrupa’ya,
özellikle Almanya’ya güneş santrallerinde kullanılmak üzere çok ciddi miktarda
alüminyum profiller ihraç edilmektedir yıllardır. Almanya’daki güneşi düşünecek
olursanız Türkiye’den çok çok düşüktür. Hepsinden önemlisi GES, güneş enerji
santralleri hem ekonomik hem riski yok hem de yerli sanayi ve üretimin
kalkınmasına yani yerli üretimde istihdam sağlanmasına bir anlamda katkı
sağlayacaktır. 
Şimdi, Sayın Bakanım, sizin bize daha önce bu özellikle
nükleer santralle ilgili söylediğiniz “istemezükçü” cümlesini sizin ifadenizle
ters çevirip size şunu söyleyebilir miyim: Şimdi, sizin için yenilenebilir
enerji meselesine “İstemezükçüsünüz yenilenebilir enerjide.” desem alınganlık
gösterirsiniz değil mi? Tezinizde de vardı. Kusura bakmayın. Yani, burada, bakın,
doğru yaptığınızı söylüyoruz; Konya’daki proje doğru bir proje arkadaşlar. Yani
diğer projenin dörtte 1 maliyetine. Konya’daki proje Akkuyu Santrali’nden 4 kat
fazla enerji üretebiliyor. Bunu gelin, gelin her tarafa yapalım. Allah’ın dağı
taşı, her taraf güneş, gelin yapalım; GES’leri yapalım hem Türkiye sanayisi
kalkınsın hem alüminyumcu istihdam yaratsın, ihracatımız artsın; gelin bunu
yapalım.
NECİP KALKAN (İzmir) – Devamlılığı yok, devamlılığı.
ŞAHİN TİN (Denizli) – Verimliliği düşük, verimliliği.
TACETTİN BAYIR (Devamla) – Arkadaş yeterli bilgi sahibi
değil İzmir’den tanırım kendisini, Ticaret Odasında birlikte çalıştık. Yeterli
araştırmayı yapmamış, dersini çalışmamış. 
Hepinize saygılar sunuyorum, iyi akşamlar diliyorum.
ALİ ÖZKAYA (Afyonkarahisar) – Onun sürekliliği yok,
sürekliliği olmayan bir enerji. 
BAŞKAN – Teşekkür ederim Sayın Bayır.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir.
14’üncü maddeyi biraz önce kabul edilen önergeyle
yapılan değişiklik doğrultusunda oylarınıza sunuyorum: Kabul edenler… Kabul
etmeyenler… 14’üncü madde kabul edilmiştir.
Sayın milletvekilleri, böylece birinci bölümde yer alan
maddelerin oylamaları tamamlanmıştır.
Şimdi, ikinci bölümün görüşmelerine başlıyoruz.
İkinci bölüm, çerçeve 26’ncı maddeyle ihdas olunan
geçici madde 19 ve geçici madde 20 dâhil 15 ila 29’uncu maddeleri
kapsamaktadır. 
Şimdi, ikinci bölüm üzerindeki söz taleplerini
karşılayacağım. Önce siyasi parti gruplarının sözcülerine söz vereceğim.
İkinci bölüm üzerinde ilk konuşmacı Milliyetçi Hareket
Partisi Grubu adına Erkan Haberal, Ankara Milletvekili.
Buyurunuz Sayın Haberal. (MHP sıralarından alkışlar) 
MHP GRUBU ADINA ERKAN HABERAL (Ankara) – Sayın Başkan,
değerli milletvekilleri; Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Tasarısı’nın ikinci bölümü üzerinde partim
adına söz almış bulunmaktayım. Bu vesileyle yüce Meclisi ve değerli
milletvekillerini saygıyla selamlıyorum.
Ülkemizde son yıllarda AKP hükûmetleri tarafından
uygulanan…
BAŞKAN – Sayın Haberal, bir saniye
efendim. 
Sayın milletvekilleri, Genel Kurulda hatibin
dinlenmesini zorlaştıracak ölçüde bir uğultu hissediyorum. Lütfen efendim
hatibi dinleyelim. 
Sürenizi yeniden başlatıyorum Sayın Haberal. 
Buyurunuz. 
ERKAN HABERAL (Devamla) – Ülkemizde son yıllarda AKP
hükûmetleri tarafından uygulanan yanlış enerji politikaları sonucunda, ne yazık
ki enerjide dışa bağımlılık giderek artmıştır; üretimin tüketimi karşılama
oranı düşmüş, yüksek kayıp kaçak oranları bir türlü kabul edilebilir sınırlara
çekilememiştir. Elektrikteki kayıp kaçak miktarı, dağıtım şirketlerinin satın
aldığı ve satabildiği elektrik enerjisi arasındaki farktan oluşmaktadır. 
2012 yılında, kamu çatısı altında faaliyet gösteren
elektrik dağıtım şirketleri, daha ucuz elektrik sağlanabilmesi, kayıp ve
kaçakların azaltılması amacıyla özelleştirilmiştir. Enerji Piyasası Düzenleme
Kurumu tarafından, özelleştirme öncesi, elektrik kayıp ve kaçak hedefleri
belirlenmiştir. İhaleyi kazanan dağıtım şirketleri de kayıp kaçak hedeflerini
yakalamaları durumunda kâr edeceklerini, hedefi tutturamamaları hâlinde ise
zarar edeceklerini bilmekteydiler. 
Değerli milletvekilleri, elektrik dağıtımının
özelleştirilmesiyle, sanayi ve konutlarda kullanılan elektriğin daha sıkı
denetlenmesi, kayıp kaçak oranımızın Avrupa Birliği ülkelerindeki kayıp kaçak
oranı ortalaması olan yüzde 6 seviyelerine çekilmesi hedeflenmiştir; daha ucuz,
kesintisiz ve kaliteli elektrik sağlanabilmesi amaçlanmıştır. Ancak Hükûmetin
yanlış enerji politikalarıyla hedefler yine tutturulamamış, ne elektrik
ucuzlamış ne de ülkemizde elektrik kesintileri son bulmuştur. Enerji arz
güvenliğinin sağlanamaması, kayıp kaçağın önlenememesi faturalara yansımıştır.
Vatandaş yüksek elektrik faturaları nedeniyle mağdur edilmiş, edilmeye devam
edilmektedir. 
Dünyada elektrikteki kayıp kaçak
oranlarına baktığımızda, Uluslararası Enerji Ajansı verilerine göre, kayıp
kaçak oranı ortalaması dünyada yüzde 8,1; Avrupa Birliğinde yüzde 6,2; Amerika
Birleşik Devletleri’nde yüzde 7, Japonya’da yüzde 4,6; Almanya’da yüzde 4,2;
Çin’de ise yüzde 5,7 olarak gerçekleşmiştir. Türkiye’de ise şu anda kayıp kaçak
oranı yüzde 14’tür. Dünyadaki oranlar kıyaslandığında, Hükûmet, elektrikte
sınıfta kalmıştır. Elektrik dağıtım özelleştirilmelerinin üzerinden bu kadar
zaman geçmesine rağmen, kayıp kaçak oranları yüzde 14’ün altına
indirilememiştir. Kayıp kaçak oranlarındaki Avrupa ortalamasının 2019 yılında
yakalanacağı iddia edilmektedir. Dolayısıyla, bu süreçte de vatandaşımızın cebi
yanmaya devam edecektir. Sürdürülebilir büyüme için gerekli olan temiz,
güvenilir ve ucuz enerji ihtiyacımızın karşılanabilmesi için öncelikli olarak
kayıp kaçak oranının üzerine gidilmeliydi, gidilmemiştir. 
Elektrik, üretiminden tüketimine pek çok
aşama ve faaliyet geçerek tüketicilere ulaşmaktadır. Her bir faaliyet
kapsamında niteliğine göre değişik maliyetler çıkmaktadır. Yasa teklifiyle,
tüketiciye sunulan her türlü mal ve hizmette olduğu gibi, elektrik için de
oluşan tüm maliyetlerin tüketiciye yansıtılması amaçlanmaktadır. Hükûmet,
asgari ücretliyi, emekliyi, memuru, dar gelirliyi bu yasa tasarısında da
düşünmediğini belli etmiştir, dağıtım şirketlerini kurtarma derdine düşmüştür. 
Gerekli ve yeterli tedbirlerin alınmaması
neticesinde kaçak elektrik kullanımı, telafisi olmayan, inanılmaz rakamlara
ulaşmıştır. Kaçak elektrik kullanımı güneydoğuda terör örgütünün devlete karşı
yürüttüğü mücadelenin bir alanı hâline gelmiş, terör örgütünün vatandaşlara
“Bize ait olmayan devlete elektrik parası ödemeyin.” şeklinde baskı yaptığı, ne
acıdır ki bu ülkenin Enerji Bakanı tarafından dile getirilmiştir.
“Çözüm süreci zarar görmesin.” denilerek gerekli
mücadele yapılmamıştır. Nitekim, elektrik dağıtım şirketlerinin 2014 yılı kayıp
kaçak oranlarına baktığımızda, Dicle yüzde 74,15; Vangölü yüzde 61,02; Aras
yüzde 26,21; Toroslar yüzde 13,2; Yeşilırmak yüzde 8,27; Aydem yüzde 7,92
olarak gerçekleşirken son sıradaki Trakyanın kayıp kaçak oranı yüzde 6,33
olarak gerçekleşmiştir. Netice olarak, tutturulamayan kayıp kaçak bedelleri
nedeniyle dağıtım şirketleri AKP tarafından korumaya alınırken vatandaş yüksek
elektrik faturalarıyla karşı karşıya kalmıştır. Kayıp kaçak oranı hedefleri
yükseldikçe elektrik fiyatlarında beklenen indirim de hayalden öteye
geçemeyecektir. Toplam 21 elektrik dağıtım bölgesinin 3’ünde meydana gelen
aşırı yüksek kayıp kaçak elektrik tüketimi ülkemizde yaşayan tüm
vatandaşlarımıza yüklenerek faturalandırılmasına neden olmuştur. Hükûmetin
uygulamaya koyduğu ulusal tarife nedeniyle kaçak elektrik kullanmayan dürüst vatandaşlarımız
âdeta cezalandırılmaktadır. Bu haksızlıktır, adaletsizliktir, kabul edilebilir
bir uygulama değildir. 
Dağıtım özelleştirmelerinde başlangıçta belirlenen
şartların uygulanması ve maç başladıktan sonra oyunun kurallarının
değiştirilmesi söz konusudur. Hükûmet dağıtım şirketlerinin baskılarına
dayanamamıştır. Verilen çok sayıdaki yargı kararına rağmen, Hükûmet oyunun
kurallarını her defasında değiştirme yoluna gitmiştir, faturalardaki kayıp
kaçak bedelini dağıtım bedelinin içinde gizlemeye kalkmıştır. 2015 yılına
gelindiğinde EPDK’nın belirlediği hedeflerin dağıtım şirketleri tarafından
tutturulamaması doğrudan dağıtım şirketlerinin nakit akışını etkilemeye
başlamıştır. Dağıtım şirketleri hedefin altında kalan her puan için
kasalarından kayıp kaçağın parasını ödemek zorunda kalmıştır. Bu nedenle, 2015
yılında kayıp kaçak hedeflerini yakalayamayan bazı dağıtım şirketleri mücbir
sebep gerekçesiyle EPDK’ya başvurmuştur. EPDK elektrik kayıp kaçak hedefini
tutturamayan bazı şirketlerle ilgili yeni bir düzenlemeye giderek kayıp kaçak
hedef oranlarını yukarıya çekmiştir. 2015 yılının sonunda çıkarılan
yönetmelikle de Hükûmet vatandaşlarımızın faturalarını kabartacak, daha da
mağdur edecek yüksek kayıp kaçak oranına sahip bazı dağıtım şirketleri için
ayrıcalıklar sağlama yolunu seçmiştir. Şimdi de bu yasa teklifiyle, Hükûmet
kayıp kaçak bedelinin tahsilatını legal hâle getirmenin yolunu aramaktadır. Bu
süreçte, vatandaşlarımız faturalara yansıtılan fahiş kayıp kaçak bedelini
yargıya taşımışlardır. Yargıtay Hukuk Genel Kurulu “Kayıp kaçak bedeli aboneye
yansıtılamaz, geri ödenmelidir.” kararını vermiştir. Buna rağmen, Hükûmet
vatandaşı değil, dağıtım şirketlerini koruyup kollamanın derdine düşmüştür.
Yargıtay kararını yok sayarak kayıp kaçak bedelini yasallaştırmaya çalışan bu
iktidardır. Bu iktidar, şirketleri iflastan kurtarma gerekçesini açıklayabilmek
için 2006-2014 yılları arasında elektrik kullanıcılarının tamamından 33 milyar
TL kayıp kaçak bedeli tahsil edildiğini itiraf etmiştir. Yani, her yıl ortalama
3,7 milyar lira kayıp ve kaçak bedeli şirketlere aktarılmıştır. Yasa
teklifiyle, yargı kararları nedeniyle kayıp kaçak bedellerini vatandaşa ödemek
zorunda kalan dağıtım şirketleri bu büyük dertten kurtarılmaktadır. 
Değerli milletvekilleri, sizlere son olarak 2 elektrik
faturası göstermek istiyorum. 2016 Mart dönemine ait 52 TL tüketim bedeli olan
bu faturada 28,85 TL dağıtım bedeli tahakkuk ettirilmiştir. Yine, 2016 Şubat
dönemine ait 88 TL’lik tüketim bedeli olan bir faturada 48,90 TL dağıtım bedeli
tahakkuk ettirilmiştir. Sonuç olarak, faturalardaki tüketim bedellerinin yüzde
50’sinden fazlası vatandaşlarımıza dağıtım bedeli olarak yansıtılmaktadır.
Hükûmet ve dağıtım şirketleri kayıp kaçakla gerekli mücadeleyi verememiş, kayıp
kaçağa göz yummuş; tarafını haktan, hukuktan, adaletten ve vatandaştan değil,
şirketlerden yana seçmiştir.
Bu yasa teklifi, Hükûmetin enerjideki
yanlış politikalarının sonucu olarak şirketler için bir iflas ertelemesi,
dağıtım şirketlerini kurtarma projesidir. Enerjide arz güvenliğini sağlayacak
somut adımlar atılması elzemdir. Bu konuda doğal gazın elektrik üretimindeki
payının azaltılması şarttır. Yenilenebilir enerjinin yaygınlaştırılabilmesi,
enerji üretimindeki payının artırılması için yenilenebilir enerji stratejisi
oluşturulmalıdır. Elektrik üretimindeki kaynak çeşitliliği için etkili teşvik
ve düzenlemeler hayata geçmelidir. Bu hâliyle yasa teklifinin, elektrik
üretimini teşvik eden ve vatandaşlarımızın haklarını koruyan düzenlemelerden
çok uzak olduğu aşikârdır. 
Yüce
Meclise ve siz değerli milletvekillerine saygılarımı sunuyorum. (MHP
sıralarından alkışlar) 
BAŞKAN
– Teşekkür ederim Sayın Haberal. 
Gruplar
adına ikinci konuşmacı Halkların Demokratik Partisi Gurubu adına Mahmut Toğrul,
Gaziantep Milletvekili. 
Buyurunuz
Sayın Toğrul. (HDP sıralarından alkışlar) 
HDP
GRUBU ADINA MAHMUT TOĞRUL (Gaziantep) – Teşekkür ederim. 
Sayın
Başkan, sayın milletvekilleri; Genel Kurulu saygıyla selamlıyorum. 
Değerli
arkadaşlar, netameli bir kanun teklifinin ikinci bölümünü görüşüyoruz. Aslında
bu süreçte teklifin ne kadar eksikliklerle dolu olduğunu, nasıl sıkıntılı
olduğunu hep beraber görüyoruz. Grup başkan vekilleri zaman zaman diğer grup
başkan vekilleriyle diyaloğa geçiyorlar ya da Sayın Bakanla diyaloğa geçiyorlar
ve üzerinde alelacele birtakım değişiklikler yapıyorlar. Hâlbuki biz bu
hukuksuz düzenlemenin Anayasa’ya aykırı olan birçok yönünün tartışılması için
-daha önce de belirtmiştim- bir toplantı yapmıştık ve bunun alelacele
geçmemesi, hukuka aykırı yönlerinin telafi edilmesi için ya Anayasa Komisyonuna
ya da alt komisyona gönderilerek eksikliklerinin giderilmesi şeklinde konunun
tekrar etraflıca ele alınması ve eksikliklerinin giderilmesi konusunda görüş
belirtmemize rağmen, maalesef, siyasi iktidar bunu bu şekliyle buraya getirdi. 
Kanun
teklifine baktığımızda, aslında üç temel noktada çok sıkıntılı olduğunu ve
Anayasa’ya aykırı olduğunu ifade etmiştik. Bunlardan bir tanesi, gerçekten daha
önceki konuşmalarımda da değindiğim gibi, birçok araziyi, askerî alanı,
zeytinlik alanlarını, özel güvenlik alanlarını Sayın Bakan, özel yetkiyle,
rafineri vesaire gibi amaçlarla ya da nükleer amaçla hiç kimseye sormadan
verebilecek. Bu, son derece sakıncalıdır diye düşünüyoruz. 
İkincisi:
Bu tür yapıların yapı denetiminin normal mevzuatın dışına çıkarılmasının
sakıncalı olduğunu tekrar tekrar ifade ediyoruz. 
Bakın, biraz önce Mersin milletvekilimiz, Akkuyu’da
kurulacak nükleer santralin dibinin bataklık olduğunu ve sonradan orada bir fay
hattı tespit edildiğini ifade etti ve buna rağmen, biz, bu binaları, bu
santralleri kuracağız ama yapı denetimi için hiç alanı olmayan bir kuruluşu
görevlendiriyoruz; Türkiye Atom Enerjisi Kurumunu görevlendiriyoruz, Çevre ve
Şehircilik Bakanlığını tamamen devre dışı bırakıyoruz. Çevre ve Şehircilik
Bakanlığının katkısı sadece görüş düzeyinde olacak yani aslında, özelde yok
hükmünde olacak.
Değerli
arkadaşlar, asıl önemli bir nokta, kayıp kaçaklarla ilgili. Biliyorsunuz,
Türkiye'de 21 tane dağıtım şirketi var ve bu dağıtım şirketleri TETAŞ’tan satın
aldığı elektriği tüketiciye ulaştırana kadar yüksek kayıplarla karşı karşıya
kalıyor ve kayıpları şu anda doğrudan tüketiciye yüklüyor yani yurttaşa
yüklüyor; yoksula, emekçiye yüklüyor. Bu kayıp kaçakların oranı yüzde 50’leri
aşıyor. Şimdi, bir dağıtım şirketi düşünün ki kayıp kaçağın oranının yüzde
50’nin üzerinde olduğu bir durumda “Nasıl olsa ben bunu vatandaştan alıyorum.”
diyeceği için, hiçbir şekilde iletim hatlarında yenilemeye gitmeyecektir çünkü
buna ihtiyaç duymayacaktır, nasıl olsa vatandaşın cebinden kendi payını alıyor,
vatandaş umurunda değil. Vatandaşı düşünmesi gereken Hükûmet ve AKP iktidarı,
maalesef, 21 dağıtım şirketini kurtarmakla meşgul. Şimdi, kendisine sorumluluk
getirmeyen bir noktada nasıl olsa alacağını alan 21 dağıtım şirketi peki, bu
hatları nasıl yenileyecektir, kayıp kaçak oranını nasıl düşürecektir?
Dolasıyla, gerçekten bu kayıp kaçak oranının daha da düşürülme ihtimali bir
hayalden ibarettir. 
Bu
kayıp kaçak bedelleri, biliyorsunuz, 2013 yılında EPDK kanunu bu Meclisten
çıktığından beri sorunlu olmuştur ve bu kayıp kaçak bedelleri vatandaşa
yüklenmiştir. Bunun üzerine vatandaş mahkemeye başvurmuştur ya da il hakem
heyetlerine başvurmuştur. Bu konu çeşitli aşamalardan geçmiş, Yargıtaya gitmiş
ve Yargıtay son noktayı koymuştur; kayıp kaçak bedelinin vatandaştan
alınamayacağını yasaya değil, Anayasa’ya dayandırarak reddetmiştir, “Bunu
vatandaştan alamazsınız.” demiştir. Şimdi, peki, biz ne yapıyoruz? Anayasal bir
değişiklik yapmıyoruz, yasalarla mevcut kararın arkasından dolanarak kararı boşa
çıkarmaya çalışıyoruz. Bu kararın alınması üzerine, dağıtım şirketleri 1 Ocak
2016’dan bu yana bu kayıp kaçak bedellerini önce faturalarda görünmez hâle
getirdiler. Görünmez hâle getirilince… Şimdi biz bu yasayı çıkardığımızda peki,
bu yasayla ne olmuş olacak? Bu görünmez hâle getirilmiş olan fatura bedelleri
aslında vatandaştan alınmaya devam edilmiş, aslında vatandaşın hakkını
aramasının önüne de engel konulmuştur.
Değerli
arkadaşlar, kayıp kaçak bu kez yasa yoluyla vatandaştan alınmak isteniyor.
Kayıp kaçak, aynı şekilde, yasa yoluyla alınırken 1 Ocaktan itibaren gizlenen
kayıp kaçak bedelleri yasal güvenceye kavuşturulmuş olacaktır, Yargıtayın
verdiği karar yok hükmünde bir karara dönüştürülecektir. Yargıtayın kararının
yok hükmünde olmasının ötesinde, vatandaşın hakkını arayacağı yasal yollar
tıkanıyor, vatandaşın hakkını aramasının önüne geçiliyor. Vatandaş, bundan
sonra, faturasındaki ayrıntıları mahkemeye taşıyamayacak, bunun önü
kapatılıyor. Ancak fatura bedelinin toplamının yüksekliğine itiraz edebilecek
ve bu ayrıntılarda gizli olan soygunun mahkemelere taşınması bir şekilde
engellenmiş olacak.
Değerli
arkadaşlar, aslında bu ülke enerjiden, dışarıya bağımlılıktan ya da büyük
şirketlere bağımlılıktan geçmişte büyük acılar çekti. Hatırlayın, büyük şirketlerce
bir gün, bir bütün olarak tüm Türkiye genelinde -yanılmıyorsam 26 Ocak 2014
veya 2015 tarihiydi- elektrikler kesilebildi. Yani büyük enerji şirketleri
Türkiye'ye orada bir mesaj verdi. AKP bu mesajı gördü ve büyük şirketlere
hizmet edecek kimin iktidarı olduğunu, kimin lehine yasa ve yönetmelik
çıkardığını bir kez daha bu teklifle göstermiş oldu.
Bu
yasa, 21 dağıtım şirketini kurtarma yasasıdır. Bu teklifle kendi üzerine yük
olan bu 21 şirketin normalde yapması gereken hatlardaki yenilemeler yapılmayarak,
kayıp kaçak düşürülmeyerek, bir şekilde yaratılan rant dağıtım şirketlerinin
cebine indirilmeye çalışılmaktadır. Sadece 2013 yılında kayıp kaçak bedeli
olarak 5,85 milyar TL halktan para toplanmış. 2013 yılındaki dağıtım maliyeti
ise 3,5 milyarda kalmış değerli arkadaşlar. 2,35 milyar TL’yi dağıtım
şirketleri halktan toplamış, kendi ceplerine indirmiştir.
Şimdi, AKP Hükûmeti gerçekten, yoksuldan
mı yana, kim için siyaset yapıyor; halkımızın bir kez daha bunu görmesi
gerekiyor. Halkımız kim emekçiden yana, kim yoksuldan yana, kim çiftçiden yana
bunu bir kez daha bu yasayla görmüş olacak. AKP’nin kimden yana olduğunu,
holdingleri nasıl zenginleştirme peşinde olduğunu, holdinglere nasıl rant
yaratma peşinde olduğunu bir kez daha görmüş olacak.
Bu yasa bu hâliyle -defalarca uyardık-
Anayasa Mahkemesinden mutlak bir şekilde dönecektir. Dolayısıyla, biz burada
aslında zamanı harcıyoruz, israf ediyoruz diyorum.
(Mikrofon otomatik cihaz tarafından
kapatıldı)
MAHMUT TOĞRUL (Devamla) - Gecenin bu
saatinde herkese iyi geceler diliyorum, saygılar sunuyorum. (HDP sıralarından
alkışlar)
BAŞKAN – Teşekkür ederim Sayın Toğrul.
Gruplar adına üçüncü söz hakkı,
Cumhuriyet Halk Partisi Grubu adına Denizli Milletvekili Sayın Kazım Arslan’a
aittir.
Buyurunuz Sayın Arslan. (CHP sıralarından
alkışlar)
CHP GRUBU ADINA KAZIM ARSLAN (Denizli) –
Sayın Başkan, değerli milletvekilleri; 312 sıra sayılı Elektrik Piyasası Kanunu
Teklifi’nin ikinci bölümünün geneli üzerinde grup adına söz aldım. Hepinizi
saygıyla sevgiyle selamlıyorum.
Tabii, bu konuşmayı yaparken de gecenin
bu vaktinde AKP’nin sıralarında da hiç kimsenin olmadığını görüyorum.
YILMAZ TUNÇ (Bartın) – Varız, buradayız.
KAZIM ARSLAN (Devamla) – Herhâlde, boş
koltuklara konuşacağımı düşünüyorum.
YILMAZ TUNÇ (Bartın) – Boş değil,
arkadaşlar burada.
KAZIM ARSLAN (Devamla) – Evet, arkadaşlar
yoklama gelmeden burada olurlarsa iyi olur diye düşünüyorum.
TAHSİN TARHAN (Kocaeli) – Televizyonlar
canlı veriyor, sen konuş.
KAZIM ARSLAN (Devamla) – Değil mi? 
YILMAZ TUNÇ (Bartın) – Görmüyorsunuz
arkadaşları.
KAZIM ARSLAN (Devamla) – Değerli
arkadaşlarım, enerjide yaşadığımız sorunlar ve çözümleri açıkça ortadayken,
aslında daha ucuz enerji, daha iyi bir enerji, maliyetleri aşağıya çeken bir
enerji politikası izlenmesi gerekirken bu kanun teklifi, maalesef, burada
tamamen günü kurtarmaya, dağıtım şirketlerini kurtarmaya, devletin üzerinde yük
olarak kalacak olan kayıp kaçak gibi ağır bedelleri tüketicinin üzerine yıkmaya
ve böylelikle bu işin üstesinden gelmeye yönelik olarak hazırlanmış bir kanun
teklifidir.
Sorunlarımız açıktır. Enerji maliyetlerini
düşüremediğimiz sürece, ucuz elektrik olarak fiyatı ucuz olan bir elektriği
tüketicimize, üreticimize, sanayicimize, ihracatçımıza veremediğimiz sürece
gerçekten hem maliyetler üzerindeki yükler artacak, sanayicinin ve üreticinin
rekabet şansı azalacak hem de dar gelirli vatandaşlarımızın tüketim
fiyatlarından dolayı da yükü azalmış olacak. Öyle görüyorum ki, böyle bir durum
maalesef burada yok.
Ödediğimiz elektriğin yüzde 48’ine yakın miktarı vergilerden
oluşmakta, dolayısıyla 52 liralık bir elektrik için 100 liranın üzerinde bir
bedel ödediğimiz herkes tarafından bilinmektedir. Ham elektrik fiyatı, yüksek
vergi ve ek yüklerle, gerçekten Türkiye'de hemen hemen tavan yapmış
bulunmaktadır. Onun için, öncelikle bu yükü azaltmak için tüketiciye
vereceğimiz elektriğin üzerindeki vergileri azaltmak, KDV’yi sıfırlamak, TRT
katılım payını kaldırmak suretiyle daha ucuz bir enerjiyi tüketicimize
ulaştırmış olacağımızı belirtmek istiyorum. Üretimde kullanılan enerjinin de
ucuza verilmesi hâlinde sanayicimiz ve üreticimiz daha ucuza üretecek, rakip
ülkelerle daha iyi bir şekilde rekabet etme şansını bulacaktır. Böylelikle,
ülkemizde üretilen ve dışa satılan malların kazanımında daha fazla bir şekilde
gelir elde edilmiş olacaktır.
Şimdi, bakıyoruz, elektrik fiyatının içinde neler var
daha? Enerji Fonu var, yüzde 1. TRT payı var, biraz önce söylediğim gibi, yüzde
2. Belediyeye ödenen yüzde 5’lik bir pay var, bir de KDV var. Ayrıca, “okuma
parası” gibi, “sistem parası” gibi, “dağıtım parası” gibi birçok para da
eklenmek suretiyle, dolayısıyla gerçekten yüklü bir şekilde enerji faturasının,
elektrik faturasının karşımıza geldiğini görüyoruz. 
Şimdi, zaman zaman konuşuluyor, Hükûmet de diyor ki:
“Biz ucuz enerji üretiyoruz.” Ancak şu var: Avrupa kıyaslamasına göre, satın
alma gücüne göre elektriği en pahalı üreten 6 ülke içindeyiz. Onun için,
gerçekten, enerjiyi, elektriği ucuza, maalesef, üretemiyoruz. “Türkiye’de
enerji pahalı değil.” derken bu hesabı satın alma gücüne göre yapmak
gerektiğini bir kez daha söylemek istiyorum.
Değerli
arkadaşlarım, dağıtım şirketleri ve devlet elektrikteki teknik kaybı azaltmak
için gerekli yatırımları, gerekli yenilikleri, hat değişimini ve hatlardaki
revizyonu gerçekleştirmeden ve yeni teknik durumları da kullanmadan, gerçekten,
bu yükün azaltılması ve bu kaybın azaltılması kesinlikle mümkün gözükmüyor.
Elektrik
dağıtım özelleştirmelerinden beklenen şuydu: “Daha çok enerji ürettirelim,
elektrik ürettirelim, daha ucuza ürettirelim ve tüketiciye de daha ucuza
verelim.” anlayışından hareket ediliyordu ve bunlar söylendi. Özelleştirmenin
her zaman faydalı olduğu söyleniyordu, ifade ediliyordu ama bugün elektrikte
geldiğimiz noktada, gerçekten, tam bir pahalılığın içine oturduğumuz ve pahalı
elektrik kullanmak zorunda kaldığımız bir duruma gelmiş bulunmaktayız. Bunun
nedeni birçok durum, başta teknik kayıplar, ayrıca kaçak elektrik durumları ve
miktarları gereği gibi hesaplanmadan bu yüke daha önce devlet belirli ölçüde
katlanırken bugün dağıtım şirketleri katlanmadığı için bu yükü tüketicinin
üstüne yıkmaya çalışan bir kanun düzenlemesi olduğunu yine söylemek istiyorum.
Dolayısıyla, kayıp ve kaçakların bütün bedeli, bütün yükü dürüst abonenin
üzerine yüklenmek suretiyle alınmaya çalışılmıştır şimdiye kadar ve kanunsuz
bir şekilde alınmaya çalışılmıştır. Bunun miktarı da 33 milyar TL’yi bulmuştur.
Bununla ilgili birçok dava açılmıştır, mahkemeler karar vermiştir, bu kararlar
bile bugün bu yasayla ortadan kaldırılmaktadır. Yargının önü tamamen
kapatılmakta ve artık, tüketicinin, ödeyeceği bedel için herhangi itirazda
bulunma hakkı maalesef kalmamış bulunmaktadır.
Değerli
arkadaşlarım, ilk başta tasarı olarak Meclise gelen ve son dakikada da teklife
çevrilen bu kanun teklifinin düzenlenmesinde gerçekten büyük haksızlık olduğunu
kabul eden Sayın Davutoğlu’nun bile bu tasarıya, bu teklife karşı koyması
nedeniyle onun Başbakanlığının gitmesine ve Genel Başkanlıktan da istifa
etmesine neden olduğunu da burada söylemek istiyorum.
Değerli
arkadaşlarım, Türkiye'nin gerçekten öz kaynakları çok, fevkalade iyidir.
Yenilenebilir enerjinin öne çıkarılarak, güneş enerjisinin, rüzgâr enerjisinin,
HES’lerin öne çıkarılarak daha fazla, daha ucuza enerji üretme imkânımızı
teşvik etmemiz, desteklememiz ve onların da daha fazla elektrik üreterek, daha
ucuza üreterek tüketicimize ulaştırmamız gerektiğini belirtmek istiyorum. 
Şimdi,
tarifenin içine baktığımızda, yargıya hiçbir şekilde müdahale edemeyecek bir
duruma getirilmektedir. Sadece maddi hata varsa sonucuna itiraz etme hakkınız
olacak, ama içeriğiyle ilgili, tarifenin içinde bulunan kalemlerle ilgili
hiçbir maddeye itiraz hakkınız bu kanunla maalesef kalmayacaktır. 
Onun için, gerçekten, tüketicinin aleyhine, dağıtım
şirketlerinin lehine, üretici firmaların lehine olan bu kanun teklifinin
Anayasa’ya, yasalara, eşitlik ilkesine ve birçok hak arama özgürlüğüne de
aykırı olduğunu açıklıkla belirtmek istiyorum. Tabii, buradan bu yasa çıkabilir
ama Anayasa Mahkemesinden bu yasanın döneceğini de açıklıkla belirtmek istiyorum.
Hepinize teşekkür ediyorum. (CHP sıralarından alkışlar)
BAŞKAN – Teşekkür ederim Sayın Arslan.
İkinci bölüm üzerinde gruplar adına olan konuşmalar
sona ermiştir. 
Şimdi şahsı adına söz talep eden sayın
milletvekillerine söz vereceğim.
Şahsı adına ilk söz, Osman Boyraz, İstanbul
Milletvekili.
Buyurunuz Sayın Boyraz. (AK PARTİ sıralarından
alkışlar)
Süreniz beş dakikadır.
OSMAN BOYRAZ (İstanbul) – Sayın Başkan, değerli
milletvekilleri; Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’ne ilişkin görüşlerimi belirtmek üzere söz almış
bulunmaktayım. Bu vesileyle yüce heyetinizi selamlıyorum. 
Yasa teklifimizin ülkemize ve milletimize hayırlı
olmasını Cenab-ı Allah’tan niyaz ediyorum. Öncelikle bu kanunun hazırlanmasında
emeği geçen Enerji Bakanlığımıza, bürokratlarına, her türlü öneri, eleştiri ve
destekleriyle katkı sağlayan Komisyon üyelerimize de şükranlarımı sunuyorum. 
Bu düzenlemeyle de hepinizin malumu
olduğu üzere 12 kanunda düzenlemeler yapılmaktadır. Detaylarına girmeyeceğim,
birçok konuşmacı bunları ifade etti. Tabii, gün boyu konuşmaları dikkatlice
dinledim, özellikle muhalefetteki arkadaşlarımızın konuşmalarını dinledim.
Onların ortaya sundukları tablolar ve elimizdeki grafikler, veriler, tablolar…
Doğrusu, ikisini bir araya getirmekte zorlandığımı da ifade edeyim. Bir tarafta
2002 yılından itibaren yapılanlar, diğer tarafta söylenenler; bunlardan kısaca
bahsetmem gerekir diye düşünüyorum. 2002 yılında 32 bin megavat olan kurulu
gücümüz 2015 yılında yaklaşık 70 bin megavata çıkmış, 130 milyar kilovatsaat
olan 260 milyar kilovatsaate çıkmış; 2002 yılında 12 bin megavat olan kurulu
gücümüz 2015 yılı sonunda 32 bin megavata çıkartılmış yenilenebilir enerji
kaynaklarını kullanarak. Yine, 34 milyar kilovatsaat olan üretimimiz 82 milyar
kilovatsaate çıkmış yenilenebilir enerji kaynaklarını kullanarak. 
Yine, doğal gazda. Doğal gaz derken de
yaklaşık on beş yıldır doğal gaz şirketinde çalışmış biri olarak, özellikle
İstanbul’da, 1997’ydi sanırım, İstanbul’un Sultanbeyli ilçesinde doğal gaz
çalışmaları yapmak için görevlendirildik. Gittik orada doğal gaz ölçümleri
yapıyoruz harita mühendisiyim, tabii “total station”la ölçüm yapıyoruz.
Vatandaşlar oradan ne yaptığımızı sordular. Biz de “Doğal gaz getireceğiz,
fizibilite projesi yapacağız.” dedik. Tabii “Aklımızla alay mı ediyorsunuz?”
diye bizi kovalamışlardı, yaklaşık 1 kilometre koşmuştum, dayak yemeden
kurtulmuştum. Tabii, o gün hayal olan, düşünülmesinin bile, gerçekleşmesinin
bile hayal olduğu düşünülen İstanbul’un Sultanbeyli ilçesinde… Bugün
Türkiye'nin 77 iline doğal gaz gitmiş, 350 ilçesine de doğal gaz ulaştırılmış.
Böyle, ortada grafikler var, veriler var, tablolar var. Böyle bir tablo var,
diğer tarafta da söylemler var. Gözünü kapatmakla güneşin varlığı da inkâr
edilmiyor değil mi? Böyle bir tabloyla karşı karşıyayız. 
Yine, özellikle, tabii, ülkemiz hem
jeopolitik konumunu hem de jeostratejik konumunu, imkân ve fırsatları,
kabiliyetlerini çevirmek için bölgemizi çevreleyen kaynak ülkeler ile tüketici
ülkeler arasında bir köprü vazifesi görüyor. Dolayısıyla da, hem kuzey güney
hem de doğu batı yönüyle önemli projeler gerçekleştirdi. Hepiniz de bunları
biliyorsunuz, bunların neler olduğunu, bunlardan da kısaca bahsetmek istiyorum,
bunlardan da kısaca bahsedeceğim. Tabii, Bakü-Tiflis-Ceyhan Boru Hattı,
Irak-Türkiye Ham Petrol Boru Hattı, Bakü-Tiflis-Erzurum Doğal Gaz Boru Hattı,
TANAP projesi ki hepimizin, Türkiye Cumhuriyeti vatandaşlarının hepsinin gurur
duyacağı bir proje, günümüzün İpek Yolu bence, yaklaşık 20 ilden, 67 ilçeden,
558 köyden geçerek Azeri gazının bu projeyle ülkemiz üzerinden Avrupa’ya
transit taşınması sağlanmaktadır. Böyle büyük projeler yapılırken hepimizin de
bu projelere destek vermesi gerekir. 
Ülkemizin enerji kaynaklarını daha
ileriye götürmemiz gerekiyor. Tabii, özellikle de nükleer enerjiyle ilgili
defalarca konuşuldu burada. Birçok ülkede nükleer enerji olduğu hâlde bizim
ülkemizde neden yapılmadığını hepimizin sorgulaması gerekir. Her şeye karşı
olmak bir anlam ifade etmiyor. Bir şairin ifade ettiği gibi, aslında düzenledim
onu da biraz, diyor ki:
“Bir mucize olaydı, kırk yıl geri
gideydim,
Anam ile harman edip dağda davar
yayaydım,
Sereydik yatağımızı damın orta düzüne,
Uyanaydık elektriksiz günlere.” (AK PARTİ
sıralarından alkışlar)
Yani kırk yıl geriye gitsek herhâlde
elektriksiz günleri arzu etmeyeceğiz değil mi? Dolayısıyla da bugün bunların
yapılması gerekiyor. Kırk yıl geriye gidip gaz lambalarının bulunduğu ortamı,
eğer biz o günleri yaşamak istemiyorsak artan enerji talebinin de karşılanması
gerekir. Bunun için de ne diyoruz? Enerjinin en basit tanımı: Durmak yok, yola
devam. Duran cisim enerji üretmez efendim. 
Hayırlı günler. (AK PARTİ sıralarından
alkışlar) 
BAŞKAN – Teşekkür ederim Sayın Boyraz. 
İkinci bölüm üzerinde şahsi adına ikinci
konuşmacı İrfan Bakır, Isparta Milletvekili. 
Buyurunuz Sayın Bakır. (CHP sıralarından
alkışlar) 
İRFAN BAKIR (Isparta) – Teşekkür ederim
Sayın Başkan.
Sayın Başkan, değerli milletvekilleri ve
ekranları başında bizleri izleyen kıymetli vatandaşlarım; sizleri saygıyla
selamlıyorum. 
Görüşülmekte olan Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin ikinci
bölümü üzerinde şahsım adına söz aldım. 
79 milyon vatandaşımızı ilgilendiren böylesine önemli
bir kanun teklifinde vatandaşlarımızın beklentileri karşılanmadığı gibi, daha
da zora sokacak, kamu yararından uzak bir uygulamayla karşı karşıyayız.
Maddelerin çoğunda büyük çekincelerimizin olmasıyla birlikte, vatandaşlarımızın
en merak ettiği ve düzeltilmesini istediği kayıp kaçak bedelleri vatandaşın
omuzlarına yük olmaya devam edecek. Yargı kararı sonucunda dağıtım şirketleri
tarafından iade edilmek zorunda kalan kayıp ve kaçak bedellerinin tüm elektrik
abonelerinden yeniden tahsil edilmesinin önü açılmıştır. Bu kanun teklifiyle
elektrik kullanıcılarından tahsil edilen kayıp ve kaçak bedellerinin bugüne
kadar açılan davalar nedeniyle iade edilen bölümü faturalara tekrar
yansıtılacak; böylece, namusuyla vatandaşlık görevini yerine getiren,
kullandığı elektriğin faturasını devlete ödeyen, hiçbir kusur ya da
sorumlulukları olmamasına karşın, hırsızlık yapan, kaçak elektrik kullananların
faturasını da vatandaşlarımız ödeyecek. 
2006-2014 yılları arasında vatandaşlarımızdan
kullanmadıkları enerjinin tahsili için 33 milyar lira kayıp kaçak bedelinin
kanunsuz bir şekilde alındığı kabul edilmiş, buna kılıf için kanunda ilk kez
“teknik ve teknik olmayan kayıp” adı altında kayıp kaçak elektrik tanımı
yapılmıştır. 
Ayrıca, teklifle, bugüne kadar dava sonucu iade edilen
bedellerin yeniden faturalara yansıtılması sağlanmakta, bundan sonra açılan
davalarda, hukuksuz olduğu gerekçesiyle kaçak bedellerin tahsilatına karşın,
yargının iade kararı vermesinin önüne geçilmesi amaçlanmaktadır. Yani, mahkeme
ya da tüketici hakem heyeti kararıyla kayıp kaçak bedelini geri alma hakkını
elde etmiş vatandaşlara geri ödenecek bedel dağıtım şirketlerinin kasasından
değil, faturalara yansıtılarak tüm abonelerden tahsil edilecektir. 
Teklif, vatandaşın yanında değil, daha çok şirketlerin
yanında yer almıştır. Halkımız, üretim ve tüketimdeki maliyetlerin düşmesini
beklerken dağıtım şirketlerinin maliyet ve tazminatlarının kendi omuzlarına yük
olmasıyla karşı karşıyadır. Yapılacak düzenlemelerle kayıpların azaltılması,
kaçakların takip edilip önlenmesi için yeni modeller geliştirmek gerekirken
sorumluluk almayıp bu bedelleri vatandaşa fatura etmenin yolları aranmıştır. 
Teklifin yasalaşmasıyla birlikte yasal faizi 33 milyar
lira olan kayıp kaçak bedelleri artık yasa yoluyla vatandaşlarımıza ödetilecek,
buna karşı açılacak yargı yolunun önü kapatılacak ve vatandaşlarımızın bugüne
kadar ödemiş olduğu bu bedeller geri ödenmeyecektir. 
Yine, çıkarılacak yasayla, haksız olarak tahsil edilen
kayıp kaçak bedelleriyle ilgili davaların geriye dönük olarak durdurulması ve
uygulamanın yapıldığı dönemdeki yasal mevzuatın değil, sonradan çıkarılacak
yasa ve hükümlerin önüne geçilmek istenmektedir. 
Nükleer santraller başta olmak üzere uluslararası
anlaşmayla yapılan üretim tesislerinin inşaat için gerekli izin, onay, lisans,
ruhsat ve benzeri belgeler olmaksızın üretim lisansı alabilmesine, lisans
almadan üretim tesisiyle ilgili olmayan yapıların inşaatına başlanmasına olanak
tanınmaktadır. Bu durumda, yapılan inşaatlar nedeniyle özel ya da kamu
mülkiyetinin ihlal edilmesiyle doğaya zarar verilmesi söz konusu olacaktır.
“Acele kamulaştırma” adı altında yapılan düzenlemeyle de vatandaşların
mağduriyeti artacaktır. Özel mülkiyete konu taşınmazların yenilenebilir enerji
kaynak alanı olarak belirlenmesi hâlinde söz konusu alanlar üzerinde acele
kamulaştırma yapılabilecektir. Ayrıca, tüketici lehine verilen kararlar
sonucunda, tahsili beklenen tüm kayıp kaçak iade kararlarının hiçe sayılıp
“teknik ve teknik olmayan kayıp”, “sistem işletim maliyeti”, “dağıtım şebekesi”,
“kesme bağlama hizmet maliyeti”, “sayaç okuma maliyeti”, “reaktif enerji
maliyeti”, “dağıtım sistemi yatırım harcamaları”, “perakende satış tarifeleri”,
“son kaynak tedarik tarifesi” gibi tanımlarla kayıp kaçak bedellerinin
tüketiciden alınmaya devam edeceğinin, yargı kararlarının hükümlerinin
sınırlandırılacağının bir göstergesidir. Bunun yanında, kanun teklifiyle,
nükleer tesis kurmak için farklı kanunlara istisnai hükümler getirilerek kıyı
ve sahillere, askerî arazilere ve zeytinlik sahalara girilebilmenin önü
açılacak; bu durumun ne gibi sonuçlara yol açacağı açıktır. 
Çıkarılan yasaların amacı, vatandaşlarımızın
beklentilerine karşılık vermek, sıkıntılarına, sorunlarına çözüm olmaktır. Kamu
yararını gözetmek bizlerin en asli görevlerindendir. Ancak, görüştüğümüz kanun
teklifinde kamu yararı geri planda bırakılmış, başka beklentiler ön plana
alınmıştır.
Vatandaşlarımız için yapılacak tüm gerekli, olumlu ve
vatandaşlarımızın yararlarına olan uygulamalara her zaman destekçi olacağız.
Ancak, bu yasa teklifine destek vermek, vatandaşlarımıza karşı olan
sorumluluğumuzu görmezden gelmektir. Biz Cumhuriyet Halk Partisi olarak
vatandaşlarımızın beklentilerini hiçbir zaman görmezden gelmedik ve
gelmeyeceğiz.
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Bakır. 
Şimdi ikinci bölüm üzerinde on beş dakika süreyle
soru-cevap işlemi gerçekleştireceğiz. 
Sorulara başlıyorum.
Sayın Arslan…
KAZIM ARSLAN (Denizli) – Sayın Başkan, Sayın Bakana
soruyorum:
Nükleer enerjiyi öne çıkaran ve her türlü yasal
düzenlemeleri askıya alarak bu nükleer enerjiyi yapmaya çalışan ülkemizde…
Gelişmiş ülkelerden hangisinde yapılıyor? Yeni yapılan ve üretime geçen bir
nükleer tesis var mıdır?
İki: Enerji ve Tabii Kaynaklar Bakanlığının Teşkilat ve
Görevleri Hakkında Kanun hükümlerine göre Bakanlığınızın çıkardığı Elektrik
Tesisleri Proje Yönetmeliği ve Elektrik Üretim Tesisleri Kabul Yönetmeliği’yle,
elektrik tesisleriyle ilgili onay ve kabul işlemlerinde elektrik tesisi
kabulünde pek çok şirkete yetki dağıtılmıştır. Danıştay 10. Dairesi 17/11/2015
tarihi itibarıyla bunu iptal etmiştir ve durdurmuştur. Bugüne kadar Bakanlık
tarafından kanuna aykırı bir şekilde kaç özel dağıtım şirketine ve organize
sanayi bölgesine elektrik tesislerine ait projelerin onay ve kabul yetkisinin
verildiğini soruyorum. 
Teşekkür ederim.
BAŞKAN – Sayın Tanal…
MAHMUT TANAL (İstanbul) – Teşekkür ediyorum Sayın
Başkanım. 
Sayın Bakan, elektrik dağıtımı açısından Türkiye kaç
bölgeye ayrılmıştır? Bununla bağlantılı olarak Enerji Piyasası Denetleme Kurulu
kararlarıyla ulusal tarife uygulanmaktayken bölgesel tarife uygulansaydı bugün
her bölgede kaçak elektrik oranı ne oranda olacaktı?
Bir başka soru: Mevcut olan bu teklifin 25’inci
maddesinde çevre mevzuatına uyumuna yönelik 31/12/2019 tarihine kadar bir
erteleme var. Bu, yaşam hakkı ihlali açısından, Anayasa’mızın 56’ncı maddesi
açısından bir korumacılık değil mi, ayrımcılık değil midir? Aynı şekilde, yine
devam ediyor burada, “Elektrik üretiminde faaliyeti durdurulamaz, idari para
cezası uygulanamaz.” Yani bu bazılarına, suçta ve cezada kanunilik ilkesi
açısından, Anayasa’mızın 10’uncu maddesinde yine bir ayrımcılık teşkil etmiyor
mu?
(Mikrofon otomatik cihaz tarafından kapatıldı) 
MAHMUT TANAL (İstanbul) – 26’ncı maddesinde…
BAŞKAN – Sayın Çaturoğlu…
FARUK ÇATUROĞLU (Zonguldak) – Teşekkür ediyorum Sayın
Başkan.
Bütün ülkeler için en riskli alan enerji yönetimi
alanıdır. Tabii, enerji konusu her gündeme geldiğinde bu Parlamentoda birtakım
çelişkilerle de karşı karşıya kalıyoruz. Hem enerji kesintilerinden, enerjinin
dışarıdan ithal edilmesinden bahsediyoruz hem de ülkemizin enerji çeşitliliğini
ortaya koymasından da rahatsız oluyoruz. Hem yenilenebilir ve yerli kaynaklara
yönelen bir politika takip etmemiz lazım hem de ürünleri çeşitlendirmemiz lazım;
hidroelektrik, rüzgâr, jeotermal, bunların yanında, mutlaka atom santrallerinin
de olması gerektiğine inanıyor, saygılar sunuyorum.
BAŞKAN – Sayın Tarhan…
TAHSİN TARHAN (Kocaeli) – Teşekkür ederim Sayın Başkan.
Sayın Bakan, kayıp kaçak bedellerinin ne kadarı
hanelere, ne kadarı sanayiye aittir?
BAŞKAN – Sayın Torun…
SEYİT TORUN (Ordu) – Teşekkür ederim Sayın Başkan.
Sorum, Çalışma ve Sosyal Güvenlik Bakanına: İŞKUR
tarafından düzenlenen Toplum Yararına Çalışma Programı çerçevesinde dokuz ay
süreyle belediyelerde ve kamuda personel istihdam edilmekte, bu personel kura
ve liste yöntemiyle belirlenmektedir. Çevre temizliği, ağaçlandırma, park
düzenlemesi, dere ıslahları konusunda çalıştırılan bu personelin istihdamı
konusunda özellikle Cumhuriyet Halk Partili belediyelerin taleplerinin
değerlendirilmediği yönünde pek çok şikâyet gelmektedir. İşsizlik sigortasından
faydalanan işsiz sayısı son derece sınırlıyken bedeli bir önceki yılın İşsizlik
Fonu’nun nemasından karşılanan bu program amaç dışı ve siyasal yarar sağlamak
için mi kullanılmaktadır? Sayın Bakandan uygulanan bu ayrımcılığa bir son
vermesini, İŞKUR kaynaklarının adaletli bir şekilde kullanılmasını bekliyoruz.
Teşekkür ederim.
BAŞKAN – Sayın Sarıhan…
ŞENAL SARIHAN (Ankara) – İşçi Sağlığı ve İş Güvenliği
Meclisinin verilerine göre 2015’te 1.730 işçi, 2016’nın ilk dört ayında ise 586
işçi yaşamını yitirdi. 2016 yılının ilk dört ayında neredeyse iki Soma kadar
işçinin yaşamını iş hayatına bağlı olarak kazalarda yitirdiğini gösteriyor.
Durum böyle iken madenlerde kullanılan ekipmanlarda Avrupa Birliğine uyumluluk
şartını öngören zorunlu uygulama 2020’ye ötelendi, madenlerin AB’ye uyum
belgesi olmayan ekipmanlarla çalışabilmesinin önü açıldı. Muhtemel patlayıcı
ortamlarda kullanılan teçhizat ve koruyucu sistemlerle ilgili Avrupa Birliği
direktifi olan ATEX’in uygulanma şartı ilk önce Türkiye Büyük Millet Meclisinde
kabul edildi. Aradan bir yıl geçmeden 6 Ağustos 2006 tarihli Bakanlar Kurulu
kararıyla bu şartın yerine getirilmesi için madenlere 2020’ye kadar süre
verildi.
(Mikrofon otomatik cihaz tarafından kapatıldı) 
BAŞKAN – Sayın Atıcı…
AYTUĞ ATICI (Mersin) - Teşekkür ederim Sayın Başkan.
Sayın Bakan, Bakanlar Kurulunda, Elektrik Üretim AŞ’nin
vergi cenneti olarak tanımlanan Jersey Kanal Adaları’nda bir şirket kurulması
kararı verdiğiniz basına yansıdı. Bu doğru mudur? Doğru ise kamu kurumu vergi
ödemekten neden kaçar? Daha da vahimi, siz bakanlar ve Cumhurbaşkanı buna nasıl
izin verirsiniz? Bu şirket yani kamu şirketi yurt dışında kurulup Türkiye’de iş
yapacak. 
Verdiğiniz kararda atık yönetiminden de bahsediliyor.
Bu durum akla nükleer santral pazarlıklarını getiriyor. Hangi kişi veya
ülkelere nükleerle ilgili ne sözler verdiniz? Vergi kaçırılmasına nasıl göz
yumdunuz? 
Teşekkür ederim. 
BAŞKAN – Sayın Tanal…
MAHMUT TANAL (İstanbul) – Teşekkür ederim Sayın Başkan.

Sayın Bakan, muhtarlar, seçimle geliyor ve bu muhtarlık
makamlarının elektrik paralarını kendi ceplerinden ödüyorlar. Bir kamu hizmeti
ifa ettiği hâlde bunu -Bakanlığınızca karşılamanız- Bakanlığın bütçesi
kaldıramıyor mu? Bakanlığınız yapmayacaksa bunu nereden karşılamak lazım?
Muhtarların bu mağduriyetini nasıl gidereceğiz? 
Bir başka konu: Hiç kimse hileli davranışından hukuki
yarar sağlayamaz. Bu ilke, Roma hukuku döneminden ta çağdaş hukuk dönemlerine
kadar, bugüne kadar geçerli olan bir ilke. Hem elektrik hırsızlığı yapılacak
hem de parası dürüstçe ödeyen vatandaşlara yüklenecek, bu ilkeyle nasıl
bağdaşır bu? 
Üç: Kayıp kaçak bedeliyle ilgili biraz önce
arkadaşlarımız söylediler ama mesken ve iş yerlerini söylediler –devamla-
tarımsal sulamada, sanayi abonelerinde, ticarethanelerde, çift terimli sanayi
abonelerinde ne kadar yansıtılmaktadır? 
BAŞKAN – Sayın Arslan…
KAZIM ARSLAN (Denizli) – Sayın Başkan, nükleer santral
yapımı ve kullanımı gelişmiş ülkelerde terk edilmiştir. Bugün varsa eski bir
teknolojiyle yapılmış ve onların ömrünün tamamlanması beklenmektedir. Bugün,
Almanya’nın elektrik üretiminin yüzde 60’ını güneş enerjisinden sağladığı
belirtilmektedir. Nükleer santral yapımı bugün üçüncü dünya ülkelerince tercih
edilmektedir. Biz, üçüncü dünya ülkesi değiliz, buna rağmen nükleer enerji
yapımına devam edecek misiniz? 
Teşekkür ederim. 
BAŞKAN – Sayın Sarıhan…
ŞENAL SARIHAN (Ankara) – Biraz önceki sözlerimi
tamamlamak istiyorum. Bu teçhizatı sağlayamayan pek çok maden de kapatılmıştı
geçmişte. Ancak, şartın ortadan kaldırılmasıyla bu madenlerin bir kısmı yeniden
açıldı. Bu, Hükûmetin izni ve onayıyla ölümlerin artmasına olanak yaratılması
anlamına gelmiyor mu, bu konuda bir önlem düşünülüyor mu? 
Teşekkür ederim. 
BAŞKAN – Teşekkür ederim Sayın Sarıhan.
Şimdi, cevap için Hükûmete söz vereceğim.
Buyurunuz Sayın Bakan. 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Şimdi, özellikle nükleerle alakalı bir soru gelmişti -Tacettin Bey
zannediyorum- konuşmalar sırasında: “Güneş bu kadar ucuzken niye nükleere
yöneliniyor, hem pahalı?” 
Şimdi burada iki tane önemli husus var. Megavat miktarı
önemli değildir, o megavatın baz yükte ne kadar verimlilikle çalıştığı da en az
o kadar önemlidir. Ne demek istiyorum? Bir güneş santrali yaklaşık yüzde 18
verimlilikle çalışırken o megavatta, aynı megavatta bir nükleer santral ne
kadar verimlilikle çalışır biliyor musunuz? Yüzde 92. Yani 3 bin megavat güneş
santrali ile 3 bin megavat nükleer santral arasındaki verimlilik farkı minimum
5 kattır. Ayrıyeten “baz yük” dediğimiz yirmi dört saatlik zaman dilimi
içerisinde baz yük sağlamak istediğiniz santralin yirmi dört saatin tamamında
mı elektrik sağlıyor yoksa belirli saatlerde mi elektrik sağlıyor hususu da
şebeke arz güvenliği açısından çok önemlidir. Yani ne gibi? Tıpkı güneşin
gündüz vakitlerinde elektrik üretip -ki depolama imkânınız yok, üretilen
elektriği şebekeye basmak zorundasınız- hava karardığında, güneş olmadığında o
saatlerde elektrik üretemediğinden dolayı sistemin yoğun elektrik tüketiminin
olduğu, insanlar gece elektriği daha fazla yaktığı için baz yük ihtiyacının çok
fazla olduğu dönemlerde, saatlerde maalesef şebekeye güvenli arz edemediği için
güneş enerjisinden elektrik üreten santraller çok da makbul olmaz o saatlerde.
Dolayısıyla sistem baz yükü yirmi dört saat olarak istikrarlı bir şekilde
beslenme ihtiyacı doğurduğundan dolayı, gaz santralleri, kömür santralleri,
yani, iklime, güneşe veyahut da rüzgâr için de aynı şekliyle, günün akşam
saatlerinde, gece yarısından sonraki saatlerinde, çok fazla rüzgâr olduğu
saatlerde çok fazla üretirken, farklı saatlerinde, gündüz, öğlen saatleri, daha
sıcak, rüzgârın olmadığı saatlerde az ürettiği için sisteme, tıpkı rüzgâr da
güneş gibi, farklı zaman dilimlerinde baz yük açısından sağlıklı ve istikrarlı
enerji üretmez. 
Tabii, kurulu gücün -burası hakikaten çok
önemli- sistemli bir şekilde, istikrarlı bir şekilde, 24 saat, 365 gün
boyunca... İşte, onun için, söylediğim bilgi, yani bir nükleer santralin,
istikrarlı bir şekilde, bir takvim yılı içinde 8.500 saat istikrarlı elektrik
üretmesi hususu çok önemlidir. Bu yüzde 92’lik verimlilik gaz santrallerinde
yüzde 60’lar, 70’ler, kömür santrallerinde bu noktaya gelir. Rüzgâr
santrallerinde yüzde 30’ları bulabilir. Ama dediğim gibi, güneşte yüzde 18’leri
bulması önemli bir nokta. Yani hem 24 saat istikrarlı elektrik enerjisi
üreteceksiniz hem de verimlilik açısından çok yüksek bir orana erişeceksiniz.
Tabii ki bu çeşitlendirilebilirlik önemli çünkü burada bilmemiz gereken çok
hassas bir şey var: Bu teknoloji gelişiyor. Biz bu teknolojiyi yakalamak için
zaten YEKA kapsamında oluşturmaya çalıştığımız açık eksiltme usulüyle,
özelleştirme üzerinden yapacağımız ihalelerle, sadece belirli bir miktardaki elektrik
enerjisini garanti altına almayı düşünmüyoruz; aynı zamanda, bu aksamın, bu
teknolojinin AR-GE yoluyla da Türkiye’de üretilmesinin de önünü açarak, bu
yatırımın da önünü açarak neyi düşünüyoruz biliyor musunuz? Tıpkı bundan
beş-altı sene önce yüzde 8, 10, 12 verimliliklerle faaliyette bulunan, elektrik
enerjisi üreten güneş santrallerinin bugün itibarıyla yüzde 18-19’lara çıkmış
olması, bu AR-GE çalışmalarının, dünyadaki ve bölgedeki gelişmelere dayalı
tahminler üzerinde, önümüzdeki beş altı yıl içerisinde yüzde 22, 24, 25,
26’lara çıkacağı önemli bir konudur. İşte, biz de diyoruz ki: Tam bu zamanda,
dünyada güneş enerjisinin verimlilik noktasında, teknolojinin gelişimi
noktasında yükselen bir trend yakaladığında -ki burası çok önemli- bundan
beş-altı sene önce 25, 30 euro, dolar sentler konuşulurken bugün çok daha
düşük, yarısından bile daha aşağı maliyetlere düştüğü bir iklimde, önümüzdeki
beş-altı sene içerisinde tek haneli rakamlara, hatta çok daha düşük rakamlara
düşeceği gerçeğinden hareketle bu verimliliği tıpkı Türkiye’nin yeni bir
yatırım ortamıyla yabancı, yerli üretim aksamı, yerli firmaların da işin içine
katılacağı, yerli Türk mühendislerinin de AR-GE içinde olacağı bir iklimde
sadece vagon olan değil, lokomotif olan bir ülke noktasında bu teknolojinin de
Türkiye’de üretilmesinin önünü açacak bir düzenlemeyi yapmaya çalışıyoruz
aslında. Bu Meclisten, inşallah, bu paket geçtiğinde, bunun da önünün açıldığı,
daha fazla elektriğin üretildiği ama yenilenebilirin de teknolojisini yakından
takip eden ülkelerden biri olarak, geliştiren ülkelerden biri olarak olması
hususu önemlidir. 
Dolayısıyla, nükleer gibi, kömür gibi,
gaz santralleri gibi, bunlarda dışarıya bağımlılığı daha azaltarak alternatif
yenilenebilir enerji kaynaklarıyla da çeşitlendirilebilir bir portföyü
oluşturmamız önemli. 
Şimdi, dünyadaki diğer enerjiye bağımlı ülkelerin
portföylerine bakıyorsunuz, Japonya gibi, Kore gibi, tüm bunların yapmış olduğu
yolculuğa bakıyorsunuz ki çok dramatik bir örnek aslında, bunu anlatmakta fayda
var. Kore 1956-1957 yılında bizimle aynı bu yolculuğa başlayan bir ülke.
1956-1957 yılında biz de Uluslararası Enerji Kurumuna üye oluyoruz ama
biliyorsunuz 1977’de Akkuyu ihalesi iptal oluyor, 1983’te ikinci ihale iptal
oluyor, 1996’da iptal oluyor, 2008 falan derken, biz bu yeni yolculukta altmış
sene kaybedip yeni yeni bir noktaya geliyoruz ama Kore 1957’de bizimle birlikte
üye oluyor, 1977’de ilk santralini kuruyor, 1983’de 2’nci santral, 1996’da 11
santral, 2008’de 20 santral ve bundan sonraki süreçte 20’den fazla santrale
sahip olurken, bakın, teknoloji üretmede 1978’de yani 1977’de ilk kurduğu
santralden başlayarak yüzde 8 yerlileştirmeye başlayıp 1983’te yüzde 14, 1986
yılında yüzde 29, 1987 yılında yüzde 35, 1990 yılında yüzde 40, 1996’da yüzde
74 ve 2002 yılında yüzde 100 yerlileştirmeyle bu teknolojiyi kendi ülkesinde
geliştiren bir ülke konumuna geliyor enerjisini tamamen ithal eden bir ülke
olarak. Japonya da bir benzeri. Bu teknolojileri hem istihdam için hem
sanayinin, endüstrinin gelişimi için hem dünyada rekabet edebilecek bir ülke
olma noktasında, bizim gibi enerjide dışa bağımlı ülkeler olarak bu noktada çok
önemli yatırımları ve adımları atan ülkeler oluyorlar. Bugün Japonya’da da aynı
husus var. Bakıyorsunuz, elektrik enerjisi portföyünde gayet dengeli bir
portföy yapısı var. Bakın, burası çok önemli; yüzde 20’lerde gaz, yüzde
20’lerde yenilenebilir hidroya bakıyor, yüzde 20-25’lerde kömür, yüzde 25’lerde
diğeri. Yani bir ülke olarak siz ithalata bağımlıysanız ki Türkiye'de gazın ve
petrolün yüzde 90’ından fazlasını ithal ettiğimiz gerçeğini buraya, hakikat
dairesinde masanın üstüne koyuyorsak bu alternatifleri, bu
çeşitlendirilebilirliği, bu riski elimine etmek için adımları yatırım
anlamında, özel sektörün önünü açmak anlamında, AR-GE’nin geliştirilmesi
anlamında yerli nüfus noktasında, yerli eğitim gören gençlerimizin bu
teknolojileri, bu eğitimleri alıp dünyayla rekabet edebilecek altyapıyı,
eğitimleri alması anlamında bütün bunları yapmak durumundayız. 
Diğer sorulara geleceğim ama herhâlde Sayın Başkan,
uzattınız siz, onları tekrardan not edeceğim, onlarla ilgili olarak farklı
hususta olacağım. Ama “Almanya yüzde 60 güneşten enerjisini üretiyor.” bu bilgi
doğru değil, benim aklımda kalan rakamlar yüzde 6’larda. Orada muhtemelen Kazım
Bey, yanlış bir bilgi var ama ben hakikat noktasında bakayım, daha detaylı size
iletirim. Yüzde 60 doğru değil, yüzde 6’larda olması lazım, güneşten yüzde 60
değil. 
BÜLENT YENER BEKTAŞOĞLU (Giresun) – Yeni yapılan
şeylerle yüksek bayağı o oran.
BAŞKAN – Teşekkür ederim Sayın Bakan. 
İkinci bölüm üzerindeki görüşmeler tamamlanmıştır. 
Şimdi, ikinci bölümde yer alan maddeleri, varsa o madde
üzerindeki önerge işlemlerini yaptıktan sonra ayrı ayrı oylarınıza sunacağım.
15’inci madde üzerinde üç önerge vardır, önergeleri
okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
15’inci maddesinde yer alan “teknik olmayan kayıp” sözcüğünün “kaçak elektrik”
olarak maddede yer almasını arz ve teklif ederiz. 3/6/2016
 Kazım Arslan Tacettin
Bayır İrfan Bakır
 Denizli İzmir Isparta
 Şenal Sarıhan Ünal
Demirtaş Bülent Yener Bektaşoğlu
 Ankara Zonguldak Giresun
Türkiye Büyük Milet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
15’inci maddesinden “ve teknik olmayan” ifadesinin çıkarılmasını arz ve teklif
ederiz. 
 Emin Haluk Ayhan  Mehmet
Necmettin Ahrazoğlu  Mustafa Kalaycı
 Denizli Hatay Konya
 Ruhi Ersoy Baki
Şimşek Fahrettin Oğuz Tor
 Osmaniye Mersin Kahramanmaraş
BAŞKAN – Şimdi
maddeye en aykırı önergeyi okutup işleme alacağım. 
Türkiye Büyük Milet Meclisi Başkanlığına
Görüşülmekte
olan 312 sıra sayılı Kanun Teklifi’nin 15’inci maddesinin ikinci fıkrasının
aşağıdaki şekilde değiştirilmesini arz ve teklif ederiz. 
“şş) Teknik
Kayıp: Dağıtım sisteminde iletim hatları ve enerji nakil hatları başta olmak
üzere bir bütün olarak gerçekleşen ve vatandaşa fatura edilemeyecek fiziki
kayıpları,”
 İdris Baluken  Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı
 Tunceli Bitlis

BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ HARUN
KARACAN (Eskişehir) – Katılmıyoruz Sayın Başkan. 
BAŞKAN –
Hükûmet? 
ENERJİ VE TABİİ
KAYNAKLAR BAKANI BERAT ALBAYRAK (İstanbul) – Katılmıyoruz Sayın Başkan. 
BAŞKAN – Önerge
hakkında söz isteyen Mahmut Celadet Gaydalı, Bitlis Milletvekili. 
Buyurunuz Sayın
Gaydalı. (HDP sıralarından alkışlar)
MAHMUT CELADET
GAYDALI (Bitlis) – Sayın Başkan, değerli milletvekilleri; Halkların Demokratik
Partisi ve grubum adına, görüşülmekte olan 312 sıra sayılı Kanun Tasarısı’nın
15’inci maddesi üzerine söz almış bulunuyorum. Hepinizi saygıyla selamlarım. 
Şimdi, bu
elektrikle ilgili konular üzerine bayağı bir araştırma yaptım. Bulduğum
donelerin hepsi burada. Yalnız, bulduğum bu doneler sıradan bir sunum için
hazırlanan, profesyonelce olmayan bilgiler haricinde bir şey değil. “İşte, şu
tarihte şu kadar üretiyorduk, şu kadar artırdık.” tamam ama ben teknik detay
ararken hiçbir şeye rastlayamadım.
Bendeniz
de 90’lı yılların sonlarında aynı kurul içinde yönetim kurulu üyeliğim olduğu
için bazı konulara değineceğim. Tabii, diyeceksiniz ki “O zaman AKP iktidarda
değildi.” Haklısınız ama sistem aynı sistem, değişen hiçbir şey yok. 
Şimdi,
o dönemde bize verilen bilgiler, yüzde 7 civarında kayıp oranı dünyada kabul
edilebilir bir standart. O zamanki kayıplar Türkiye’de yüzde 27’ydi yani yüzde
20 daha fazla, dünya standartlarının yüzde 20 üzerinde bir kaçak vardı. 
Aynı
dönemde beraber görev yaptığımız bir elektrik mühendisi arkadaşımın yaptığı bir
analizi de ben size aktarayım. İstanbul’a müfettiş olarak arkadaşımızı
gönderiyorlar, on günlük bir araştırma yapıyor, o zamanın parasıyla on günde
bulduğu kaçak 10 trilyon yani her gün için 1 trilyon. Arkadaşımın bana
aktardığı şu: Bu kaçakların tümü endüstriyel alanda kullanılan, sanayide
kullanılan elektrikti. Şimdi, bu verileri görünce ben onda ısrar ediyorum, aynı
kaçaklar gene aynı kanallardan gidiyor. 
Sayın
Bakanımız da “Nükleer santraller yapılırsa yedi gün yirmi dört saat elektrik
olacak.” diyor. Güzel bir şey çünkü Mutki’deki vatandaşlarımız dağ köylerinde
bırakın yedi gün yirmi dört saati haftada bir gün elektrik alma şansları var,
inşallah yedi gün yirmi dört saat oraya da uygulanır. 
Tabii,
benim demin anlattığım 1990’lı yılların sonu, özelleştirmeye yeni adım atılan
dönemdi. Özelleştirmeden beklenen de şuydu: Her şey dümdüz olacak, daha güzel
çalışacak, tıkır tıkır çalışacak. Ne yazık ki bu sistem de tamamen arapsaçına
dönmüş durumda. Özel sektör enerji direklerini diktiği arazi sahiplerine beş
kuruş para ödemiyor. Bitlis’in Ahlat’ında 100 ailenin ödemesini birkaç senedir
erteliyor, vermiyor. Mutki’de dağ köyleri örneğini verdim, Hizan’da da aynı
şeyler yaşanıyor. Ne yazık ki vatandaşlarımız haftada ortalama bir gün elektrik
alıyorlar. Şimdi, haftada bir gün elektrik almışsınız, bunun parasını verseniz
ne olur vermeseniz ne olur onu bilmiyorum. 
Bir
de geçmiş yıllardan bazı örnekler size vereyim. Benim yaşımda olanlar bunu çok
iyi bilecekler, Keban Barajı, Karakaya Barajı bittikten sonra üretilen
enerjinin yüzde 90’ı batıya nakledildi, ta İstanbul’a kadar uzandı. Bu, teknik
olarak da zaten enerji kaybı; hat uzadıkça kayıplar daha yüksek olur, gayet
doğal bir şeydir. Bu, enterkonnekte sistemdir. Enerji bu tarafa nakledildi,
orada sanayi var, enerjiye ihtiyaç var; tabii, doğal. Acaba bu sistem hâlâ aynı
şekilde devam mı ediyor? Orada üretilen elektrik batıya naklediliyorsa kayıp
tabii ki doğal olarak yüksek olacak. Tabii, bir de burada bir “chart” verilmiş
“Dicle Elektrikte kayıp yüzde 75.” diye. E, tabii -sistem- orada elektriği
üretir, başka tarafta satarsanız… Tarifte de dendiği gibi “Burada ürettik.”
Üretimle satış yeri arasındaki kayıp, doğal olarak batıda onu harcadıysanız
yüzde 100 de kaybedebilirsiniz. 
Hepinizi
saygıyla selamlıyorum. (HDP sıralarından alkışlar) 
BAŞKAN – Teşekkür ederim Sayın Gaydalı. 
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
15’inci maddesinden “ve teknik olmayan” ifadesinin çıkarılmasını arz ve teklif
ederiz. 
Emin Haluk Ayhan (Denizli) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ HARUN KARACAN (Eskişehir)
– Katılmıyoruz Sayın Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önerge hakkında konuşmak isteyen Emin Haluk
Ayhan, Denizli Milletvekili.
Buyurunuz Sayın Ayhan. (MHP sıralarından alkışlar) 
EMİN HALUK AYHAN (Denizli) – Teşekkür ediyorum Sayın
Başkan. 
312 sıra sayılı Teklif’in 15’inci maddesiyle ilgili
verdiğimiz önerge üzerine söz aldım. Bu vesileyle yüce heyeti saygıyla
selamlıyorum.
Görüştüğümüz
maddeyle bu kanuna “teknik ve teknik olmayan kayıp” ile “dağıtım şebekesi”
tanımları ekleniyor. Kaçak kullanımda “teknik ve teknik olmayan kayıp” tanımın
içinde yer almakta. Bu düzenlemenin temel amacı, kaçak kullanım bedelini
elektrik faturalarını düzenli ödeyen abonelere ödettirilmesinin yasal
altyapısı. 
Şimdi,
gerekçesine baktım, her ne kadar “Bu teklifi milletvekilleri hazırladı.”
diyorsak da idare biliyor. Şimdi, burada normal bir kanun tasarısı veya
teklifte gerekçe ne yapar Sayın Bakan? Gerekçe maddeyi anlatır, neden olduğunu
anlatır. Burada madde gerekçeyi açıklıyor, tam tersi, burada madde gerekçeyi
açıklıyor. Yani böyle bir garabet olmaz. Hatta gecenin bu saatinde bu kadar
sıkıntılı bir şeyden sonra burada yaşanmış bir olayı da anlatmak istiyorum:
Yine Sanayi Komisyonunda 3 sayfalık bir madde için 1 satırlık bir gerekçe
yazmış. Adalet Bakanlığından da bir genel müdür arkadaş Hükûmeti temsil ediyor,
ben dedim ki: Ya, bu 1 maddelik gerekçe 3 sayfalık maddeyi karşılıyor mu? Dedi
ki bize: “Gerekçeyi ne kadar uzun yazarsak o kadar yanlış anlaşılıyor,
birbirine giriyor.” E, hiç yazmasaydın zaten girmezdi, dedim. Şimdi, bu ona
benziyor, hakikaten madde gerekçeyi açıklıyor. Bu, sıkıntılı bir durum. Bundan
ne yapmak lazım? Geçmek lazım. Biz de önergemize ne yapıyoruz? Destek
istiyoruz. Destek de ne? Dağıtım sisteminde tanımlanması açık olarak istenmeyen
kayıp ve kaçak kullanım gibi sebeplerden kaynaklanan kaybı yine tüketiciye yük
olarak yasada yer almasının haklı bir gerekçesinin olmadığını düşünüyoruz,
gerekçemiz bu. Bunun çıkarılmasını istiyoruz. 
Burada
önemli olan şey, işin yapılması, işin görülmesi. Görülürken de bakmak lazım bu
kanun ne zaman çıkmış, 2003’te mi çıkmış? Çıkmış. O zaman buraya bu tanım
konmuş mu? Konmamış. “Maddede var." diyorsunuz. Ama bunun bir izahının da
olması lazım. Bizim görüşümüz bu. Siz “değil” diyebilirsiniz. Bunu da net bir
şekilde değerlendirmek lazım. 
Tabii
ki –hakikaten, daha önce de bunları söyledik ama- nüfus artışı olsun,
teknolojik gelişme olsun, ekonomik kalkınma, ekonomik refah artışı, mutlaka
neyi artırıyor? Elektrik kullanımını artırıyor, talebi artırıyor. Arzın da buna
yetişmesi güç ama operatif devlet modunda oradakini oraya, oradakini oraya,
Barzani’ninkini buraya, ötekininkini oraya dediğiniz zaman bu operatif devlet
modunda olmuyor. Ne olacak? Ciddi, kaideli devlet modunda anlaşmalarınızı
yapacaksınız, hatta muhalefete de açık olacaksınız. Biz, doğru olan, açık olan
bir şeye niye karşı çıkalım? Ben söylüyorum size: 130 milyar kilovatsaat,
geldiğinizde 260’a çıktıysa tebrik de ediyoruz, bunu karşılamak kolay bir şey
değil. Zaten buradaki problemler, bunu karşılarken aceleden ne yapacağımızı
bilmememizden kaynaklanıyor. “Buraya bunu yapacağız, muhalefet de buna engel
olmasın.” diye hızlandırıyorsunuz, hızlanınca bu… Bizim özellikle
çocukluğumuzda plastik topların teknolojisi biraz daha şey olduğu için, top bir
iki vurmada inerdi; bu tarafından vurdun mu orası göçerdi, öbür tarafı şişerdi,
karşıdaki de öbür taraftan vurur, bu tarafı şişerdi. Şimdi bu öyle bir şey ama
bunu samimi olarak getirip anlattığınız zaman muhalefet de neticede… Önümüzdeki
dönemde başka biri iktidara gelse bu mevzuata ne yapacak? Çözüm bulmak zorunda
kalacak, aynı şeyi bulacağız, aynı şeyi konuşacağız. Dolayısıyla, bunlara çok
iyi bakmak lazım.
Bakın,
burada bir millî enerji politikasının ciddi bir şekilde oturması lazım. Neyi,
ne zaman yapacağız? Bakın, çevre ülkelerle operatif devlet modunda işe girdiniz
birçok şeyde. Nükleeri hadi buraya getirdiniz, o çıktı ayrı mesele; Rusya’yla
olsun, Irak’la olsun, başka yerlerle olsun. Ciddi iş yapmadığınız zaman, sonra
başınıza bela olarak dönüyor bu. Bu enerji arz güvenliği açısından
uyguladığınız politikaların Türkiye'nin geleceği açısından çok faydalı olduğunu
söylemek mümkün değil.
Akşamın
bu vaktinde fazla uzatmayayım, sürem de bitti.
Hepinize
saygılar sunuyorum.
Teşekkür
ediyorum. (MHP sıralarından alkışlar) 
BAŞKAN
– Teşekkür ederim Sayın Ayhan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 15’inci maddesinde yer alan “teknik olmayan
kayıp” sözcüğünün “kaçak elektrik” olarak maddede yer almasını arz ve teklif
ederiz. 3/6/2016
Kazım
Arslan (Denizli) ve arkadaşları
BAŞKAN – Komisyon önergeye
katılıyor mu? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU BAŞKAN VEKİLİ HARUN KARACAN (Eskişehir)
– Katılmıyoruz Sayın Başkan.
BAŞKAN – Hükûmet?
ENERJİ VE TABİİ KAYNAKLAR BAKANI BERAT
ALBAYRAK (İstanbul) – Katılmıyoruz Sayın Başkan.
BAŞKAN – Önerge hakkında söz isteyen
Kazım Arslan, Denizli Milletvekili. 
Buyurunuz Sayın Arslan. (CHP sıralarından
alkışlar)
KAZIM ARSLAN (Denizli) – Sayın Başkan,
değerli milletvekilleri; görüşmekte olduğumuz 312 sıra sayılı Teklif’in 15’inci
maddesinde istediğimiz değişiklikle ilgili söz almış bulunmaktayım. Hepinizi
saygıyla, sevgiyle selamlıyorum.
Teklifle getirilen bu tanım bir aydır
Türkiye’nin gündemini gerçekten meşgul etmiş, hem tüketiciyi hem üreticiyi hem
de bu enerjiyi kullanan insanları da oldukça rahatsız etmiştir. Aslında,
tüketiciye karşı dürüst olmak gerekir. Onun için, teknik kayıpla ilgili iyi bir
hesabın yapılması, bu hesabın yapılmasından sonra da tarifenin içine konması ve
fiyatın ona göre belirlenmesi en doğru yoldur. Çünkü, teknik kayıp gerçek
anlamda üreticiden tüketiciye varıncaya kadar olan ve hiç kimsenin istemediği, beklemediği
teknik konuların eksik olmasından kaynaklanan bir kayıptır ki bunu elbette ki
tüketici doğal olarak ödeyecektir. Ancak, gerçekçi fiyatı tüketiciye sunmak
gerekirken teknik olmayan, “kayıp” olarak telakki edilen, aslında kaçak
elektriğin ifadesi olan bu terimi bana göre kanundan, taslaktan çıkarmak
gerekiyor. Çünkü, eğer, bir kaçak varsa, gerçekten elektrik hırsızlığı varsa,
gerçekten vatandaş haksız yere bir enerjiyi kullanıyor parasını ödemiyorsa bu
ödemeyen, gerçekten suistimal eden, hırsızlık yapan vatandaşın ödeyeceği parayı
dürüst olan vatandaşın üzerine yıkmanın kesinlikle doğru olmadığını,
hakkaniyete uygun olmadığını ve adaletli de olmadığını açıkça belirtmek
istiyorum.
Görüştüğümüz
teklifin 21’inci maddesinin (10)’uncu bendinde yapılan düzenlemeyle 15’inci
maddedeki tanımdan güç alacak kayıp kaçaklara dair mahkeme ve tüketici hakem
heyetinin yetkisini sınırlandıracak burada ibareler bulunmaktadır. Yine
devamında, madde 26 kapsamında ise, yine 15’teki tanım çerçevesinde vücut
bulmakta, yine aynı şekilde uygulamaya geçmektedir. Derdest davalara bu kayıp
kaçak tanımının uygulanacağı ve abonelerin bu bedele mahkûm edeceği alacakların
geriye ödenmesinin de doğru olacağını açıklıkla belirtmek istiyorum.
Şimdi, burada vatandaştan 33 milyar TL’ye yakın haksız
bir ödeme alınmış. Geriye alınması için mahkeme, Yargıtay karar vermiş ama ne
devlet ne de dağıtım şirketleri bunu ödemek niyetinde değil. Hatta daha ileriye
giderek geçmişten bugüne yapmış oldukları yatırım masraflarını bile geriye
doğru alma niyetinde olan bir dağıtım şirketi var, bir bakanlık var.
Şimdi, böyle bir durum karşısında gerçekten dağıtım
şirketlerine belirli bir yükü yüklemek, bu kaçak elektrik kullanımının takibini
iyi bir şekilde yaptırmak, bunları iyi bir şekilde sorgulamak sonuçta devletin
gücünü, imkânını iyi bir şekilde kullanarak bu haksızlığı devletin eliyle
gidermek gerekiyor ki burada Bakanlığınızın çok önemli görevi olduğunu
belirtmek istiyorum. Onun için, dağıtım şirketlerinin almış oldukları bu
ihaleler sonucunda yapılan sözleşmeler varsa bunların yeniden gözden
geçirilmesinde, bunların iyileştirilmesinde gerçekten tüketiciye yük olmayacak
şekilde, haksız şekilde para ödettirilmeyecek bir şekilde düzenlemenin
yapılmasında fayda vardır diye düşünüyorum. Bu vakitte, gerçekten,
haksızlıkların önleneceği bir yasanın bu Meclisten çıkmasını bekliyorum.
Teşekkür ediyorum. (CHP sıralarından alkışlar) 
BAŞKAN - Teşekkür ederim Sayın Arslan. 
LEVENT GÖK (Ankara) - Karar yeter sayısı istiyoruz. 
BAŞKAN - Efendim, önerge oylamasıyla ilgili karar yeter
sayısı talebiniz var, değil mi?
LEVENT GÖK (Ankara) - Evet efendim.
BAŞKAN - Evet, önergeyi oylarınıza sunacağım. Bir karar
yeter sayısı talebi vardır, karar yeter sayısını arayacağım.
Önergeyi oylarınıza sunuyorum: Kabul edenler… Kabul
etmeyenler… Karar yeter sayısı vardır, önerge kabul edilmemiştir.
Sayın milletvekilleri, teklifin 15’inci maddesinin
oylamasının açık oylama şeklinde yapılmasına dair bir istem vardır. Şimdi istem
sahibi sayın milletvekillerinin salonda bulunup bulunmadıklarını tespit
edeceğim.
Sayın Oktay Vural, İzmir? Burada. 
Sayın Levent Gök, Ankara? Burada. 
Sayın Şenal Sarıhan, Ankara? Burada.
Sayın Bülent Yener Bektaşoğlu, Giresun? Burada.
Sayın Seyit Torun, Ordu? Burada.
Sayın İsmail Faruk Aksu, İstanbul? Burada.
Sayın Didem Engin, İstanbul? Burada.
Sayın Mehmet Gökdağ, Gaziantep? Burada.
Sayın Murat Emir, Ankara? Burada.
Sayın Tacettin Bayır, İzmir? Burada.
Sayın Çetin Arık, Kayseri? Burada. 
Sayın Necati Yılmaz, Ankara? Burada.
Sayın Aytuğ Atıcı, Mersin? Burada.
Sayın Mevlüt Karakaya, Adana? Burada.
Sayın Bülent Kuşoğlu, Ankara? Burada. 
Sayın Aykut Erdoğdu, İstanbul? Burada. 
Sayın Deniz Depboylu, Aydın? Burada. 
Sayın Nihat Yeşil, Ankara? Burada. 
Sayın İrfan Bakır, Isparta? Burada.
Sayın Emin Haluk Ayhan, Denizli? Burada.
Sayın Kamil Aydın, Erzurum? Burada.
Sayın Kadir Koçdemir, Bursa? Burada.
Sayın Mehmet Necmettin Ahrazoğlu, Hatay? Burada.
Evet, 20 isim tamam.
Açık oylamanın şekli hakkında Genel Kurulun kararını
alacağım.
Açık oylamanın elektronik cihazla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Alınan karar gereğince, açık oylama elektronik cihazla
yapılacaktır. 
Oylama için iki dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için öngörülen iki
dakikalık süre içinde Başkanlığa ulaştırmalarını rica ediyorum.
Ayrıca, vekâleten oy kullanacak sayın bakanlar var ise
hangi bakana vekâleten oy kullandığını, oyun rengini ve kendisinin ad ve soyadı
ile imzasını da taşıyan oy pusulasını yine oylama için öngörülen iki dakikalık
süre içerisinde Başkanlığa ulaştırmalarını rica ediyorum.
Oylama işlemini başlatıyorum. 
(Elektronik cihazla oylama yapıldı)
BAŞKAN – Oy pusulaları ile elektronik cihaz oylama
sonuçları karşılaştırılıyor, sonucu birazdan açıklayacağım.
312 sıra sayılı Kanun Teklifi’nin 15’inci maddesinin
açık oylama sonucunu:
“Kullanılan oy sayısı: 220
Kabul : : 190
Ret : : 30(X)

 Kâtip Üye   Kâtip
Üye
 Mustafa Açıkgöz  Sema
Kırcı
 Nevşehir  Balıkesir”
Böylece, 15’inci madde kabul edilmiştir.
16’ncı madde üzerinde üç adet önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 16’ncı
maddesinde geçen “yönetmelikle” ifadelerinin “yönetmelik hükümleri ile”
şeklinde değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
 Ahmet Selim Yurdakul Mevlüt
Karakaya
 Antalya Adana
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 16’ncı
maddesiyle eklenen 13’üncü fıkrasında geçen “Özel mülkiyete konu taşınmazların
yenilenebilir enerji kaynak alanı olarak belirlenmesi halinde, söz konusu
alanlar üzerinde 2942 sayılı Kamulaştırma Kanununun 27 nci maddesi uyarınca
acele kamulaştırma yapılabilir.” ifadesinin teklif metninden çıkarılmasını arz
ve teklif ederiz.
 Aytuğ Atıcı Kazım
Arslan Tacettin Bayır
 Mersin Denizli İzmir
 İrfan Bakır Ahmet
Akın Tahsin Tarhan
 Isparta Balıkesir Kocaeli
 Çetin Arık Didem
Engin Kemal Zeybek
 Kayseri İstanbul Samsun
 Ömer Fethi Gürer Özkan
Yalım Erkan Aydın
 Niğde Uşak Bursa
 Bülent Yener Bektaşoğlu 
 Giresun 
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
16’ncı maddesinin teklif metninden çıkarılmasını arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Erol Dora
 Tunceli Bitlis Mardin
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkanım.
BAŞKAN – Hükûmet? 
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım. 
BAŞKAN – Önerge hakkında söz isteyen, Erol Dora, Mardin
Milletvekili.
Buyurunuz Sayın Dora. (HDP sıralarından alkışlar)
EROL DORA (Mardin) – Sayın Başkan,
değerli milletvekilleri; görüşülmekte olan 312 sıra sayılı Kanun Teklifi’nin 16’ncı
maddesi üzerine söz almış bulunuyorum. Genel Kurulu saygıyla selamlıyorum. 
Sayın Başkan, değerli milletvekilleri; 22
Kasım 2003 tarihinde Karaman’ın Ermenek ilçesinde kömür ocağında grizu
patlaması sebebiyle 10 işçi, 10 Aralık 2009 tarihinde Bursa’nın
Mustafakemalpaşa ilçesinde grizu patlaması sebebiyle 19 işçi, 17 Mayıs 2010
tarihinde Zonguldak’ta meydana gelen grizu patlaması ve oluşan göçükler
sebebiyle 30 işçi, 23 Şubat 2010 tarihinde Balıkesir’in Dursunbey ilçesinde meydana
gelen grizu patlamasında 17 işçi, 8 Ocak 2013’te Zonguldak’ın Kozlu ilçesinde
Türkiye Taşkömürü Kurumuna ait kömür ocağında metan gazı patlamasının yol
açtığı göçük sebebiyle 8 işçi, 13 Mayıs 2014’te Manisa’nın Soma ilçesinde maden
ocağında çıkan yangın sonucu 301 işçi, 28 Ekim 2014’te Karaman’ın Ermenek
ilçesine bağlı Pamuklu Mahallesi yakınlarında bir kömür madeninde meydana gelen
su baskını sonucu 18 işçi hayatını yitirdi. Burada sadece birkaçını saydığım bu
maden faciaları, sizin iktidarlarınız döneminde yaşandı. İşçi Sağlığı ve İş
Güvenliği Meclisinin raporuna göre AKP’li yıllarda madenlerde en az 1.470 işçi
yaşamını yitirdi.
On dört yılda bu ölümler neden
engellenemedi? Çünkü iktidarlarınız döneminde enerji politikanızın özü, piyasa
ve kâr odaklı oldu. Pratikteki denetim başta olmak üzere, kamu otoritesi olarak
görev ve sorumluluklarınızı tam ve eksiksiz bir şekilde yerine getirmediniz.
Yandaş şirketlerin hata, kusur ve eksikliklerini görmezden geldiniz. Emekçinin
değil sermayenin lehine yasal düzenlemeleri hızla hayata geçirdiniz. Yaşanan
facialara ilişkin topluma hesap vermediğiniz gibi, yaşamını yitiren maden
emekçilerinin yakınlarının çığlığını da ayaklar altına aldınız. Bu yasa
teklifi, politikalarınızda ve yaklaşımınızda hiçbir değişiklik olmadığını
göstermektedir. Örneğin bu yasa teklifinde nükleer santraller ve kömür
santrallerine teşvikler, imtiyazlar getiriliyor, sermaye lehine çok sayıda
düzenleme yapılıyor. Nükleer santraller için İmar Kanunu ve yapı denetimi devre
dışı bırakılırken kamuya ait baraj ve kömür santrallerinin, değer tespiti
yapılmaksızın haraç mezat satışının önü açılıyor. 
Değerli milletvekilleri, Sayın Bakana sormak istiyorum:
Enerji Bakanı olarak inşa edilmesine öncülük ettiğiniz nükleer santrallerde
herhangi bir facia yaşanmayacağını garanti edebiliyor musunuz? Olası bir facia
durumunda sorumluluğunuz olacak mıdır? Sizden tüm kamuoyu adına ve net bir
ifade beklediğimizi belirtmek istiyorum. Sadece uyarıcı olmak için şunu da
belirtmek istiyorum: Her ne sebeple olursa olsun, burada muhalefet olarak ifade
ettiğimiz bütün bilimsel gerçekleri ve toplumsal tepkileri hiçe sayarak inşa
etmeyi planladığınız nükleer santrallerde yaşanacak olası bir facianın birincil
sorumlusu, öncelikli olarak siz olacaksınız. Daha sonra, AKP sıralarında oturan
ve bu düzenlemelere onay veren vekiller olacaklardır. 
Değerli milletvekilleri, burada birçok hatibin de ifade
ettiği üzere, Türkiye, yenilenebilir enerji potansiyelinin çok az bir bölümünü
kullanmaktadır. Örneğin, enerji kaynaklarından hidroelektrik potansiyelinin
yüzde 41,3’ünü, rüzgâr potansiyelinin yüzde 4,8’ini, jeotermal elektrik
potansiyelinin yüzde 25,3’ünü, biyokütle potansiyelinin yüzde 7,9’unu
kullanabilmektedir, güneş enerjisinde ise bu oran çok daha düşüktür. 
Ülkemizde yenilenebilir enerji kullanımı giderek
yaygınlaşmasına rağmen, enerji ihtiyacının büyük bir kısmı, hâlen yenilenemeyen
enerji kaynaklarından sağlanmaktadır. Ülkemizin yenilenebilir enerji
potansiyelinden daha fazla yararlanmak amacıyla mevcut projeler hızla tamamlanmalı
ve ülkemizdeki enerji iletim altyapısı güçlendirilmelidir. 
Sayın Başkan, değerli milletvekilleri; Hükûmetin,
geleceğimizi tehdit eden bu düzenlemelerden vazgeçerek yenilenebilir enerji
kaynaklarının harekete geçirilmesi için toplum ve doğa yararına bir seferberlik
başlatması gerektiğini belirtiyor, tekrar hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Dora. 
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı
istiyoruz Sayın Başkan. 
BAŞKAN – Karar yeter sayısı talebi vardır, oylamada
karar yeter sayısını arayacağım. 
Önergeyi kabul edenler… Kabul
etmeyenler... Karar yeter sayısı vardır, önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 16’ncı
maddesiyle eklenen, (13)’üncü fıkrasında geçen “Özel mülkiyete konu
taşınmazların yenilebilir enerji kaynak alanı olarak belirlenmesi halinde, söz
konusu alanlar üzerinde 2942 sayılı Kamulaştırma Kanununun 27 nci maddesi
uyarınca acele kamulaştırma yapılabilir.” ifadesinin teklif metninden
çıkarılmasını arz ve teklif ederiz.
Aytuğ
Atıcı (Mersin) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Önerge hakkında söz isteyen Aytuğ Atıcı,
Mersin Milletvekili.
Buyurunuz Sayın Atıcı. (CHP sıralarından alkışlar)
AYTUĞ ATICI (Mersin) – Teşekkür ederim Sayın Başkan.
Değerli arkadaşlar, görüşmekte olduğumuz 312 sıra
sayılı Elektrik Piyasası Kanunu’nun 16’ncı maddesiyle ilgili olarak verdiğimiz
önerge üzerine söz almış bulunuyorum. 
Değerli arkadaşlar, bu maddeye eklediğiniz bir ibareyle
özel mülkiyete konu taşınmazlar, eğer yenilenebilir enerji kaynak alanı olarak
belirlenmişse, diyorsunuz ki: “Acele kamulaştırma yapabiliriz.” Şimdi, bir
yandan, yenilenebilir enerji kaynakları için alan arıyorsunuz; bu güzel,
aramaya devam edin. Diğer yandan da diyorsunuz ki: “Bulduk mu kaparız.” Bugüne
kadar yaptığınız bütün acele kamulaştırmalarda ciddi sorunlar çıktı ve
devletimiz, bundan çok ciddi şekilde mağdur oldu. O yüzden, bunun, bu
ibarelerin kaldırılmasını istiyoruz buradan ve yenilenebilir enerji
kaynaklarıyla ilgili çalışmalara devam etmenizi istirham ediyoruz. 
Demin size bazı rakamlar vereceğimi söylemiştim. Bakın,
bu rakamlar bana ait rakamlar değil. TEİAŞ ve TÜBİTAK ortak bir çalışma
yapıyorlar. Bunlar ciddi kurumlar, her ne kadar çok dejenere edildiyse de yine
de kısmen teknokratların ve bilim insanlarının verdiği bilgilere güvenmek
durumundayız. 21 Haziran 2013’te bir çalışma yapıyorlar, diyorlar ki: “2022
yılında acaba bizim ülkemizin enerji ihtiyacı ne kadar?” Giderek artıyor,
giderek büyüyoruz ve diyorlar ki: “2022 yılına kadar da büyüme oranımızı yüzde
7,5 alalım.” -olmaz ya, hiç olmadı ya- ve her iki kurum da birlikte diyorlar
ki: “2022 yılındaki elektrik talebimiz 450 milyar kilovatsaattir.” Böyle bir
hesap çıkarıyorlar bize. Biz de yenilenebilir enerji kaynaklarına baktığımız
zaman bunun tamamının karşılanabileceğini görüyoruz, tamamının. 
Şimdi, deminden beri garip bir tartışma var. Her ne
kadar Enerji Bakanı ayrılmış, Spor Bakanı gelmişse de sonuçta Genel Kurulun
dikkatine sunmak zorundayız. Burada ciddi bir, garip bir tartışma var; insanlar
diyor ki: “Efendim, gündüz hadi güneşi anladık da gece nasıl sistemi
sağlayacağız?” Değerli arkadaşlar, bunlar, gerçekten bilgi sahibi olmayan
insanların söylediği işlerdir. Elbette ki gece güneş olmayacak ama biz bugün,
şu dakikada nasıl enerji elde ediyorsak o yöntemleri kullanmaya zaten devam
edeceğiz. Sadece diyoruz ki size: Rüzgâr çıktığı zaman rüzgârı kullanalım,
güneş çıktığı zaman, gündüz vakti güneşi kullanalım, gece vakti de bugün
kullanmakta olduğumuz ve fosil yakıtlardan elde ettiğimiz enerjiyi kullanmaya
devam edelim. Ne zamana kadar? Güneş enerjisini depolayabildiğimiz zamana
kadar. Teknoloji hızla ilerliyor, bunu çok rahat bir şekilde yapabiliriz. 
Peki, bakın, biz bunu yapabiliriz, Japonya bunu
yapamadı, yapamadığı için de nükleere mahkûm kaldı. Onlar zannettiler ki
nükleer iyi bir şey. Ne zamana kadar? Başlarına Fukuşima belası gelene kadar.
Bakın, Japonya Başbakanı Naoto Kan bizimle anlaşma yaptıktan beş yıl sonra
itirafta bulunuyor, diyor ki: “Erdoğan’a Japon nükleer teknolojisini tavsiye
ettiğime pişman oldum.” Bunu bir Başbakan söylüyor, hâlâ, şu anda bir
milletvekilidir bu insan. Diyor ki: “Türkiye gibi sismik ve terör riski olan
bir ülke nükleer santralden vazgeçmelidir. Bunu insaniyet namına söylüyorum.”
Bakın, arkadaşlar, Japonya bizi tehlike olarak görmüyor, kendine rakip olarak
görmüyor, sadece diyor ki: “Benim başıma Fukuşima diye bir bela geldi,
milyonlarca insan bundan etkilendi, ben, Türkiye’ye bunu önerdim, pişman oldum.
Allah aşkına, yapmayın.” Şimdi, biz eğer bundan vazgeçmez isek gerçekten
aklımızı iyice kullanmamış olacağız. Diyor ki bu adam: “Fukuşima’dan sonra
vardığım sonuç şu: En güvenli nükleer santral demek, hiç nükleer santrali
olmamak demektir. En güvenilir enerji politikasının da nükleer santrale sahip
olmamak olduğuna inandım.” Ya, biz akıllı insanlarız. Akıllı insanlar, deneyimlerden
ders alır. Ya, siz, bizden daha akıllısınız, başkalarının deneyiminden ders
alın, gelin bu işi birlikte nükleersiz çözelim.
Saygılarımla. (CHP sıralarından alkışlar)
BAŞKAN – Teşekkür ederim Sayın Atıcı.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 16’ncı maddesinde geçen “yönetmelikle”
ifadelerinin “yönetmelik hükümleri ile” şeklinde değiştirilmesini arz ve teklif
ederiz.
Mevlüt
Karakaya (Adana) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Önerge hakkında söz isteyen, Mevlüt Karakaya,
Adana Milletvekili. 
Buyurunuz Sayın Karakaya. (MHP sıralarından alkışlar)
MEVLÜT KARAKAYA (Adana) – Sayın Başkan, değerli
milletvekilleri; enerji piyasası kanunu ve diğer kanunlarda değişikliğe dair
teklifin 16’ncı maddesi üzerine verilen önerge üzerinde Milliyetçi Hareket
Partisi Grubu adına söz almış bulunuyorum. Yüce heyetinizi saygıyla
selamlıyorum.
Tabii, bugün enerji piyasasıyla ilgili bir kanun
teklifi görüşüyoruz. Enerji, temel girdi unsurlarından bir tanesi. Daha önce de
buradan defaatle ifade edildiği gibi üretimsizlik, Adalet ve Kalkınma
Partisinin son yıllarda uyguladığı ekonomi politikalarının özünü oluşturmakta.
Bugün tarım, sanayi, hizmet sektörlerine baktığımızda özelikle üreten
kesimlerde ciddi sıkıntıların olduğunu hepimiz biliyoruz. Tarımda ithalat,
geçmişte hiç olmadığı kadar yapıldı; samana kadar ithal ettik; Kurban
Bayramı’nda kesecek yerli dana bulamadık, Angus ithal etmek zorunda kaldık.
Diğer alanlarda da çok farklı değil. Ama, bu dönemde yapılan, üretilen ve
burada da başarılı olan bir alan var ki o da ranttı. Bu konuda maşallah, çok da
güzel üretimler yapıldı, özellikle arsa, arazi rantına dayalı olarak ciddi
katma değerler, değer artışları gerçekleştirildi. İthalat da keza aynı şekilde.

Türkiye’nin bir an önce, üreten ekonomi programını
uygulaması gerekir; bu, bir zarurettir. Üreten ekonomi programının bugünkü
şartlarda baktığımızda 3 temel unsurundan bahsedebiliriz. Bunun birincisi,
düşük girdi maliyeti; diğeri, yüksek küresel rekabet gücü ve yerli kaynak
kullanımındaki etkinliğin artırılması. 
Temel girdi maliyetlerine baktığımızda başta enerji
maliyetleri konusunda şikâyetler geliyor. Esas itibarıyla, üreten kesime
baktığımızda en temel, en acil çözüme kavuşturulması gereken sorunlarının girdi
maliyetlerinin yüksekliği olduğunu hepimiz biliyoruz. İşte, bunların başında da
enerji geliyor. Emek de farklı değil, sermaye keza aynı şekilde. 
Bugün, biz nominal faizlerin düştüğünden bahsediyoruz
ancak reel faizleri konuşmuyoruz. Karşılaştırmaları da hep geçmişle, kendimizle
yapıyoruz. Oysa, bugün dünyada baktığımızda, diğer ülkelerle, rekabet ettiğimiz
ülkelerle bir karşılaştırma yaptığımızda ciddi düzeyde bir reel faiz
ödediğimizi görüyoruz. Daha son günlerde yabancı yatırımcıların hisse senedi
piyasalarından çıkıp tahvil piyasalarına girdiğini ve bu tahvil piyasalarına
girmelerinde reel faizlerin, diğer ülkelerle mukayese ettiğimizde son derece
yüksek olduğunu, iki yıl vadeli tahvillerde Brezilya’dan sonra ikinci sırada
olduğumuzu, on yıllık tahvillerde keza durumun çok farklı olmadığını hepimiz
görüyoruz.
Enerji maliyetlerini düşürme konusunda yerli
kaynakların kullanılması -biraz önce de ifade ettik- önemli ölçüde düşmeye
başladı. Yenilenebilir enerji konusunda maliyetleri düşürmeye katkı sağlayacağı
konusunda herkes hemfikir, ittifakla buna katılıyor ama on dört yıl içerisinde
bu konuda yapılabilmiş, bir arpa boyu yol alınabilmiş bir durum söz konusu
değil. 
Yine, acele kamulaştırma konusu da önemli bir sorun
olarak bu yasa teklifinin üzerinde konuştuğum maddesiyle getirilmekte. TOKİ
uygulamalarında olduğu gibi -inşallah- buradaki getirilen acele kamulaştırma
uygulaması da bir rant oluşturma ve bunları yandaşlara aktarma aracı olarak
uygulanmaz diyor, yüce heyetinizi saygılarla selamlıyorum. (MHP sıralarından
alkışlar) 
BAŞKAN – Teşekkür ederim Sayın Karakaya.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
16’ncı maddeyi oylarınıza sunuyorum: Kabul edenler…
Kabul etmeyenler… 16’ncı madde kabul edilmiştir.
Birleşime yirmi dakika ara veriyorum.
Kapanma
Saati : 01.49
SEKİZİNCİ OTURUM
Açılma Saati: 02.17
BAŞKAN: Başkan Vekili Mehmet
Akif HAMZAÇEBİ
KÂTİP ÜYELER: Mustafa AÇIKGÖZ
(Nevşehir), Sema KIRCI (Balıkesir)
-----0-----
BAŞKAN – Sayın milletvekilleri, Türkiye Büyük Millet
Meclisinin 98’inci Birleşiminin Sekizinci Oturumunu açıyorum.
312 sıra sayılı Kanun Teklifi’nin görüşmelerine
kaldığımız yerden devam ediyoruz. 
Komisyon yerinde. 
Hükûmet yerinde.
17’nci madde üzerinde ikisi aynı
mahiyette olmak üzere toplam üç önerge vardır, okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 17’nci maddesinin (10)’uncu fıkrasının sonunda geçen “üretim tesisi
ile” ifadesinin metinden çıkarılmasını…
OKTAY VURAL (İzmir) – Efendim, biz
çekiyoruz önergemizi, madde 17’deki önergemizi çekiyoruz.
MUSTAFA ELİTAŞ (Kayseri) – Evet, Sayın Emin
Haluk Ayhan çekti.
BAŞKAN – Önerge çekilmiştir.
Şimdi okutacağım iki önerge aynı
mahiyette bulunduğundan önergeleri birlikte işleme alacağım, talepleri hâlinde
önerge sahiplerine ayrı ayrı söz vereceğim veya gerekçelerini okutacağım.
Aynı mahiyetteki önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun
Teklifi’nin 17’nci maddesinin teklif metninden çıkarılmasını arz ve teklif
ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı 
 Tunceli Bitlis 
Aynı mahiyetteki diğer önergenin imza
sahipleri:
 Aytuğ Atıcı Kazım
Arslan Tacettin Bayır
 Mersin Denizli İzmir
 İrfan Bakır Ahmet
Akın Tahsin Tarhan
 Isparta Balıkesir Kocaeli
 Çetin Arık Didem
Engin Kemal Zeybek
 Kayseri İstanbul Samsun
 Ömer Fethi Gürer Özkan
Yalım Erkan Aydın
 Niğde Uşak Bursa
 Bülent
Yener Bektaşoğlu
 Giresun
BAŞKAN – Aynı mahiyetteki önergelere Komisyon katılıyor
mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) - Katılmıyoruz Sayın Başkanım.
BAŞKAN –
Hükûmet? 
GENÇLİK VE SPOR
BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN –
Komisyonun ve Hükûmetin katılmadığı önergelerle ilgili söz talep eden sayın
milletvekillerine söz vereceğim.
Berdan Öztürk,
Ağrı Milletvekili.
Buyurunuz Sayın Öztürk.
(HDP sıralarından alkışlar)
BERDAN ÖZTÜRK
(Ağrı) – Sayın Başkan, değerli milletvekilleri; 312 sıra sayılı Elektrik
Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 17’nci maddesiyle ilgili verdiğimiz değişiklik önergesi üzerine söz
almış bulunmaktayım. Genel Kurulu saygıyla selamlıyorum.
Enerji Bakanlığının kendi rakamları da gösteriyor ki
nükleer santral yapılsa dahi önümüzdeki yıllarda fosil yakıtlara daha da
bağımlı olacağız. Nükleer enerjinin maliyetleri de ortadayken böyle bir
yatırımın Türkiye’nin enerji ve iklim politikalarını büyük bir açmaza
sürükleyeceği muhakkak. Bu anlamsız ısrarın temelde iki sebebi vardır:
Birincisi, enerji bürokratları enerjilerin dünya üzerindeki gelişimini
görmezden geliyorlar. İkincisi ise, çok daha ucuz, güvenilir ve temiz
alternatifler varken nükleer enerji yatırımı yapmanın sadece ve sadece AKP
Hükûmetinin politik bir tercihi olduğunu belirtebiliriz.
Sayın Başkan, değerli milletvekilleri; sürekli millî
iradeden, sandıktan ve halkın egemenliğinden söz eden bir partinin halkın bu
konudaki istek ve taleplerini dikkate almaması oldukça manidardır. 
A&G Araştırma Şirketinin yaptığı kamuoyu
araştırması sonuçları Türkiye’nin nükleer istemediğini somut bir şekilde ortaya
koymuştur. Nükleer enerji santralleri konusunda bugün bir referanduma gidilmesi
durumunda halkın yüzde 64’ü nükleer santral kurulmasına “hayır” diyor.
Araştırma sonuçlarına göre halkın yüzde 86,4’ü nükleer santrale yakın bir yerde
yaşamak istemediği yönünde görüş belirtiyor. Enerji ihtiyacımızı karşılamak
için riske girmeyip temiz kaynaklara yönelmemiz gerektiği görüşünde olanların
oranı ise yüzde 84,2. 
KONDA Barometresi araştırma dizisinde “Çevre Bilinci ve
Farkındalığı” konulu Şubat 2012 araştırmasının iki temel bulgusunu sizlerle
paylaşmak istiyorum. Toplumun üçte 2’ye yakını nükleer enerjiye de HES’lere de
karşı çıkıyor. Her hafta sonu yeniden, yeniden referandum yapsak ve toplumun
fikrini alsak, tüm kutuplaşmaların zihnî ve ruhi ambargolarına karşın yine de
toplum nükleer enerjiye “evet” demeyecektir. 
Bununla birlikte aslında Avrupa Birliğine katılım
sürecinde olan Türkiye’yi bu süreci daha demokratik bir şekilde yürütmeye
zorlayan yasa ve direktifler de mevcuttur. Bunlardan sadece birisini Sayın
Bakan ve bürokratlarına hatırlatmakta yarar görüyoruz: Aarhus Konvansiyonu’na
göre, projelerde bilgiye erişim, halkın katılımı ve yargıya erişim
sağlanmalıdır. Bu şekilde, Aarhus Konvansiyonu’nda bu ifade edilmiştir. Bu
bağlamda, halkı doğrudan etkileyen enerji politikalarına sivil toplumun daha
aktif katılımını AKP Hükûmetinin öncelikli politikalardan biri hâline getirmesi
gerektiğini düşünüyoruz.
Bununla ilgili çok çarpıcı bir örneği Sayın Bakan ve
bürokratlarına hatırlatma gereği duyuyorum. Hindistan’da hükûmet, 2013 yılında,
en azından nükleer santrallerde kaza olması hâlinde, bunun bedelinin halka
yüklenmemesi konusunda bir kanun çıkardı. Çıkarılan kanunla, kazaların
maliyetinden reaktör yapımcıları sorumlu tutuldu. General Electric firması bu
kanun değişmediği takdirde Hindistan’da santral inşa etmeyeceğini ilan etti,
“Biz bir özel şirketiz ve bu ölçüde bir riski yüklenemeyiz.” dedi.
Bilindiği gibi, Japonya’da 6 reaktörden 3’ünün kalbi
eriyen yani en çok korkulan türden kaza yaşanan Fukuşima Daiçi Nükleer
Santrali’ni işleten TEPCO şirketi, kazanın yol açtığı masrafları
karşılayamadığı için Japon Hükûmeti tarafından kamulaştırıldı ve böylelikle 250
milyar doları bulacağı tahmin edilen nükleer temizliğin maliyeti Japon halkının
sırtına yüklendi. Madem bu kadar nükleer enerji meraklısısınız, cesaretiniz
varsa buyurun böyle bir yasa çıkarın da halkı ne kadar düşündüğünüzü hepimiz
hep birlikte takdir edelim. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Öztürk. 
Aynı mahiyetteki diğer önerge hakkında, Aytuğ Atıcı,
Mersin Milletvekili.
Buyurunuz Sayın Atıcı. (CHP sıralarından alkışlar) 
AYTUĞ ATICI (Mersin) – Teşekkür ederim.
Sayın
Başkan, değerli arkadaşlar; görüşmekte olduğumuz 312 sıra sayılı Elektrik
Piyasası Kanunu Teklifi’nin 17’nci maddesiyle ilgili olarak verdiğimiz önerge
üzerine söz almış bulunuyorum. 
Değerli
arkadaşlar, bu düzenlemeyle bir oldubitti yapıyorsunuz. Bu düzenlemeyle
geçmişte Mersin Akkuyu’da yaptığınız hukuksuz işlere bir kılıf uyduruyorsunuz.
Ne yapıyorsunuz biliyor musunuz? Bakın, mülkiyet veya kullanım hakkını henüz
edinmemiş, yapı ruhsatı ve diğer mevzuattan kaynaklı izin, onay, lisans, ruhsat
ve diğer işlemleri henüz bitirilmemiş işletmelere önce üretim lisansı
veriyorsunuz. Yani, hiçbir şeyi yok, her şeyi eksik; diyorsunuz ki al sana
üretim lisansı, nükleer enerji üret; sonra da diyorsunuz ki eksiklerin
tamamlanması için sana süre veriyorum. Bununla da kalmıyorsunuz, diyorsunuz ki
üretim lisansı almadan önce -yani üretim lisansını da öyle beleşten
veriyorsunuz ya hemen, ondan da önce diyorsunuz ki- üretim tesisiyle doğrudan
ilgili olmayan yapıların inşasına başlanabilir. Yani, ne demek istediğinizi ben
şimdi size yaşadığım bir olayla anlatayım. Şimdi çok daha iyi anlıyorum; Sayın
Enerji Bakanı ve Bakan Yardımcısı Ali Rıza Alaboyun neden benim Mersin Akkuyu
Nükleer Santrali’ne girmeme izin vermediler, şimdi daha iyi anlıyorum. Burada
kurnazlık yapıyorsunuz; diyorsunuz ki nükleer santralin lisansı henüz alınmadı,
ÇED raporu onaylanmadı, ÇED raporu şu anda Danıştayda ama bizim beklemeye
tahammülümüz yok, para gelmesi lazım, o hâlde biz orada inşaata başlayalım. Ben
bir kere Akkuyu Nükleer Santrali’ne girdim. ÇED raporu henüz yok, şu anda bile
yok ve orada çalışan bütün kamyonların, bütün inşaat araçlarının tek tek
resimlerini çektim, bütün gazetelere manşet oldu.
ALİ
ÖZKAYA (Afyonkarahisar) – “Giremiyoruz.” dediniz. 
AYTUĞ ATICI (Devamla) - Sonra tekrar girmek için izin
istedim, Bakan da, Bakan Yardımcısı da bütün ısrarıma ve yazıma rağmen bana
izin vermediler. Şimdi bu yasayı, bu kanunu, bu düzenlemeyi getirdiğinizde
anlıyorum ki kötü niyetlisiniz, niyetiniz kötü çünkü içeride yine hukuka
aykırı, kanuna aykırı işler yapıyorsunuz. Bunu anlamak için hiç de âlim olmaya
gerek yok. Eğer orada kanuna aykırı iş yapmasaydınız bu milletin vekilinin
içeriye izinle girmesine müsaade ederdiniz. Yazıma cevap bile vermediniz. 
Yaptığımız araştırmada… Milletin aklıyla, milletin
izanıyla dalga geçtiniz ve dediniz ki: “Biz Akkuyu’da taş ocağı işletmesine
ruhsat veriyoruz.” Allah aşkına, seviyeyi bu kadar düşürmeye gerek var mıydı?
Ne için bunu yapıyorsunuz? Ya, bakın, biz sizin uygulamalarınızı beğenmiyoruz,
tamam ama ne yapalım ki Hükûmetsiniz, ne yapalım ki bütün dünya bizi izliyor.
Buna engel olmak istiyoruz ama halk size yetki verdi. Ama halk size “Gidin,
Türk milletinin başını öne eğin.” demedi. Allah aşkına, özel güvenlikli bölge
ilan ettiniz Akkuyu Nükleer Santrali bölgesini, özel güvenlikli. Utanmadan,
“Taş ocağı işletiyorum.” diye, gittiniz, koskoca Mersin Valisine izin
verdirdiniz. Şimdi, yaptığınız ayyuka çıkınca, bunu ben ayyuka çıkarınca bir
madde getiriyorsunuz, diyorsunuz ki: “Efendim, üretim tesisiyle doğrudan ilgili
olmayan yapıların inşasına başlanabilir.” Böyle bir rezalet daha Türkiye
Cumhuriyeti’nde olmadı. Bir işi yapıyorsanız namusunuzla yapın ya! 
HAKAN ÇAVUŞOĞLU (Bursa) – Ne diyorsun sen ya!
ABDULHAMİT GÜL (Gaziantep) – Çok ayıp ya! Yakışıyor mu
öyle bir laf ya, öyle bir laf yakışıyor mu? Terbiyesizlik bu!
AYTUĞ ATICI (Devamla) – Bu bir siyasi sorumluluktur.
Nükleer santral yapma işi siyasi bir sorumluluktur. Deyin ki: “Biz bu
sorumluluğu alıyoruz, aslanlar gibi yapıyoruz.” Niye dalavere yapıyorsunuz?
OSMAN AŞKIN BAK (Rize) – Aslanlar gibi yapıyoruz,
aslanlar gibi. Sana mı soracağız? Aslanlar gibi yapıyoruz.
AYTUĞ ATICI (Devamla) – Niye “Taş ocağı işletiyoruz.”
diye ruhsat verip de orada nükleer santralde “taş ocağı” adı altında
altyapıları yapıyorsunuz? Hiç utanma yok mu Allah aşkına? Hiç sıkılma yok mu
yalan söylüyorsunuz bu kadar millete? 
OSMAN AŞKIN BAK (Rize) – Aslanlar gibi yapıyoruz. 
AYTUĞ ATICI (Devamla) – Bu kadar millete yalan
söylemeye hakkınız yok. Yapın santrali, alın sorumluluğu, biz de hesabını
soralım. Bu kadar alçalmaya gerek yok. 
OSMAN AŞKIN BAK (Rize) – Hadi bakalım! Aslanlar gibi
çalışıyoruz. Sen alçalıyorsun!
GÖKCEN ÖZDOĞAN ENÇ (Antalya) – Başkanım, nasıl bir dil
kullanıyor bu ya?
BAŞKAN – Teşekkür ederim Sayın Atıcı. 
Aynı mahiyetteki önergeleri oylarınıza sunuyorum…
MAHMUT TOĞRUL (Gaziantep) – Karar yeter sayısı
Başkanım.
BAŞKAN – Karar yeter sayısı talebi vardır, karar yeter
sayısını arayacağım. 
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, dinleyeceğim sizi. Şimdi
oylamaya geçtim. 
Önergeleri kabul edenler… Kabul etmeyenler… Karar yeter
sayısı vardır, önergeler kabul edilmemiştir. 
Sayın
Bostancı…
MEHMET
NACİ BOSTANCI (Amasya) – Sayın Başkanım, milletin başını öne eğdirecek hiçbir
iş yapmadık. Milletimiz başını öne eğdireceklere güç ve destek vermez. AK PARTİ
on dört yıldır iktidarda, milletin başını dik tuttuğu için iktidarda; bu bir.
(AK PARTİ sıralarından “Bravo” sesleri, alkışlar) 
İkincisi:
Akkuyu Nükleer Santrali’nin yapılacağını dünya âlem biliyor. Her şey kurallara
ve hiç şüphesiz, namusa uygun bir şekilde yürüyor. Bunu burada bir namus
tartışmasına getirmek talihsizliktir, haksızlıktır, hadsizliktir. Dolayısıyla,
evet, eleştiri yapabilir, dile getirebilir ama bu işi bir namus tartışmasına
dönüştürmek son derece ayıptır. 
Saygılarımla.
(AK PARTİ sıralarından alkışlar) 
BAŞKAN
– Teşekkür ederim Sayın Bostancı.
MUSTAFA
ELİTAŞ (Kayseri) – Dün de “Namuslu bir iş değil." dedi.
AYTUĞ
ATICI (Mersin) – Sayın Başkan…
BAŞKAN
– Sayın Atıcı…
AYTUĞ
ATICI (Mersin) – Sayın Başkan, açıkça hadsizlik yaptığımı söyleyerek sataşmada
bulunmuştur.
OSMAN
AŞKIN BAK (Rize) – Öyle yaptın zaten.
BAŞKAN
– Sayın milletvekilleri, lütfen efendim…
Buyurunuz
Sayın Atıcı.
VII.- SATAŞMALARA İLİŞKİN KONUŞMALAR (Devam)
8.- Mersin Milletvekili Aytuğ Atıcı’nın, Amasya
Milletvekili Mehmet Naci Bostancı’nın yerinden sarf ettiği bazı ifadeleri
sırasında şahsına sataşması nedeniyle konuşması
AYTUĞ
ATICI (Mersin) – Değerli arkadaşlar, Akkuyu Nükleer Santrali’nin yapıldığı yere
Mersin Valiliği izniyle taş ocağı lisansı verildiğini size belgelesem bu
söylediklerinizi geri alır mısınız? (AK PARTİ sıralarından gürültüler)
ABDULHAMİT
GÜL (Gaziantep) – Sen kendi sözünü geri al ya.
AYTUĞ
ATICI (Devamla) – Yani, bana diyorsunuz ki “Her şey kanuna uygun.” Sayın
Bostancı, şu anda kanun size diyor ki: Buraya nükleer santral yapma arzunuz var
ama bu arzu için belirli yasal düzenlemeleri yerine getirmeniz gerekiyor, ÇED
raporu almanız gerekiyor, ÇED raporu almadan orada kılınızı kıpırdatamazsınız
diyor kanunlar. Siz ne yaptınız? ÇED raporu almadan dediniz ki: Biz başka bir
yöntem deneyelim, buraya taş ocağı ruhsatı alalım.
İLYAS
ŞEKER (Kocaeli) – Taş ocağına ihtiyaç olabilir.
AYTUĞ
ATICI (Devamla) – Taş ocağı ruhsatı alıp orada bir işlem yapmaya başladınız.
Orası özel güvenlikli bölgedir, milletvekili olarak ben bile giremiyorum,
nükleer santrale tahsisli bir bölgedir, taş ocağına değil. Milletin aklıyla
dalga geçtiniz, onu söylemeye çalışıyorum. Orada siz kalkıp da taş ocağı
işletseydiniz, eyvallah. Gittim gördüm, yüzlerce ağaç kesilmiş. Dedim ki
oradaki yetkiliye: Bu ağaçlar niye kesildi madem taş ocağı işletiyorsunuz? 
AHMET
SAMİ CEYLAN (Çorum) – Hani giremiyordunuz oraya?
AYTUĞ
ATICI (Devamla) – Bana dediler ki: “Yangın yolu yapıyoruz.” Taş ocağında yangın
yolu yapmanın bana biriniz mantığını açıklayın. Eğer yasalara uygun yapacak
iseniz bir işi ÇED raporunu bekleyeceksiniz. O yüzden, ben size diyorum ki:
Hükûmetsiniz, böyle bir iddianız, böyle bir arzunuz olabilir; bu bir siyasi
sorumluluk gerektirir ama yetmez, insani sorumluluk da gerektirir. Ben size
siyasi sorumluluğunuzu öğretecek değilim ama ben size insani olarak
yaptığınızın yanlış olduğunu, sağlıksız olduğunu anlatmaya çalışıyorum. Ama,
siz bu maddeyi getirerek -iyice inceleyin, ara verin, bakın- geçmişte
yaptığınız hukuksuzluklara bir kılıf buluyorsunuz. Bu maddenin başka bir anlamı
yoktur, o yüzden bu bir namus tartışmasıdır.
Teşekkür
ediyorum.
BAŞKAN
– Teşekkür ederim Sayın Atıcı. 
MUSTAFA
ELİTAŞ (Kayseri) – Sayın Başkanım, bakın, sayın milletvekili hâlâ namus
meselesini gündeme getiriyor, AK PARTİ Grubunu namussuzlukla itham ediyor.
AYTUĞ
ATICI (Mersin) – Estağfurullah, öyle bir şey söylemedim.
MUSTAFA
ELİTAŞ (Kayseri) – Sözünü geri alması gerekir.
OSMAN
AŞKIN BAK (İstanbul) – Aslanlar gibi yapıyoruz.
MUSTAFA
ELİTAŞ (Kayseri) – Biz, bu yapacağı konuşmada bunu yapacak diye bekledik ama
sayın milletvekili hâlâ namus meselesini gündeme getirip önceki sözlerinin
arkasında olduğunu ifade ediyor. Lütfen, sözünü geri alsın.
BAŞKAN
– Sayın Elitaş, şimdi, ben Sayın Atıcı’yı dikkatle dinledim. Sayın Atıcı,
Akkuyu Nükleer Santrali’nin yapıldığı ilin milletvekili, kendi gözlemlerini
kendi görüşleri çerçevesinde anlatıyor. “AK PARTİ Grubu namussuzdur.” şeklinde
bir ithamda bulunmadı.
LEVENT
GÖK (Ankara) – Asla!
MUSTAFA
ELİTAŞ (Kayseri) – Namuslu bir konuşma yapmadı Sayın Başkan.
BAŞKAN
– Hayır, öyle değil. 
MUSTAFA
ELİTAŞ (Kayseri) – Namusa uygun bir konuşma yapmadı. Namuslu bir konuşma yapmadı.
OSMAN
AŞKIN BAK (İstanbul) – Evet, namussuzca bir konuşma yaptı. 
BAŞKAN
– Sayın Elitaş, bakın, ben bütün hatiplerin karşı tarafı, diğerlerini, diğer
milletvekillerini incitici konuşma yapmamasına özen gösteririm, öyle bir şeyi
fark ettiğim an ya da uyarılar üzerine…
GÖKCEN
ÖZDOĞAN ENÇ (Antalya) – Biz incindik ama çok.
BAŞKAN
- …bilgim dâhiline girdiği anda gerekli uyarıyı yaparım. Sayın Atıcı şimdi
yapmış olduğu konuşmada dikkatli bir dille tespitlerini aktardı, bir gözlemini
aktardı.
MUSTAFA
ELİTAŞ (Kayseri) – Öncesini diyorum ben.
BAŞKAN
– “Namus” kavramının geçtiği bütün cümleler, kelimeler, bütün ifadeler karşı
tarafı, bütün bir grubu itham eden, namussuzlukla suçlayan ifadeler değildir.
MUSTAFA
ELİTAŞ (Kayseri) – Sayın Başkan, tutanaklara bakarsanız, o konuşmada var.
BAŞKAN
– Bir yanlışı, yani kendi görüşleri çerçevesinde yanlış olduğunu ifade ettiği,
yanlış olarak değerlendirdiği bir hususu Genel Kurulun bilgisine sunuyor
efendim.
OSMAN
AŞKIN BAK (İstanbul) – Hayır efendim, tutanaklara bakın.
MUSTAFA
ELİTAŞ (Kayseri) – Sayın Başkanım, önerge üzerinde yaptığı konuşmada
tutanaklara bakarsanız görürsünüz, önerge üzerindeki yalnız.
BAŞKAN
– Tutanaklara bakacağım Sayın Elitaş, tutanakları getirteceğim, bakacağım,
değerlendireceğim. 
MEHMET
NACİ BOSTANCI (Amasya) – Sayın Başkanım…
BAŞKAN – Sayın Bostancı, şimdi, bakın,
Sayın Elitaş bir açıklama yaptı. Sayın Elitaş’ın açıklamasını yetersiz mi
buldunuz, o nedenle mi? (AK PARTİ sıralarından “Hadi be! Ne alakası var?” sesi)
GÖKCEN ÖZDOĞAN ENÇ (Antalya) – Ne alakası
var?
MEHMET NACİ BOSTANCI (Amasya) –
Ekleyeceğim bir husus var, o da şudur: Sayın Atıcı, elbette nükleere karşı
olabilir.
BAŞKAN – Kim o? Bana “Hadi be!” diyen
birisi mi var orada acaba?
MEHMET NACİ BOSTANCI (Amasya) – Sayın
Başkanım, Sayın Atıcı nükleer reaktöre karşı olabilir, santrale karşı olabilir,
buna ilişkin kendi iddialarını ortaya koyabilir, elbette AK PARTİ’nin
yaklaşımını da eleştirebilir ama bu eleştirileri bir tür ahlak, namus ve
insanlık meselesi olarak takdim etmek, işin bağlamının ötesinde spekülatif bir
iştir ve uygun değildir.
AYKUT ERDOĞDU (İstanbul) – Naci Bey, öyle
bir kastının olmadığını söyledi ama ya.
MEHMET NACİ BOSTANCI (Amasya) – Üstelik
“Yaptığınız işi namusluca yapın.” şeklindeki çağrı -şu anda yaptığınız iş-
herhâlde namusa ilişkin başka bir kavramı çağrıştırır. O bakımdan hadsizliktir,
bizim söylediğimiz bu. (AK PARTİ sıralarından alkışlar)
MUSTAFA ELİTAŞ (Kayseri) – Tutanakları
inceleyin Sayın Başkanım.
BAŞKAN – Tutanaklara bakacağım.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda Değişiklik
Yapılması Hakkında Kanun Teklifi (2/288), Balıkesir Milletvekili Ahmet Akın’ın
Elektrik Piyasası Kanununda Değişiklik Yapılmasına Dair Kanun Teklifi (2/586),
Kayseri Milletvekili Çetin Arık’ın 4628 Sayılı Elektrik Piyasası Kanununda
Değişiklik Yapılmasına Dair Kanun Teklifi (2/614), Antalya Milletvekili Devrim
Kök’ün Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi (2/1076), Denizli
Milletvekili Kazım Arslan’ın Elektrik Piyasası Kanununda Değişiklik Yapılmasına
İlişkin Kanun Teklifi (2/1082) ve Bayındırlık, İmar, Ulaştırma ve Turizm
Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı: 312) (Devam)
BAŞKAN – Önergeleri oylamıştık.
17’nci maddeyi oylarınıza sunuyorum:
Kabul edenler… Kabul etmeyenler… 17’nci madde kabul edilmiştir.
18’inci madde üzerinde üç önerge vardır,
önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik
Piyasası Kanunu ile Bazı Kanunlarda Değişiklik Yapılmasına Dair Kanun
Teklifi'nin 18’inci maddesinin (1)’inci fıkrasının sonunda geçen
"aranmaz" ibaresinin "aranır" biçiminde değiştirilmesini
arz ve teklif ederiz.

 Kazım Arslan Tacettin Bayır İrfan
Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Çetin Arık Özkan
Yalım Ömer Fethi Gürer
 Kayseri Uşak Niğde
 Bülent Yener Bektaşoğlu Erkan
Aydın Şenal Sarıhan
 Giresun Bursa Ankara
“Türkiye Büyük Millet Meclisi Başkanlığına…”
OKTAY
VURAL (İzmir) – Bizim önergeyi çekiyoruz.
BAŞKAN
– Önerge, önerge sahipleri tarafından geri çekiliyor.
Şimdi,
maddeye en aykırı önergeyi okutup işleme alacağım.
Türkiye
Büyük Millet Meclisi Başkanlığına
Görüşülmekte
olan 312 sıra sayılı Kanun Teklifi’nin 18’ini maddesinin (b) bendinde yer alan
"ölçüm verisi aranmaz" ifadesinin "da belirli süreli ölçüm
verisi bulunması istenir" şeklinde değiştirilmesini arz ve teklif ederiz.
 İdris Baluken Berdan Öztürk Behçet
Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü
 Bitlis Tunceli
BAŞKAN – Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
GENÇLİK VE SPOR
BAKANI AKİF ÇAĞATAY KILIÇ (Samsun) – Katılmıyoruz Başkanım.
BAŞKAN – Önerge
hakkında konuşma isteyen Behçet Yıldırım, Adıyaman Milletvekili.
Buyurunuz Sayın
Yıldırım. (HDP sıralarından alkışlar)
BEHÇET YILDIRIM (Adıyaman) – Teşekkürler Başkanım.
Sayın Başkan, değerli milletvekilleri; 312 sıra sayılı
Kanun Teklifi’nin 18’inci maddesi üzerine söz almış bulunmaktayım. Genel Kurulu
saygılarımla selamlıyorum.
Yine şirketleri, holdingleri ihya edecek, tamamen
sermayenin istediği bir yasa teklifiyle karşı karşıyayız. Burada göz ardı
edilen, sosyal devlet anlayışıdır. Sosyal devletin en önemli görevi, birinci
vazifesi yurttaşlarımızın temel gereksinimleri olan yol, su, elektrik, eğitim,
sağlık gibi ihtiyaçlarını hiçbir ücret almadan karşılamaktır. İktidar bu temel
gereksinimleri yolsuzluk olarak algılamış, hırsızlıkları, yolsuzlukları aklama
yoluna gitmektedir.
Tabii, Elektrik Piyasası Kanunu görüşülürken
özelleştirmenin de işçilerin, emekçilerin yararına olmadığının somut
örneklerini görmekteyiz. Özelleştirmeye muhalefet ettiğimiz zaman öngördüğümüz
olumsuzluklar bugün yaşanmaktadır. Somut bir örnekle açıklayayım: Doğup
büyüdüğüm Adıyaman merkeze bağlı Turunç köyü geçenlerde bir hafta susuz kaldı.
Niye? Trafonun elektrik borcu zamanında ödenmemiş diye hemen özel şirket gelip
köyün suyunu kesiyor. Bir hafta 5 bin nüfuslu köyün suyu kesiliyor. Hastalık
riski var, bulaşıcı hastalık riski var. Millet su ihtiyacını 5 kilometre
uzaktaki Fırat Nehri’nden karşılamak zorunda kaldı. Bu suyun kesilmesiyle
temizlik, hijyen gibi olmazsa olmaz olan… Temizlikten dolayı bulaşıcı
hastalıklara davetiye çıkarıldı. Eğer TEK yani Türkiye Elektrik Kurumu
özelleştirilmemiş olsaydı devlet elektriği kesmeyecek dolayısıyla köy susuz
kalmayacaktı. Doğrusu da budur, sosyal devlet içme suyundan para almaz,
vatandaşlarını karanlıkta bırakmaz.
Yine biliyorsunuz, Adıyaman tarımla uğraşan bir ilimiz.
Büyük çoğunluğu susuz tarımla uğraşıyor. Bu sene yağışlar az oldu; yağışların
az olmasından dolayı yeterince ürün alınamadı, rekolte ve ürün kalitesi düştü
yani kuraklık gibi bir şey yaşandı. Ama, bir iç deniz, göl büyüklüğündeki
Atatürk Barajı’nın ne suyundan ne de elektriğinden yararlanmaktayız. Çok az bir
maliyetle hayata geçirebileceğimiz bazı projeler vardı; maalesef, bunlar
iktidar tarafından hayata geçirilemedi. Acaba halkın bu kayıplarını devlet
karşılayabilecek mi? Parti programımızda hedeflediğimiz özerklik yani
yerellerin güçlenmesi ideallerimiz gerçekleşseydi inanın bu sorunların çoğu
kısa zamanda halledilirdi. 
ALİM TUNÇ (Uşak) - Halledersiniz siz(!)
BEHÇET YILDIRIM (Devamla) - Bunlardan doğrudan
demokrasi ilkelerine uygun olarak katılımcı yerel yönetim modelini geliştirmek,
halkı mağdur eden, ranta dayalı kentsel dönüşüm politikalarını durdurarak
sosyal projeler desteklenmiş, yerinde dönüşüm modeliyle insanca yaşanabilir
kentleri geliştirmek, yine merkez ile yerel arasındaki ilişkiyi yerinden
yönetimin güçlendirilmesi yönünde düzenlemek, yerel yönetimleri toplumsal
ihtiyaçlar temelinde geliştirmek, yerel kaynakların adil ve etkin kullanımını
sağlamak, doğayı, suyu, ormanı, dereleri, meraları, sahilleri, tarım
alanlarını, su ekosistemini korumak ve bunların sermaye birikim sürecinde kâr
ve rant alanı olarak kullanımını önlemek yönünde mücadele etmek. Yine, sağlık,
eğitim, çevre, kültür, ulaştırma, bayındırlık, tarım, trafik ve güvenlik
hizmetleri hakkındaki kararların alınmasında, yürütülmesinde asıl yetkili yerel
yönetimlerdir. Merkezî vesayeti ortadan kaldırmak, yetkinin yerele azami ölçüde
devriyle valilerin seçilmesini, yerellerin kendilerini, topraklarını,
bölgelerini ve kaynaklarını etkileyen gelişmeler üzerinde söz ve karar sahibi
olmalarını sağlamak demokratik bir hedef olmalıdır. Eğer biz bunları
gerçekleştirmiş olsaydık inanın, bugün sermaye için değil halkımız için
çalışıyor olacaktık. 
Herkesi saygıyla selamlıyorum. (HDP sıralarından
alkışlar) 
BAŞKAN - Teşekkür ederim Sayın Yıldırım.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi'nin
18’inci maddesinin (1)’inci fıkrasının sonunda geçen "aranmaz"
ibaresinin "aranır" biçiminde değiştirilmesini arz ve teklif ederiz.
Şenal Sarıhan (Ankara) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Önerge hakkında söz isteyen Şenal Sarıhan,
Ankara Milletvekili.
Buyurunuz Sayın Sarıhan. (CHP sıralarından alkışlar)
ŞENAL SARIHAN (Ankara) – Değerli Başkanım, değerli
kâtip üye arkadaşlar, değerli bürokratlar, milletvekilleri ve emekçi
arkadaşlarım; hepinizi saygıyla selamlıyorum.
Bugün, esas olarak ulusal bir isteği karşılamak üzere,
ulusal nitelikli bir teklif üzerinde konuşuyoruz. Elektrik enerjisinin,
yenilenebilir elektrik enerjisinin Türkiye'ye hâkim olması hepimizin yararına.
Bu, bizi birleştirecek bir konu. Belki diğer yasalar üzerinde farklı grupların
menfaatleri olduğundan söz edebiliriz ancak bu madde üzerinde, bu yasa teklifi
üzerinde bütün bir Türkiye'nin geleceğinden söz etmek mümkün. Bunu
değerlendirerek nasıl bir çalışma yapılmalıydı diye düşünüyorum. Muhalefetteki
siyasi partiler ile iktidar partisinin ortaklaşa, verimlilik ve halka hizmet
anlayışıyla hareket ederek bütün maddeler üzerinde tek tek görüşmeler yapması
ve bu görüşmelerle esas olarak anlaşmanın sağlandığı bir metinle buraya gelmesi
gerekirdi. Bunu ne yazık ki başarabilmiş durumda değiliz. Bu, bir yöntem olarak
uzunca zamandır burada var olan bir yöntem. Ben bu konudaki düşüncelerimi, esas
olarak doğrudan alanımda olmayan bir konuda yaptığım incelemeyle ilgili bazı
sonuçları sizinle kalan süre içinde bölüşmek istiyorum.
Değerli arkadaşlar, yenilenebilir enerji yani rüzgâr ve
güneş kaynaklarının rekabeti, teşvik edilmesi, korunması, kullanılması,
uygulama yönetmelikleri 2013 yılında çıkarılmış. Elektrik dağıtımı, bağlantı
sistem kullanımı, şebeke kodu, bildirim, ithalat ve ihracat ile tüketici
hizmetleri yönetmelikleri de 2014’te kabul edilmiş. Ancak, mevzuatın karışık
olması ve bürokratik işlemlerin çok uzun sürmesi ve bu durumun maliyetleri
artırması nedeniyle girişimci sayısı ve kapasite çok az. Güneş enerjisinden
fotovoltaik panel kurmak için bürokratik işlemler en az bir yıl sürüyor, sistem
bedeli kadar bürokratik sürece para harcanması gerekiyor. Bu durum, ucuz
teknolojiyle yerli yatırım ve istihdam potansiyeli büyük bir alanı, bu yıl
teşviksiz sisteme geçecek olan Avrupa karşısında dezavantajlı duruma sokuyor. 
Bugün güneş enerjisinde kurulu güç ancak 50 megavata
ulaşabilmiş durumda. Oysa, Türkiye’de çorak arazilerde toplam 200 gigavatlık
bir enerjiye ulaşabilme kapasitesi var. Şu anda Türkiye’nin tüm santralleri
dâhil üretim gücünün 65 gigavat olduğu düşünülürse bu çok büyük bir potansiyeli
ifade ediyor. Bu potansiyeli harekete geçirmek için mevzuat ve prosedürün
hızlandırılması ve birleştirilmesi, aynı zamanda yalınlaştırılması gerekiyor. 
Nükleer enerjiden vazgeçmek şart gibi görünüyor.
Almanya, Türkiye’deki güneşin yarısına bile sahip değilken güneş enerjisindeki
kurulu gücü Türkiye’nin tam 100 kat üzerinde. Türkiye’nin toplam elektrik
enerjisi kurulu gücü 73 bin megavat olarak ifade ediliyor. Güneş enerjisinin
toplam içindeki payı ise sadece 0,4 oranında. Almanya’nın güneş enerjisinde
kurulu gücü 39 bin megavat olarak karşımıza çıkıyor. 
Şimdi, biz tüketiciye haklar tanırken,
esas olarak acaba tüketicinin ihtiyaçları üzerinden mi yoksa bu konuda genel
anlamda ulusal çıkarlarımız ve halkın çıkarları yönünden mi değerlendirme
yapmalıyız? Bu yasa metninin hazırlanışı sırasında asıl bakış açısının, bu konudaki
çıkarın hangi noktada olduğu olmalıydı. Oysa görüyoruz ki… Biraz önce de ifade
etmeye çalıştım çok da rahat konuşamadığım bölümde. Biz ne yaptık? Biz hem
Anayasa Mahkemesinin hem de Yargıtayın iptal etmiş olduğu noktaları yeniden
bugün gündeme getirdik ve bunun üzerinden kısa bir süre sonra Anayasa’ya
aykırılık sebebiyle Anayasa Mahkemesi önüne gidecek ve oradan dönecek bir yasa
metnini kaleme aldık. Bu, aslında bize zaman kaybettiriyor ve bizi kendi
alanımızda döndürüp duruyor. Bildiğiniz gibi hem 6446 sayılı Yasa hem de 5346
sayılı Yasa çok yeni yasalar.
Teşekkür ederim. (CHP sıralarından
alkışlar) 
BAŞKAN - Teşekkür ederim Sayın Sarıhan.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
18’inci maddeyi oylarınıza sunuyorum:
Kabul edenler... Kabul etmeyenler... 18’inci madde kabul edilmiştir. 
19’uncu madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
19’uncu maddesinde geçen “yönetmelikle” ifadesinin “yönetmelik hükümleri ile”
şeklinde değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
 Ahmet Selim Yurdakul
 Antalya
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
19’uncu maddesinde yer alan “Milli güvenliği ilgilendiren kurum ve
kuruluşların” ibaresinin “Türk Silahlı Kuvvetleri, Emniyet ve Jandarma
Teşkilatının” şeklinde değiştirilmesini arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Mahmut Toğrul
 Tunceli Bitlis Gaziantep
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
19’uncu maddesinde geçen “Bu tesislerde yatırım gerekmesi durumunda bu yatırım
ilgili kurum ve kuruluşlarca yapılır.” ibaresinin “Bu tesislerde yatırım
gerekmesi durumunda bu yatırım ilgili dağıtım şirketi tarafından yapılır.” biçiminde
değiştirilmesini arz ve teklif ederiz.
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Çetin Arık Didem
Engin Özkan Yalım
 Kayseri İstanbul Uşak
 Ömer Fethi Gürer Bülent
Yener Bektaşoğlu Erkan Aydın
 Niğde Giresun Bursa
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım. 
BAŞKAN – Önerge hakkında söz isteyen Çetin Arık,
Kayseri Milletvekili.
Buyurunuz Sayın Arık. (CHP sıralarından alkışlar)
ÇETİN ARIK (Kayseri) – Sayın Başkan,
değerli milletvekilleri; yüce Meclisi saygıyla selamlıyorum. 
Görüştüğümüz bu kanun teklifi AKP
Grubunun getirdiği birçok kanun tasarısında olduğu gibi yurttaşlarımızın değil
de şirketlerin çıkarlarını güvence altına alan bir kanun teklifi. Burada
çıkarları korunmak istenen vatandaşlarımız değil, asla ve asla milletimiz
değil, elektrik dağıtım şirketleridir. Bu yasa teklifiyle her zaman “millet”
diyen “millî irade” diyen “milletin adamı” diye posterler bastıran AKP’nin bir
kez daha milleti nasıl aldattığına şahitlik ediyoruz. 
Değerli milletvekilleri, yıllardır
yurttaşlarımızdan “kayıp kaçak bedeli” adı altında ücret alınmaktadır. Kısaca,
dürüst vatandaşlara elektriği kaçak kullananların faturası zorla
ödettirilmektedir. 
Değerli milletvekilleri, bazı
vatandaşlarımız, geçtiğimiz yıllarda, çocuğuma harçlık verebilmek için otobüse
binemiyorum, çocuğuma vereceğim harçlığı benden çalıyorlar, benden çalınan
paramın iadesini istiyorum diyerek yargıya başvurdu. Yargı da “kayıp kaçak
bedeli” adı altında alınan paranın vatandaşa iadesine karar verdi. Hukuk da
vicdan da etik kurallar da bunu gerektiriyor. Hatta dönemin Enerji ve Tabii
Kaynaklar Bakanı hemşehrim Sayın Taner Yıldız da kayıp kaçak bedelinin dağıtım
şirketlerine kesileceğini açıklamıştı. İşte havuz medyasından manşetler: “Kayıp
kaçağın faturası dağıtan şirkete, vatandaşa yansıtana ceza verilecek.” Yine
“Elektrikte kayıp kaçak bedelini vatandaş ödemeyecek.” Peki, ne değişti, neden
bugün bu haksız bedel vatandaşın omuzlarına yükleniyor? Anlaşılıyor ki AKP için
hukuk, vicdan, etik kurallar, verilen sözler yandaş söz konusu olduğunda rafa
kalkıyor. 
Değerli milletvekilleri, her şeyden önce, kayıp kaçak
uygulaması Anayasa’mızın temel ilkesi olan eşitlik ilkesine de aykırıdır.
Dolayısıyla, Anayasa ve kanunları delmeyi, kendi çıkarları doğrultusunda eğip
bükmeyi alışkanlık hâline getiren, bunu bir marifet sayan AKP Grubu,
vatandaşımızın açıkça aleyhine olan bu haksız uygulamayı ne kadar uğraşırsa
uğraşsın hukuki bir temele dayandıramayacaktır. Hiçbir kanun hükmüyle
Anayasa’mızın bu ilkesi geçersiz duruma düşürülemez, bu hukuken mümkün
değildir. 
Sayın milletvekilleri, bu haksız ve eşitlikçi olmayan
uygulama, aynı zamanda yurttaşlarımızın devlet, hukuk ve adalet sistemine olan
inancını da köreltecektir. Bu sorun, haksızlığı kestirme yoldan kanunlaştırarak
değil, sahada kayıp kaçak oranını yok edecek teklifler geliştirilerek
çözülebilir. Biz de bu konuda bir kanun teklifi hazırladık. Kayıp kaçak
bedelleri genele yayılamaz, her bölgede kayıp kaçak bedeli o bölgedeki yerel
yönetimler tarafından ödensin dedik. Çünkü, bölgeler arasında çok ciddi farklar
var; bazı bölgelerde kayıp kaçak oranı yüzde 7’ler civarındayken bu oran bazı
bölgelerde yüzde 80’ler civarında. Bu daha adil bir yaklaşım olacaktı ama
iktidar bu teklifimizi görmezden geldi. Kaçak elektrik parasını dahi tahsil
edemeyen bir yönetim bu ülkeyi yönetemiyor demektir. 
Değerli milletvekilleri, sizin bu uygulamanızı bir
örnekle anlatmak isterim. Arkadaşlarınızla bir lokantaya gidiyorsunuz, lokanta
tıklım tıklım dolu. Sonrasında bir grup geliyor, onlar da yiyip içiyorlar,
masalarında bir kuş sütü eksik. Sonra, o masadakiler hesabı ödemeden çekip
gidiyorlar. Sonra siz hesabı isteyince önünüze şişirilmiş bir hesap geliyor; 52
liralık hesap olmuş 105 lira. İtiraz ettiğinizde lokanta sahibi size “Aslında
sizin hesabınız bu kadar değil ama yan masadakiler yediler, içtiler, sonra da
hesabı ödemeden çekip gittiler, ben de onların hesabını size yazdım.” diyor.
“Başkasının yediği yemeğin faturasını neden bana kesiyorsunuz?” diye itiraz
etmez misiniz Sayın Bakan? Sizin kanun teklifinizin bu durumdan ne farkı var?
Bakınız, 52 liralık elektrik tüketen bir vatandaşımıza tam 105 liralık elektrik
faturası geliyor. Tükettiği 52 lira ama gelen fatura 105 lira. Sayın Bakan, siz
itiraz etmiyorsunuz ama ben millet adına bu haksızlığa itiraz ediyorum. 
Saygıdeğer milletvekilleri, burası milletin Meclisi.
Gelin, burada yaptığımız yasalarımızla dürüst, namuslu vatandaşları
cezalandırmayalım. Gelin, hep birlikte milletin sesi olalım. Lütfen, talimatla
değil…
(Mikrofon otomatik cihaz tarafından kapatıldı) 
ÇETİN ARIK (Devamla) - …gelin, bir kez de olsa
vicdanlarımızla karar verelim. 
Yüce Meclisi saygıyla selamlıyorum. (CHP sıralarından
alkışlar)
BAŞKAN – Teşekkür ederim Sayın Arık.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
19’uncu maddesinde yer alan “Millî güvenliği ilgilendiren kurum ve
kuruluşların” ibaresinin “Türk Silahlı Kuvvetleri, Emniyet ve Jandarma
Teşkilatının” şeklinde değiştirilmesini arz ve teklif ederiz. 
Mahmut
Toğrul (Gaziantep) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkanım.
BAŞKAN – Önerge hakkında söz isteyen Mahmut Toğrul,
Gaziantep Milletvekili.
Buyurunuz Sayın Toğrul. (HDP sıralarından alkışlar)
MAHMUT TOĞRUL (Gaziantep) – Teşekkürler Sayın Başkan.
Değerli milletvekilleri, gecenin bu vaktinde maalesef,
Türkiye yararına yasa yaptığımızı iddia ediyoruz; bu, başlı başına bir garabet.

Değerli arkadaşlar, Türkiye’de 2023 yılına kadar 2.500
tane HES yapılması planlanmaktadır. AKP döneminde yaratılan ekolojik tahribat
ve halk sağlığına yönelik yaşamsal tehditler göz ardı edilerek kısa dönemli
kârların gerçekleşmesi amacıyla doğayla ilişkilerde piyasa mantığını hâkim
kılan yasal düzenlemeler yapıldı ve yapılmaktadır. 
Hidroelektrik santrallerine Türkiye’deki gelişim tarihi
açısından bakıldığında, 4628 sayılı Yasa bir dönüm noktası olarak
görülmektedir. 2003 tarihi itibarıyla 4628 sayılı Elektrik Piyasası Kanunu çerçevesinde
yürürlüğe giren Su Kullanım Hakkı Anlaşması Yönetmeliği ve takip eden yasal
düzenlemelerle Türkiye’deki bütün akarsuların kullanım hakları kontrolsüz bir
biçimde özel sektöre devredilmiş, doğa üzerinde sermaye hâkimiyetinin kurulması
ve yaygınlaştırılması yasal bir zemine kavuşturulmuştur. Bu santrallerin tamamı
tamamlanıp üretime geçtiğinde bile ülkemizdeki enerji ihtiyacının sadece yüzde
5’ini karşılayacaktır, üstelik sadece yirmi beş otuz yıl için. Derelerin
getireceği alüvyona bağlı, ömrü biten her bir HES’e yeniden işlev
kazandırabilmek için derelerin yönü tekrar değiştirilecek ve eğer şimdiden dur
demezsek bu doğa katliamı, bir ölüm oyunuyla, kurumayan tek bir dere
kalmayıncaya kadar devam edecektir. 
“Yenilenebilir” adı altında dayatılan HES’ler,
yenilenebilir kavramından zararsız yanılsaması yaratan, havza planlaması
temelinde bütüncül bir su politikasından yoksun, tüm akarsuların her noktasının
parsellenmesiyle kontrolsüz ve denetimsiz bir şekilde inşa edilmeye çalışılan
HES’ler doğanın dengesine çok boyutlu bir müdahaleye denk geldiğinden büyük bir
ekolojik yıkımın esasını teşkil edecektir. Dere yatağına yapılan müdahaleyle
dere içinde ve etrafındaki canlı yaşamı büyük ölçüde zarar görmekte, yüzlerce
endemik tür yok olmakta, taban suyu ve yer altı suyu seviyeleriyle oynanmakta,
inşa aşamasında etrafındaki ağaçlar kesilmekte, orman kalitesi düşürülüp
erozyonun önü açılmaktadır, tarım ürünlerinin türü değişmektedir. Özetle,
binlerce yıllık bir süreçte oluşmuş doğal dengeye yenilenebilir gibi değerlendirilen,
“HES” adı altında yapılan müdahalelerle doğa katliamları gerçekleştirilecektir.

Değerli milletvekilleri, sadece Dersim’de 25 barajın
yapılması gündeme getirilmektedir. Bunların hiçbir tanesi aslında enerji amaçlı
değil. Türkiye literatürüne ve dünya literatürüne kazandırdığımız bir kavram
var, “güvenlik barajları” adı altında, özellikle, bölgemiz büyük bir baraj
yığınağı hâline getiriliyor. Sınır boyunda ve bölgede yapılacak olan HES’lerle
tüm dereler yok edildiği gibi, aynı zamanda, bölgenin kültürü, tarihi,
coğrafyası da yok edilmektedir. Bunların başında, yine, tarihi Hasankeyf var.
Ilısu Barajı’yla yok edilecek, on iki bin yıllık tarihî Hasankeyf’in maalesef
enerjiye kurban edildiği söyleniyor ama gerçek bu değil. Gerçekte olan nedir?
Gerçekte olan, aslında bir tarihin, bir coğrafyanın, bir kültürün, daha doğrusu
yılların kültürlerinin, medeniyetlerinin yok edilmesidir, oraya ait olan ne
varsa tarihin derinliklerine gömülmesidir. Bu anlayışla, maalesef, yaşadığımız
ekosistemi yok ettiğimiz gerçeğini de unutmaktayız. Bu evreni biz teslim
almadık, bu evren çocuklarımızın bize emanetidir, onlara devretmekle
yükümlüyüz, onlara bırakmakla yükümlüyüz. Dolayısıyla, bu talana bir an önce
“Dur.” demek zorundayız. Her yeri talan ediyorsunuz, her yeri yok ediyorsunuz,
tarihi, coğrafyayı, kültürü ne varsa önünüze gelen, bir miktar kâr için, bir
miktar zenginleşme için, bir miktar yandaşa para kazandırmak için her şeyi yok
ediyorsunuz. Bu ülkeyi yok ettiğiniz gerçeği de bir gerçektir.
Saygılar sunuyorum. (HDP sıralarından alkışlar)
BAŞKAN – Teşekkür ederim Sayın Toğrul. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
19’uncu maddesinde geçen “yönetmelikle” ifadesinin “yönetmelik hükümleri ile”
şeklinde değiştirilmesini arz ve teklif ederiz.
Mehmet
Necmettin Ahrazoğlu (Hatay) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
GENÇLİK VE SPOR BAKANI AKİF ÇAĞATAY KILIÇ (Samsun) –
Katılmıyoruz Başkan.
BAŞKAN – Önerge hakkında söz isteyen Mehmet Necmettin
Ahrazoğlu, Hatay Milletvekili.
Buyurunuz Sayın Ahrazoğlu. (MHP sıralarından alkışlar)
MEHMET NECMETTİN AHRAZOĞLU (Hatay ) – Sayın Başkan,
değerli milletvekilleri; 312 sıra sayılı Elektrik Piyasası Kanunu’yla ilgili
Teklif’in 19’uncu maddesi hakkında Milliyetçi Hareket Partisi Grubu adına söz
almış bulunuyorum. Heyetinizi saygıyla selamlıyorum.
Değerli milletvekilleri, maddeyle millî güvenliği
ilgilendiren kurum ve kuruluşların mülkiyetinde olup bu kurum ve kuruluşların
tesislerinin elektrik enerjisi sağlayan orta gerilim seviyesine bağlı hat ve
tesislerin işletme, bakım ve onarımının ilgili kurum ve kuruluşların talep
etmesi hâlinde, bölgede görevli dağıtım şirketleri tarafından yapılacağı
belirtilmektedir. Bu tesislerde yatırım gereksinimi duyulmasında ise yatırımın
ilgili kurum ve kuruluşlarca yapılacağı ve bu kapsamda verilecek hizmetlere
ilişkin alınacak bedeller ile uygulamaya ilişkin usul ve esasların kurum
tarafından çıkarılacak yönetmelikle düzenleneceği belirtilmektedir. Yani, burada dağıtım şirketlerine
bir avantaj verilmektedir. 
Bu teklifte “Dağıtım şebekesi, tüketicilerin iç
tesisatını dağıtım sistemine bağlamak üzere tesis edilen bağlantı hatları hariç dağıtım tesisi” şeklinde ifade
edilmektedir. Bu düzenlemeyle lisanslı dağıtım şirketlerinin işletimine
verilmiş olan dağıtım sisteminin sınırları değiştirilmektedir. 
Kanundaki tanımdan anlaşılacağı üzere, yapı, bina giriş
noktalarına kadar olan tüm tesisat yani bağlantı hatları da dâhil her şey,
dağıtım tesisi kapsamında iken ve bu hatlar bedelleri lisanslı dağıtım şirketleri
tarafından ödenerek yapılmak zorunda iken kanuna bir “bağlantı hattı” kavramı
eklenerek yapılan değişikle, bağlantı hattı dağıtım tesisinin bir parçası
olmaktan çıkarılmakta, maliyeti vatandaşın yani tüketicinin sırtına sarılmış
olmaktadır. 
Değerli milletvekilleri, ülkemizde 21 elektrik dağıtım
şirketi olduğu…
Sayın Başkan, sayın vekillerimizden rica etsek…
BAŞKAN – Bir saniye Sayın Ahrazoğlu…
Sayın milletvekilleri, lütfen efendim, sükûnete davet
ediyorum sizi. Biliyorum vakit çok ilerledi.
MEHMET NECMETTİN AHRAZOĞLU (Devamla) - Kendi kanununuz.
Kendi kanununuzu çıkarıyorsunuz, şu saate kadar muhalefet olarak bekliyoruz.
Kanunla ilgili, kusura bakmayın…
AHMET GÜNDOĞDU (Ankara) – Senin arkadaşların nerede? 
BAŞKAN – Evet, Sayın Ahrazoğlu, siz buyurun Genel
Kurula hitap edin efendim. 
EMİN HALUK AYHAN (Denizli) – Çok ayıp ediyorlar Sayın
Başkan ya!
MEHMET NECMETTİN AHRAZOĞLU (Devamla) – Değerli milletvekilleri,
ülkemizde 21 elektrik dağıtım şirketinin bulunduğu, OECD verilerine göre kayıp
oranının dünya ortalamasının yüzde 6,4 olduğunu, bizde ise bu oranın yüzde
14-15 civarında olduğunu; en çok kayıp oranının ise 3 şirketin bulunduğu Doğu
ve Güneydoğu Anadolu Bölgesi’nde olduğunu birinci bölüm üzerinde yaptığım
konuşmada belirtmiştim. Ayrıca, güney bölgesindeki elektrik dağıtım şirketince,
Suriye'de yaşanan olaylar nedeniyle göç sonucu kurulan kamplardaki elektrik ücretlerinin
ödendiği ancak kamplar dışında konutlarda oturanların kaçak elektrik
kullandığı, fatura bedellerinin ödenmediği, bu nedenle de de EPDK tarafından
tespit edilen kayıp kaçak hedeflerinin yükseltilmesi talep edilmiştir. Hatay,
Kilis, Gaziantep, Osmaniye, Mersin, Adana gibi illerde kaçak oranı yüksek
olduğundan dolayı dağıtıcı şirket tarafından bu bedeller istenmektedir. 
Burada sormak istiyorum Sayın Bakan, Suriyeliler
tarafından kullanılan ancak yöre insanına ödetilmek istenen veyahut da
yüklenici şirket tarafından bunun karşılanması, tarifenin yükseltilmesi
istenilen hususun AB’den gelen geri kabul parasından Hatay yöresindeki ve bu
saydığım illerdeki insanlara ve konut sahiplerine ödenecek mi?
Değerli milletvekilleri, 15’inci maddeden “teknik
olmayan kayıp” ibaresinin çıkarılması üzerine verdiğimiz değişiklik önergemiz,
kayıp kaçak bedellerinin tüketiciden alınmasını ve bu bedellerin faturaya
yansıtılmasını yasalaştıran uygulama ile aynı zamanda teknik olmayan kayıplara
ilişkin hedef oranlarının tespiti ve değiştirilmesi hakkında yetkinin Kurula
verilmesi konularına ilişkin iptal talebini içeren değişiklik önergemiz
maalesef yine AKP’li milletvekilleri tarafından kabul edilmemiştir.
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, sözlerinizi
tamamlayınız Sayın Ahrazoğlu.
MEHMET NECMETTİN AHRAZOĞLU (Devamla) – Teşekkür
ediyorum Sayın Başkan.
Değerli milletvekilleri, tüketiciyi korumaya yönelik
yaptığımız tüm uyarılara kulağını tıkayan AKP milletvekilleri ve Hükûmet, bu
yasa teklifiyle vatandaşı bir kere daha mağdur edecek diyor, hepinize saygılar
sunuyorum. (MHP sıralarından alkışlar)
BAŞKAN – Teşekkür ederim Sayın Ahrazoğlu. 
İDRİS BALUKEN (Diyarbakır) – Karar yeter sayısı Sayın
Başkan. 
BAŞKAN – Önergeyi oylarınıza sunuyorum: 
Karar yeter sayısı talebi vardır, karar yeter sayısını
arayacağım. 
Kabul edenler… Kabul etmeyenler… Karar yeter sayısı
vardır, önerge kabul edilmemiştir. 
19’uncu maddeyi oylarınıza sunuyorum: Kabul edenler…
Kabul etmeyenler… 19’uncu madde kabul edilmiştir. 
20’nci madde üzerinde üç önerge vardır, önergeleri
okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifinin 20’nci
maddesinde gecen "dağıtım bölgesinde" ifadesinden sonra gelmek üzere
“ve "komşu dağıtım bölgesinde" ifadesinin eklenmesini arz ve teklif
ederiz.
 Emin Haluk Ayhan  Mehmet Necmettin
Ahrazoğlu  Mustafa Kalaycı
 Denizli  Hatay
 Konya
 Mevlüt Karakaya  Baki
Şimşek  Ruhi Ersoy 
 Adana  Mersin
 Osmaniye
 Fahrettin
Oğuz Tor
 Kahramanmaraş
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
20’nci maddesiyle getirilen 6446 sayılı Kanun’un 14’üncü maddesinin (6)’ncı fıkrasında
geçen "kurul tarafından yönetmelikle belirlenen istisnalar dışında"
ibaresinin çıkarılması için gereğini saygılarımızla arz ve tekiif ederiz.
 Kazım Arslan  Tacettin
Bayır  İrfan Bakır
 Denizli  İzmir
 Isparta 
 Ahmet Akın  Kemal
Zeybek  Tahsin Tarhan
 Balıkesir  Samsun
 Kocaeli
 Didem Engin  Çetin
Arık  Özkan Yalım
 İstanbul  Kayseri
 Uşak
 Bülent Yener Bektaşoğlu  Ömer
Fethi Gürer  Erkan Aydın
 Giresun  Niğde
 Bursa
BAŞKAN – Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
20’nci maddesinin aşağıdaki şekilde değiştirilmesini arz ve teklif ederiz.
Görüşülmekte olan 312 sıra sayılı Kanun Teklifinin 20’nci maddesinin aşağıdaki
şekilde değiştirilmesini arz ve teklif ederiz.
"MADDE 20- 6446 sayılı Kanun’un 14’üncü maddesinin
(1)’inci fıkrasının (b) bendi aşağıdaki şekilde değiştirilmiş ve aşağıdaki ek
fıkra eklenmiştir. 
'b) Kurulu gücü azami on megavatlık yenilenebilir
enerji kaynaklarına dayalı üretim tesisi,
(6) Birinci fıkranın (b) bendi kapsamında olan
yenilenebilir enerji kaynaklarına dayalı enerji üretim tesisleri için devlet
desteği sunulur. Desteğin ne kadar olacağı, yararlanma ve başvuru koşulları ile
denetim süreçlerine ilişkin usul ve esaslar Kurul tarafından çıkarılacak
yönetmelikle düzenlenir."
 İdris Baluken  Berdan
Öztürk  Behçet Yıldırım 
 Diyarbakır  Ağrı
 Adıyaman 
 Alican Önlü  Mahmut
Celadet Gaydalı
 Tunceli  Bitlis
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkanım.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önerge hakkında söz isteyen İdris Baluken,
Diyarbakır Milletvekili.
Buyurunuz Sayın Baluken. (HDP
sıralarından alkışlar)
İDRİS BALUKEN (Diyarbakır) – Teşekkür
ederim Sayın Başkan.
Değerli milletvekilleri, hepinizi tekrar
saygıyla selamlıyorum.
Tabii, enerji politikaları dış
politikayla doğrudan ilişkili olan hususlardır. Şu anda Orta Doğu coğrafyasında
kopan kıyametin aslında altında yatan temel neden, küresel emperyal güçlerin ve
onların bölgesel iş birlikçilerinin Orta Doğu’nun enerji rezervlerine hâkim
olma arayışlarıdır. Bu anlamıyla Türkiye’nin önünde önemli bir fırsat vardı yani
Türkiye, bölgede, Orta Doğu’da sağlayacağı etkin bir güçle bölgedeki enerji
rezervleri, petrol, doğal gaz rezervleri üzerinde bölge halklarıyla
geliştirdiği ilişkiler üzerinden çok avantajlı bir pozisyon sağlayabilirdi ama
maalesef yanlış dış politika, öngörüsüz yaklaşımlar ve tamamen Kürt karşıtlığı
üzerinden geliştirilen Suriye politikası Türkiye’nin böyle tarihî bir fırsatı
kaçırmasına neden oldu. Dolayısıyla da burada enerji piyasasıyla ilgili teknik
birtakım düzenlemelerle, biz, Türkiye’nin enerji politikalarında kısmi,
palyatif değişiklikler yapabileceğimizin arayışı içerisindeyiz. 
Şunu ifade edelim: Yani, Türkiye, aslında çözüm süreci
içerisinde Rojava’yla ilgili doğru temelde birtakım politikalar üzerinden
yürüyebilseydi, Suriye politikalarını doğru okuyabilseydi, demokratik Suriye
cumhuriyetine gidecek barışçıl diplomatik çabalarda sözü dinlenen etkin bir
aktör konumuna gelseydi bugün enerji konusunda da birkaç ülkenin iki dudağı
arasından çıkacak olan cümlelere mahkûm olan bir pozisyona da gelmezdi.
Maalesef, IŞİD’le, El Nusra’yla, Ahrar el-Şam benzeri çete örgütlerle her türlü
kirli ilişkiye girildi AKP eliyle, petrol ticaretleri yapıldı, sınırdan milyon
dolarlık -TÜİK rakamlarıyla belirlenecek olan- ticaretler yapıldı. 
ALİM TUNÇ (Uşak) – Yalan!
İDRİS BALUKEN (Devamla) – Bütün bunları bütün dünya
biliyor, bütün dünya konuşuyor, bir tek ben söylemiyorum; bütün dünya konuşuyor
ve önünüze de gelecek. 
MUSTAFA KÖSE (Antalya) – Bırak dünyayı ya, gerçeklere
bak, gerçeklere. “Bütün dünya konuşuyor...” Boyuna yalan söylüyorsun, aylardır
burada yalan söylüyorsun.
İDRİS BALUKEN (Devamla) – Bütün bunların tamamının tek
sebebi Kürt karşıtlığı üzerinde oluşturmuş olduğunuz dış politikadır ancak bu
dış politikayı siz doğru temelde revize etmediğiniz sürece de bu yanlışlara bu
ülkeyi maalesef sürüklemeye devam edeceksiniz.
MUSTAFA KÖSE (Antalya) – Aylardır aynı yalanı
söylüyorsun, bıkmadın.
İDRİS BALUKEN (Devamla) – Şimdi, basında çıkan
haberlere bakıyoruz; Kürtler statü elde etmesin diye yavaş yavaş “kardeş Esad”
dönemine yeniden geri dönüşün arayışlarını başlattınız. (AK PARTİ sıralarından
gürültüler)
OKTAY ÇANAK (Ordu) – Sen neredesin? Sen Türkiye’nin
neresindesin?
BAŞKAN – Sayın milletvekilleri, lütfen efendim, lütfen…
İDRİS BALUKEN (Devamla) – O diplomatik görüşmeleri
şimdi el altından yeniden sağlamaya çalışıyorsunuz. 
Bakın, bizim burada yaptığımız uyarıların tamamını
bugüne kadar hiçbir şekilde dikkate almadınız. Almayabilirsiniz…
OKTAY ÇANAK (Ordu) – Türkiye’nin zararına ne varsa
oradasınız be!
İDRİS BALUKEN (Devamla) – …ama almadığınız zaman,
önümüze gelen faturayı kürsüden dile getirdiğimizde ya da uluslararası alanda
sizin önünüze geldiğinde o sorumluluktan kaçmayacaksınız. 
Suriye’de yaptığınız yanlış politikalarla Rusya’yla
ilişkileri getirdiğiniz nokta ortada. Yani önce böyle bir efelenme durumu oldu,
şimdi bir pilotaj hatasına getirip “Acaba nasıl toparlayabilirim?”in arayışı
üzerinde aslında ülkenin dış politikasını küçük düşürüyorsunuz. 
ALİM TUNÇ (Uşak) – O kadar anlıyorsun işte.
İDRİS BALUKEN (Devamla) – Bütün dünya bunları
tartışıyor, bütün dünya bunları tartışıyor. Bunu yapan, dediğim gibi, sizin
yanlış dış politikalarınızdır. 
FEVZİ ŞANVERDİ (Hatay) – Halay çekiyordun orada, halay.
İDRİS BALUKEN (Devamla) – Şimdi, bütün bu dış politika
yanlışlarını Sayın Davutoğlu’na havale ederek bu işin içerisinden sıyrılmayı
düşünüyorsunuz ama dünya bütün gerçekliği gördüğü için böylesi bir arayış
içerisinden herhangi bir sonuç yakalamanız mümkün değil. 
OKTAY ÇANAK (Ordu) – Milleti kandıramazsın.
İDRİS BALUKEN (Devamla) – Hele hele Sayın
Binali Yıldırım’ın yaptığı dış politika açıklamalarına baktığımızda da maalesef
önümüzde daha kötü günlerin olduğunu şimdiden öngörebiliyoruz. Alman
Parlamentosunun tavrıyla ilgili Cumhurbaşkanı Erdoğan “Biz bütün ilişkileri gözden
geçireceğiz ve ciddi şekilde etkilenecek.” diyor. Sayın Binali Yıldırım da
“Endişe edecek bir şey yok, biz ilişkileri kontrol altında tutacağız…” (AK
PARTİ sıralarından gürültüler)
FEVZİ ŞANVERDİ (Hatay) – Sen ne
biliyorsun, nereden biliyorsun!
İDRİS BALUKEN (Diyarbakır) – Ya beni şuradan dolayı
ilgilendiriyor.
FEVZİ ŞANVERDİ (Hatay) – Halay çekiyorsunuz, halay.
BAŞKAN – Sayın milletvekilleri, efendim, lütfen.
İDRİS BALUKEN (Diyarbakır) – Büyükelçinin Türkiye’ye
gelip gelmemesinden haberin yok. 
MAHMUT TOĞRUL (Gaziantep) – Sayın Grup Başkan Vekili,
ne bu koro hâlinde ya!
İDRİS BALUKEN (Diyarbakır) – Gazeteci soruyor:
“Büyükelçiyi ülkeye çağıracak mısınız?” Büyükelçi Türkiye’ye gelmiş, Başbakanın
haberi yok. Şimdi, böyle bir vizyondan hangi enerji politikası doğru
oluşturulabilir, hangi dış politika doğru oluşturulabilir? 
Hepinize saygılarımı sunuyorum. (HDP sıralarından
alkışlar) 
METİN GÜNDOĞDU (Ordu) – Üç siyasi parti burada karar
aldı, siz ne yaptınız, onu söyleyin.
BAŞKAN – Teşekkür ederim Sayın Baluken. 
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı…
MEHMET NACİ BOSTANCI (Amasya) – Sayın Baluken, yüzlerce
defa burada dile getirdiği, AK PARTİ’nin Orta Doğu’da IŞİD, El Nusra gibi
birtakım gayrimeşru örgütlerle ilişki kurduğu tarzındaki iddialarını bir kez
daha tekrar etmiştir. Bunu yüzlerce defa dile getirdi, esasen biz de yüzlerce
defa buna cevap verdik; kayıtlarda mevcuttur, bir kez daha bu kayıtları
hatırlatmakta iktifa ediyorum. 
OSMAN AŞKIN BAK (Rize) – Reddettik ret, her seferinde
reddettik. 
BAŞKAN – Teşekkür ederim Sayın Bostancı. 
İDRİS BALUKEN (Diyarbakır) – Sayın Başkan…
BAŞKAN – Bir saniye Sayın Baluken, Sayın Gök vardı
sizden önce. 
LEVENT GÖK (Ankara) – Sayın Baluken görüşsün efendim. 
BAŞKAN – Buyurunuz Sayın Baluken. 
İDRİS BALUKEN (Diyarbakır) – Sayın Başkan, bu verdiğim
bilgiler kendi bakış açımıza göre uydurmuş olduğum bilgiler değil. (AK PARTİ
sıralarından “Tamamen uydurma.” sesleri)
FEVZİ ŞANVERDİ (Hatay) – Aynen öyle, aynen. 
ŞAHAP KAVCIOĞLU (Bayburt) – Tamamen uydurma.
BAŞKAN – Sayın milletvekilleri…
İDRİS BALUKEN (Diyarbakır) – Ya, dinlerseniz, bakın…
BAŞKAN - Bir saniye Sayın Baluken, Sayın Baluken bir
saniye.
Sayın milletvekilleri, Sayın Baluken demin kürsüden
konuştu.
İDRİS BALUKEN (Diyarbakır) – Konuşamadık.
BAŞKAN - Şu taraftan, Genel Kurulun bu tarafından çok
yoğun laf atmalar oldu, kendisini burada duymakta zorlandım. Şimdi ayağa kalktı
bir şey söylüyor, konuşmasına fırsat vermiyorsunuz; rica ediyorum.
MAHMUT TOĞRUL (Gaziantep) – Aynı koro devam ediyor,
koro bunlar.
BAŞKAN - Bir hatibi dinlemek bütün Genel Kurulun
görevidir efendim, rica ediyorum. 
Buyurunuz Sayın Baluken. 
İDRİS BALUKEN (Diyarbakır) – Sayın
Başkan, öncelikle şu hatırlatmayı yapayım: Şu anda bu saatte Genel Kurulda
çalışmayı biz tercih etmedik. AKP’nin getirdiği grup önerisi üzerinden yarın ve
bitmemesi durumunda pazar gününü de dâhil edecek şekilde bir çalışma takvimi
üzerinden şu anda burada Meclis çalışması yürütüyoruz. Dolayısıyla, AKP’li
vekiller de kendi gruplarının getirmiş olduğu önerilerle ortaya çıkan bu
çalışma takvimi doğrultusunda Meclis çalışmalarına saygı duymak
durumundadırlar. Muhalefetin dile getirdiği, kürsüden dile getirdiği söz
hakkına katılmasalar bile saygı duyup cevabını da kürsüde vermek
durumundadırlar. Kaldı ki bugün sizin vermiş olduğunuz arada da biz bu saat
itibarıyla bu görüşmelerin yapılmasının uygun olmadığını, görüşmelerin burada
sonlandırılması ve müteakip günde ya da önümüzdeki haftada devam ettirilmesinin
uygun olduğunu söyledik. 
Dolayısıyla, şu anda bu saatte bulunuyor
olmanızın sebebi biz değil, sizin getirmiş olduğunuz öneri ve uzlaşmaz
tutumdur, bunu ifade edeyim. 
FATİH ŞAHİN (Ankara) – Yeter Başkan,
yeter ya! 
OSMAN AŞKIN BAK (Rize) – Hâlâ konuşuyor
ya! 
OKTAY ÇANAK (Ordu) – Git o zaman. 
FATİH ŞAHİN (Ankara) – Yeter! Dinlemek
istemiyoruz, yeter! Bırakın bu izinli memuru. 
MAHMUT TOĞRUL (Gaziantep) – Yine koro
başladı. Bu ne biçim iş ya! 
BAŞKAN – Sayın milletvekilleri…
Evet, buyurunuz. 
İDRİS BALUKEN (Diyarbakır) – İkincisi,
IŞİD’i…
CİHAN PEKTAŞ (Gümüşhane) - Burada iki
kişiyle çalışıyorsunuz, daha ne konuşuyorsun? 
MAHMUT TOĞRUL (Gaziantep) – Sana ne?
İDRİS BALUKEN (Diyarbakır) – Biz kaç
kişiyle çalışacağımızı sana mı soracağız? 
MAHMUT TOĞRUL (Gaziantep) – Hayret bir
şey ya! 
FATİH ŞAHİN (Ankara) – Sayın Başkan, yeter! Yok böyle
bir usul. 
BAŞKAN – Bir saniye. 
Sayın milletvekili, siz Başkanlık Divanına görevini mi
öğretiyorsunuz? 
FATİH ŞAHİN (Ankara) – Hatırlatıyorum. 
BAŞKAN – Siz kim oluyorsunuz da Başkanlık Divanına
görevini hatırlatıyorsunuz? 
FATİH ŞAHİN (Ankara) – Hatırlatıyorum, evet. Bir
Milletvekili olarak görevim.
BAŞKAN – Kendinize gelin. Kendinize gelin. 
FATİH ŞAHİN (Ankara) – Siz kendinize gelin. Nedir yani?

BAŞKAN – Sayın milletvekili, tekrar size tutumunuzu
gözden geçirmenizi hatırlatıyorum. 
FATİH ŞAHİN (Ankara) – Geçiriyorum, tamam. Sizin de
bana söz söyleme…
BÜLENT YENER BEKTAŞOĞLU (Giresun) - Hiç hoş olmadı o. 
FATİH ŞAHİN (Ankara) – Bana söylemesi de hoş değil. 
BAŞKAN – Sayın milletvekili, bir şey mi söylediniz,
duyamadım? 
FATİH ŞAHİN (Ankara) – Hayır size söylemedim,
arkadaşınıza söyledim.
BAŞKAN – Bir de bu el kol işaretlerini de anlayamadım.
Ne demek istiyorsunuz siz? 
FATİH ŞAHİN (Ankara) – El kol işaretim yok. Konuşurken
elim kalkıyor havaya, size bir saygısızlık ifadesi değil.
BAŞKAN – Saygısızlık etmeyin, dinleyin! 
Sayın Baluken, buyurun. 
FATİH ŞAHİN (Ankara) – O “sayın” oluyor, biz “siz”
oluyoruz; böyle bir şey mi var? 
İDRİS BALUKEN (Diyarbakır) – Sayın Başkan, IŞİD’le
ilgili, sınır ticaretiyle ilgili bu Meclis tutanaklarına bütçe görüşmeleri
sırasında geçen kayıtlar var. TÜİK verileri üzerinden biz 2014 ve 2016 yılları
arasında Akçakale Kapısı’ndan ve Cerablus Kapısı’ndan yapılan sınır
ticaretlerinin miktarlarını sorduk. 
FATİH ŞAHİN (Ankara) – Hâlâ konuşturuyor ya! 
İDRİS BALUKEN (Diyarbakır) – Onlarla ilgili de
Hükûmetin ilgili bakanlarının vermiş olduğu cevaplar Meclis tutanaklarına
geçmiş durumda. Dolayısıyla, kendi kafamıza göre uydurduğumuz birtakım
uydurmalar üzerinden değil, Meclis tutanaklarına geçen, TÜİK rakamlarında da
olan hakikatler üzerinden görüşlerimizi dile getirdik. 
OSMAN AŞKIN BAK (Rize) – Rusların uydurduğu hikâyeler
onlar ya, Rusların uydurduğu hikâyeler. Siz de katılıyorsunuz. Bu ülkenin
IŞİD’le hiçbir alakası yoktur. 
BAŞKAN – Teşekkür ederim Sayın Baluken, tutanaklara
geçmiştir. 
Sayın Gök…
III.- YOKLAMA
(CHP ve HDP sıralarından bir grup milletvekili ayağa
kalktı) 
LEVENT GÖK (Ankara) – Bizim yoklama talebimiz var
efendim. 
BAŞKAN – Evet henüz oylama işlemine
geçmemiştim ama şimdi geçiyorum. 
Bir yoklama talebi vardır. 
Önce, yoklama isteminde bulunan sayın milletvekillerini
tespit edeceğim. 
Sayın Gök, Sayın Bayır, Sayın Emir, Sayın Arık, Sayın
Bektaşoğlu, Sayın Arslan, Sayın Sarıhan, Sayın Atıcı, Sayın Yılmaz, Sayın
Engin, Sayın Gökdağ, Sayın Torun, Sayın Tarhan, Sayın Bakır, Sayın Yeşil, Sayın
Tanal, Sayın Toğrul, Sayın Baluken, Sayın Dora, Sayın Yıldırım. 
Yoklama için iki dakika süre veriyorum. 
Yoklama işlemini başlatıyorum. 
(Elektronik cihazla yoklamaya başlandı)
AHMET GÜNDOĞDU (Ankara) – İki parti 20 kişiyi zor
buluyorsunuz. 
İDRİS BALUKEN (Diyarbakır) – 20 kişi, sizin 200’ünüzden
daha fazla kürsüyü kullanıyor, 20 kişi 200 kişiden daha fazla kullanıyor
kürsüyü. Bir de öyle bir durum var. 
AHMET GÜNDOĞDU (Ankara) – 20 kişinin etkisi olsaydı bu
hâlde olmazdınız. 
İDRİS BALUKEN (Diyarbakır) – Maalesef 200 kişinin
etkisi olsaydı bu hâlde olmazdınız. 
AHMET GÜNDOĞDU (Ankara) – 200 kişinin etkisi devam
ediyor. 
İDRİS BALUKEN (Diyarbakır) – E, belli zaten, belli. 
AHMET GÜNDOĞDU (Ankara) – Son sözü yine biz söyleriz,
son sözü hep biz söyleriz; hiç merak etmeyin. 
İDRİS BALUKEN (Diyarbakır) – Eyvallah. 
(Elektronik cihazla yoklamaya devam edildi)
BAŞKAN – Toplantı yeter sayısı vardır. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Tasarısı (1/715), İzmir Milletvekili Ahmet
Kenan Tanrıkulu’nun Çeşitli Adlar Altında Vatandaşlarımızın Elektrik
Faturalarına Yansıtılan Bedellerin Kaldırılması Amacıyla Bazı Kanunlarda
Değişiklik Yapılması Hakkında Kanun Teklifi (2/28), İstanbul Milletvekili
Mustafa Sezgin Tanrıkulu’nun Elektrik Piyasası Kanununda Değişiklik Yapılması
Hakkında Kanun Teklifi (2/75), Milliyetçi Hareket Partisi Grup Başkanvekilleri
Manisa Milletvekili Erkan Akçay ve İzmir Milletvekili Oktay Vural’ın Elektrik
Piyasası Kanununda Değişiklik Yapılmasına Dair Kanun Teklifi (2/242), İstanbul
Milletvekili Mustafa Sezgin Tanrıkulu’nun Elektrik Piyasası Kanunu ve Türkiye
Radyo-Televizyon Kurumu Gelirleri Kanununda Değişiklik Yapılması Hakkında Kanun
Teklifi (2/288), Balıkesir Milletvekili Ahmet Akın’ın Elektrik Piyasası
Kanununda Değişiklik Yapılmasına Dair Kanun Teklifi (2/586), Kayseri
Milletvekili Çetin Arık’ın 4628 Sayılı Elektrik Piyasası Kanununda Değişiklik
Yapılmasına Dair Kanun Teklifi (2/614), Antalya Milletvekili Devrim Kök’ün
Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi (2/1076), Denizli
Milletvekili Kazım Arslan’ın Elektrik Piyasası Kanununda Değişiklik Yapılmasına
İlişkin Kanun Teklifi (2/1082) ve Bayındırlık, İmar, Ulaştırma ve Turizm
Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı: 312) (Devam)
BAŞKAN – Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Kanun Teklifi’nin 20’nci maddesiyle getirilen 6446 sayılı
Kanun’un 14’üncü maddesinin (6)’ncı fıkrasında geçen "kurul tarafından
yönetmelikle belirlenen istisnalar dışında" ibaresinin çıkarılması için
gereğini saygılarımızla arz ve teklif ederiz.
Kazım
Arslan (Denizli) ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet?
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılmıyoruz Sayın
Başkan.
LEVENT
GÖK (Ankara) – Gerekçe…
BAŞKAN
– Gerekçeyi okutuyorum.
Gerekçe:

Yenilenebilir
enerji kaynaklarıyla ilgili girişimde pay devri gibi bir konuda istisnaların
yönetmelikle belirlenmesi doğru bir yaklaşım değildir. Teklif edilen
değişiklikle bu konuda adım atacak kişi ya da kurumların konunun önemiyle
bağdaşacak nitelikte bir çerçeve içinde hareket etmeleri amaçlanmıştır. 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifinin 20’nci maddesinde geçen "dağıtım
bölgesinde" ifadesinden sonra gelmek üzere “ve komşu dağıtım
bölgesinde" ifadesinin eklenmesini arz ve teklif ederiz.
Mevlüt
Karakaya (Adana) ve arkadaşları
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet?
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılmıyoruz Sayın
Başkan.
BAŞKAN
– Önerge hakkında söz isteyen Mevlüt Karakaya, Adana Milletvekili. 
Buyurunuz
Sayın Karakaya. (MHP sıralarından alkışlar) 
MEVLÜT
KARAKAYA (Adana) – Sayın Başkan, değerli milletvekilleri; Elektrik Piyasası
Kanunu ile bazı kanunlarda değişiklik öngören yasa teklifinin 20’nci maddesiyle
ilgili verilen önerge üzerinde Milliyetçi Hareket Partisi Grubu adına söz almış
bulunuyorum. Yüce heyetinizi saygılarımla selamlıyorum.
Görüştüğümüz
teklifin ana fikri: Ülkemizde yenilenebilir enerji kaynaklarının kullanımının
artırılması ve artan enerji talebine yönelik üretimin dengelenmeye çalışılması.
AKP Hükûmeti çok geç de olsa bu yönde adım atmaya karar vermiş ve bir yasa
teklifiyle karşımıza gelmiştir. 
Bildiğiniz
gibi, bugün dünyada en önemli yenilenebilir enerji kaynağı güneş enerjisidir.
Güneş enerjisinden yararlanmak içinse gerekli olan iki koşul bulunmaktadır.
Bunlardan ilki, ülkelerin kurulu gücü yani güneş enerjisine yapmış oldukları
yatırımlar. İkincisi ise ülkelerin coğrafi konumu yani güneşlenme
kapasiteleridir.
Ülkemizin
de bu koşullardan ikincisinde çok şanslı bir konumda olduğunu biliyoruz.
Türkiye, İspanya’dan sonra Avrupa’da en iyi güneşlenme potansiyeline ve
kapasitesine sahip ikinci ülke. Lakin ülkemiz, kurulu güç olarak, Allah vergisi
coğrafi konumumuz kadar şanslı değildir. Ülkemizi yöneten iktidarlar bu
avantajımızı yıllarca kullanmamış ve milletimizi dış ülkelere bağımlı hâle
getirmişlerdir. Avrupa ülkeleri 2000’li yılların başında yenilenebilir enerji
kaynakları için yatırımlarına başladıkları hâlde, ülkemizde ilk lisanslı güneş
enerjisi ihalesi 2014 yılında yapılmıştır. Güneşlenme kapasitesi ülkemizin üçte
1’inden daha az olan Almanya’nın kurulu gücü 38 bin megavat olduğu hâlde, bizim
ülkemizin kurulu güç kapasitesi 410 megavattır sadece. 
Değerli
milletvekilleri, konu, sadece güneş enerjisinde ya da diğer yenilenebilir
enerji kaynaklarındaki başarısızlık değildir. Asıl konu, enerji
politikalarımızın tamamen yanlış olmasıyla alakalıdır. Bu geri kalmışlığı
bitirmenin, bu dışa bağımlılıktan kurtulmanın yolu ise büyük yapısal
değişikliklere başvurmakla mümkündür. Bu kapsamda Enerji Bakanlığının, bağlı ve
ilgili kuruluşların, enerjiyle ilgili KİT’lerin, EPDK’nın yapısal durumunun mutlaka
gözden geçirilmesi gerekiyor.
Yenilenebilir enerjinin
yaygınlaştırılması ve enerji üretimindeki payının artırılması için, sektörün
tüm taraflarıyla bir araya gelerek, geniş kapsamlı, yenilenebilir enerji
politikası oluşturulmalıdır. Yenilenebilir enerji kaynaklarının diğer bir
önemli ayağını oluşturan hidroelektrik santral yapımında toplumda oluşan
duyarlılığın da göz önünde bulundurulması gerekir. Havza planlaması
çerçevesinde ekosistemi tahrip etme riski bulunmayan projeler hayata
geçirilmelidir. Ayrıca, bu konuda, çevresel etki değerlendirmesi mevzuatı ve
ilgili kurumları yeniden gözden geçirmek gerekir. Enerji politikaları
oluştururken ekosistemimizi de düşünmeli ve bir tarım ülkesi olduğumuzu da
unutmamalıyız. Tarım ürünleri içerisinde biyoyakıt üretimini en az zararla ve
en yüksek faydayla gerçekleştirecek ürünler belirlenmeli ve üretimi yapılmalı.
Bugün hoyratça kullandığımız, hiç ettiğimiz tarım topraklarının, verimli tarım
topraklarının 1 santimetresinin beş yüz yılda oluştuğunu biliyor muyuz?
Değerli milletvekilleri, buradan iktidara
şu mesajı vermek istiyorum: Enerji politikalarınız iflas etmiştir. Bu saatten
itibaren enerjinizi milletimizin, devletimizin menfaatlerine olacak şekilde
harcayın, önerilerimizi dikkate alın, daha fazla geç kalmayalım.
Yüce heyetinizi saygıyla selamlıyorum.
(MHP sıralarından alkışlar)
BAŞKAN – Teşekkür ederim Sayın Karakaya.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
20’nci maddeyi oylarınıza sunuyorum:
Kabul edenler… Kabul etmeyenler… 20’nci madde kabul edilmiştir.
21’inci madde üzerinde üç önerge vardır,
önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
21’inci maddesinin (ç) bendinden “ve teknik olmayan kayıp” ibaresinin
çıkarılmasını arz ve teklif ederiz.

 Emin Haluk Ayhan Mehmet Necmettin
Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
 Deniz
Depboylu
 Aydın
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun Teklifi’nin
21’inci maddesinin aşağıdaki şekilde değiştirilmesini arz ve teklif ederiz.

 İdris Baluken Berdan Öztürk Behçet
Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü Mahmut Toğrul
 Bitlis Tunceli Gaziantep
MADDE 21- 6446 sayılı Kanunun 17'inci maddesinin (6)
fıkrası aşağıdaki şekilde değiştirilmiştir.
"(6) Tüketiciye doğrudan tükettiği enerji miktarı
dışında hiçbir şekilde ek maliyet fatura edilmez, kayıplar tüketicilere
yansıtılamaz. Tüketicilere, bugüne kadar tüketim dışı fatura edilen miktar
tüketicinin başvurusu üzerine Kurulca tespit edilir ve yasal faizi ile birlikte
tüketiciye bu paranın eşdeğeri kadar enerji tüketim hakkı verilir. Bu temel
ilke doğrultusunda kurulca düzenlemeye tabi tarife türleri şunlardır:"

 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü Mahmut Toğrul
 Bitlis Tunceli 
Gaziantep
BAŞKAN – Şimdi, maddeye en aykırı önergeyi okutup
işleme alacağım:
Türkiye Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 21
inci maddesinin teklif metninden çıkarılmasını arz ve teklif ederiz.

 Kazım Arslan Tacettin
Bayır Tahsin Tarhan
 Denizli İzmir Kocaeli
 Kemal Zeybek Didem
Engin Çetin Arık
 Samsun İstanbul Kayseri
 Özkan Yalım Ömer
Fethi Gürer Bülent Yener Bektaşoğlu
 Uşak Niğde Giresun
 Erkan Aydın
Bursa
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan.
BAŞKAN – Önerge hakkında söz isteyen Aykut Erdoğdu,
İstanbul Milletvekili.
Buyurunuz Sayın Erdoğdu. (CHP sıralarından alkışlar)
AYKUT ERDOĞDU (İstanbul) – Sayın Başkan, değerli
milletvekilleri; evet, gecenin bir vakti yoruluyoruz. Şimdi, iktidar partisi
diyor ki: “Muhalefet bizi niye yoruyor?” 
Birincisi şunu söyleyelim… Elektrik gibi önemli bir
kanunda yasa çıkıyor. Bizler de bu halkın yüzde 25 oyunu aldık ve şu kanunda
bir virgülüne bile dokunamıyoruz ama bizim seçmenimiz de bu kanunla ilgili
vergiler ödeyecek, bedeller ödeyecek.
ŞAHİN
TİN (Denizli) – Komisyondan geçti bu.
AYKUT
ERDOĞDU (Devamla) – Şimdi, Komisyondan geçmiş olması bunun bir demokratik
uzlaşma içerisinde geçtiği anlamına gelmiyor.
Şimdi,
bizim derdimiz şu. Öncelik farkımız var aramızda, siz şöyle düşünüyorsunuz: Bu
elektrik üretim şirketleri var, dağıtım şirketleri var, bunların maliyetleri
var. Eğer bunların maliyetlerini yükseltirsek bu şirketler zarar eder,
batarlar, kapanırlar. Biz de tüketici tarafından bakıyoruz, diyoruz ki: Bunları
bunlara bu şirketler yansıtamaz.
Şimdi,
iki tarafa baktığımızda hangi taraf daha büyük haksızlığa uğruyor? Türkiye'deki
geniş halk yığınlarının durumuna bakın. Bir örnek vardı: Hacire Arslan diye bir
kadın var. Hacire Arslan’ın 5 çocuğu var. Hacire Arslan’ın elektriği kesilmiş;
ertesi gün ödevleri var, soğuk. Hacire Arslan da dul bir kadın. Gidiyor,
elektriğini kaçak olarak bağlıyor. Ve yakalandı Hacire Arslan, kaçak elektrik
kullanmaktan iki buçuk yıl hapis cezası aldı. Kendisi kanser hastasıymış. Ben
aradım Hacire Arslan’ın çocuklarını, korkunç bir durumdalar. Ben, tabii,
kişisel olarak belediyelerden -kendi belediyelerimiz de dâhil- bir yardım talep
etmiyorum. Bir arkadaşıma söyledim, evlerine gıda bıraktılar. Hacire Arslan 400
milyon liralık elektrik faturası için bütün bu dertleri çekti ama mesela benim
anlattığım bu kömür şirketlerinin, elektrik dağıtım şirketlerinin hepsinin
sahiplerinin de Boğaz’da yalısı var. Şimdi, biz bu, Boğaz’da yalısı olanları…
Bunların siyasal eğiliminin hiç önemi yok, hangi partiye oy verdiklerinin önemi
yok ama burada bir sınıfsal mekanizma var: Siz önceliğinizi her zaman
sermayeden yana koyuyorsunuz, biz de mümkün olduğu kadar emekten yana koymaya
çalışıyoruz. Sizin bu felsefeniz dünyada da artık çalışmamaya başladı, şöyle
çalışmamaya başladı: Gittikçe servet tekelleşiyor, gittikçe daha fazla zengin
oluyorlar, biz çok pahalı arabaları yollarda daha fazla görüyoruz ama bu
elektrik faturasını ödeyen insanlar gittikçe daha fazla yoksullaşıyor, gittikçe
çocukları daha kötü okullarda okuyor, gittikçe sağlık masraflarını karşılayamaz
hâle geliyorlar ve bu artarak devam ediyor. Buna beraber bir çözüm bulmalıyız.
Bu şu demek değil: “Gelin, beraberce bu şirketleri batıralım. Gelin, bu
şirketlerin mal varlıklarına el koyalım.” anlamında söylemiyoruz ama burada çok
iyi niyetli çıkardığımız kanunların uygulamada nasıl olduğunu biliyoruz. 
Mesela az evvel bir kanun maddesi geçti. Aslında fena
bir madde değil, daha doğrusu bir kötülüğü düzeltiyor. Diyor ki mesela: “Pay
devri yapılamaz.” Hepimiz biliyoruz ki EPDK’da ciddi “çantacı” denen bir grup
çıktı, bu ruhsatları aldı, bürokrasideki ilişkilerini kullandı, siyasetteki
ilişkilerini kullandı ve çok ciddi paralar kazandılar. On sene sonra geldik, bu
çantacıları engellemek amacıyla bir düzenleme getiriyoruz. Bakın, bu,
elektrikte böyle, ulaştırmada böyle, bütün projelerde böyle. Eğer bu
haksızlıklar bu şekilde devam ederse haksızlığın sonucu gelir dağılımı
adaletsizliği olarak yansıyor ve bu gelir dağılımı adaletsizliği bu kadar hızla
bozulmaya başlarsa şu an kimlik siyaseti üzerinden Türkiye duruyor, insanlar bu
yüzden isyan etmiyor. Mesela, biz bir şey söylüyoruz, kimliği, inancı, bilmem
neyi dolayısıyla, “Ha, CHP’liler söylüyor.” diye inanmıyor. Veya siz bir şey
söylediğinizde yine benzer bir ayrışma dolayısıyla insanlar bu haksızlığa
dayanıyorlar ama dayanamayacağı anlar geliyor. Dünyada ve Türkiye'deki ekonomik
gidişe baktığınızda artık geniş halk yığınları size, bize, bütün Parlamentoya,
bütün bir düzene, bütün bir hukuka bir isyan içine girecekler. Bize düşen ise
toplumsal barışı, kutuplaşmayı bu kadar germeden bu işe bir çözüm bulmak. 
Ben hepinizi -sabah mı diyeyim artık, gece mi diyeyim,
bu saatte- saygıyla selamlıyorum. Biraz sonra tekrar geleceğim yalnız. 
İyi akşamlar. (CHP sıralarından alkışlar)
BAŞKAN – Teşekkür ederim Sayın Erdoğdu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
21’inci maddesinin aşağıdaki şekilde değiştirilmesini arz ve teklif ederiz.
İdris Baluken (Diyarbakır) ve arkadaşları
MADDE 21- 6446 sayılı Kanunun 17'nci maddesinin (6)
fıkrası aşağıdaki şekilde değiştirilmiştir.
"(6) Tüketiciye doğrudan tükettiği enerji miktarı
dışında hiçbir şekilde ek maliyet fatura edilmez, kayıplar tüketicilere
yansıtılamaz. Tüketicilere, bugüne kadar tüketim dışı fatura edilen miktar
tüketicinin başvurusu üzerine Kurulca tespit edilir ve yasal faizi ile birlikte
tüketiciye bu paranın eşdeğeri kadar enerji tüketim hakkı verilir. Bu temel
ilke doğrultusunda kurulca düzenlemeye tabi tarife türleri şunlardır:"
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Katılmıyoruz Sayın Başkanım.
BAŞKAN – Önerge hakkında söz isteyen Mahmut Toğrul,
Gaziantep Milletvekili. 
Buyurunuz Sayın Toğrul. (HDP sıralarından alkışlar)
MAHMUT TOĞRUL (Gaziantep) – Teşekkürler Başkan.
Değerli milletvekilleri, evet, aslında üzerinde
konuştuğumuz belki de en önemli maddelerden bir tanesi bu yani kayıp kaçakların
vatandaşa ödettirilmesi. AKP Hükûmeti, bu düzenlemeyle, yargı kararı sonucunda
dağıtım şirketleri tarafından iade edilmek zorunda kalan kayıp ve kaçak
bedellerinin tüm elektrik abonelerinden yeniden tahsil edilmesini
planlamaktadır. 
Bu düzenlemenin yasalaşması hâlinde, elektrik
kullanıcılarından tahsil edilen kayıp ve kaçak bedellerinin bugüne kadar açılan
davalar nedeniyle iade edilen bölümü faturalara yansıtılarak tüm abonelerden
tekrar tahsil edilecektir. Böylece, kayıp ve kaçak bedelini ödemiş olan
yurttaşlar, hiçbir kusur ya da sorumlulukları olmamasına karşın, dava sonucu
iade edilen tutarları da mükerrer olarak yeniden ödeyecekler. 
İlk kez, teklifle “teknik ve teknik olmayan kayıp” adı
altında kayıp ve kaçak elektrik tanımı yapılmaktadır. Yine, dağıtım ve
perakende satış hizmetine ilişkin tarifede yer alacak kalemler yasal düzenleme
hâline getirilmektedir. Bu düzenlemeler de bugüne kadar yasal dayanağı
olmaksızın tüketicilerden tahsilat yapıldığını doğrulamaktadır. 
Tasarının genel gerekçesi, serbestleşme ve özelleştirme
süreçlerinin elektrik kullanıcılarına yeni maliyetler yarattığını itiraf
etmektedir. Kayıp ve kaçak bedellerinin tahsil edilmesi yasal hâle getirilmekle
kalmamakta, EPDK’nın keyfiyet içerisinde hedef kayıp ve kaçak oranlarında
yapacağı değişikler doğrultusunda faturalarda tahsil edilen kayıp ve kaçak
bedellerinin artırılmasına da olanak sağlanmaktadır. 
Teklifte buna yönelik “Kurulca belirlenen hedef
oranlarını geçmemek kaydı ile teknik ve teknik olmayan kayıplara ilişkin maliyetler
dağıtım tarifelerinde yer alır ve tüketicilere yansıtılır. Teknik ve teknik
olmayan kayıplara ilişkin hedef oranlarının tespiti ve değiştirilmesi ile
oluşacak maliyetin tarifelerde yer alması ve tüketicilere yansıtılmasına
ilişkin usul ve esaslar Kurul tarafından -çıkarılan yönetmelikle- düzenlenir.”
hükmü getirilmektedir.
Bugüne kadar dava sonucu iade edilen bedellerin yeniden
faturalara yansıtılması sağlanmakta, bundan sonra açılan davalarda da hukuksuz
olduğu gerekçesiyle kaçak bedellerinin tahsilatına karşı yargının iade kararı
vermesinin önüne geçilmek istenmektedir. 
“Ürün veya hizmet bedeline ilişkin olarak
yapılan başvurularda ve açılan davalarda; tüketici hakem heyetleri ile
mahkemelerin yetkisi, ürün veya hizmet bedellerinin, Kurumun düzenleyici
işlemlerine uygunluğunun denetimi ile de sınırlıdır.” düzenlemesi
yapılmaktadır.
Yine, teklifle, haksız olarak tahsil
edilen kayıp ve kaçak bedelleriyle ilgili davaların geriye dönük olarak
durdurulması ve uygulamanın yapıldığı dönemdeki yasal mevzuatın değil sonradan
çıkarılacak yasa hükümlerinin geçerli kılınması öngörülmektedir. Daha önce
açılmış olan davalar sonucunda elde edilen yargı kararları da etkisiz hâle
getirilerek icra işlemlerinin geçersiz kılınması, dolayısıyla bedelin iadesine
hükmedilmiş olmasının geçersiz kılınması söz konusudur. Hukukun genel ilkeleri
ve hukuk devleti ilkesiyle bağdaşmayan bu düzenleme açıkça Anayasa’ya aykırılık
taşımaktadır.
AKP iktidarının yaptığı bu düzenleme,
kayıp ve kaçak bedelinin düşürülmesine yönelik şirketleri özendirici, zorlayıcı
hiçbir düzenleme içermezken yurttaşları cezalandırmaktadır. 
Söz konusu önergeyle, bugüne kadar
tüketicilerden “kayıp kaçak”, “iletim”, “dağıtım”, “satış” ve benzeri isimler
adı altında alınan enerji hariç bedellerin geri ödenmesi ve bir daha alınmaması
amaçlanmaktadır.
Değerli arkadaşlar, AKP, aslında bu
teklifle kimden yana olduğunu bir kez daha halkımıza ispat etmiştir. Biraz önce
sayın hatip söyledi, evet, sizler zenginlerin, tekellerin, dağıtım
şirketlerinin, yalıları olanların, gemileri olanların tarafındasınız; bizler
emekçinin, yoksulun ve bu ülkede dar gelirli durumda yaşayanların tarafındayız.
Hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Toğrul.
Önergeyi oylarınıza sunuyorum…
İDRİS BALUKEN (Diyarbakır) – Karar yeter
sayısı istiyoruz Başkanım.
BAŞKAN – Karar yeter sayısı talebi
vardır, karar yeter sayısını arayacağım.
Önergeyi kabul edenler... Kabul
etmeyenler... 
Karar yeter sayısının mevcut olup
olmadığı konusunda Başkanlık Divanı üyeleri arasında tereddüt vardır. Oylamayı
elektronik cihazla yapacağım. 
Oylama için iki dakika süre veriyorum. 
Süreyi başlatıyorum. 
(Elektronik cihazla oylama yapıldı)
BAŞKAN – Karar yeter sayısı vardır, önerge kabul
edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 312 sıra sayılı Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi’nin 21’inci maddesinin (ç) bendinden “ve teknik
olmayan kayıp” ibaresinin çıkarılmasını arz ve teklif ederiz.
Deniz
Depboylu (Aydın) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önerge hakkında söz isteyen Deniz Depboylu,
Aydın Milletvekili. 
Buyurunuz Sayın Depboylu. (MHP sıralarından alkışlar)
DENİZ DEPBOYLU (Aydın) – Sayın Başkan, değerli
milletvekilleri; 312 sıra sayılı Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Teklifi’nin 21’inci maddesi üzerinde
Milliyetçi Hareket Partisi Grubu adına söz almış bulunmaktayım. Yüce heyetinizi
saygıyla selamlıyorum.
Değerli milletvekilleri, teklife göre, elektrik dağıtım
ve görevli tedarik şirketlerinin kayıp kaçak, sayaç okuma, perakende satış
hizmeti, iletim sistemi kullanım ve dağıtım bedelinin tamamı tüketicilerden
tahsil edilecektir. Önergemizde tüketicimizin hak kaybını önlemek istiyoruz.
Elektrik üretim, dağıtım ve iletim hizmeti bütün olarak bir kamu hizmetidir ve
kamu yararına yönetilmesi gerekmektedir. Ülkemizin ve insanımızın tüm maddi ve
manevi değerlerini birer siyasal ve ekonomik rant olarak gören iktidar,
elektrik faturaları üzerinden vatandaşın cüzdanından elini çekmemektedir. On
dört yıldır, evlerde ve iş yerlerinde kullanılan elektrik kullanım bedelleri
üzerinden değişik kalemler adı altında haksız ücretler ve bedeller alınması
hukuksuzluğuna göz yummuştur. Dağıtım bedeli, kayıp kaçak bedeli, sayaç okumaya
ilişkin hizmet bedeli, perakende satış hizmeti bedeli, iletim sistemleri
bedeli, Enerji Fonu kesintisi, TRT payı adı altında toplanan bu haksız ve
hukuksuz bedeller vatandaşın elektrik faturalarını şişirmektedir. Enerji
Piyasası Düzenleme Kurumunun yayımladığı Ocak 2016’dan geçerli elektrik
tarifesine göre, organize sanayi bölgelerinden perakende satış hizmeti bedeli
alınması girişimcilerimizi de isyan noktasına getirmiştir. Bu yüzden, vermiş
olduğumuz kanun teklifimizle Milliyetçi Hareket Partisi olarak biz,
vatandaşımızdan bu ücretlerin alınmamasını, elektrik faturalarının
düşürülmesini istemekteyiz. Ancak, gelinen noktada iktidar, bizim tam tersimiz
düşünceyle bu ücretlerin alınmasını yasal hâle getirirken mahkeme yolunu da
kapatmaktadır. Soruyoruz: Neden vatandaşımızı değil de yanlış özelleştirme
politikalarınızı desteklemeye devam ediyorsunuz?
Değerli milletvekilleri, elektrik dağıtım hizmetlerinin
özelleştirilmesiyle tüketicilerin daha kaliteli ve daha ucuz hizmet alacağı
öngörüsüne rağmen, uygulamada bu etkilerin görülmediği ve tüketiciye herhangi
bir iyileşmenin yansımadığı on dört yıldır görülmektedir. Diğer taraftan,
özelleştirmeyle kayıp ve kaçakların daha da azalacağı ifade edilmiş olmasına
rağmen, uygulamada bunun tam tersi olmuş, kayıp ve kaçağın faturası tükettiği
elektriğin ücretini ödeyen dürüst vatandaşın üzerine yıkılmıştır. Yaklaşık 38,5
milyon vatandaşımız, elektrik faturaları üzerinden cebindeki paraya haksız ve
hukuksuz bir şekilde el konulmasını yasalaştırmaya çalışan şu üç kesimi
unutmayacaktır. (Gürültüler)
BAŞKAN – Sayın milletvekilleri, lütfen hatibi dinleyin
efendim.
DENİZ DEPBOYLU (Devamla) – Efendim, geç oldu. Şu andan
itibaren Aydın’ın havasına girmeyeceğim, bu konuyla sınırlayacağım. 
Evet, kimleri unutmayacaktır? 
Birincisi: Bu kanun tasarısını hazırlayıp burada
onaylayan milletvekillerini. 
İkincisi: Enerji Bakanlığını ve üçüncüsü:
Ona bağlı kuruluş hâline getirilen sözde özerk Enerji
Piyasası Düzenleme Kurulunu maalesef unutmayacaktır. 
Verilen yargı kararları, devam eden adli süreçler,
tüketici hakem heyetlerinin tüketici lehine sonuçları ve tahsil bekleyen tüm
kayıp kaçak bedelleri bu teklifle vatandaşımızın aleyhine olacaktır. Bugüne
kadar yasal olmayan şekilde, dürüst vatandaşın faturasına hukuksuz bir şekilde
yansıtılan kaçak elektrik bedeli ve bu kapsamdaki zararlar, artık bu teklifle
elektrik faturasına yasal olarak girecektir. Şirketler kaybı önlemek için
yatırım yapmaz ve kötü niyetli abonelerin kaçak kullanımı ne kadar artarsa
vatandaşın elektrik faturaları da o kadar artacaktır. Devletin, ürettiği
elektriğin bedelini tahsil etmekte zaafa düşüyorsa, bu zafiyetin faturasını,
hiçbir sorumluluğu olmayan dürüst vatandaşlara yüklemesinde ahlaki bir taraf görmemekteyiz.
Hukuki olarak da mümkün olmayan böyle bir uygulamayla yargı kararlarını baypas
ederek yapılacak bir yasal düzenleme de Hükûmetin ayıbı olarak tarihe
geçecektir. 
Geliniz, yol yakınken bu ısrarınızdan vazgeçerek
önergemize destek olunuz ve sizlere oy veren vatandaşlarımızdan yana olduğunuzu
samimi bir şekilde göstererek iyi niyetinizi ortaya koyunuz diyorum, sizleri
saygıyla selamlıyorum.
Teşekkür ederim. (MHP sıralarından alkışlar)
BAŞKAN – Teşekkür ederim Sayın Depboylu. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Sayın milletvekilleri, teklifin 21’inci maddesinin
oylamasının açık oylama şeklinde yapılmasına dair bir istem vardır. 
Şimdi, istem sahibi milletvekillerinin adlarını okumak
suretiyle Genel Kuruldaki mevcudiyetlerini tespit edeceğim.
Levent Gök, Ankara? Burada.
Oktay Vural, İzmir? Burada.
Tahsin Tarhan, Kocaeli? Burada.
Tacettin Bayır, İzmir? Burada.
Bülent Bektaşoğlu, Giresun? Burada. 
Çetin Arık, Kayseri? Burada.
Kazım Arslan, Denizli? Burada.
Necati Yılmaz, Ankara? Burada.
Didem Engin, İstanbul? Burada.
Şenal Sarıhan, Ankara? Burada.
Mehmet Gökdağ, Gaziantep? Burada.
Nihat Yeşil, Ankara? Burada.
Seyit Torun, Ordu? Burada.
Mevlüt Karakaya, Adana? Burada.
Murat Emir, Ankara? Burada.
Mahmut Tanal, İstanbul? Burada.
Bülent Kuşoğlu, Ankara? Sayın Kuşoğlu yok.
İrfan Bakır, Isparta? Sayın Bakır burada.
Kadir Koçdemir, Bursa? Sayın Koçdemir burada.
İsmail Faruk Aksu, İstanbul? Sayın Aksu burada.
Kamil Aydın, Erzurum? Sayın Aydın burada.
Aytuğ Atıcı, Mersin? Sayın Atıcı burada. 
Açık oylamanın şekli hakkında Genel Kurulun kararını
alacağım. 
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Alınan karar gereğince açık oylama elektronik cihazla
yapılacaktır. 
Oylama için iki dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için öngörülen iki
dakikalık süre içinde Başkanlığa ulaştırmalarını rica ediyorum.
Ayrıca, vekâleten oy kullanacak sayın bakanlar var ise
hangi bakana vekâleten oy kullanıldığını, oyun rengini ve kendisinin ad ve
soyadı ile imzasını da taşıyan oy pusulasını yine oylama için öngörülen iki
dakikalık süre içerisinde Başkanlığa ulaştırmalarını rica ediyorum.
Oylama işlemini başlatıyorum.
(Elektronik cihazla oylama yapıldı)
BAŞKAN – 312 sıra sayılı Kanun Teklifi’nin 21’inci
maddesinin açık oylama sonucu: 
“Kullanılan oy sayısı: 224
Kabul :  195

Ret: 29(x)

 Kâtip Üye Kâtip
Üye
 Mustafa Açıkgöz  Sema
Kırcı
 Nevşehir Balıkesir”
Evet, 21’inci madde kabul edilmiştir.
22’nci madde üzerinde üç önerge vardır,
önergeleri okutuyorum: 
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 22’nci maddesinde geçen “değer tespiti yapılamaz” ibaresinin “değer
tespiti yapılır” şeklinde değiştirilmesini arz ve teklif ederiz.
 Kazım Arslan Tacettin
Bayır  İrfan Bakır
 Denizli İzmir Isparta
 Kemal Zeybek Ahmet
Akın Tahsin Tarhan
 Samsun Balıkesir Kocaeli
 Didem Engin  Bülent
Yener Bektaşoğlu  Erkan Aydın
 İstanbul Giresun Bursa
 Özkan Yalım Çetin
Arık Ömer Fethi Gürer
 Uşak Kayseri Niğde

Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 22’nci
maddesinin 5 numaralı bendinden “Bu fıkra kapsamında yapılacak özelleştirme
ihalesine yönelik olarak varlıkların veya hisselerin değer tespiti yapılmaz.”
ifadesinin çıkarılmasını arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Baki Şimşek Ruhi
Ersoy Fahrettin Oğuz Tor 
 Mersin Osmaniye Kahramanmaraş

 Mevlüt Karakaya
 Adana
 
BAŞKAN – Şimdi, maddeye en aykırı önergeyi okutup
işleme alacağım.
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun Teklifi’nin
22’nci maddesinin teklif metninden çıkartılmasını arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı 
 Tunceli  Bitlis 
 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önerge hakkında konuşmak isteyen Berdan
Öztürk, Ağrı Milletvekili.
Buyurunuz Sayın Öztürk. (HDP sıralarından alkışlar) 
BERDAN ÖZTÜRK (Ağrı) – Sayın Başkan, değerli
milletvekilleri; 312 sıra sayılı Elektrik Piyasası Kanunu ile Bazı Kanunlarda
Değişiklik Yapılmasına Dair Teklif’in 22’nci maddesi üzerinde konuşma için
grubum adına söz almış bulunmaktayım. Genel Kurulu saygıyla selamlıyorum. 
Bildiğiniz gibi madenler kamunun yani halkın ortak
malıdır ve devletin hüküm ve tasarrufu altındadır. Halk adına madenlerin
yönetilmesi, aranması ve işletilmesi hakkı devlete aittir. Devlet, madenleri
arama ve işletme hakkını, belli bir süre için, Anayasa’nın öngördüğü çerçevede
gerçek ve tüzel kişilere devredebilmektedir. Bu devir, mülkiyet devri anlamına
gelmemekte, madenler bu anlamda özel mülkiyet konusu olamamaktadır. Maden
Mühendisleri Odasının yaptığı bir tespitte belirttiği gibi, “Madencilik iş
kolu, özellikle yer altı madenciliği gelişmiş kömür endüstrilerine sahip
ülkelerde dahi çalışma ortamının en ağır, en zor ve en riskli olduğu kabul
edilen iş kollarının başında gelmektedir. Bu nedenle, böylesi bir iş kolunda
çalışanların sağlığı, iş güvenliği, alınacak önlemler ve yapılacak yatırımlar
son derece önemlidir.” tespitinde bulunmaktadır. Yine aynı odanın yaptığı bir
başka tespit de yer altı madenciliği işletme yönetiminden tahkimat sistemine,
havalandırmadan kazı teknolojisine, nakliyatından yıkanmasına, personel
istihdamından eğitimine ve fizibilite etüdünden yatırımına kadar bir bütün
olarak düşünülmesi gerektiği söylenmektedir. Özelleştirme politikaları,
redevans sistemi ve güvencesizleştirme politikalarının yarattığı en büyük
zafiyet daha fazla kâr için iş sağlığı ve iş güvenliğinin tali plana
atılmasıdır. Gelinen aşama itibarıyla özel sektörün bu alandaki yatırımları
devletin yaptığı yatırımların çok gerisinde kalmaktadır. Kamu eliyle üretimin
yapıldığı madenler özel sektöre devredildikten sonra iş kazalarındaki artış çok
dikkat çekmektedir. Türkiye Mühendis ve Mimar Odaları Birliğinin verilerine
göre, 2002 yılından 2011 yılına kadar kömür madenlerindeki iş cinayetleri yüzde
40 artmıştır. Bu artışın başlıca nedenleri arasında öne çıkan faktörler ise şu
şekilde sıralanmaktadır: Özelleştirme, taşeronlaştırma, maliyetleri düşürmek
için işçi sağlığı ve iş güvenliği önlemlerinin savsaklanması, TTK bünyesinde
çalışan işçi sayısının üçte 1 oranında azaltılması gibi faktörler
sıralanmaktadır. Nitekim, devletin redevans sistemiyle kömürün tonunun
maliyetini 130 dolardan 23 dolara düşürerek bunun tasarrufunun bedelini de
yüzlerce işçinin ölümüyle trampa etmesi durumunun en vahim yanı olarak ortaya
çıkmaktadır. Tablo sanıldığından da karanlıktır. Özelleştirme ve
taşeronlaştırma politikaları sonrası Türkiye ölümlü maden kazalarında Avrupa’da
birinci, dünyada ise bu alanda ilk üç sıradaki yerini almış bulunmaktadır.
Bunun için iş cinayetlerinin artışına neden olan taşeron çalıştırma
yasaklanmalı, işçi sağlığı ve işçi güvenliğini piyasaya devreden İş Güvenliği
Yasası kaldırılarak tüm denetim yetkisi emek ve meslek örgütlerine verilmesini
de kapsayan teferruatlı bir değişim ve dönüşümünün yapılması acil bir zaruret
arz etmektedir. Ancak, AKP Hükûmetinin değişim ve dönüşümden anladığı tek şey,
kamuya ait tüm malları özelleştirerek kendi yandaşlarına peşkeş çekmektir. Bu
peşkeşin bedelini Soma’da ne yazık ki 301 canla ödemiş olmanın hiçbir
kıymetiharbiyesi yoktur çünkü insanın, insana verilen değerin bu Hükûmet
nazarında pek bir kıymeti yoktur. Bu Hükûmetin nazarıdikkatinde olan tek şey,
doymak bilmeyen para ve kâr hırsıdır.
Hepinizi saygıyla selamlıyorum.
BAŞKAN – Teşekkür ederim Sayın Öztürk.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 312 sıra sayılı Elektrik
Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 22’nci maddesinin 5 numaralı bendinden “Bu fıkra kapsamında
yapılacak özelleştirme ihalesine yönelik olarak varlıkların veya hisselerin
değer tespiti yapılmaz.” ifadesinin çıkarılmasını arz ve teklif ederiz.
Mevlüt Karakaya (Adana) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK (İstanbul)
– Katılmıyoruz Sayın Başkan. 
BAŞKAN – Önerge hakkında söz isteyen Mevlüt Karakaya,
Adana Milletvekili. 
Buyurunuz Sayın Karakaya. (MHP sıralarından alkışlar)
MEVLÜT KARAKAYA (Adana) – Sayın Başkan, değerli
milletvekilleri; Elektrik Piyasası Kanunu İle Bazı Kanunlarda Değişiklik
Yapılmasına Dair Kanun Teklifi’nin 22’nci maddesiyle ilgili verilen önerge
üzerinde Milliyetçi Hareket Partisi Grubu adına söz almış bulunuyorum. Hepinizi
saygılarımla selamlıyorum.
Değerli milletvekilleri, aslında, ülkemizde elektrik
enerjisi sisteminin bir denge sorunu mevcut. Bu dengenin arz talep, fiyat ve
enerji güvenliği çerçevesinde oluştuğunu görüyoruz. Tabii, doğal olarak artan
talepler, makul ve ödenebilir fiyatlar ile enerji güvenliğinin birbiriyle
çelişen gerekleri arasında bir dengenin oluşturulması sürdürülebilirlik
açısından son derece önemli. Ekonomik büyüme, sosyal ve insani gelişmişlik
doğal olarak elektrik tüketiminde talebi de artırmakta. Buna bağlı olarak
açığın karşılanması için yerli ve yenilenebilir kaynaklardan yeterince
yararlanılamaması dışa bağımlılığı daha da artırarak enerji güvenliğini zora
sokmaktadır. Yanlış kaynak tercihleri, yanlış uygulanan teşvikler, kayıp ve
kaçakların önlenememesi kamu yükleri ve benzeri unsurlarda maliyetler üzerinde
baskı yaratarak fiyatların yükselmesine, ödenebilir makul seviyelerde
olmamasına neden olmaktadır.
Değerli milletvekilleri, tasarının 22’nci maddesiyle
EÜAŞ ile bağlı ortaklıklarına ait varlıkların ve bu bağlı ortaklıkların
hisselerinin yenilenebilir enerji kaynakları veya yerli kömüre dayalı elektrik
üretim tesisi kurulması amacıyla özelleştirilmesinin kolaylaştırılması
amaçlanmaktadır. Bilindiği üzere, EÜAŞ 2009 yılından itibaren hidroelektrik ve
termik santralleri özelleştirilmeye başlanmış, bu kapsamda 52 hidroelektrik
santrali özelleştirilmiş, 33 santralin özelleştirilme süreci de devam
etmektedir. Bunun yanında 11 termik santral özelleştirilmiş, 8 santralin ise
özelleştirme ve devir işlemleri devam etmektedir. Özelleştirmeler neticesinde
EÜAŞ’ın Türkiye kurulu gücü içerisindeki payı yüzde 28’e, Türkiye elektrik
üretimindeki payı ise yüzde 18,32’ye düşmüştür. 
Sayın milletvekilleri, biz Milliyetçi Hareket Partisi
olarak özelleştirmeye karşı değiliz. Bu noktada beklentimiz, özelleştirmelerin
yapılmasında hakkaniyetli olunması ve elektrik piyasasında yeni bir tekel
oluşturulmasının engellenmesidir. Hükûmet, özelleştirmelerle gittikçe belirgin
hâle gelen piyasada hâkim güç oluşturma hareketlerini dizginlemeli, sektörle iş
birliği içinde olarak tam rekabetçi piyasa yapısını tesis etmelidir.
Özelleştirmelerde öncelikli olarak halka arz yoluyla özelleştirme yöntemi
uygulanmalı, sermayenin tabana yayılması sağlanmalıdır. Devlet tekellerinin
yerini özel sektör tekellerinin alması engellenmeli, piyasa düzenleyici çalışmalar
etkinleştirilerek rekabetçi piyasaların oluşması mutlaka sağlanmalıdır.
Özelleştirilen santrallerin uluslararası rekabet şartlarında üretim
yapabilmesi, tüketici menfaatlerinin korunması ve kamuya ilave yük
getirilmemesi için tüm tedbirlerin alınması gerekmektedir. 
Değerli milletvekilleri, başlangıçta da söylediğim,
dengeli bir elektrik üretim sisteminin oluşturulabilmesi, bunun
sürdürülebilmesi açısından elzem olan şartlardan birisi de piyasanın
regülasyonudur. 
Hepinizi tekrar saygıyla selamlıyorum. (MHP
sıralarından alkışlar) 
BAŞKAN – Teşekkür ederim Sayın Karakaya. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 22’nci maddesinde geçen “değer tespiti yapılmaz” ibaresinin “değer
tespiti yapılır” şeklinde değiştirilmesini arz ve teklif ederiz.
Aykut Erdoğdu (İstanbul) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önerge üzerinde söz isteyen Aykut Erdoğdu,
İstanbul Milletvekili. 
Buyurunuz
Sayın Erdoğdu. (CHP sıralarından alkışlar) 
AYKUT
ERDOĞDU (İstanbul) – Sayın Başkan, değerli milletvekilleri; üzerine konuşacağım
önergede çok tehlikeli iki ibare var, “değer” ve “pazarlık.” Şimdi, madde
metni… Bu kömür havzaları özelleştirilecek, bu kömür havzalarının yapılacak
ihalesinde de en düşük elektrik satış fiyatı verilecek. Biraz evvel
bürokratlarla konuştum -samimiyetsizlik etmeyeyim- kısmen açıkladılar. Kısmen
mantıklı ama kısmen hâlâ mantıksız. Bunun sebebini anlatayım. Biz bu değer
tespiti ve pazarlık usulü ihaleden niye korkuyoruz? Şimdi, özelleştirme şöyle
bir şey: Kamuya ait bir varlığı satacaksanız o varlığın değerini bilmeniz
gerekiyor. Mesela bu Meclis salonunu satacaksanız işte kaç koltuğu var,
ışıkları, yeri bilmem ne, bir değer ortaya çıkarıyorsunuz ve o sizin ihalenize
bir bedel, kısmen böyle yaklaşık maliyet bedeli gibi bir şey ortaya çıkarıyor.
Özelleştirme Kanunu diyor ki: “Özelleştirme öncesi değer tespiti yapılır,
özelleştirme tamamlandıktan sonra da bu değerleme raporu halka açıklanır.”
Mesela, sizin yaptığınız özelleştirmelerde herhangi bir değerleme raporu halka
açıklandı mı sizce? Açıklanmadı. Niye açıklanmadığını bir örnekle vereyim:
Şimdi, mesela TEKEL’in bir alkol fabrikası vardı, bu alkol fabrikası 280 milyon
dolara partinize çok yakın bir iş adamına, hatta havuzda olan bir iş adamına
satıldı. Bu iş adamı 280 milyon dolara aldığı bu fabrikayı aldıktan sekiz ay
sonra 1 milyar dolara sattı, ondan alan da iki yıl sonra 2,5 milyar dolara
sattı. 
BÜLENT
YENER BEKTAŞOĞLU (Giresun) – Abo! 
AYKUT
ERDOĞDU (Devamla) – Eğer değerleme olmuş olsaydı, değerleme yapılmış olsaydı bu
280 milyon dolara satılan -bu arada da korkunç kârlar ettiler- varlığın en az
10 katı olduğu ortaya çıkabilirdi. İşte bu yüzden değerleme raporu açıklanmadı.
Mesela TELEKOM şirketi satıldı; 11,5 milyar dolar üzerinden satıldı ama TELEKOM
şirketi satıldıktan sonra vergi indirildi, sabit ücretler getirildi, rekabet
konulmadı. İşte, bu kötü tecrübeler bizde olduğu için, “Değerleme yapılmaz.”
sözünü duyduğumuz anda, bürokratların makul açıklamalarına rağmen -çünkü, o
dönemlerde de makul açıklamalar yapılıyordu- böyle endişeler duyuyoruz. 
İkinci
mesele: İhalenin pazarlık usulü yapılacağı söyleniyor. Şimdi, bu tip ihalelerde
en doğru yöntem kapalı teklif usulü, normal ihalelerde de açık ihale. E, niye
peki tek başına pazarlık usulü ihaleye indiriyorsunuz? Çünkü, pazarlık usulü
ihalede idarenin çok geniş yetkileri var. Normalde idarenin geniş yetkilerinin
nasıl kullanıldığına yönelik de tecrübelerimiz var. İdarenin geniş yetkileri
genelde muhalif iş adamlarının girmemesine veya önceden anlaşılmış şirketlere
yönelik birtakım telkinlerde bulunulmasına yol açıyor. 
Arkadaşlar, bu mantık daha fazla yürümez. Mesela, biraz
evvel Sayın Bakan nükleer enerjiyle alakalı makul süreçler olduğunu anlattı ama
tabii bizim böyle bir şansımız yok, karşı bir argüman geliştiremedik. Nükleer
tesis yapacaksınız -ben kesinlikle karşıyım ve çaresiz değilim karşılığında-
ama bunun da bir sürü yöntemi var. Mesela, diplomatik çıkarlarımız var.
Diplomatik çıkarlarımız dolayısıyla ihale yapmıyorsunuz. Tek kaynaktan, “single
source” diye bir yöntem var. Bu “single source” yani tek kaynaktan seçimin bile
bir sürü yöntemi var. Ama, bu yöntem içinde Sayın Bakanın daha önce CEO’luğunu
veya genel müdürlüğünü yaptığı şirketin o ülkeyle şaibeli görünen ticari
ilişkileri yok bu yöntemlerde. İşte, bunlar yanlış olan şeyler. Şimdi, siz bu
yanlışları bize kabul ettirmeye çalışıyorsunuz. O nükleer santral sadece sizin
değil, hepimizin; o nükleer santral patladığında sadece size veya bize zarar
vermeyecek, hepimize zarar verecek. 
Biz
şimdi enerji politikaları hakkında bilgi almaya çalışıyoruz. Mesela, bizim bu
nükleer santraller hakkında doğru bilgi almamızın yolu neydi? Çünkü, bizim
anayasal bir yetkimiz var, sizi denetleyebiliriz; siz kural koyarsınız ama biz
sizi denetleyebiliriz. Sağlam Sayıştay raporları olması vardı. Muhalefet partilerine
geldi mi? Gelmedi. Gelmeyince ne oluyor? Bilgi tekelleşiyor. Sayın Bakan oradan
çıkıyor… Allah'tan biz de okuyoruz da hemen inanmıyoruz bu şeylere. Bu yöntemle
daha fazla gidemezsiniz.
Bakın,
anlattığım şu TELEKOM meselesi ile TEKEL meselesinde en az 30 milyar dolar
zarar var. Bir gün fırsat olursa nasıl oluştuğunu da size anlatırım. 
Hepinizi
saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Erdoğdu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Sayın Başkan, çok kısa
bir söz alabilir miyim?
BAŞKAN
– Buyurunuz Sayın Bakan.
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Aykut Bey'in konusuyla
ilgili, burada bir değer satışı yok. Onun için bir değerlemeye de gerek yok.
Özelleştirme İdaresi bu maddeyi kendisi hazırladı, bahsettiğimiz model
üzerinden sahayı tahsis edeceğimiz Özelleştirme İdaresi bu kapsamda hazırladı.
Nasıl bir tahsis olduğunu çok kısa, otuz saniyede anlatayım:
Biz
burada sahaların devrini özelleştirmeye, özelleştirme de ihale yönteminde açık
eksiltme usulüyle… Yani devlet olarak benim ne ihtiyacım var? Elektrik. En
ucuza kim verirse tahsisle sahanın devri, sahanın satılması değil; tahsisle on
yıl, on beş yıl o sahayı işletip en ucuz kim elektriği devlete, bana verirse
ona işletme hakkı verecek. Dolayısıyla bir satma yok, satma olmadığı için de
değerleme yok. Onunla ilgili Meclise kısa bir not düşeyim istedim. 
Teşekkür
ediyorum Sayın Başkan.
BAŞKAN
– Teşekkür ederim Sayın Başkan.
AYKUT
ERDOĞDU (İstanbul) – Sayın Başkanım, çok kısa bir açıklama da ben yapabilir
miyim?
BAŞKAN
– Buyurunuz Sayın Erdoğdu.
AYKUT
ERDOĞDU (İstanbul) – Değerleme sadece satışta olmaz.
İkinci
mesele: Temiz bir ihale yapacaksanız mesela kapalı teklif usulü yaparsınız,
mesela biri 12 sent verir, biri 9 sent verir, biri 6 sent verir. Kim verdi 6
sent ona verirsiniz ihaleyi. Ama siz pazarlık usulü yöntemde ne yapacaksınız? 
MEVLÜT
KARAKAYA (Adana) – Gelir kapasitesinin değerlendirilmesi yani oradaki normal
satış değil.
AYKUT
ERDOĞDU (İstanbul) – Pazarlık usulü ihalede görüşmeler başlayacak, ayrı ayrı
görüşmeler, tek tek görüşmeler; korkunç bir takdir hakkı var. Bu Özelleştirme
Kanunu’nu yazan insanlar da boşuna yazmamış. Bakan Bey diyor ki: “Normal bir
özelleştirme değil.” Bu maden sahasının devri, madem böyle bir şey var, bu
kadar önemli bir konuda ayrı bir kanun getirirler, bütün süreçleri yazarlar, bu
şekilde şeffaf bir ihale süreci olur. 
Saygılarımı
sunuyorum.
LEVENT
GÖK (Ankara) – Bravo Aykutçuğum!
BAŞKAN
– Teşekkür ederim Sayın Erdoğdu.
Sayın
milletvekilleri, 22’nci maddenin oylamasının açık oylama şeklinde yapılmasına
dair bir istem vardır. 
Şimdi,
istem sahibi milletvekillerinin adlarını okumak suretiyle Genel Kurulda mevcut
olup olmadıklarını tespit edeceğim: 
Oktay
Vural, İzmir? Burada.
Levent
Gök, Ankara? Burada. 
Tacettin
Bayır, İzmir? Burada.
Kazım
Arslan, Denizli? Burada. 
Şenal
Sarıhan, Ankara? Burada.
Mahmut
Tanal, İstanbul? Burada.
Mevlüt
Karakaya, Adana? Burada.
Bülent
Bektaşoğlu, Giresun? Burada.
Çetin
Arık, Kayseri? Burada. 
Mehmet
Ahrazoğlu, Hatay? Burada.
Mehmet
Gökdağ, Gaziantep? Burada.
Seyit
Torun, Ordu? Burada.
Nihat
Yeşil, Ankara? Burada. 
Kadir
Koçdemir, Bursa? Burada.
Necati
Yılmaz, Ankara? Burada.
Murat
Emir, Ankara? Burada. 
Aytuğ
Atıcı, Mersin? Burada. 
Aykut
Erdoğdu, İstanbul? Burada. 
Tahsin
Tarhan, Kocaeli? Burada. 
Kamil
Aydın, Erzurum? Burada.
20
isim tamam.
Açık oylamanın şekli hakkında Genel Kurulun kararını
alacağım.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Alınan karar
gereğince, açık oylama elektronik cihazla yapılacaktır. 
Oylama için iki
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum.
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyun rengini ve kendisinin ad ve soyadı ile imzasını da taşıyan
oy pusulasını, yine oylama için öngörülen iki dakikalık süre içerisinde
Başkanlığa ulaştırmalarını rica ediyorum.
Oylama işlemini
başlatıyorum. 
(Elektronik
cihazla oylama yapıldı)
BAŞKAN – 312 sıra sayılı Kanun Teklifi’nin 22’nci
maddesinin açık oylama sonucu: 
“Kullanılan oy sayısı: 219
Kabul :  190

Ret: 
29 (x)

 Kâtip Üye Kâtip
Üye
 Mustafa Açıkgöz  Sema
Kırcı
 Nevşehir Balıkesir”
22’nci madde kabul edilmiştir.
Birleşime on beş dakika ara veriyorum.
Kapanma Saati: 04.23
DOKUZUNCU OTURUM
Açılma Saati: 04.44
BAŞKAN: Başkan Vekili Mehmet
Akif HAMZAÇEBİ
KÂTİP ÜYELER: Mustafa AÇIKGÖZ
(Nevşehir), Sema KIRCI (Balıkesir)
-----0-----
BAŞKAN – Sayın milletvekilleri, Türkiye Büyük Millet
Meclisinin 98’inci Birleşiminin Dokuzuncu Oturumunu açıyorum.
312 sıra sayılı Kanun Teklifi’nin görüşmelerine
kaldığımız yerden devam ediyoruz. 
Komisyon yerinde.
Hükûmet yerinde.
23’üncü madde üzerinde üç adet önerge vardır, okutuyorum…
OKTAY VURAL (İzmir) - Bizim önergeyi çekiyoruz, Emin
Haluk Ayhan’la başlayan. 
BAŞKAN - Evet, Milliyetçi Hareket Partisinin önergesi
geri çekiliyor.
Diğer önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
23’üncü maddesinde geçen “ile ilgili diğer giderler” ibaresinin, “ilişkili
giderler” şeklinde değiştirilmesini arz ve teklif ederiz. 
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Çetin Arık Özkan
Yalım Erkan Aydın
 Kayseri Uşak Bursa
 Ömer Fethi Gürer Bülent
Yener Bektaşoğlu 
 Niğde Giresun 
 BAŞKAN - Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
23’üncü maddesinde yer alan “sonra gelmek üzere” ifadesinin “sonra gelecek
şekilde” şeklinde değiştirilmesini arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı
 Tunceli Bitlis
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ŞAHİN TİN (Denizli) - Katılmıyoruz Sayın Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Katılmıyoruz Sayın Başkanım.
BAŞKAN – Önerge hakkında söz isteyen, İdris Baluken,
Diyarbakır Milletvekili…Yok sanıyorum.
Gerekçeyi okutuyorum.
Gerekçe:
Önerge ile madde metninin daha anlaşılır olması
amaçlanmaktadır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
23’üncü maddesinde geçen “ile ilgili diğer giderler” ibaresinin, “ilişkili
giderler” şeklinde değiştirilmesini arz ve teklif ederiz.
Kazım Arslan (Denizli) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ŞAHİN TİN (Denizli) - Katılmıyoruz Sayın Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Katılmıyoruz Sayın Başkanım.
LEVENT GÖK (Ankara) – Gerekçe…
BAŞKAN – Gerekçeyi okutuyorum.
Gerekçe:
Söz konusu değişiklikle, maddenin daha anlaşılabilir
bir anlam taşıması amaçlanmaktadır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
23’üncü maddeyi oylarınıza sunuyorum: Kabul edenler…
Kabul etmeyenler… 23’üncü madde kabul edilmiştir.
24’üncü madde üzerinde üç önerge vardır, okutuyorum.
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
24’üncü maddesinin (1)’inci fıkrasında yer alan “sonra gelmek üzere” ifadesinin
“sonra gelecek şekilde” şeklinde değiştirilmesini arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Erol Dora
 Tunceli Bitlis Mardin
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
24’üncü maddesinde geçen “Kurulunca” ifadesinin “Kurulu tarafından” şeklinde
değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 24’üncü
maddesinde yer alan “Söz konusu teminle ilgili miktar, süre ve fiyat belirleme
dahil diğer usul ve esaslar Bakanlar Kurulunca belirlenir.” ibaresinin
aşağıdaki şekilde değiştirilmesini arz ve teklif ederiz.
“Söz konusu teminle ilgili miktar, süre ve fiyat
belirleme dahil diğer usul ve esaslar ilgili kamu kurum ve kuruluşlarından
alınacak görüş doğrultusunda, Enerji ve Tabii Kaynaklar Bakanlığı tarafından
çıkarılacak yönetmelikle belirlenir.”
 Kazım
Arslan Tacettin Bayır İrfan
Bakır
 Denizli İzmir Isparta
 Ahmet Akın Tahsin
Tarhan Özkan Yalım
 Balıkesir Kocaeli Uşak
 Didem Engin Kemal
Zeybek Ömer Fethi Gürer
 İstanbul Samsun Niğde
 Çetin Arık Bülent
Yener Bektaşoğlu Erkan Aydın
 Kayseri Giresun Bursa
BAŞKAN - Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ŞAHİN TİN (Denizli) - Katılmıyoruz Sayın Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan.
BAŞKAN – Önerge hakkında konuşmak isteyen, Kazım
Arslan, Denizli Milletvekili. 
Buyurunuz Sayın Arslan. (CHP sıralarından alkışlar)
KAZIM ARSLAN (Denizli) – Sayın Başkan, değerli
milletvekilleri; 312 sıra sayılı Elektrik Piyasası Kanununda Değişiklik
Yapılmasına Dair Teklif’in 24’üncü maddesinde istediğimiz değişiklik
önergesiyle ilgili söz aldım. Hepinizi sevgiyle saygıyla selamlıyorum. 
Bu yasanın genelini değerlendirdiğimizde,
dağıtım şirketleriyle ilgili hiçbir yük getirilmediği gibi, tamamen tüketicinin
üzerine yük getiren ve tüketicinin özellikle elektrik alımında fiyatı şişiren
bir düzenleme olduğu ortaya çıkıyor. Tüketicilere ilişkin ise gerçekten
tüketicinin ödeyemeyeceği katbekat birçok kalemle fiyatın şişirildiği, haksız
ve hukuksuz bir şekilde elektrik parasının alınmaya çalışıldığı ve bu şekilde
de tüketiciler üzerine ağır bir yük getirdiği açıkça ortadadır. Kayıp
kaçakların dürüst aboneler üzerine yüklenerek alınmaya çalışıldığı, yatırım
harcamalarının da yine tüketicilerin üzerine yüklenmeye çalışıldığı
görülmektedir. 
Şimdi iş hayatımıza bir bakalım. Birçok
iş yapan arkadaşımız da vardır. Ama, ben iş hayatımda sattığım malın
faturasının altına hiçbir zaman “yatırım masrafları” diye bir şey ilave etmedim
şimdiye kadar, “nakliye parası” diye bir şey ilave etmedim, “iletişim parası” diye
bir şey ilave etmedim, “sistem parası” diye bir şey ilave etmedim. Ama, gelin
görün ki bu yasanın düzenlemesiyle getirilecek bir çalışmanın sonucunda
elektrik faturalarının içinde birçok kalemin yazılarak tüketicinin üzerine
yüklendiği görülmektedir. 
Şimdi,
bu gerçekten nasıl bir özelleştirmedir ki aslında özelleştirmeyle birlikte hem
rekabetin artacağı hem de fiyatların ucuzlayacağı şekilde kamuoyuna mesaj
verilirken sonuçta bir baktık ki tamamen tekelleşmeye yönelik bir yapı, bir
tutum ortaya çıkmış bulunmaktadır. İşte, bu şartlar çerçevesinde başta da
dağıtım şirketleriyle iyi bir sözleşme yapılmadığı için, sözleşmenin yürümesi
sırasında çıkacak aksaklıkların ortaya konulmaması sebebiyle sonradan ortaya
çıkan bu sorunların tamamen giderilebilmesi için tüketicinin üzerine yüklenmek
suretiyle, fiyatların üzerine koyulmak suretiyle tamamen tüketicinin üzerine
yük getiren bir düzenleme olduğu açıklıkla görülmektedir. 
Şimdi dağıtım şirketlerine bir bakıyoruz,
dağıtım şirketlerinin bu işte hiçbir riski görülmüyor, alıyor TETAŞ’tan
elektriği, tüketiciye veriyor. Ne yapıyor dağıtım şirketi burada? Sadece bir
hizmet veriyor, bir aracılık yapıyor ama tüketicinin sırtından bir sürü para
kazanıyor ama hiçbir riske razı olmuyor, hiçbir riskin altına da girmiyor. Şimdi,
böyle bir piyasa şartlarında, böyle bir elektrik piyasasında gerçekten
haksızlığın, hukuksuzluğun her zaman ortaya çıkabileceği ve sonuçta bunun hem
devletin üzerinde hem de vatandaşların üzerinde kalacağı açık ve kesindir. Onun
için, şirketlerin, aslında asli görevi olan elektriği satarken sayacı okumak ve
sonunda da bedelini tespit etmek, tüketiciden almak şeklindeki sayaç okuma
bedeli gibi anlamsız, iletişim bedeli gibi anlamsız, sistem bedeli gibi
anlamsız, fiyatların faturaya ilave edilmesi kabul edilir değildir. Onun için,
bunların düzeltilmesi gerekir, tüketiciye, gerçek anlamda rekabetin sonucunda
ortaya çıkan bir bedel karşısında elektrik verilmelidir diyorum.
Hepinize teşekkür ediyorum, saygılar
sunuyorum. (CHP sıralarından alkışlar) 
BAŞKAN – Teşekkür ederim Sayın Arslan. 
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 24’üncü maddesinde geçen “Kurulunca” ifadesinin “Kurulu tarafından”
şeklinde değiştirilmesini arz ve teklif ederiz.
Emin Haluk Ayhan (Denizli) ve arkadaşlar
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR,
BİLGİ VE TEKNOLOJİ KOMİSYONU SÖZCÜSÜ ŞAHİN TİN (Denizli) – Takdire bırakıyoruz
Sayın Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT
ALBAYRAK (İstanbul) – Biz de Genel Kurulun takdirine bırakıyoruz.
BAŞKAN – Önerge hakkında söz isteyen,
Mehmet Necmettin Ahrazoğlu. 
Buyurunuz Sayın Ahrazoğlu.
MEHMET NECMETTİN AHRAZOĞLU (Hatay) –
Sayın Başkan, değerli milletvekilleri; 312 sıra sayılı Elektrik Piyasası Kanunu
ile Bazı Kanunlarda Değişiklik Yapılmasına Dair Kanun Teklifi’nin 24’üncü
maddesi üzerinde Milliyetçi Hareket Partisi Grubu adına söz almış bulunuyorum.
Günün bu saatinde hepinizi saygıyla selamlıyorum. 
Değerli milletvekilleri, teklifin 24’üncü maddesinde
yapılan düzenlemeyle Türkiye Elektrik Ticaret ve Taahhüt AŞ’nin taraf olduğu yap-işlet,
yap-işlet-devret ve işletme hakkı devri santrallerine ilişkin sözleşmelerin
süreleri peyderpey dolmaktadır. Bu düzenlemeyle, TETAŞ’ın 6446 sayılı Kanun
hükümleri çerçevesinde yükümlülüklerini yerine getirebilmesini teminen elektrik
enerjisi alım ihaleleri yapabilmesine ilişkin düzenleme yapılmaktadır. Yerli
kömür yakıtlı elektrik üretim tesislerinin teşvik edilmesi amacıyla TETAŞ’ın
söz konusu elektrik alımını öncelikle bu tesislerden yapması hususu da
düzenlenmiştir. Teklifin bu maddesinde çevre duyarlılığı göz ardı edilmekte ve
geleceğimizi ilgilendiren çok ciddi bir çevre sorununun yaşanacağı süreçlere
gidilmektedir. 
Maddeyle, TETAŞ’ın karşılaması gereken elektrik
miktarını karşılayamaması durumunda yerli kömür yakıtlı elektrik üretim
santrallerini işleten şirketlerden gerekli teminin sağlanacağı belirtilirken,
bu temine ilişkin miktar, süre ve fiyat belirleme yetkisi Bakanlar Kuruluna
verilmektedir. Ancak, özellikle fiyat belirleme yetkisinin yandaş şirketlere
kaydırılması şeklinde kullanılacağı yönünde vatandaşlarda endişe bulunmaktadır.

Ayrıca, gelişmiş ülkeler çevreye duyarlı yenilenebilir
enerji kaynaklarına önem verirken, ülkemizde bu konuya yeterli önem
verilmemesini anlamak da mümkün değildir. Gelecekte enerji ihtiyacı daha da
artacak olan ülkemizde enerji üretiminin ve verimliliğinin artırılması, enerji
arz güvenliğinin sağlanması ve yenilenebilir enerji kaynaklarına yönelik
yatırımların teşvik edilerek hızlandırılması gerekmektedir ancak Kyoto
Protokolü’ne imza koyan ve bu sözleşme hükümlerini kabul eden yasayı çıkaran
ülkemiz, özellikle termik enerji kaynaklarının kullanımında daha dikkatli
davranmak zorundadır. Çevre dostu ve duyarlı bir anlayışa, gelişmiş atık
kontrol ve bertarafına, havza ve kaynak planlamasına dayalı bir yaklaşımla
enerjinin, çevre ve insan sağlığına zarar vermeden üretilmesi gerekmektedir.
Dünyamızı tehdit eden küresel ısınma ve iklim değişikliğiyle mücadele edebilmek
için kömüre dayalı enerji üretimi, çevresel boyutları dikkate alınarak
yapılması gerekmektedir. Ancak, birazdan bahsedeceğimiz madde ve hükümlerle
daha da iyi anlaşılacağı gibi, amaç, birileri için günü kurtarmaksa, vatandaşı
ya da ülkenin geleceğini düşünmek değilse yapacak da bir şey yok. 
Değerli milletvekilleri, maalesef teklif bu konuda da
büyük bir tehdit içermektedir. Geçici madde 8/1’de çevre mevzuatına tümüyle
aykırı büyük yapılaşmalara 2019 yılına kadar cezadan muafiyet getirilecek, ÇED
mevzuatına istisna tutulacak yapılarla doğa talan edilecektir. Bu düzenleme,
Anayasa’mızın 56’ncı maddesine de aykırıdır. 
Bir yandan TEDAŞ kömür yakıtlı elektrik üretim
şirketlerinden alım üretim yapacak derken, bir yandan da bu şirketlere “Çevreye
yatırım yapma, doğayı istediğin gibi kirlet.” denilmektedir. Ayrıca, Enerji
Piyasaları Düzenleme Kurumunun temel işlevlerinden bir tanesinin de elektrik
dağıtımında vatandaşın en uygun arz güvenliğiyle ve uygun fiyatla elektrik
almasını sağlamak olduğu düşünüldüğünde, ilgili düzenlemelerin, vatandaşın
uygun fiyatla elektrik tüketmesinin önünü kesen düzenlemeler olduğunu
görmekteyiz diyor, sabahın bu saatinde hepinizi tekrar saygıyla selamlıyorum. 
BAŞKAN – Teşekkür ederim Sayın Ahrazoğlu.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
24’üncü maddesinin (1)’inci fıkrasında yer alan “sonra gelmek üzere” ifadesinin
“sonra gelecek şekilde” şeklinde değiştirilmesini arz ve teklif ederiz. 
İdris
Baluken (Diyarbakır) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ŞAHİN TİN (Denizli) – Katılmıyoruz Sayın Başkanım.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkanım.
BAŞKAN – Önerge hakkında söz isteyen, Erol Dora, Mardin
Milletvekili. 
Buyurunuz Sayın Dora.
EROL DORA (Mardin) – Sayın Başkan, değerli
milletvekilleri; görüşülmekte olan 312 sıra sayılı Kanun Teklifi’nin 24’üncü
maddesi üzerine söz almış bulunuyorum. Genel Kurulu saygıyla selamlıyorum.
Sayın Başkan, değerli milletvekilleri; öncelikle,
Diyarbakır’da DEDAŞ’ta çalışan emekçilerin, uğradıkları hak kayıplarına ilişkin
olarak bizlere gönderdikleri mesajı sizlerle paylaşmak istiyorum. “Sayın
Milletvekilim, bizler DEDAŞ bünyesinde, çeşitli tarihlerde arıza bakım ve
onarım personelleri olarak çalışmaktaydık. 01/06/2013 tarihinde yapılan
özelleştirme sonrasında EKSİM Holding AŞ, DEDAŞ kurumunun bütün birim ve
personellerinin sorumluluğunu üstlenmiştir. EKSİM Holding yönetimi de tıpkı
devlet yönetimindeki DEDAŞ kurumu gibi, özellikle arıza bakım onarım birikimini
alt taşeronlara, hatta taşeronun taşeronlarına devretmek suretiyle, biz arıza
bakım onarım emekçilerini âdeta köleleştirip sömürdüler. 
Bu taşeron süreçlerinde, en tabii ve doğal haklarımız
olan fazla mesai, yol ve yemek ücretlerimiz kesinlikle tarafımıza ödenmemiştir.
Bu nedenle, 418 arıza bakım onarım personelinden 350’si yukarıda bahsi geçen
haklarımızdan dolayı alt taşeron şirketler ve asıl işveren olan EKSİM Holding
aleyhinde, fazla mesai, yol ve yemek ücretlerimizin mahkeme yoluyla ödenmesi
için dava açtık. 01/06/2016 tarihinde EKSİM Holding şirketi, DEDAŞ’ın arıza bakım
onarım birikimini de devralmasıyla birlikte, bizlere kölelik olarak tabir
edebileceğimiz bir sözleşme dayattı ve sözleşmeyi imzalamak için iki şart
koştu. Bir: EKSİM Holding aleyhinde açılan bütün davalarımızdan ve
haklarımızdan vazgeçeceğimize dair feragatnameyi imzalamak. İki: Anayasal
hakkımız olan sendikadan istifa etmemiz istenmiştir. Bizler de DEDAŞ arıza
bakım onarım bünyesinde çalışma yürüten emekçiler olarak bize dayatılan kölelik
sözleşmesini imzalamayarak direneceğimizi işverene bildirdik. Onlar da bu dik
duruşumuzu kabullenmeyip 350 personelin 01/05/2016 tarihi itibarıyla işine son
verdiklerini tarafımıza bildirdiler.”
Değerli milletvekilleri, okuduğum mesaj, enerji
üretiminin sermayeye peşkeş çekilmesinin bir sonucu olarak karşımıza çıkmaktadır.
Sayın Bakana da şu an Diyarbakır’da DEDAŞ emekçilerinin yaşadıkları bu soruna
acil bir çözüm bulunması gerekliliğini ifade ediyoruz. 
Yasa tasarısıyla yargının hiçe sayılması ile EKSİM
Holdingin emekçilere açtıkları davalardan feragat etmeleri yönünde baskı
kurması, iktidar ve sermaye ilişkisini açıkça ortaya koymaktadır. Ayrıca,
emekçilerden sendikalarından istifa etmelerinin istenmesi ise kabul edilebilir
değildir. Bu şirket, Anayasa’yı hiçe sayacak bu cüreti nereden ve nasıl
gösterebilmektedir? Tabii, gücünü aldığı iktidarın Anayasa’yı hiçe sayan,
hukuku askıya alan yaklaşımının emek alanındaki tezahürü tam da bu şekilde
karşımıza çıkmaktadır. 
Sayın Başkan, değerli milletvekilleri; AKP Hükûmeti, bu
tasarıyla, haksız olarak tahsil edilen kayıp ve kaçak bedelleriyle ilgili
davaların geriye dönük olarak durdurulmasını veya uygulamanın yapıldığı
dönemdeki yasal mevzuatın değil, sonradan çıkarılacak yasa hükümlerinin geçerli
kılınmasını öngörmektedir. Daha önce açılmış olan davalar sonucunda elde edilen
yargı kararları da etkisiz hâle getirilerek icra işlemlerinin geçersiz
kılınması, dolayısıyla bedelin iadesine hükmedilmiş olmasının geçersiz
kılınması, söz konusudur. Hukukun genel ilkeleri ve hukuk devleti ilkesiyle
bağdaşmayan bu düzenleme açıkça Anayasa’ya aykırılık teşkil etmektedir. 
Anayasa’nın mahkemelerin bağımsızlığını düzenleyen
138’inci maddesinde de açıkça belirtildiği üzere “Hiçbir organ, makam, merci
veya kişi, yargı yetkisinin kullanılmasında mahkemelere ve hâkimlere emir ve
talimat veremez; genelge gönderemez; tavsiye ve telkinde bulunamaz.
Görülmekte olan bir dava hakkında Yasama Meclisinde
yargı yetkisinin kullanılması ile ilgili soru sorulamaz, görüşme yapılamaz veya
herhangi bir beyanda bulunulamaz. 
Yasama ve yürütme organları ile idare, mahkeme
kararlarına uymak zorundadır; bu organlar ve idare, mahkeme kararlarını hiçbir
suretle değiştiremez ve bunların yerine getirilmesini geciktiremez.” 
Bu yasa teklifinde de olduğu gibi
iktidarın Anayasa’yı hiçe saydığı bir ülkede yandaş şirketlerin de hukuku
tanımamasının şaşırtıcı olmadığını belirtiyor, tekrar Genel Kurulu saygıyla
selamlıyorum. 
Teşekkür ediyorum. (HDP sıralarından alkışlar)
BAŞKAN – Teşekkür ederim Sayın Dora. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
24’üncü maddeyi kabul edilen önergeyle yapılan
değişiklik doğrultusunda oylarınıza sunuyorum: Kabul edenler… Kabul etmeyenler…
24’üncü madde kabul edilmiştir. 
25’inci madde üzerinde ikisi aynı mahiyette olmak üzere
toplam üç önerge vardır, önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
25’inci maddesinde geçen "yönetmelikle" ifadesinin "yönetmelik
hükümleri ile" şeklinde değiştirilmesini arz ve teklif ederiz.
 Emin Haluk Ayhan Mehmet Necmettin
Ahrazoğlu Mustafa Kalaycı
 Denizli Hatay Konya
 Fahrettin Oğuz
Tor Baki Şimşek Mehmet Parsak
 Kahramanmaraş Mersin Afyonkarahisar
 Kamil
Aydın
 Erzurum
BAŞKAN – Şimdi, okutacağım iki önerge aynı mahiyette
bulunduğundan önergeleri birlikte işleme alacağım, talepleri hâlinde önerge
sahiplerine ayrı ayrı söz vereceğim veya gerekçelerini okutacağım.
Şimdi, aynı mahiyetteki önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
25’inci maddesinin teklif metninden çıkartılmasını arz ve teklif ederiz.

 İdris
Baluken Berdan Öztürk Behçet
Yıldırm
 Diyarbakır Ağrı Adıyaman
 Mahmut Celadet
Gaydalı  Alican
Önlü
 Bitlis  Tunceli
Aynı mahiyetteki diğer önergenin imza sahipleri: 

 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Özkan Yalım Didem
Engin Çetin Arık
 Uşak İstanbul Kayseri
 Ömer Fethi Gürer Bülent
Yener Bektaşoğlu Erkan Aydın
 Niğde Giresun Bursa
 Murat Emir
 Ankara
BAŞKAN – Aynı mahiyetteki iki önergeye komisyon
katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ŞAHİN TİN (Denizli) – Katılmıyoruz Sayın Başkan. 
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önergeler hakkında konuşmak isteyen sayın
milletvekillerine söz vereceğim. 
Murat Emir, Ankara Milletvekili. 
Buyurunuz Sayın Emir. (CHP sıralarından alkışlar)
MURAT EMİR (Ankara) – Sayın Başkan, değerli
milletvekilleri; sizleri sabahın bu saatlerinde saygıyla selamlarım. 
Tabii, biz Meclisin daha nitelikli çalıştırılmasını,
daha insani koşullarda çalıştırılmasını, yasamanın daha kaliteli yapılmasını
önerdikçe siz bize “Biz çok hızlı bir partiyiz, hızlı çalışırız, hızlı sonuç
alırız, siz de buna alışın.” diyorsunuz. Peki, öyle mi? Değil, maalesef değil.
Söz almış bulunduğum 25’inci maddeye baktığımız zaman sizin
işinize gelmediği zaman ne kadar yavaş olduğunuzu açık bir şekilde görüyoruz.
Maddeden okuyorum: “…çevre mevzuatına uyumuna yönelik yatırımların
gerçekleştirilmesi ve çevre mevzuatı açısından gerekli izinlerin tamamlanması
amacıyla 31/12/2019 tarihine kadar süre tanınır.” diyor.
OSMAN AŞKIN BAK (Rize) – Tamam, 2019’da seçim var,
ondan.
MURAT EMİR (Devamla) – Bakınız, bu şu anlama geliyor:
Bir şirket düşünün, elektrik üretimiyle dağıtımıyla ilgili bir şirket düşünün,
o şirketin çevreyi kirlettiğini düşünün, o şirketin yapması gereken yatırımları
yapmadığını düşünün ve bunu da siz biliyorsunuz ama diyorsunuz ki: “Varsın
olsun, Aralık 2019’un sonuna kadar bekleyebiliriz.” 
Değerli arkadaşlar, biz sizden hesap sorarız, bizi
bırakın, bu millet sizden hesap sorar. Bu millet hesap sormazsa o kirletilen
dereler çaylar, karıncalar böcekler, ağaçlar sizden hesap sorar, o nehirler
sizden hesap sorar. Gelin bunu böyle yapmayın. Bir yasada neredeyse beş yıllık
bir süreyi “Çevre varsın kirletilsin.” yaklaşımıyla önermek hiçbir şekilde
vicdani bir yaklaşım olmamıştır arkadaşlar.
Tabii burada kayıp kaçak bedellerinin
aslında bunu tüketmeyen vatandaşlarımızın sırtına nasıl yüklendiğini neredeyse
her konuşmacı burada ifade etti. Tabii ben bunu bir kere daha kayıtlara geçirmekle
beraber bunun aslında üç bin yıl öncesinde terk edildiğini sizlere anımsatmak
isterim. Üç bin yıl önce gerçekten ilkel hukuk döneminde kolektif ceza vardı, toplumlar,
kabileler birbirini kolektif cezalandırırdı ama bilmelisiniz ki üç bin yıldır
bu terk edildi. Sizin burada bir şekilde cevap vermediğiniz, açıklama ihtiyacı
dahi duymadığınız insanların -kullanmayan insanların- tüketmediği elektriğin
bedelini sırtına yüklemeye çalışmanız bizim hukukumuzu, dolayısıyla da sizin
anlayışınızı aslında üç bin yıl geriye götürmenizden farksız değildir. 
Değerli arkadaşlar, sizlere Avrupa İnsan Hakları
Mahkemesi ve bizim Yargıtayımızın da verdiği bir karardan bahsetmek isterim.
2008 yılında bir yasa çıkarıldı ve bu yasayla, ibadethanelerin elektrik
giderlerinin Diyanet İşlerinin bütçesinden karşılanacağı hükme bağlandı. Ancak,
cemevleri söz konusu olduğunda, ayrımcılığınız, görmezden gelmeniz ve “Biz
burayı ibadethane saymıyoruz.” buyurganlığınız sürekli olarak devam etti ve
cemevlerinin elektrik parasını almak için icra yolları takip ettirdiniz,
hacizler takip ettirdiniz. Ancak İnsan Hakları Avrupa Mahkemesi 2014 yılında
“Sizin devlet olarak, Hükûmet olarak, idare olarak kimsenin inancını
belirlemeye, düzenlemeye, dikte etmeye hakkınız yok.” dendi ve bu Hükûmetin
yaptığının, İnsan Hakları Avrupa Sözleşmesi’nin 14’üncü maddesine, yani
ayrımcılığın yasaklandığı maddeye açıkça aykırılık oluşturduğunu tespit etti.
Aynı şekilde, Yargıtayımız da 2015 yılında buna dönük bir karar verdi ve bu yönüyle
de artık cemevlerinin ibadethane sayılması gerçeğiyle karşı karşıyayız. Türk
yargısı bu konuda doğru bir karar vermiştir; Hükûmetin, kimsenin kimseyi
ayrıştırmaya, kimseyi ötekileştirmeye, “Beğeniyorsan camiye gel, camiye
gelmiyorsan nereye gidersen git.” demeye, “Benim önermediğim yere sen
ibadethane diyemezsin, orada ibadet yapamazsın.” demeye kimsenin hakkı
olmadığını ortaya koydu. Şu anda yapılması gereken, buna yasal bir statü
sağlamaktır. 
Aleviler temel haklarını istiyorlar, eşit haklar
istiyorlar, eşit yurttaşlık talebiyle geliyorlar ve onların bu taleplerini daha
fazla göz ardı etmemelisiniz. 
Sözlerime son verirken de daha eşit bir Türkiye
kurmanın umuduyla sizlere iyi akşamlar demek isterdim ama herhalde günaydın
demek daha doğru olacak. (CHP sıralarından alkışlar)
BAŞKAN – Teşekkür ederim Sayın Emir. 
Aynı mahiyetteki diğer önerge hakkında söz isteyen
Berdan Öztürk, Ağrı Milletvekili. 
Buyurunuz Sayın Öztürk. (HDP sıralarından alkışlar)
BERDAN ÖZTÜRK (Ağrı) – Sayın Başkan, değerli
milletvekilleri; 312 sıra sayılı Elektrik Piyasası Kanunu ile Bazı Kanunlarda
Değişiklik Yapılmasına Dair Kanun Teklifi’nin 25’inci maddesiyle ilgili
verdiğimiz değişiklik önergesi üzerine söz almış bulunmaktayım.
Kaynağı sınırlı olan fosil yakıtlar gibi, nükleer
enerji de sonu olmayan bir yoldur çünkü nükleer santrallerde kullanılan
uranyum, doğada çok az miktarda bulunan bir maddedir. Bu problemi çözmek için
ortaya atılan nükleer atıklardan tekrar ham madde kazanmayı öngören teknolojik
projeler ise teknik ve ekonomik nedenlerden dolayı uygulanır duruma
getirilemiyor. Birkaç on yıl içinde atom endüstrisinin yakıtı tükenecek. Belli
bir süre sonra uranyumla beraber petrol ve doğal gaz da tükeneceği için
insanlık enerji ihtiyacını uzun vadede ancak yenilenebilir enerjilerle ve
enerji kullanımında gereksiz kayıpları önleyerek karşılayabilecek. 
Her ne kadar nükleer endüstrisi bizi aksine inandırmaya
çalışsa da “güvenli nükleer santral” diye bir şey yoktur. 2011 yılında
Japonya’da yaşanan Fukuşima felaketinin de ortaya koyduğu üzere, kazalar sadece
eski teknolojiye sahip nükleer santrallerde veya az gelişmiş ülkelerde
yaşanmıyor. Almanya’daki nükleer santrallerde her üç günde bir güvenlik olayı
yaşanıyor. Federal Radyasyon Koruma Ajansı, her yıl Almanya’nın nükleer
santrallerinden güvenlikle ilgili 100 ila 200 arasında olay raporu almaktadır.
Fransız nükleer reaktörlerinde ise her yıl ortalama 900 olay yaşanıyor.
Bunlardan herhangi biri kolaylıkla yeni bir Çernobil veya Fukuşima felaketine
sebep olabilir. 
1986’da yaşanan Çernobil faciası, 26 Nisanda 30’uncu
yılını geride bıraktı. Patlayan nükleer santralden kaynaklanan radyoaktif
serpintiyle yayılan radyasyonun zararlı etkileri ise yaşamı etkilemeye devam
ediyor. Kanserin oluşma süreci olan yirmi otuz yılın geçtiği bugünlerde
Çernobil’den yayılan radyasyondan etkilenen kişilerde hem çeşitli kanser
tiplerinde hem de başta kalp damar hastalıkları olmak üzere kanser dışı
hastalıklarda da belirgin artışlar görüldüğü dikkat çekiyor. Tüm bu
hastalıklara ilave olarak son yıllarda erken yaşlanmanın da radyasyonla
ilişkili olduğu tespit edilmiş durumda. Radyoaktivite toprakla, havayla ve
besin zinciri yoluyla çevrime girerek radyoaktif etkinin canlılarda yeniden ve
yeniden ortaya çıkmasına yol açar. Bu etkinin somut olarak görülmesi için de
uzun süre geçmesi gerekiyor. Radyasyonun genetik materyal üzerine olan etkisi
de bütün canlı türlerinde en çok gelecek kuşakların etkileneceği anlamına
geliyor. 
Nükleer enerjinin önemini vurgulamak için atom
endüstrisi, nükleer enerjinin elektrik üretimindeki payına dikkat çekiyor. Oysa
nükleer enerjinin dünya genelinde enerji tüketimindeki payına bakıldığında
insanlığın enerji ihtiyacının karşılanmasında hemen hemen hiç öneminin olmadığı
ortaya çıkıyor. 2011 yılında nükleer elektrik dünya enerji gereksiniminin
sadece yüzde 6’sını karşıladı. Yenilenebilir enerjinin dünya genelindeki
ihtiyacın karşılanmasına katkısı hâlihazırda daha fazladır. Türkiye nükleer
enerjinin sahip olduğu çok çok küçük bir paydan rahatlıkla vazgeçebilir.
Nükleer kaza riskleri, yüksek radyoaktivite yayan nükleer atıklar ve bunların
güvenli bir şekilde saklanmasının getirdiği masraflar da göz önünde tutulursa
nükleer enerjinin kısa bir süre için sürebilecek olan küçük getirisi hiç de
ekonomik olmayacaktır. Nükleer enerji tehlikelidir ve gereksizdir. 
Çocuklarımızdan emanet aldığımız doğayı tertemiz bir
şekilde tekrar çocuklarımıza, emanete ihanet etmeden teslim etmek hepimizin
boynunun borcudur.
Tekrar hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Öztürk.
Aynı mahiyetteki önergeleri oylarınıza sunuyorum: Kabul
edenler… Kabul etmeyenler… Önergeler kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
25’inci maddesinde geçen "yönetmelikle" ifadesinin "yönetmelik
hükümleri ile" şeklinde değiştirilmesini arz ve teklif ederiz.
Emin
Haluk Ayhan (Denizli) ve arkadaşları
BAŞKAN – Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN TİN
(Denizli) - Katılmıyoruz Sayın Başkan. 
BAŞKAN –
Hükûmet? 
ENERJİ VE TABİİ
KAYNAKLAR BAKANI BERAT ALBAYRAK (İstanbul) – Katılmıyoruz Sayın Başkan. 
BAŞKAN – Önerge
hakkında söz isteyen Mehmet Parsak, Afyonkarahisar Milletvekili. 
OKTAY VURAL (İzmir) – Kamil Aydın, Erzurum
Milletvekili. 
BAŞKAN – Buyurunuz Kamil Aydın, Erzurum Milletvekili.
(MHP sıralarından alkışlar) 
OKTAY VURAL (İzmir) – Belki konuşmanızla kabule yönelebilirler.

KAMİL AYDIN (Erzurum) – Evet, ikna edici oluruz
inşallah. 
Sayın Başkan, değerli milletvekilleri; hayırlı sabahlar
dileklerimle hepinizi saygıyla selamlıyorum. 
Ama, sabah oldu, güneş doğdu, yenilendiğim bir
enerjimle Sayın Bakana sataşmak istiyorum birazcık. 
Şimdi, Sayın Bakanımız biraz önce sorular faslında
cevaplarını iletirken, her ne hikmetse, Amerika Birleşik Devletleri’ndeki bizim
kayıp kaçakla ilgili bu saate kadar konuştuğumuz şeylere cevap verirken dedi
ki: “Yani, Amerika Birleşik Devletleri’nde 6 milyar dolar kayıp kaçak var. Bu
kadar da abartmayalım.” Amerika’da bile kayıp evet ama, kaçak biraz sıkıntılı,
o konuda biraz niyeyse endişelerimiz var. 
Şimdi, Sayın Bakanım, bu iki türlü yorumlanır eleştirel
bakış açısıyla. Bir: Yani, şu anda halkımızda büyük bir infial var, buna bir
çözüm üretilsin istiyor. Ama biz diyoruz ki… Ya, bu, hani kadı kızında da bu
kadarcık olur gibi hafife alarak, sanki kullananlara, bu işi, bu suçu
işleyenlere bir yol açma, bir teşvik; hatta yapmayanlara da, dürüst davranıp
olabildiğince vatandaşlık sorumluluğuyla, bilinciyle hareket edenlere de sanki
bir ceza içeriyormuş gibi ters bir motivasyon içeriyor. Bu anlamda, bu algıyı
gidermek için suimisalleri emsal olarak vermemekte yarar var diye düşünüyorum. 
Bir de şimdi rakamsal şeyler çok
konuşuldu, kayıp kaçaklar çok konuşuldu, süremiz de az. Ben bu bağlamda,
enerji, özellikle elektriğin üretimi ve dağıtımı konusunda gerçekten hepinize
gelebilecek ya da şu ana kadar seçim bölgelerinizden hepinize ulaşmış bir iki
şeye değinmek istiyorum, bunlar da sıkıntılı şeyler, özellikle idare olarak.
Gerçekten özelleştirme sonrası TEDAŞ ve kurumlarındaki, bağlı bulunan
kurumlardaki personelin farklı kurumlara dağıtılmasıyla sanki pozisyonlarında,
görev, sorumluluk ve yetkilerinde bir tanımlama sıkıntısı yaşandı. Gerçekten,
bize gelen şikâyetlerde, yani mesela mühendis kendisi, elektrik mühendisi ama
gönderildiği kurumda inanın yaptığı işe muadil bir iş yapamıyor, o kurumun
amiri tarafından, keyfî bir şekilde, istediği bir yerde görevlendirilebiliyor.
Bu tarz şeyler olduğu gibi, bir de önceki aldığı ücretlerinin dışında,
gerçekten, tenzilirütbe bir tarafa, madden de mağduriyetler yaşıyorlar. Bu,
doğrudan belki Enerji Bakanlığını ilgilendiren bir şey değil ama bu
Bakanlığımızın da katkısıyla bu çözülebilir bir sıkıntı yani yetki ve
sorumluluk tanımı ve özlük hakları noktasında bu çalışan arkadaşlarımızın
sıkıntılarına yardımcı olalım diyoruz. 
Bir başka şey de yine özelleştirme
sonrası özellikle taşra birimlerinde, ilçelerimizde kaymakamlara büyük
şikâyetler oluyor. İklim şartlarının ağır olduğu bölgelerde bu daha çok
hissediliyor. Yani, bir kar fırtınası, bir yağmur, bir rüzgâr, böyle herhangi
bir ağır şart şart söz konusu olduğunda köydeki elektrik direği devriliyor ya
da lamba kılıyor, bir şey oluyor, teller kopuyor. Muhatap kim? Muhtar direkt
bölgenin ita amiri olarak kaymakamı arıyor. Kaymakam diyor ki efendim şirketi
arayın. Şirketi arıyorlar, şirket diyor ki bu bizim sorumluluğumuzda değil,
bunu TEDAŞ yapacak; biz tadilatı, tamiratı, şunu, bunu TEDAŞ üzerinden
yapıyoruz. Orayı arıyor zavallı muhtar, bu sefer diyorlar ki hayır efendim,
olur mu, bu şirketin sorumluluğu arasında. İnanın aylarca karanlıkta kalan
köylerimiz oluyor, feneriyle camiye giden köy muhtarlarımız, köy sakinlerimiz
oluyor. 
BÜLENT
YENER BEKTAŞOĞLU (Giresun) – Çok doğru. 
KAMİL
AYDIN (Devamla) – Bu anlamda da gerçekten bir sıkıntı yaşanmaktadır. 
Bütün
bunları bir arada tutarak, bu sıkıntıların giderilmesi noktasında, Sayın Bakan
ve değerli milletvekilleri, öncülük edersek hep beraber, milletimize zaten
faturayla ağır bedeller ödetiyoruz, bari hak ettikleri, parasıyla, ücret
mukabilinde kullandıkları elektriği gönül rahatlığıyla, huzur içerisinde
kullansınlar diyorum.
Tekrar
hayırlı sabahlar diliyorum, Saygılar sunuyorum. (MHP sıralarından alkışlar) 
BAŞKAN
– Teşekkür ederim Sayın Aydın. 
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Sayın
milletvekilleri, 25’inci maddenin oylamasının açık oylama şeklinde yapılmasına
ilişkin bir istem vardır. 
Şimdi,
istem sahibi sayın milletvekillerinin adlarını okumak suretiyle Genel Kurulda
olup olmadıklarını tespit edeceğim. 
Oktay
Vural, İzmir? Burada.
Levent
Gök, Ankara? Burada. 
Tacettin
Bayır, İzmir? Burada.
Tahsin
Tarhan, Kocaeli? Burada.
Çetin
Arık, Kayseri? Burada. 
Bülent
Yener Bektaşoğlu, Giresun? Burada. 
Kazım
Arslan, Denizli? Yok. 
Mehmet
Necmettin Ahrazoğlu, Hatay? Burada.
Şenal
Sarıhan, Ankara? Burada.
Didem
Engin, İstanbul? Burada. 
Necati
Yılmaz, Ankara? Burada.
Mehmet
Gökdağ, Gaziantep? Burada.
Nihat
Yeşil, Ankara? Burada.
İrfan
Bakır, Isparta? Burada.
Mahmut
Tanal, İstanbul? Burada. 
Murat
Emir, Ankara? Burada. 
Aytuğ
Atıcı, Mersin? Burada. 
Bülent
Kuşoğlu, Ankara? Yok.
Kamil
Aydın, Erzurum? Burada.
Kadir
Koçdemir, Bursa? Burada.
Mevlüt
Karakaya, Adana? Burada.
Emin
Haluk Ayhan, Denizli? Burada.
İsmail
Faruk Aksu, İstanbul? Sayın Aksu da burada, 20’yi bulduk. 
Açık
oylamanın şekli hakkında Genel Kurulun kararını alacağım.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Alınan
karar gereğince, açık oylama elektronik cihazla yapılacaktır. 
Oylama
için iki dakika süre veriyorum. 
Oylama
işlemini başlatıyorum. 
(Elektronik
cihazla oylama yapıldı)
BAŞKAN
– 312 sıra sayılı Kanun Teklifi’nin 25’inci maddesinin açık oylama sonucu:
“Kullanılan
oy sayısı: 215
Kabul 
: 190
Ret 
: 25(X)

 Kâtip Üye  Kâtip
Üye
 Mustafa Açıkgöz Sema
Kırcı
 Nevşehir Balıkesir”
25’inci
madde kabul edilmiştir.
26’ncı
maddeye bağlı geçici madde 19 üzerinde iki önerge vardır, okutuyorum: 
Türkiye Büyük Millet Meclisi Başkanlığına 
312
sayılı elektrik piyasası kanununun geçici 19’uncu maddesinin “Kanunla öngörülen
düzenlemeler yürürlüğe konuluncaya kadar mevcut yönetmelik uygulanmaz.”
şeklinde değiştirilmesini arz ve talep ederiz.
 Kazım Arslan Tacettin
Bayır  Bülent Yener Bektaşoğlu 
 Denizli İzmir Giresun
 Çetin Arık Necati
Yılmaz  Şenal Sarıhan 
 Kayseri Ankara Ankara
 
 Didem
Engin
 İstanbul

BAŞKAN – Şimdi
maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 312 sıra sayılı Kanun Teklifi’nin 26’ncı maddesiyle 6446 sayılı Kanun’a
eklenmesi öngörülen geçici madde 19’un teklif metninden çıkartılmasını arz ve
teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Mahmut Toğrul 
 Tunceli Bitlis Gaziantep 

BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ ŞAHİN
TİN (Denizli) – Katılmıyoruz Sayın Başkanım.
BAŞKAN
– Hükûmet? 
ENERJİ
VE TABİİ KAYNAKLAR BAKANI BERAT ALBAYRAK (İstanbul) – Katılmıyoruz Sayın
Başkanım.
BAŞKAN
– Önerge hakkında söz isteyen Mahmut Toğrul, Gaziantep Milletvekili.
Buyurunuz
Sayın Toğrul. (HDP sıralarından alkışlar) 
MAHMUT
TOĞRUL (Gaziantep) – Teşekkürler Başkan.
Değerli
milletvekilleri, bu vesileyle Genel Kurulu saygıyla selamlıyorum.
Değerli milletvekilleri, özelleştirmeler,
elektriğin maliyetini ve satış fiyatını gittikçe yükseltmektedir. Şimdi
yapılması gereken, özelleştirmelerden bir an evvel vazgeçilerek, ülkemizin
koşullarına uygun, kamu yararı gözetilerek enerji politikaları geliştirmektir.
Enerji alanındaki bu özelleştirmeler işsizliği ve taşeronlaştırmayı, buna bağlı
olarak da iş güvencesini ortadan kaldıracak kâr marjını artırma hırsı nedeniyle
maliyet düşürmek için iş sağlığı ve güvenliği ikinci plana itilecek, bu da iş
cinayetlerinin artmasına sebep olacaktır. Ekonomik, sosyal kalkınma ve insanca
bir yaşam için güvenilir, ucuz ve temiz enerji arzı ülkemizin en önemli sorunu
hâline gelmiştir. Sürdürülen özelleştirme ve serbest piyasa uygulamaları
ülkemizi enerji sıkıntısıyla, halkımızı pahalı elektrik fiyatlarıyla karşı
karşıya getirmiştir. Bu yanlış uygulamalara karşı mücadele etmek ve karşı
durmak öncelikli bir yurtseverlik görevidir. Yoksullaşan halkın giderek
pahalılaşan elektriği kullanma imkânı kalmamıştır. Linyit sahaları ve termik
santrallerinin neredeyse hibe edilerek özelleştirilmelerine karşı çıkıyoruz.
Enerji ihtiyacının karşılanması bakımından tek çözümün kamusal üretim ve hizmet
sunumu olduğunu vurguluyoruz, vurgulamaya devam edeceğiz. Termik santraller,
HES’ler, nükleer enerji santralleri, maden ocakları, konvansiyonel ve yeni
metotlarla kaya gazı, petrol ve doğal gazın yer altından çıkarılması gibi
enerji sömürü ve üretim türleriyle mevcut enerji politikası tüm dünyaya
dayatılmaktadır. Bu dayatmalar sonucunda ekosistemin ve biyoçeşitliliğin yok
edilmesinin yanında dünyadaki iklim dengesi de son çeyrek yüzyılda hızla
değişmekte ve tehlikeli bir duruma gelmektedir. İklim değişikliği ciddi bir
şekilde durdurulamazsa ekolojik ve sosyal yıkım çok daha tehlikeli boyutları
alacak, bu ise ekonomik, toplumsal çatışmaları derinleştirecektir. Türkiye
Cumhuriyeti sera gazı salınımının kişi başına artışında dünyada başı çeken
devletler arasında yer alarak bu olumsuz gelişmeye azami katkı yapmaktadır.
Egemen olan merkeziyetçi ve sömürücü enerji politikaları, antisosyal kentleşme,
madde ve gıda tüketiminin artarak yeni boyutlar alması, kent içi ve şehirler
arası otoyollarla hızlanmaktadır. Açık bir şekilde, mevcut enerji politikaları
daha fazla iklim değişikliğine, ekolojik tahribata ve savaş politikalarına yol
açmaktadır.
Değerli milletvekilleri, bu evrende yaşıyoruz ve
maalesef, bu evrenin gittikçe, hızla sonunu getiriyoruz. Kimilerini daha zengin
etmek ve önü alınamaz bir şekilde ha bire enerji tüketimini artıran
politikalarla gittikçe dünyayı, ekosistemi ve evreni yaşanılamaz hâle
getiriyoruz. Özellikle nükleer konusunda, dünyada artık arızalı olduğu,
sıkıntılı olduğu ve dünyanın sonunu getirmekte, ekosistemi bozmakta ve çeşitli
sağlık ve çevresel sorunlara neden olduğu bilinen nükleere karşı durmak artık
dünyada bir gelenek hâlindeyken, bizler üçüncü dünya ülkeleri gibi bu meseleye
yeni heves salmış durumdayız ve Akkuyu’yu, Sinop’u yok etmeye çalışıyoruz.
Yine aynı şekilde, HES’lerle derelerimizi,
meralarımızı, sucul alanlarımızı hızla tüketmekteyiz. Bu politika kısa sürede
maalesef tarihi, coğrafyayı, kültürü yok ettiği gibi, aslında iklim
değişikliğiyle, sera gazı salınımıyla evreni de ekosistemi de yok edecektir.
Kendi yaşadığı coğrafyayı tüketen birer mahlukat durumuna düşmekteyiz. Bu
vesileyle, sabahın bu saatinde maalesef, AKP’ye “günaydın” demek istiyorum.
İnşallah, söylediklerimizden bir parça etkilenirler diye umuyorum ama
etkilenmediklerini de görerek üzülmeye devam ediyoruz.
Saygılarımla sizleri selamlıyorum. (HDP sıralarından
alkışlar)
BAŞKAN – Teşekkür ederim Sayın Toğrul.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
312 sayılı elektrik piyasası kanununun
geçici 19’uncu maddesinin “Kanunla öngörülen düzenlemeler yürürlüğe konuluncaya
kadar mevcut yönetmelik uygulanmaz.” şeklinde değiştirilmesini arz ve talep
ederiz.
Kazım Arslan (Denizli) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU SÖZCÜSÜ ŞAHİN TİN (Denizli) - Katılmıyoruz Sayın Başkan. 
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz.
LEVENT GÖK (Ankara) - Gerekçe okunsun.
BAŞKAN - Gerekçeyi okutuyorum.
Gerekçe:
Mevcut yönetmelik eksik olduğundan yasa yürürlüğe
girinceye kadar uygulanmamalıdır.
BAŞKAN - Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Madde 26’ya bağlı geçici 19’uncu maddeyi oylarınıza
sunuyorum: Kabul edenler… Kabul etmeyenler… Geçici 19’uncu madde kabul
edilmiştir. 
Madde 26’ya bağlı geçici madde 20 üzerinde üç önerge
vardır. Aynı mahiyetteki bu önergeleri okutacağım ve birlikte işleme alacağım.
Talepleri hâlinde önerge sahiplerine ayrı ayrı söz vereceğim veya gerekçelerini
okutacağım.
Şimdi aynı mahiyetteki önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin 26’ncı
maddesiyle düzenlenen geçici 20’nci maddenin metinden çıkarılmasını arz ve
teklif ederiz.
 Emin Haluk Ayhan Mehmet
Necmettin Ahrazoğlu Mustafa Kalaycı
 Denizli Hatay Konya
 Fahrettin Oğuz Tor Baki
Şimşek Ruhi Ersoy
 Kahramanmaraş Mersin Osmaniye
 Seyfettin Yılmaz Mevlüt
Karakaya
 Adana Adana
Diğer önergenin imza sahipleri: 
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Mahmut Celadet Gaydalı Alican
Önlü
 Bitlis Tunceli
Aynı önergenin imza sahipleri:
 Kazım Arslan Tacettin
Bayır İrfan Bakır
 Denizli İzmir Isparta
 Ahmet Akın Tahsin
Tarhan Didem Engin
 Balıkesir Kocaeli İstanbul
 Kemal Zeybek Özkan
Yalım Erkan Aydın
 Samsun Uşak Bursa
 Çetin Arık Bülent
Yener Bektaşoğlu Ömer Fethi Gürer
 Kayseri Giresun Niğde
BAŞKAN
- Aynı mahiyetteki önergelere Komisyon katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılamıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) - Katılmıyoruz Sayın Başkan. 
BAŞKAN – Aynı mahiyetteki önergelerle ilgili önerge
sahiplerine söz vereceğim.
Didem Engin, İstanbul Milletvekili.
Buyurunuz Sayın Engin. (CHP sıralarından alkışlar)
DİDEM
ENGİN (İstanbul) - Sayın Başkan, sayın milletvekilleri; yüce Meclisi saygıyla
selamlıyorum ve sabah saat beş buçuk olduğu için iyi sabahlar diliyorum. 
AKP’nin
hazırladığı Elektrik Piyasası Kanun Teklifi bütün vatandaşlarımızı yakından
ilgilendiren elektrik faturalarındaki kayıp kaçak bedellerinin vatandaşlarımıza
iadesini engelleyen bir dizi düzenleme içeriyor. Söz aldığım kanun teklifindeki
26’ncı madde de bu kayıp kaçak konusuyla ilgili bir madde. 
Biliyorsunuz, her elektrik faturamızda kayıp kaçak
bedeli ödüyoruz. Örneğin, 50 liralık elektrik kullanan bir abonenin faturası
vergilerle, TRT payıyla, kayıp kaçak bedeliyle birlikte toplamda yaklaşık 100
TL’ye yükseliyor. Bundan bir süre önce bazı vatandaşlarımız dava açtılar,
“Elektriği kaçak kullanan biz değiliz. Niye bunun parasını bizden alıyorsunuz?”
diye itiraz ettiler. Yargıtay da vatandaşlarımızı haklı buldu ve tahsil edilen
kaçak elektrik bedellerinin iadesi yönünde bir karar verdi. Ayrıca, “Kaçakları
önlemek ve bu bedelleri kaçak kullanandan tahsil etmek dağıtım şirketinin
görevidir.” dedi Yargıtay. Tabii, Yargıtaydan böyle bir karar çıkınca dağıtım şirketleri
son derece rahatsız oldular çünkü 2006-2010 yılları arasında bizlerin,
vatandaşların dağıtım şirketlerine ödediğimiz kayıp kaçak bedeli 33 milyar TL.
Dolayısıyla, böyle bir bedeli vatandaşa geri ödemek istemiyorlar. Hükûmet,
hazırladığı bu kanun teklifiyle mahkemelerin vatandaşın lehine verdiği tüm iade
bedellerinin ve mahkeme masraflarının tekrar tüm abonelere faturalarda
yansıtılmasını istedi. Dikkatinizi çekiyorum, mahkeme masraflarını bile
abonelere yani bizlere ödetmek istedi Hükûmet. Ayrıca, dağıtım şirketlerinin
2006-2010 yılları arasında yaptığı yatırım harcamalarının da 2016 yılından
itibaren vatandaşların faturalarına yansıtılmasını istedi Hükûmet. Muhalefet
partisi olarak bizler buna tepki gösterince ve siz vatandaşın kazanılmış haklarını
nasıl yok sayarsınız deyince bazı kısımları Komisyonda geri çekmek
mecburiyetinde kaldılar ve şimdi Danıştayın alacağı karar bekleniyor. Buna ek
olarak, bundan sonra benzer davalar açılmasın diye Hükûmet, bu kanun teklifine
tüketici hakem heyetlerinin ve mahkemelerin yetkisini sınırlandıran bir madde
ekledi. Söz aldığım bu maddede de hâlihazırda devam eden davalarda kaçak
elektrik bedellerinin iadesine yönelik karar çıkmasın diye bu sınırlandırılmış
yetkiyle karar alınmasını sağlayan bir ibare var yani kısacası, kaçak elektrik
bedelleri 36 milyon aboneden yasa zoruyla alınmak isteniyor. 
Ayrıca, birkaç saat önce AKP oylarıyla geçen 15’inci
maddede ise kaçak elektrik yasal bir tanıma kavuşturuldu; yasal olmayan kaçak
konusu “teknik olmayan kayıp” tanımıyla yasallaştırıldı. Yani, Hükûmet artık
“kaçak” kelimesini kullanmak istemiyor ve zannediyor ki “kaçak” kelimesini kullanmayınca
vatandaş fark etmeyecek ve ödeyecek. 
Hükûmetin görevi elektrik dağıtım şirketlerinin kârını
artırmak değildir, Hükûmetin öncelikli görevi kendi vatandaşlarının hakkını
korumaktır. Hükûmet “Kayıp kaçak bedelini elektrik faturasını düzenli ödeyen
dürüst abonelere nasıl yüklerim?”, “Bundan sonra iade davası açılmasını nasıl
engellerim?” arayışından vazgeçmeli.
2011 yılında 61’inci Hükûmet Programı’nı Meclis Genel
Kurulunda okuyan şimdiki Cumhurbaşkanımız, o dönemki Başbakanımız aynen şöyle
demişti: “2010 yılı sonu itibarıyla yüzde 15’ler mertebesinde olan elektrik
kayıp kaçak oranının 2015 yılı sonunda yüzde 6 seviyesine inmesini hedefliyoruz.”
Kayıp kaçak oranı 2016 yılında hâlâ yüzde 14’ler, 15’ler seviyesinde yani AKP
bu konuda hiçbir ilerleme kaydedemedi. 
Hedef koymak çok kolay, önemli olan bu hedeflerin
gerçekleşmesi için gerekli adımları kararlı bir şekilde atabilmek. Hükûmetin bu
başarısızlığının faturasını vatandaşlarımıza kesmeye hakkı yok. Bu kanun
teklifi on dört yıldır ülkemizi tek başına yöneten AKP’nin vatandaşlarımıza ne
kadar değer verdiğinin ve hak, hukuk, adalet gibi kavramlara ne kadar önem
verdiğinin bir göstergesidir. 
Hükûmetin getirdiği bu düzenleme Anayasa’mızın pek çok
maddesine aykırı. Anayasa’mızın 2’nci maddesindeki sosyal hukuk devleti
ilkesine, 5’inci maddedeki devletin temel amaç ve görevlerine, 38’inci
maddedeki “Ceza sorumluluğu şahsîdir.” hükmüne, 172’nci maddedeki “Devlet,
tüketicileri koruyucu ve aydınlatıcı tedbirler alır, tüketicilerin kendilerini
koruyucu girişimlerini teşvik eder.” hükmüne açık aykırılık vardır. 
Zaten vergilerin yüksekliği altında ezilen
vatandaşlarımızın cebine göz diken, hakkını aramak isteyenlerin mahkemeye
gitmesini engellemeye çalışan bu yaklaşımın yüce Meclis tarafından
reddedilmesini umuyor, Anayasa’mıza açık aykırılık içeren bu maddelerin kanun
metninden çıkartılmasını talep ediyoruz.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Engin.
Aynı mahiyetteki diğer önerge hakkında
söz isteyen İdris Baluken, Diyarbakır Milletvekili.
Buyurunuz Sayın Baluken. (HDP
sıralarından alkışlar) 
İDRİS BALUKEN (Diyarbakır) – Teşekkür
ediyorum.
Sayın Başkan, değerli milletvekilleri;
hepinize günaydın diyerek son konuşmalarımızı, son cümlelerimizi artık
yapıyoruz. 
Bir kere, bu kanun teklifinin Anayasa’ya
aykırılığı noktasında sanırım Genel Kurulda bir anlayış birliği oluşmuştur.
Yani, buradan geçse bile Anayasa Mahkemesinden dönecek olan bir kanun nedeniyle
bu kadar uzun mesai yaptık. Ama, tabii, yine de enerji politikalarıyla ilgili
mümkün olduğunca kendi parti görüşlerimizi bu görüşmeler vesilesiyle ifade
etmeye çalıştık. 
Özcesi şunu ifade edelim: AKP’nin enerji
politikasıyla -yenilenebilir enerjiye dayanmadan yani güneş, rüzgâr, jeotermal
gibi enerji politikalarına dayanmadan- Türkiye’de temel sorunları çözmek mümkün
değildir. Üzülerek görüyoruz ki AKP hâlâ HES’lerde, termik santrallerde,
nükleer santrallerde ısrar etmeye devam ediyor. 
Peki, biz niye bu kadar karşı çıkıyoruz?
Yani, bu enerji şekillerine, termik santral, nükleer ya da HES’le ilgili
itirazlarımızın iki önemli boyutu var: Birincisi, alabildiğince özelleştirmenin
önünü açıyor ve özelleştirmeyi de emek sömürüsü üzerinden ucuz emek
karşılığında sermaye sahiplerine rant sağlama üzerinden değerlendiriyor.
İkincisi de ekolojik yıkım. Yani, ne insan yaşamına ne doğa yaşamına herhangi
bir katkı sağlamadan tamamen ekosistemi bozmaya yönelik bir anlayış üzerinden
yürüdüğü için karşı çıkıyoruz. 
Şimdi, bir tarafta emek sömürüsü,
özelleştirme, diğer tarafta ekolojik yıkım, bunların sonucunda da halka
yönelen, halkın önüne gelen kabarmış faturalar. E, bunlara tabii ki bizim onay
vermemiz mümkün değildir. Bakın, sadece elektrik faturalarıyla ilgili AKP
döneminde dört yıllık bir süre içerisinde yüzde 88’lik fiyat artışı olmuştur.
Dolayısıyla, hani bu tarz palyatif çözümlerle herhangi bir ilerleme sağlamanın
mümkün olmadığı kanaatindeyiz. Bakın, uyguladığınız politikalarla ülkemizi
neredeyse bir HES çöplüğüne çevirdiniz yani nerede akan bir dere varsa onun
üzerine bir HES kurdunuz ve orada canlıya ait olan her şeyi ortadan
kaldırdınız. Bundan önceki Kabinede yer alan AKP’li Bakan Sayın Bayraktar da en
son gelinen aşamada “HES’le bu işler olmaz, haklısınız, biz ufak dereleri
mahvediyoruz.” dedi. Yani, Kabineye mensup bir bakanın bile kabul ettiği bir
realite ortadayken hâlâ bunda ısrar etmenin hiçbir mantığı yok. Kaldı ki
HES’lerle mevcut enerji açığının yüzde 10’unun bile karşılanmayacağını bu işin
uzmanı olan bütün sivil toplum örgütleri ya da bütün kanaat önderleri
söylüyorlar. Oradan sağlanacak enerji miktarı, sadece enerji nakil hatlarındaki
yenilenme ve altyapıyla ilgili eksikliklerin giderilmesi noktasında da çok rahatlıkla
giderilebilir olmasına rağmen, maalesef, bu tutumunuz hâlâ devam ediyor. Tabii
ki emek karşıtı, ekoloji, çevre karşıtı, insan yaşamı karşıtı olan bu enerji
politikalarınız devam ettiği sürece de bizler de itirazlarımızı yükseltmeye
devam edeceğiz. 
Yaklaşık, herhâlde on altı, on yedi
saattir aralıksız çalışıyoruz. Keşke, bugün, burada rantı değil halkı esas alan
bir yasa teklifi, yasa tasarısı getirmiş olsaydınız da bu kadar zahmetli, uzun
bir mesaiye değmiş olsaydı, biz de gönül rahatlığıyla burada rant adına değil
halk adına iyi bir iş yaptık demenin vicdani rahatlığıyla eve dönmüş olsaydık
diyorum, hepinize saygılar sunuyorum. (HDP sıralarından alkışlar)
BAŞKAN – Teşekkür ederim Sayın Baluken. 
Aynı mahiyetteki diğer önerge hakkında
konuşmak isteyen Mevlüt Karakaya Adana Milletvekili. 
Buyurunuz Sayın Karakaya. (MHP
sıralarından alkışlar) 
MEVLÜT KARAKAYA (Adana) – Sayın Başkan,
değerli milletvekilleri; hepinize hayırlı sabahlar diyorum. 
Görüşülmekte olan teklifle ilgili olarak verilmiş olan
önerge üzerinde Milliyetçi Hareket Partisi Grubu adına söz almış bulunuyorum. 
Değerli milletvekilleri, aslında, tasarının 26’ncı
maddesinde yer alan geçici 20’nci madde gerçek anlamıyla bir tahsilatı
garantileyen bir düzenleme. Bu düzenlemeye göre “Kurul kararlarına uygun
şekilde tahakkuk ettirilmiş dağıtım, sayaç okuma, perakende satış hizmeti,
iletim ve kayıp-kaçak bedelleri ile ilgili olarak açılmış olan her türlü
ilamsız icra takibi, dava ve başvurular hakkında 17 inci madde hükümleri
uygulanır.” diyor. Yani, bu süreçte, tahsilatla ilgili gecikmelerin garanti
altına alınmasını sağlayacak bir madde olmaktan öte gitmeyecek, piyasaya
yönelik katkı sağlayacak bir madde değil. 
Özelleştirme konularıyla ilgili bu kürsüden defaatle
eleştiriler yapıldı. Sektörle ilgili yapılacak özelleştirme konuları diğer
alanlardan çok farklı değil. Hatta, sektörün kendine has özelliği, karmaşıklığı
dolayısıyla bazı konular burada gözden kaçırılmaya çalışıldı. Biraz önce
özelleştirme konusunda yapılan bir itirazda, Sayın Bakan “Bu, özelleştirme
değil, buradaki yapılacak olan uygulama bir mal ve varlık satışını
gerektirmiyor, onun için de bir değerleme yapılmasına ihtiyaç yok.” şeklinde ve
bu maddeyi, bu kısmı da Özelleştirme İdaresinin verdiğini ifade ettiler. Yani,
öncelikle şunu belirtelim ki burada bir değer hareketi vardır, bir ekonomik
değerin bir şekilde bırakılması vardır. Bunun karşılığı bir satış olmayabilir,
nakdî bir satışı gerektirmeyebilir, ayni bir değiş tokuş biçiminde, bir menfaat
değiş tokuşu biçiminde de olabilir ama sonuç itibarıyla, ekonomik bir değerin
değişimi söz konusuysa ortada bir ekonomik değer vardır, bırakılan sahanın,
alanın bir gelir yaratma kapasitesi vardır ve bu yaratılan gelir kapasitesinin
bugünkü cari değerle ifade edilmesi söz konusudur. Yapılan ekonomik değerin
değişimiyle ilgili bir alternatif ya da fırsat maliyeti olarak ifade
edebileceğimiz, buna bağlı olarak da net ekonomik kayıp ve kazançları ortaya
çıkarabileceğimiz mutlaka değerleme vardır. 
Evet, elektrik piyasası, diğer piyasalarla mukayese
ettiğimizde, hem aktörleri itibarıyla hem ürün itibarıyla hem yapısı itibarıyla
karmaşıktır, komplike bir yapısı vardır; ürün maliyetlemesinde de aynı şey söz
konusudur, fiyatların oluşumunda da aynı şey söz konusudur. Kayıp ve kaçak
bedellerini, bugün, evet, vatandaşa yüklüyoruz, burada oluşan maliyetleri ve
işletme maliyetlerini aşağı çekmenin bir yolu olarak bunun finansmanını
vatandaşın sağlaması yönünde bu kanun teklifi geçti ve vatandaşa maalesef, bu
yükü yüklemeyi uygun gördünüz. 
Ama değerli milletvekilleri, bir başka maliyet daha,
bizim burada “stranded cost”lar olarak ifade ettiğimiz, “emre amade maliyetler”
olarak tanımladığımız maliyetlerin de uygun bir şekilde, özelleştirmelerin
uygun bir biçimde yapılamamasından, genel olarak kapasitelerin oluşumunu ve
buralardan gelecek maliyet yüklerini dikkate almamamızdan, uygun planlama
yapmamamızdan kaynaklanan ilave maliyetler de aslında, görülmemekle birlikte bu
faturalara yansımaktadır. 
Bu konuya da dikkat çekerek tekrar hepinize hayırlı
sabahlar diyor, saygılarımı sunuyorum. 
BAŞKAN – Teşekkür ederim Sayın Karakaya.
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Önergeler kabul edilmemiştir.
Sayın milletvekilleri, 26’ıncı maddeye bağlı geçici
20’nci maddenin oylamasının açık oylama şeklinde yapılmasına ilişkin bir istem
vardır. 
Şimdi, istem sahibi sayın milletvekillerinin adlarını
okumak suretiyle Genel Kurulda mevcut olup olmadıklarını tespit edeceğim.
Oktay Vural, İzmir? Burada.
Levent Gök, Ankara? Burada.
Tacettin Bayır, İzmir? Burada.
Tahsin Tarhan, Kocaeli? Burada.
Çetin Arık, Kayseri? Burada.
Bülent Bektaşoğlu, Giresun? Burada. 
Kazım Arslan, Denizli? Sayın Arslan yok. 
Mehmet Ahrazoğlu, Hatay? Sayın Ahrazoğlu burada.
Şenal Sarıhan, Ankara? Burada.
Didem Ergin, İstanbul? Sayın Engin burada.
Necati Yılmaz, Ankara? Sayın Yılmaz burada.
Mehmet Gökdağ, Gaziantep? Burada.
Nihat Yeşil, Ankara? Burada.
İrfan Bakır, Isparta? Burada.
Murat Emir, Ankara? Burada.
Bülent Kuşoğlu, Ankara? Yok.
Mahmut Tanal, İstanbul? Burada.
Kamil Aydın, Erzurum? Burada.
İsmail Faruk Aksu, İstanbul? Burada.
Kadir Koçdemir, Bursa? Burada.
Emin Haluk Ayhan, Denizli? Burada. 
Mevlüt Karakaya, Adana? Burada.
Açık oylamanın şekli hakkında Genel Kurulun kararını
alacağım. 
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Alınan karar gereğince açık oylama elektronik cihazla
yapılacaktır. 
Oylama için iki dakika süre veriyorum. 
Oylama işlemini başlatıyorum.
(Elektronik cihazla oylama yapıldı)
BAŞKAN – 312 sıra sayılı Kanun Teklifi’nin 26’ncı
maddesine bağlı geçici madde 20’nin açık oylama sonucu: 
“Kullanılan oy sayısı: 214
Kabul :  188

Ret: 26(x)

 Kâtip
Üye Kâtip
Üye
 Mustafa
Açıkgöz  Sema
Kırcı
 Nevşehir Balıkesir”
Teklifin 26’ncı maddesine bağlı geçici 20’nci madde
kabul edilmiştir. 
27’nci madde üzerinde üç önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi'nin
27'nci maddesi ile getirilen 30/05/2013 tarihli ve 6491 sayılı Türk Petrol
Kanunu’nun 8'inci maddesinde geçen "veya" ibarelerinin "ya
da" şeklinde değiştirilmesi için gereğini saygılarımızla arz ve teklif
ederiz.

 Kazım Arslan Tacettin Bayır İrfan
Bakır
 Denizli İzmir Isparta
 Ahmet Akın Tahsin
Tarhan Kemal Zeybek
 Balıkesir Kocaeli Samsun
 Çetin Arık Özkan
Yalım Bülent Yener Bektaşoğlu
 Kayseri Uşak Giresun
 Erkan Aydın Ömer
Fethi Gürer
 Bursa Niğde
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu ile Bazı Kanunlarda Değişiklik Yapılmasına Dair Kanun Teklifi’nin
27’inci maddesinde geçen "iki" ifadesinin "dört" şeklinde
değiştirilmesini arz ve teklif ederiz.

 Emin Haluk Ayhan Mehmet Necmettin
Ahrazoğlu Mustafa Kalaycı
 Denizli Hatay Konya
 Fahrettin Oğuz
Tor Baki Şimşek Ruhi Ersoy
 Kahramanmaraş Mersin Osmaniye
BAŞKAN – Şimdi, maddeye en aykırı önergeyi okutup
işleme alacağım. 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
27’nci maddesinin (2)’nci fıkrasının 1’inci cümlesinde yer alan “veya ocak
içerisinden” ibaresinin madde metninden çıkartılmasını arz ve teklif ederiz.

 İdris Baluken Berdan
Öztürk Behçet Yıldırm
 Diyarbakır Ağrı Adıyaman
 Mahmut Celadet
Gaydalı Alican
Önlü
 Bitlis Tunceli
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet?
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Biz de katılmıyoruz Sayın Başkan. 
İDRİS BALUKEN (Diyarbakır) – Gerekçeyi okutalım.
BAŞKAN – Gerekçeyi okutuyorum: 
Gerekçe:

Türkiye'de
madenlerde meydana gelen can kayıplarının en önemli nedenlerinin başında, metan
gazına bağlı sızıntı ve patlamaların neden olduğu bilinmektedir. Tarihimizin en
büyük maden faciası olan Soma bu durumun en acı örneğini teşkil etmektedir.
Maden mühendisleri ve ilgili uzmanlar, kömürden önce metan gazının
çıkartılmasına dikkat çekmektedir. Bu temelde metan gazını çıkarmanın en
güvenli yolu, yeryüzünde yürütülecek çalışmalardır. Önergeyle metan gazlarının
yeryüzüne çıkartılması amaçlanmaktadır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 312 sıra sayılı
Elektrik Piyasası Kanunu ile Bazı Kanunlarda Değişiklik Yapılmasına Dair Kanun
Teklifi’nin 27’nci maddesinde geçen “iki” ifadesinin “dört” şeklinde
değiştirilmesini arz ve teklif ederiz.
Mustafa
Kalaycı (Konya) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Takdire bırakıyoruz
Sayın Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Biz de takdire bırakıyoruz Sayın Başkan.
OKTAY VURAL (İzmir) – Gerekçe…
BAŞKAN – Gerekçeyi okutuyorum.
Gerekçe: 
Bu düzenlemeyle, üretilecek metan gazından alınacak
devlet hissesinin oranını 4 katına kadar artırmaya Bakanlar Kurulunun yetkili
olması sağlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun Teklifi’nin
27’nci maddesiyle getirilen 30/5/2013 tarihli ve 6491 sayılı Türk Petrol
Kanunu’nun 8’inci maddesinde geçen “veya” ibarelerinin “ya da” şeklinde
değiştirilmesi için gereğini saygılarımızla değiştirilmesini arz ve teklif
ederiz.
Kazım
Arslan (Denizli) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan.
LEVENT GÖK (Ankara) – Gerekçe…
BAŞKAN – Gerekçeyi okutuyorum. 
Gerekçe: 
Madde metninin daha net olması amaçlanmıştır. 
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
27’nci maddeyi kabul edilen önergeyle yapılan
değişiklik doğrultusunda oylarınıza sunuyorum: Kabul edenler… Kabul etmeyenler…
27’nci madde kabul edilmiştir.
28’inci madde üzerinde üç önerge vardır.
OKTAY VURAL (İzmir) – Bizim önergeyi çekiyoruz efendim.
BAŞKAN – Milliyetçi Hareket Partisi Grubuna ilişkin
önerge geri çekilmiştir. 
Önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 312 sıra sayılı Kanun Teklifi’nin
28’inci maddesinde yer alan “tarihinde” ibaresinin “tarihinden itibaren”
şeklinde değiştirilmesini arz ve teklif ederiz.
 İdris Baluken Berdan
Öztürk Behçet Yıldırım
 Diyarbakır Ağrı Adıyaman
 Alican Önlü Mahmut
Celadet Gaydalı Tunceli
 Bitlis 
BAŞKAN – Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi
Başkanlığına
Görüşülmekte olan 312 sıra sayılı Elektrik Piyasası
Kanunu’yla Bazı Kanunlarda Değişiklik Yapılmasına Dair Kanun Teklifi’nin
28’inci maddesinin aşağıdaki şekilde değiştirilmesini arz ve teklif ederiz. 
“Bu kanun yayımı tarihini izleyen 5’inci yılın sonunda
yürürlüğe girer.” 
 Kazım Arslan  Tahsin
Tarhan  İrfan Bakır
 Denizli  Kocaeli
 Isparta 
 Bülent Yener Bektaşoğlu  Tacettin
Bayır
 Giresun  İzmir
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Önerge hakkında konuşmak isteyen? Yok. 
Gerekçeyi okutuyorum: 
Gerekçe: 
Teklif birçok maddesiyle Anayasa’ya açıkça aykırılık
içermekte, kabul edilen hâliyle kanunlaşması ve yürürlüğe girmesi hâlinde
telafisi imkânsız zararlar doğuracak niteliktedir. Teklifin, piyasa şartları,
anayasal ilkeleri, ilgili mevzuat ve çevre, mülkiyet hakkı, kuvvetler ayrılığı,
hak arama hürriyeti, hukuk devleti ve sosyal devlet gibi ilkeleri göz önünde
bulundurarak yürürlüğünün beş yıl süreyle ertelenmesi öngörülmüştür. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 312 sıra sayılı Kanun Teklifi’nin
28’inci maddesinde yer alan “tarihinde” ibaresinin “tarihinden itibaren”
şeklinde değiştirilmesini arz ve teklif ederiz. 
İdris
Baluken (Diyarbakır) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet? 
ENERJİ VE TABİİ KAYNAKLAR BAKANI BERAT ALBAYRAK
(İstanbul) – Katılmıyoruz Sayın Başkan. 
BAŞKAN – Gerekçeyi okutuyorum: 
Gerekçe: 
Önergeyle madde metninin daha anlaşılır olması
amaçlanmaktadır. 
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir. 
28’inci maddeyi oylarınıza sunuyorum: Kabul edenler…
Kabul etmeyenler… 28’inci madde kabul edilmiştir. 
29’uncu madde üzerinde ikisi aynı mahiyette olmak üzere
üç önerge vardır. 
OKTAY VURAL (İzmir) – Çekiyoruz. 
BAŞKAN – Milliyetçi Hareket Partisi önergesini geri
çekmiştir. 
İDRİS BALUKEN (Diyarbakır) – Sayın Başkan, biz de geri
çekiyoruz. 
BAŞKAN – Halkların Demokratik Partisi de önergesini
geri çekmiştir. 
29’uncu madde üzerinde bu durumda bir
önerge vardır…
MUSTAFA ELİTAŞ (Kayseri) – CHP de çekiyor Sayın Başkan.
LEVENT GÖK (Ankara) – Biz de çekelim efendim.
MUSTAFA ELİTAŞ (Kayseri) – CHP de çekti efendim.
BAŞKAN – Duyulmuyor Sayın Gök.
LEVENT GÖK (Ankara) – Biz de çekelim.
BAŞKAN – Cumhuriyet Halk Partisi Grubu da çekiyor.
29’uncu madde üzerinde önerge kalmamıştır.
29’uncu maddeyi oylarınıza sunuyorum: Kabul edenler...
Kabul etmeyenler... 29’uncu madde kabul edilmiştir. 
Teklifin tümünü oylamadan önce, İç Tüzük’ün 86’ncı
maddesi gereğince, oyunun rengini belli etmek üzere söz isteyen 2 sayın
milletvekiline söz vereceğim.
Lehte, İzmir Milletvekili Sayın Necip Kalkan.
Buyurunuz Sayın Kalkan. (AK PARTİ sıralarından
alkışlar)
NECİP KALKAN (İzmir) – Sayın Başkan, Sayın Divan,
siyasi partilerimizin çok değerli grup başkan vekilleri, kıymetli
milletvekilleri; efendim, herkesi sevgiyle saygıyla selamlıyorum. Hayırlı
sabahlar, sabahışerifleriniz hayır olsun diyorum. (AK PARTİ sıralarından
alkışlar)
Efendim, takribi on sekiz saattir buradayız. Tabii, on
sekiz saatin sonunda en son konuşmacılardan biri benim. Ne derler? Sona kalan,
dona kalır ama unutmayın ki en son söyleyenin lafı da akıllarda kalır. (AK
PARTİ sıralarından alkışlar)
Birinci lafım, bu kürsüden konuşurken bize lafı
değdiren ama söz alamayan arkadaşımız Sayın Tacettin Bayır’a.
TACETTİN BAYIR (İzmir) – Bak, yapma, yapma!
NECİP KALKAN (Devamla) – Lütfen, efendim… 
Tacettin Bayır konuşmasında dedi ki: “Sayın Necip
Kalkan bu işlerden anlamaz, ben onu ticaret odasından tanırım, dersini iyi
çalışmamış.” 
TACETTİN BAYIR (İzmir) – İkincisi doğru, birincisi
yanlış.
NECİP KALKAN (Devamla) – Ticaret odasından tanır, o
normal üyeydi, ben de onun on beş sene başkanlığını yaptım; bir. (AK PARTİ
sıralarından alkışlar)
İkincisi: Efendim, Tacettin Bayır konuşurken rüzgâr ve
güneşin verimliliğinden bahsetti. Ben de oradan, yerimden “Onların
kapasitesinden ziyade üretim değerini, verimliliğini hesap et.” dedim. Tabii, o
da bize bu lafları söyledi. Ben Tacettin Bey’e şunu...
TACETTİN BAYIR (İzmir) – İzmirliler uyuyor.
NECİP KALKAN (Devamla) – …söylüyorum: Siz evinizde
pijamalarınızı giymiş, televizyon seyrederken ben Urla’da, Karaburun’da,
Çeşme’de rüzgâr ölçümü yapıyordum. (AK PARTİ sıralarından “Ooo!”sesleri,
alkışlar) 
OKTAY VURAL (İzmir) – Demek hep Çeşme’de dolaşıyorsun
ha!
NECİP KALKAN (Devamla) – Sayın Mesut Yılmaz Başbakandı,
Cumhur Ersümer Enerji Bakanıydı -bunu koydum kıyıya- rahmetli Ersin Faralyalı
Enerji Bakanıydı. 
OSMAN AŞKIN BAK (Rize) – Karış karış gezdi her tarafı.
NECİP KALKAN (Devamla) – İzmir’de, 1992 senesinde,
İzmir’de değil, Türkiye'de büyük bir şirket kuruldu, ENDA Enerji Dağıtım. Şu
an, 264 megavat üretim yapan bir şirketin de kurucu ortağıyım. Düne kadar
yönetim kurulu üyesiydim ancak milletvekili olunca istifa edip geldik. Bir kere
bunu söylüyorum; kim biliyormuş, kim bilmiyormuş, bu ortaya çıksın. (AK PARTİ
sıralarından alkışlar)
BÜLENT YENER BEKTAŞOĞLU (Giresun) – Sataşma var.
MAHMUT TOĞRUL (Gaziantep) – Vallahi, İzmir kavgası geri
başladı.
NECİP KALKAN (Devamla) – Şimdi, değerli arkadaşlarım,
lafı fazla uzatmayacağım. Dediğim gibi, bu enerji piyasasıyla ilgili 2001
yılında bir kanun çıkmış, sonra 2013 yılında bir kanun daha çıkmış. Bu kanunla
ilgili bugün -bu kanunun numarası da 6446- ilaveler yapıyoruz.
Ben şunu söylemek istiyorum: Bugün Türkiye'de biz tam
74.039 megavat enerji üretiyoruz.
BÜLENT YENER BEKTAŞOĞLU (Giresun) – Kim üretiyor?
NECİP KALKAN (Devamla) – Bunlar akıllarda kalsın diye
söylüyorum, bizzat arkadaşımın aklında kalsın. Bu 74 bin megavatı üretirken şu
an yüzde 37,9’unu doğal gazdan, yüzde 28’ini kömürden, yüzde 25,8’ini
hidrolikten, sadece yüzde 4,4’ünü rüzgârdan ve diğerlerinden; bunun içinde
jeotermal var, değeri de binde 8. Biz bunlarla 260 milyar kilovatsaat elektrik
üretiyoruz. Türkiye’nin enerji temini için bütün ithal ettiklerine ödediği para
da -Sayın Bakanımızın ağzından dün not aldım- 38 milyar dolar. En yüksek ithal
ettiğimiz enerji doğal gaz, doğal gaza da ödediğimiz para; metreküp fiyatına
göre 11-12 milyar dolar parayı ödüyoruz. 
BÜLENT YENER BEKTAŞOĞLU (Giresun) – Dersine
çalışmışsın, çalışmışsın.
NECİP KALKAN (Devamla) – Şimdi, bu kanunun amacı
Türkiye’nin… Hatırlar mısınız bir reklam vardı yaşı benim kadar olanlar? Renkli
televizyon yoktu, siyah beyaz televizyon vardı. Siyah beyaz televizyonda, reklamda:
“Taş gibi televizyon Schaub Lorenz.” diyordu. (Gülüşmeler) Bir reklam daha
vardı, bir dakika: “Anında görüntü: Nastional.” diyordu. Bir reklam daha vardı:
“Paralarımız uçuyor mu? Yetiş İzocam!” diye bağırıyordu. Nasıl “İzocam” diye
bağırıyordu, İzocam geliyordu, kayıpları kaçakları önlüyordu.
İDRİS BALUKEN (Diyarbakır) – Meclis kürsüsünde reklam
yasak.
NECİP KALKAN (Devamla) - İşte bizim bu ülkenin -fuzuli
olarak- yerli kaynakları kullanmamaktan, kullanamamaktan, kullanma ortamı
sağlayamamaktan kaynaklanan para kaçmasını, paranın Türkiye’de kalmasını
sağlayan bir kanun bu. Ben bu kanuna “evet” oyu veriyorum. (AK PARTİ
sıralarından “Bravo” sesleri, alkışlar)
(Mikrofon otomatik cihaz tarafından kapatıldı) 
NECİP KALKAN (Devamla) - Ama, ben tabii arkadaşlarımı
burada heyecanla dinledim, heyecanla dinledim arkadaşlarımı. Sağ olsun Mersinli
arkadaşımız arkada. Aydınlı jeotermalci arkadaşımız yok. Sayın Tacettin Bayır
burada.
Bakıyorum, baraja karşılar, rüzgâra karşılar,
jeotermale karşılar, nükleer enerjiye karşılar.
BAŞKAN – Teşekkür ederim Sayın Kalkan. 
NECİP KALKAN (Devamla) - Karşı olmadığınız bir şey var
mı, bir söyleyin? 260 milyar kilovatsaat elektriği...
OSMAN AŞKIN BAK (Rize) – Seni seviyoruz Necip Baba!
NECİP KALKAN (Devamla) - Oldu olacak bir tane pil
yapalım 260 milyar kilovatsaat elektriği üretin. 
OSMAN AŞKIN BAK (Rize) – Tamam, bitti, süre bitti.
BAŞKAN – Sayın Kalkan, lütfen…
Teşekkür ederim efendim. 
NECİP KALKAN (Devamla) - Efendim, oyum “evet” oyudur. 
Hepinizi saygıyla sevgiyle selamlıyorum. (AK PARTİ
sıralarından “Bravo” sesleri, alkışlar) 
BAŞKAN – Sayın Bayır…
TACETTİN BAYIR (İzmir) – Sayın Başkan, konuşmacı
arkadaş adımı bizzat kullanarak ciddi boyutta sataşmada bulunmuştur. 69’uncu
maddeye göre söz hakkı talep ediyorum. 
BAŞKAN – Sayın Bayır, size söz vereceğim ama ondan önce
bir şeyi hatırlatmak zorundayım. Sayın Kalkan bir şey söylemişti: “En son kim
konuşursa onun söylediği akılda kalır.” diyerek, size bir pas mı vermiş oldu
acaba?
TACETTİN BAYIR (İzmir) – Evet, çatmayacaktı, o zaman
sataşmayacaktı. Evet, aynen öyle oldu. 
BAŞKAN – Peki, buyurunuz Sayın Bayır, sataşmadan dolayı
size söz veriyorum. 
MUSTAFA ELİTAŞ (Kayseri) – Ama yeni sataşmaya meydan
vermemek üzere. 
BAŞKAN – Yani, bilemem, işte en son konuşanınki akılda
kalacak. 
MUSTAFA ELİTAŞ (Kayseri) – O zaman aman ha, ona göre
bak!
VII.- SATAŞMALARA İLİŞKİN KONUŞMALAR (Devam)
9.- İzmir Milletvekili Tacettin Bayır’ın, İzmir
Milletvekili Necip Kalkan’ın 312 sıra sayılı Kanun Teklifi’nde oyunun rengini
belli etmek üzere yaptığı konuşması sırasında şahsına sataşması nedeniyle
konuşması
TACETTİN BAYIR (İzmir) – Sevgili arkadaşlar, gerçekten,
İzmir Milletvekili Necip Kalkan ağabeyimle uzun yıllar ticaret odasında
birlikte çalıştık ama beni yeterince tanımamış. Öncelikle, hani bahsettiği
“Sabah saatlerinde sen pijamayla gezerken…” ifadesini düzeltelim.
OSMAN
AŞKIN BAK (Rize) – Öyle demedi. 
TACETTİN
BAYIR (Devamla) – Ben pijama kullanmıyorum, şortla uyuyorum genelde, İzmir
çocuğuyum. (Gülüşmeler) Onu bir düzeltelim. 
MUSTAFA
ELİTAŞ (Kayseri) – Yatak odana girecek hâli yok ya.
TACETTİN
BAYIR (Devamla) – İkincisi: Sayın Bakan da Sayın Komisyon Başkanı da verdiğimiz
aralarda yaptığımız olumlu eleştirilerle ilgili kendileri teşekkürlerini
ilettiler bana. Yani sizden de teşekkür beklerdim doğrusu. 
OSMAN
AŞKIN BAK (Rize) – Orada sataştınız ama Necip ağabeye sataştınız, “Bilmiyor.”
dediniz.
TACETTİN
BAYIR (Devamla) – Ama bir şey söyleyeyim: Kesin olan bir şey var, İzmir’de ben
başım dik gezeceğim bu kanuna “hayır” dediğim için ama siz nasıl gezeceksiniz
onu bilemiyorum. (CHP sıralarından alkışlar)
OSMAN
AŞKIN BAK (Rize) – Biz her zaman dik geziyoruz, alnımız ak geziyoruz. 
TACETTİN
BAYIR (Devamla) – Hepinize hayırlı sabahlar diliyorum. 
Hayırlısı
olsun efendim. 
BAŞKAN
– Teşekkür ederim Sayın Bayır. 
AYTUĞ
ATICI (Mersin) – Efendim, aynı gerekçeyle bana da sataşma olmuştur, ben söz
istiyorum. 
BAŞKAN
– Duyamadım Sayın Atıcı. 
AYTUĞ
ATICI (Mersin) – Efendim, aynı gerekçeyle ben de söz istiyorum. 
BAŞKAN
– Hangi gerekçeyle Sayın Atıcı? 
AYTUĞ
ATICI (Mersin) – “Mersin Milletvekili jeotermale karşı, şuna karşı buna karşı.”
diye ismimi de zikrederek sataşmada bulunmuştur. 
OSMAN
AŞKIN BAK (Rize) – Öyle bir şey demedi.
GÖKCEN
ÖZDOĞAN ENÇ (Antalya) – Bir sürü Mersin vekili var ya. 
BAŞKAN
– Buyurunuz Sayın Atıcı. 
Lütfen
yeni bir sataşmaya meydan vermeyiniz Sayın Atıcı. 
10.- Mersin Milletvekili Aytuğ Atıcı’nın, İzmir
Milletvekili Necip Kalkan’ın 312 sıra sayılı Kanun Teklifi’nde oyunun rengini
belli etmek üzere yaptığı konuşması sırasında şahsına sataşması nedeniyle
konuşması
AYTUĞ
ATICI (Mersin) – Teşekkür ederim Sayın Başkan. 
Değerli
arkadaşlar, evet biz nükleer santrallere karşıyız hem de tam otuz beş yıldır
karşıyız. 
MUSTAFA
KÖSE (Antalya) – Siz bize de karşısınız.
ABDULHAMİT
GÜL (Gaziantep) – Her şeye karşısınız, karşı olmadığınız bir şey var mı? 
AYTUĞ
ATICI (Devam) – Buradan, otuz beş yıldır Mersin’de nükleer santral yapılmasına
karşı çıkan Mersin halkını saygıyla selamlıyorum. Mersin halkı sizlere bu
nükleer santrali yaptırmayacak. 
Sayın
Bakan, devletin parasını çarçur etmeyin, milletle oynamayın. Millete rağmen bu
işi yapamayacaksınız. Bakın, Mersin’de yaptığımız araştırmada -AKP’li, MHP’li,
HDP’li, CHP’li hiç fark etmez- orada yaşayan halkın yüzde 80’i nükleer santrale
“Hayır.” diyor.
FEVZİ
ŞANVERDİ (Hatay) – Size rağmen yapacağız, size rağmen yapacağız. 
AYTUĞ
ATICI (Devam) – Gelin bir araştırma yapın, bir anket yapın, Mersin’de eğer halk
nükleer santrale “Evet.” diyorsa ben bir daha bu kürsüye bu amaçla
çıkmayacağım, size söz veriyorum. 
ABDULHAMİT
GÜL (Gaziantep) – Kaç vekiliniz var, Mersin’de kaç vekiliniz var?
AYTUĞ
ATICI (Devam) – Ama eğer Mersin halkı “Nükleer santral istemiyoruz.” derse
Allah aşkına millete rağmen bu işi yapmayın. Bu işin vebali büyük arkadaşlar.
Bakın, bir çocuk hekimi olarak size söylüyorum: Bu işin vebali büyüktür. Biz
oradaki her türlü yolsuzluğu telafi ederiz, orada kesilen ağaçların yerine
yenisini dikeriz, hiç merak etmeyin, bunların hepsi gelip geçici işler;
maddiyata bağlı işleri çözeriz ama orada kanser olacak olan çocukları
iyileştiremeyiz, orada sakat doğum yapan annelerin acısını dindiremeyiz, orada
bir patlama olursa hafazanallah veya herhangi bir kaza olur ise bütün Türkiye
ve komşularında meydana gelecek olan hasarı ortadan kaldıramayız. Elinizi
vicdanınıza koyun, oyunuzu bu şekilde kullanın. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederim Sayın Atıcı. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir Milletvekili
Ahmet Kenan Tanrıkulu’nun Çeşitli Adlar Altında Vatandaşlarımızın Elektrik
Faturalarına Yansıtılan Bedellerin Kaldırılması Amacıyla Bazı Kanunlarda
Değişiklik Yapılması Hakkında Kanun Teklifi (2/28), İstanbul Milletvekili
Mustafa Sezgin Tanrıkulu’nun Elektrik Piyasası Kanununda Değişiklik Yapılması
Hakkında Kanun Teklifi (2/75), Milliyetçi Hareket Partisi Grup Başkanvekilleri
Manisa Milletvekili Erkan Akçay ve İzmir Milletvekili Oktay Vural’ın Elektrik
Piyasası Kanununda Değişiklik Yapılmasına Dair Kanun Teklifi (2/242), İstanbul
Milletvekili Mustafa Sezgin Tanrıkulu’nun Elektrik Piyasası Kanunu ve Türkiye
Radyo-Televizyon Kurumu Gelirleri Kanununda Değişiklik Yapılması Hakkında Kanun
Teklifi (2/288), Balıkesir Milletvekili Ahmet Akın’ın Elektrik Piyasası
Kanununda Değişiklik Yapılmasına Dair Kanun Teklifi (2/586), Kayseri
Milletvekili Çetin Arık’ın 4628 Sayılı Elektrik Piyasası Kanununda Değişiklik
Yapılmasına Dair Kanun Teklifi (2/614), Antalya Milletvekili Devrim Kök’ün
Türkiye Radyo-Televizyon Kurumu Gelirleri Kanunu ile Elektrik Piyasası
Kanununda Değişiklik Yapılması Hakkında Kanun Teklifi (2/1076), Denizli
Milletvekili Kazım Arslan’ın Elektrik Piyasası Kanununda Değişiklik Yapılmasına
İlişkin Kanun Teklifi (2/1082) ve Bayındırlık, İmar, Ulaştırma ve Turizm
Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı: 312) (Devam)
BAŞKAN – Aleyhte, İstanbul Milletvekili Mahmut Tanal.
Buyurunuz Sayın Tanal. (CHP sıralarından alkışlar) 
MAHMUT TANAL (İstanbul) – Değerli Başkan, değerli
milletvekilleri; hepinize günaydın. Hayırlı bir hafta sonu diliyorum ben
herkese, mutlu bir gelecek diliyorum. 
Değerli
arkadaşlar, bu yasa ne getiriyor? Bu yasa teklifiyle -tabii ki Sayın Bakana hep
sorularla söyledik ama- dağıtım şirketleri elektriği çalan hırsızların peşine
düşmeyecek. İkinci bir husus: Elektrik şirketleri elektrik hatlarındaki
kayıpların önlenmesi için yatırım yapmayacak. Nedir? Biz “kayıp ve kaçaklar”
diyoruz, kayıpları ikiye ayırıyoruz: Bir, “teknik kayıp” dediğimiz iletim
hatlarındaki kayıp; ikincisi, kaçaklar. İletim hatlarında Türkiye'deki kayıplar
7 ve 8 oranında, dünyada 4 ve 7 oranında. Ancak, yatırımın yapılmaması
nedeniyle bu maliyetler düşürülebilir iken özelleştirilme neticesinde denetim
yeteri kadar yapılmadığı için, bu maliyetler halka mal oluyor. Bu konuda siyasi
iktidarın üzerine gitmesi gerekir. 
İkinci
bir husus: Anayasa’mızın mevcut 2’nci maddesi “Türkiye Cumhuriyeti devleti
sosyal bir hukuk devletidir.” diyor. Ancak ulusal tarifname var, bölgesel
tarifname var. Ulusal tarifname ile bölgesel tarifnamenin arasındaki fark şu:
Bir sefer, yoksul olan kesimde elektrik fiyatlarının daha ucuz, maliyetinin
daha düşük olabilmesi gerekçesiyle Anayasa’mız buna icazet, izin verdiği hâlde
bunu yapmamış durumdayız, bu gerçekten kabul edilebilir bir durum değil.
Ben
aynı zamanda tüketici derneklerinin de üyesiyim, hâlen üyesiyim. Biz, tüketici
derneklerinin üyesi olarak, tüketiciler olarak şunu görmek isterdik ve hâle
zamanı da geçmiş değil, bizim burada önerilerimiz şu: 
Elektrikten
alınan 5 kalemden oluşan; kayıp, kaçak, dağıtım, iletim, perakende satış
hizmetleri ve sayaç okuma bedelleri Yargıtay kararlarına uygun olarak elektrik
abonelerinden alınamaz. 
İkinci
madde önerimiz, tüketicilerden kayıp, kaçak, dağıtım, iletim, perakende satış
hizmeti ve sayaç okuma bedeli adı altında haksız yere tahsil edilen tutarlar
ile bedellerden alınan yüzde 18 KDV ticari faizle birlikte on yıl geriye dönük
olarak iade edilir.
Üçüncü
teklifimiz, yoksul olan dar gelirli ya da hiç geliri olmayan abonelere
tüketicilerin evrensel haklarından olan temel ihtiyaçlarının giderilmesi hakkı
gereğince ücretsiz ya da düşük elektrik sağlanır. Bu üç öneri hem insani hem
sosyal devlet ilkesi uyarınca olması gereken hususlar.
Gelelim,
kaçak elektriğin bedelinin namuslu, dürüst ödeyen vatandaşlardan alınmasına.
Tabii, içimizde hukukçu arkadaşlarımız var, Roma hukukundan beri şöyle bir ilke
var: “Ahlaka aykırı olan işlemler geçersizdir.” Bu ahlaka aykırı işlem…
Parlamento da ahlaka aykırı bir işlem yapsa bu da butlandır, geçersizdir, yok
hükmündedir. Neden? Şimdi değerli müftümüz burada, sol tarafımda bulunuyor,
hangi dini ele alırsak alalım, hangi dinî kutsal kitabı ele alırsak alalım
hırsızlık yapmak suç mu, günah mı? Değerli Müftüm, ne dersiniz bu işe? (AK
PARTİ sıralarından gülüşmeler)
Peki,
madem hırsızlık her dine göre, her kutsal kitaba göre suçsa, suç olan bir şey
ahlaka da aykırı. Peki, ahlaka aykırı, pozitif tüm hukuki düzenlemelere aykırı,
dinî hükümlerin tamamına aykırı ama buna rağmen bu kabul ediliyor değerli
arkadaşlar. Bunun kabul edilebilir bir yanı yok. Bu düzenleme, mevcut olan
Anayasa’mızın 2’nci maddesine, 10’uncu maddesine, 56’ncı maddesine, 172’nci
maddesine ve 36’ncı maddesine, Anayasa’mızın 90’ıncı maddesi uyarınca imzalamış
olduğumuz uluslararası sözleşmelerden Avrupa İnsan Hakları Sözleşmesi’nin de
14’üncü maddesindeki ayrımcılık ilkesine aykırı değerli arkadaşlar.
Onun
için, benim sizden istirhamım: İç Tüzük’ümüzün 88 ve 87’nci maddesi tekrar buna
izin veriyor, bu belirttiğim gerekçelerden dolayı düzeltilebilir. Eğer sizi
ikna edebildiysem ne mutlu bana.
GÖKCEN
ÖZDOĞAN ENÇ (Antalya) – Hayır.
HAMZA
DAĞ (İzmir) – Beş yıldır yapamadın, gene ikna edemedin Tanal. Boş konuşuyorsun
her seferinde, boş. Sadece boş konuşuyorsun.
MAHMUT
TANAL (Devamla) – İkna edemediysem ya benim biraz daha çok çalışmam gerekiyor
veya sizlerin biraz daha okumanız gerekiyor.
(Mikrofon
otomatik cihaz tarafından kapatıldı) 
HAMZA
DAĞ (İzmir) – Ne kadar çalışsan da fayda etmez.
MAHMUT
TANAL (Devamla) – Hepinize teşekkür ediyorum. İyi günler diliyorum.
HAMZA
DAĞ (İzmir) – Fayda etmez Tanal, fayda etmez!
ABDULHAMİT
GÜL (Gaziantep) – Mahmut Bey, müftü hocamla biraz daha çalışın siz.
BAŞKAN
– Teşekkür ederim Sayın Tanal.
Teklifin
görüşmeleri tamamlanmıştır. 
Teklifin
tümünü oylarınıza sunacağım ancak tümünün oylamasının açık oylama şeklinde
yapılmasına ilişkin bir istem vardır.
Bu
nedenle, şimdi istem sahibi sayın milletvekillerinin adlarını okumak suretiyle
Genel Kurulda mevcut olup olmadıklarını tespit edeceğim.
Oktay
Vural, İzmir? Burada.
Levent
Gök, Ankara? Burada. 
Tacettin
Bayır, İzmir? Burada.
Tahsin
Tarhan, Kocaeli? Burada.
Çetin
Arık, Kayseri? Burada. 
Bülent
Bektaşoğlu, Giresun? Burada.
Kazım
Arslan, Denizli? Yok. 
Şenal
Sarıhan, Ankara? Burada.
Mevlüt
Karakaya, Adana? Burada.
Didem
Engin, İstanbul? Burada.
Necati
Yılmaz, Ankara? Burada. 
Mehmet Gökdağ,
Gaziantep? Burada.
Emin Haluk
Ayhan, Denizli? Burada. 
Seyit Torun,
Ordu? Yok.
Mehmet Necmettin
Ahrazoğlu, Hatay? Burada.
Nihat Yeşil,
Ankara? Burada.
Murat Emir,
Ankara? Burada.
Mahmut Tanal,
İstanbul? Burada.
Aytuğ Atıcı,
Mersin? Burada.
Kamil Aydın,
Erzurum? Burada.
İsmail Faruk
Aksu, İstanbul? Burada.
Kadir Koçdemir,
Bursa? Burada.
İrfan Bakır,
Isparta? 20’yi bulduk, Sayın Bakır da burada. 
Açık oylamanın
şekli hakkında Genel Kurulun kararını alacağım.
Açık oylamanın
elektronik oylama cihazıyla yapılmasını oylarınıza sunuyorum: Kabul edenler…
Kabul etmeyenler… Kabul edilmiştir.
Alınan karar
gereğince açık oylama elektronik cihazla yapılacaktır. 
Oylama için iki
dakika süre veriyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN – 312 sıra sayılı Kanun Teklifi’nin tümünün açık
oylama sonucu: 
“Kullanılan oy sayısı: 215
Kabul :  189

Ret: 25

Çekimser: 1 (x)

 Kâtip Üye Kâtip
Üye
 Mustafa Açıkgöz  Sema
Kırcı
 Nevşehir Balıkesir”
Teklif kabul edilmiş ve kanunlaşmıştır. Hayırlı olsun.
(AK PARTİ sıralarından alkışlar)
Danışma Kurulunun bir önerisi vardır, okutup işleme
alacağım ve oylarınıza sunacağım.
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 7 Haziran 2016
Salı günü ve daha önce alınan karar gereğince çalışmasına karar verilen 4
Haziran 2016 Cumartesi ve 5 Haziran 2016 Pazar günleri toplanmamasına ilişkin
önerisi 
4/6/2016
Danışma Kurulu Önerisi
Danışma Kurulunun 4/6/2016 Cumartesi günü yaptığı
toplantıda, aşağıdaki önerinin Genel Kurulun onayına sunulması uygun
görülmüştür.
 Mehmet
Akif Hamzaçebi 
 Türkiye
Büyük Millet Meclisi 
 Başkanı
Vekili
 Mustafa Elitaş Levent
Gök
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili
 
 İdris Baluken Oktay
Vural
 Halkların Demokratik Partisi Milliyetçi
Hareket Partisi 
 Grubu Başkan Vekili Grubu
Başkan Vekili

Öneri:
Genel Kurulun 7 Haziran 2016 Salı günü ve daha önce
alınan karar gereğince çalışmasına karar verilen 4 Haziran 2016 Cumartesi ve 5
Haziran 2016 Pazar günleri toplanmaması önerilmiştir. 
BAŞKAN - Öneriyi oylarınıza sunuyorum: Kabul edenler…
Kabul etmeyenler… Öneri kabul edilmiştir.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- İstanbul Milletvekili Nureddin Nebati ve 7
Milletvekilinin Elektrik Piyasası Kanunu ile Bazı Kanunlarda Değişiklik
Yapılmasına Dair Kanun Teklifi (2/1081) ile Elektrik Piyasası Kanunu ile Bazı
Kanunlarda Değişiklik Yapılmasına Dair Kanun Tasarısı (1/715), İzmir
Milletvekili Ahmet Kenan Tanrıkulu’nun Çeşitli Adlar Altında Vatandaşlarımızın
Elektrik Faturalarına Yansıtılan Bedellerin Kaldırılması Amacıyla Bazı
Kanunlarda Değişiklik Yapılması Hakkında Kanun Teklifi (2/28), İstanbul
Milletvekili Mustafa Sezgin Tanrıkulu’nun Elektrik Piyasası Kanununda
Değişiklik Yapılması Hakkında Kanun Teklifi (2/75), Milliyetçi Hareket Partisi
Grup Başkanvekilleri Manisa Milletvekili Erkan Akçay ve İzmir Milletvekili
Oktay Vural’ın Elektrik Piyasası Kanununda Değişiklik Yapılmasına Dair Kanun
Teklifi (2/242), İstanbul Milletvekili Mustafa Sezgin Tanrıkulu’nun Elektrik
Piyasası Kanunu ve Türkiye Radyo-Televizyon Kurumu Gelirleri Kanununda
Değişiklik Yapılması Hakkında Kanun Teklifi (2/288), Balıkesir Milletvekili
Ahmet Akın’ın Elektrik Piyasası Kanununda Değişiklik Yapılmasına Dair Kanun
Teklifi (2/586), Kayseri Milletvekili Çetin Arık’ın 4628 Sayılı Elektrik
Piyasası Kanununda Değişiklik Yapılmasına Dair Kanun Teklifi (2/614), Antalya
Milletvekili Devrim Kök’ün Türkiye Radyo-Televizyon Kurumu Gelirleri Kanunu ile
Elektrik Piyasası Kanununda Değişiklik Yapılması Hakkında Kanun Teklifi
(2/1076), Denizli Milletvekili Kazım Arslan’ın Elektrik Piyasası Kanununda
Değişiklik Yapılmasına İlişkin Kanun Teklifi (2/1082) ve Bayındırlık, İmar,
Ulaştırma ve Turizm Komisyonu ile Sanayi, Ticaret, Enerji, Tabii Kaynaklar,
Bilgi ve Teknoloji Komisyonu Raporları (S. Sayısı: 312) (Devam)
BAŞKAN - Sayın Bakanın, teklifin kanunlaşmış olması
nedeniyle bir teşekkür konuşması talebi vardır. 
Buyurunuz Sayın Bakan. (AK PARTİ sıralarından alkışlar)
ENERJİ VE TABİİ KAYNAKLAR BAKANI BERAT
ALBAYRAK (İstanbul) – Kıymetli Başkan, değerli milletvekilleri; yaklaşık on
altı saati geçtik. Her ne kadar salı, çarşamba ve perşembe bu yasa maddeleriyle
ilgili bir çalışma süreci başlasa da cuma gününden itibaren başlayan, bugün
sabaha karşı nihayete eren, bence Türkiye için, enerji piyasaları için çok
önemli olduğunu düşündüğüm bu yasa paketinin geçmesinde emeği geçen
bürokratlarımız başta olmak üzere -hazırlık aşamasında- sizlerin bu yasama
sürecinde fedakârca, saatlerce burada bu yasanın geçmesi için verdiğiniz
destekten dolayı çok teşekkür ediyorum. Tabii ki iktidar partisi olarak iktidar
partimizin siz değerli vekillerine, fedakârca, on sekiz saatten fazla burada
destek verdiğiniz için ayrıca teşekkür ediyorum.
Temennim, Cenab-ı Allah’ın, bu yasa maddeleri esasında
ülkeye Bakanlığımız döneminde çok daha hayırlı, çok daha bereketli hizmetleri
vermemizi, hayırlı hizmetlerin önünü açmasını nasip etmesi yönünde. 
Tekrardan, çok da vaktinizi almadan, uçak saatini
bekleyen vekillerimizin de gözlerine bakarak çok teşekkür ediyorum. Allah’a
emanet olun diyorum, hayırlı günler diliyorum. (AK PARTİ sıralarından alkışlar)
BAŞKAN – Teşekkür ederim Sayın Bakan.
IX.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Mehmet Akif
Hamzaçebi’nin, ramazan ayının hayırlar getirmesini dilediğine ilişkin konuşması

BAŞKAN - Sayın milletvekilleri, pazartesi günü
başlayacak olan ramazan ayının, milletvekillerimize, Türkiye Büyük Millet
Meclisi çalışanlarımıza, ülkemize ve milletimize hayırlar getirmesini
diliyorum.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti ile Belçika Krallığı Arasında 2
Haziran 1987 Tarihinde Ankarada İmzalanan Gelir Üzerinden Alınan Vergilerde
Çifte Vergilendirmeyi Önleme Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı (1/505) ve Dışişleri Komisyonu Raporu (S.
Sayısı: 238) 
BAŞKAN - 2’nci sırada bulunan, Türkiye Cumhuriyeti ile
Belçika Krallığı Arasında 2 Haziran 1987 Tarihinde Ankarada İmzalanan Gelir
Üzerinden Alınan Vergilerde Çifte Vergilendirmeyi Önleme Anlaşmasını Değiştiren
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlıyoruz.
Komisyon? Yok.
Ertelenmiştir.
Bundan sonra da komisyonun bulanmayacağı
anlaşıldığından, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 8 Haziran 2016
Çarşamba günü saat 14.00’te toplanmak üzere birleşimi kapatıyorum. 
Hepinize günaydın diyorum, iyi bir gün diliyorum.
Kapanma
Saati: 06.32




(x) Bu bölümlerde hatip tarafından Türkçe
olmayan kelimeler ifade edildi.


(x) 312 S. Sayılı Basmayazı 1/6/2016
tarihli 96’ncı Birleşim Tutanağı’na eklidir.


(X) Açık
oylama kesin sonuçlarını gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.


(X) Açık
oylama kesin sonuçlarını gösteren tablo tutanağa eklidir.


(x) Açık oylama kesin sonuçlarını gösteren
tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.




