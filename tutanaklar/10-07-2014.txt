



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 115’inci
Birleşim
 10
Temmuz 2014 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Gümüşhane Milletvekili Kemalettin Aydın’ın,
Gümüşhane’deki ulaştırma yatırımlarına ilişkin gündem dışı konuşması
2.- Adana Milletvekili Ümit Özgümüş’ün, 2011 YGS’deki
soru iptali ve sonuçlarına ilişkin gündem dışı konuşması
3.- Bursa Milletvekili Necati Özensoy’un, son yıllarda
artan uyuşturucu kullanımı ve dağıtımına ilişkin gündem dışı konuşması 

V.- BAŞKANLIĞIN GENEL KURULA SUNUŞLARI
A) Önergeler
1.- İstanbul Milletvekili Haluk Eyidoğan’ın, (9/8) esas
numaralı Meclis Soruşturması Komisyonu üyeliğinden istifa ettiğine ilişkin
önergesi (4/172)

B Tezkereler
1.- (9/8) esas numaralı Meclis Soruşturması Komisyonu
Geçici Başkanlığının, başkan, başkan vekili, sözcü ve kâtip üye seçimine
ilişkin tezkeresi (3/1524)

C) Meclis Araştırması Önergeleri
1.- İzmir Milletvekili Rahmi Aşkın Türeli ve 21
milletvekilinin, Türkiye genelinde ve Ege Bölgesi’nde yaşanabilecek su sorununun
araştırılarak alınması gereken tedbirlerin belirlenmesi amacıyla Meclis
araştırması açılmasına ilişkin önergesi (10/1011)
2.- İzmir Milletvekili Hülya Güven ve 42
milletvekilinin, Folkart Altay Alsancak Stadı’nın tarihî dokusuyla korunarak
nasıl değerlendirilmesi gerektiğinin araştırılarak alınması gereken tedbirlerin
belirlenmesi amacıyla Meclis araştırması açılmasına ilişkin önergesi (10/1012)
3.- Çanakkale Milletvekili Mustafa Serdar Soydan ve 19
milletvekilinin, Bozcaada ve Gökçeada’da yaşayanların sorunlarının
araştırılarak alınması gereken tedbirlerin belirlenmesi amacıyla Meclis
araştırması açılmasına ilişkin önergesi (10/1013)

VI.-AÇIKLAMALAR
1.- İzmir Milletvekili Oktay Vural’ın, Cumhurbaşkanlığı
seçim sürecinde Başbakan Recep Tayyip Erdoğan’ın Türkiye Büyük Millet Meclisi
tarafından seçilmiş cumhurbaşkanlarına karşı kullandığı ifadeleri ve
milletvekillerinin iradesini bu şekilde küçük gören zihniyeti kınadığına
ilişkin açıklaması
2.- Sinop Milletvekili Engin Altay’ın, Türkiye’nin
Musul Başkosolosluğuna yapılan saldırının akıbeti konusunda Hükûmetin Genel
Kurula bilgi vermesi gerektiğine ve Cumhurbaşkanlığı seçiminde üslup ve seviyenin
bozulmamasını temenni ettiğine ilişkin açıklaması
3.- Bingöl Milletvekili İdris Baluken’in, Irak’taki
IŞİD saldırıları karşısında Halkların Demokratik Partisi olarak Rojava halklarının
yanında olduklarına ve Hükûmetin IŞİD’e verdiği desteği bir an önce sonlandırması
gerektiğine ilişkin açıklaması
4.- İstanbul Milletvekili Mihrimah Belma Satır’ın,
Cumhurbaşkanlığı seçim sürecinin hayırlı bir süreç olmasını dilediğine ve
İsrail’in Filistin halkına saldırılarını kınadığına ilişkin açıklaması
5.- İstanbul Milletvekili Süleyman Çelebi’nin, sivil
toplum örgütlerinin, Meclisten, kadınlara yönelik cinayetlerde iyi hâl uygulamasının
kaldırılmasını talep ettiklerine ilişkin açıklaması
6.- İstanbul Milletvekili Mahmut Tanal’ın, Çalışma ve
Sosyal Güvenlik Bakanı Faruk Çelik’e geçmiş olsun dileğinde bulunduğuna ve
Hükûmetin, Şanlıurfa’nın sorunlarıyla ilgilenmesi gerektiğine ilişkin
açıklaması

VII.- ÖNERİLER
A) Siyasi Parti Grubu Önerileri
1.- MHP Grubunun, 12/7/2013 tarih ve 16289 sayıyla
Afyonkarahisar Milletvekili Kemalettin Yılmaz ve arkadaşları tarafından,
ülkemizde kiraz üretiminin ve üreticilerinin sorunlarının araştırılması,
alınması gereken önlemlerin tespit edilmesi ve bunlara ilişkin yapılacak yasal
düzenlemelerin ele alınabilmesi amacıyla Türkiye Büyük Millet Meclisi
Başkanlığına verilmiş olan Meclis araştırması önergesinin Genel Kurulun 10
Temmuz 2014 Perşembe günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi 


B) Danışma Kurulu Önerileri
1.- Danışma Kurulunun, Genel Kurulun çalışma günlerinin
yeniden düzenlenmesine, 10 Temmuz 2014 Perşembe günkü birleşiminde gündemin
“Kanun Tasarı ve Teklifleri ile Komisyonlardan Gelen Diğer İşler” kısmında yer
alan 615 Sıra Sayılı Kanun Tasarısı’nın maddelerine geçilmesinin oylamasının
tamamlanmasına kadar çalışmalarını sürdürmesine ilişkin önerisi 

VIII.- SATAŞMALARA İLİŞKİN KONUŞMALAR
1.- Afyonkarahisar Milletvekili Kemalettin Yılmaz’ın,
Adıyaman Milletvekili Mehmet Erdoğan’ın MHP grup önerisi üzerinde yaptığı
konuşması sırasında Milliyetçi Hareket Partisine sataşması nedeniyle konuşması 

IX.- SEÇİMLER
A) Komisyonlarda Açık Bulunan Üyeliklere Seçim
1.- (9/8) esas numaralı Meclis Soruşturması
Komisyonunda açık bulunan üyeliğe seçim

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın'ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç'in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Terörün Sona Erdirilmesi ve Toplumsal Bütünleşmenin
Güçlendirilmesine Dair Kanun Tasarısı ve İçişleri Komisyonu Raporu (1/941) (S.
Sayısı: 629)
4.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 Milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)


XI.- OYLAMALAR
1.- (S. Sayısı: 629) Terörün Sona Erdirilmesi ve
Toplumsal Bütünleşmenin Güçlendirilmesine Dair Kanun Tasarısı’nın 5’inci
maddesinin oylaması 
2.- (S. Sayısı: 629) Terörün Sona Erdirilmesi ve
Toplumsal Bütünleşmenin Güçlendirilmesine Dair Kanun Tasarısı’nın 6’ncı
maddesinin oylaması 
3.- (S. Sayısı: 629) Terörün Sona Erdirilmesi ve
Toplumsal Bütünleşmenin Güçlendirilmesine Dair Kanun Tasarısı’nın tümünün
oylaması 

XII.- YAZILI SORULAR VE CEVAPLARI
1.- Mersin Milletvekili Ali Rıza Öztürk’ün, iptal
edilen maden ruhsatlarına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/44772)
2.- İstanbul Milletvekili Mustafa Sezgin Tanrıkulu'nun,
Bakanlığın doğal afetlere karşı aldığı önlemlere ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/44773)
3.- İzmir Milletvekili Birgül Ayman Güler'in, Çeşme'de
açılacak bir taş ocağına ilişkin sorusu ve Enerji ve Tabii Kaynaklar Bakanı
Taner Yıldız’ın cevabı (7/44882)
4.- Manisa Milletvekili Hasan Ören'in, Soma Kömür
İşletmeleri A.Ş.'nin Türkiye Kömür İşletmeleri ile olan sözleşmesinin durumuna
ilişkin sorusu ve Enerji ve Tabii Kaynaklar Bakanı Taner Yıldız’ın cevabı
(7/44883)
5.- İzmir Milletvekili Birgül Ayman Güler'in, özel
sektör tarafından işletilen madenlere ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/44884)
6.- Ardahan Milletvekili Ensar Öğüt'ün, ulaştırma ve
haberleşme alt sektörlerinde faaliyet gösteren KİT'lere ve söz konusu KİT'lerin
zarar durumuna ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/44885)
7.- Batman Milletvekili Ayla Akat Ata'nın, tarımsal
sulama için kullanılan elektriğin birim fiyatına ilişkin sorusu ve Enerji ve
Tabii Kaynaklar Bakanı Taner Yıldız’ın cevabı (7/44886)
8.- Şanlıurfa Milletvekili İbrahim Ayhan'ın, kaçak
elektrik tüketim miktarının hesabına ilişkin sorusu ve Enerji ve Tabii Kaynaklar
Bakanı Taner Yıldız’ın cevabı (7/44887)
9.- Samsun Milletvekili Cemalettin Şimşek'in, Türkiye
Kömür İşletmelerinin kendi ocaklarında yaptığı üretime ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/44888)
10.- Balıkesir Milletvekili Ahmet Duran Bulut'un,
ekonomik büyüme oranlarının memur maaşlarına yansımamasına ilişkin sorusu ve
Maliye Bakanı Mehmet Şimşek’in cevabı (7/44922)

11.- İstanbul Milletvekili Mustafa Sezgin
Tanrıkulu'nun, tarım arazileri ile ilgili çeşitli verilere,
- Van Milletvekili Özdal Üçer'in, koyun ve keçi
yetiştiricilerine yapılan destekleme ödemelerine,
- Diyarbakır Milletvekili Altan Tan'ın, Diyarbakır'ın
Bismil ilçesindeki çiftçilerin tarımsal sulama enerji bedeli kaynaklı sorunlarına,
- Hatay Milletvekili Mevlüt Dudu'nun, GDO'lu ürünlerin
yurda girişiyle ilgili alınacak önlemlere,
- Bursa Milletvekili İlhan Demiröz'ün, piyasada bulunan
GDO'lu bebek mamalarına,
- Ankara Milletvekili Levent Gök'ün, mağduriyet yaşayan
çiftçilere,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/44985), (7/44986), (7/44987), (7/44988),
(7/44989), (7/44990)

12.- Şırnak Milletvekili Hasip Kaplan'ın, milletvekili
odalarında bulunan televizyonlardaki kanalların seçimine ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/45031)
13.- Konya Milletvekili Atilla Kart'ın, şehir hastanesi
kampüsünün inşa edileceği yere,
- İstanbul Milletvekili Süleyman Çelebi'nin, GDO'lu
ürünlerle ilgili yönetmelikte yapılan değişikliğe,
- Manisa Milletvekili Özgür Özel'in, Sudan'da kiralanan
tarım arazilerine,
- Bursa Milletvekili İlhan Demiröz'ün, GDO'lu ürünlerle
ilgili yönetmelikte yapılan değişikliğe,
- Kırklareli Milletvekili Turgut Dibek'in, il
müdürlüklerinin prim desteklerinden yaptığı kesintiye,
- Ankara Milletvekili Aylin Nazlıaka'nın, kuraklıktan
zarar gören çiftçilerin desteklenmesine,
- İzmir Milletvekili Alaattin Yüksel'in, ülkemizdeki
çam fıstığı üretimi ile ilgili çeşitli hususlara,
- İstanbul Milletvekili Mustafa Sezgin Tanrıkulu'nun,
Diyarbakır'ın Bismil ilçesindeki çiftçilere yapılan tarımsal desteklere
elektrik borçları nedeniyle el konulmasına,
- Ankara Milletvekili Özcan Yeniçeri'nin, 2002-2014
yılları arasında Bakanlık tarafından satılan veya kiralanan sosyal tesislere,
- İzmir Milletvekili Ahmet Kenan Tanrıkulu'nun,
İzmir'in Ödemiş ilçesinde patates alımı yapan firmaların uyguladıkları fiyatlar
arasındaki farklılığa,
- Yozgat Milletvekili Sadir Durmaz'ın, Yozgat'ta dolu
afeti nedeniyle çiftçilerin yaşadıkları mağduriyete,
- Ankara Milletvekili Özcan Yeniçeri'nin, Bakanlık
teşkilatında kullanılan araçların sayısına, navigasyon ve araç takip sistemleri
ile kasko sigortalarına 
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/45123), (7/45124), (7/45125), (7/45126),
(7/45127), (7/45128), (7/45129), (7/45130), (7/45131), (7/45132), (7/45133),
(7/45134)

14.- Tekirdağ Milletvekili Bülent Belen'in, ÇAY-KUR'un
ürettiği bir ürüne ilişkin Başbakandan sorusu ve Gıda, Tarım ve Hayvancılık
Bakanı Mehmet Mehdi Eker’in cevabı (7/45296)

15.- Balıkesir Milletvekili Haluk Ahmet Gümüş'ün, bebek
mamasında GDO'lu içeriğin belli bir oranına izin veren yönetmelik
değişikliğine,
- İstanbul Milletvekili Mahmut Tanal'ın, Bakanlık
müsteşarına,
- İstanbul Milletvekili Mustafa Sezgin Tanrıkulu'nun,
Gezi Parkı eylemlerine destek verdiği ve 17 Aralık operasyonu hakkında sosyal
medyada paylaşımda bulunduğu için aleyhinde soruşturma açılan veya mobbing
uygulanan personel olup olmadığına,
- Mersin Milletvekili Mehmet Şandır'ın, Mersin'den
ihraç edilecek tarım ürünlerinin ambalajlarında yer alacak bir ibareye,
- Kütahya Milletvekili Alim Işık'ın, Tekirdağ'daki bir
arazinin bir vakfın üzerine geçirildiği iddialarına,
- Bingöl Milletvekili İdris Baluken'in, bazı çiftçilere
destekleme ödemelerinin yapılmadığı iddialarına,
- Van Milletvekili Nazmi Gür'ün, bazı çiftçilere
destekleme ödemelerinin yapılmadığı iddialarına,
- Manisa Milletvekili Hasan Ören'in, aşırı yağış ve
dolu afeti nedeniyle Manisa'daki çiftçilerin yaşadığı mağduriyete 
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/45390), (7/45391), (7/45392), (7/45393),
(7/45394), (7/45395), (7/45396), (7/45397)

16.- Ankara Milletvekili Levent Gök'ün, Ankara'da ekili
alanları yağmur ve doludan etkilenen çiftçilerin mağduriyetine,
- Tekirdağ Milletvekili Emre Köprülü'nün, yağış ve
doludan etkilenen Tekirdağ'daki kiraz üreticilerinin mağduriyetine,
- Gaziantep Milletvekili Mehmet Şeker'in, 6537 sayılı
Kanun'un kabulünün ardından aynı ilçe sınırları içerisinde birden fazla tarım
arazisi bulunan kişilerin bu arazilerden birini satmak istediğinde yaşadıkları
mağduriyete 
- Balıkesir Milletvekili Ayşe Nedret Akova'nın, 2014
yılı tarımsal üretim beklentilerine,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/45521), (7/45522), (7/45523), (7/45524)

17.- Konya Milletvekili Mustafa Kalaycı'nın, Konya'daki
bir tarım enstitüsünün arazisine hastane yapılacak olmasına,
- Mersin Milletvekili Ali Öz'ün, son 10 yıl içerisinde
göreve başlayan personele, 
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/45647), (7/45648) 
18.- Kocaeli Milletvekili Lütfü Türkkan'ın, Dolmabahçe
Sarayı'nı ziyarete gelen öğrenci gruplarına rehberlik hizmetinin kaldırılmasına
ilişkin sorusu ve Türkiye Büyük Millet Meclisi Başkan Vekili Sadık Yakut’un
cevabı (7/45853)
19.- İstanbul Milletvekili Melda Onur'un, TBMM
kampüsünde ziyaretçi girişlerinde uygulanan randevu sistemine ilişkin sorusu ve
Türkiye Büyük Millet Meclisi Başkan Vekili Sadık Yakut’un cevabı (7/46244)
20.- Ankara Milletvekili İzzet Çetin'in, Başbakan
hakkında gelen yasama dokunulmazlığı tezkerelerine ilişkin sorusu ve Türkiye
Büyük Millet Meclisi Başkan Vekili Sadık Yakut’un cevabı (7/46737)
21.- Sinop Milletvekili Engin Altay'ın, TBMM'de görev
yapan polislerin görev süresi dolmadan tayinlerinin çıkarılmasına ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/46897)

10 Temmuz 2014
Perşembe
BİRİNCİ OTURUM
Açılma Saati:
14.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Fehmi
KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Türkiye Büyük Millet
Meclisinin 115’inci Birleşimini açıyorum.
Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Gümüşhane’deki
ulaştırma yatırımları hakkında söz isteyen Gümüşhane Milletvekili Sayın
Kemalettin Aydın’a aittir.
Buyurun. (AK PARTİ sıralarından
alkışlar) 
IV.- GÜNDEM
DIŞI KONUŞMALAR
A)
Milletvekillerinin Gündem Dışı Konuşmaları
1.- Gümüşhane
Milletvekili Kemalettin Aydın’ın, Gümüşhane’deki ulaştırma yatırımlarına
ilişkin gündem dışı konuşması
KEMALETTİN AYDIN (Gümüşhane) – Teşekkür
ederim Sayın Başkan.
Değerli milletvekili arkadaşlarım, uzun
yıllardan beri ihmal edilen, neredeyse kasaba ve köy yollarıyla Türkiye'ye
bağlanan Gümüşhane ilimizin, son on yıldaki ulaştırma yatırımlarından ne ölçüde
yararlandığını, 2023 yılına doğru giderken sevginin ya da büyük seçimlerin
sloganının “ekmek” değil de gelişmişlik, kalkınmışlık ve modern dünyaya
bağlanmışlık olduğunu anlatmaya çalışacağız.
Yol insanları, şehirleri, ülkeleri,
toplumları, milletleri, bu vesileyle o toplumların ve milletlerin
zihniyetlerini, fikirlerini, gönüllerini birbirlerine bağlayan bir medeniyet
abidesidir. İlimizde de son on iki yıldır 23 projeyle beraber 3 katrilyona
yakın ulaştırma yatırımı yapılmaktadır. Toplam olarak 301 kilometresi devlet
yolu, 214 kilometresi il yolu olup bunlardan devlet yollarının yüzde 100’ü, il
yollarının da yüzde 91’i asfalt olan 23 projeyle, 2 katrilyonu aşkın bir proje
bedeliyle, 1 katrilyonu aşkın bitirilmiş ulaştırma yatırımlarıyla ve
planlanmakta olan 1,5 katrilyonu aşkın yeni projelerle Gümüşhane, bölge
illerine ve oradan Türkiye'ye, oradan da dünyaya hızla bağlanabilme imkânını
yakalamaktadır. 
İlimiz lojistik anlamda, Doğu
Karadeniz’i Doğu Anadolu’ya ve Güneydoğu Anadolu’ya bağlayan kuzey-güney
hattında, birçok çevre illeriyle beraber bölünmüş yolları ihale edilmiş olup
yaklaşık 150 kilometrelik bölünmüş yoluyla Erzurum’a, Erzincan’a, Bayburt’a,
Giresun’a ve Trabzon’a bağlanabilme imkânı yakalamaktadır. 2002 yılına kadar 1
kilometre duble yolu, bölünmüş yolu olan ilimizin, bugün 150 kilometreye yakın
projelendirilmiş bölünmüş yol çalışmaları hızla devam etmektedir. 
Özellikle, Gümüşhane’mizin son yıllarda
büyümesi ve gelişmesiyle, üniversal anlamdaki üniversitesiyle, tarım, kırsal
kalkınma ve diğer sanayi sektörlerinin gelişmesiyle, kara yolu ulaşımının
yanında bekleyen birçok proje de gerçekleşmektedir. Özellikle, Şiran-İkisu
yolu: Bu yaz inşallah, başka siyasi partilerden olan Şiranlı milletvekilleri de
asfaltla İkisu’dan Şiran’a ulaşılacağı günleri beklemektedir. Pekün Tüneli’nin
proje ihalesi yapılmış olup bugün, Pekün Tüneli’nde proje çalışmaları başlamış;
Zigana Tüneli proje ihalesi bitmiş olup yıl sonuna varmadan, 13 kilometrelik
Doğu Karadeniz dağlarını aşacak proje inşallah ihale edilecektir. 
Şu anda, bütün milletvekili
arkadaşlarım ve Türkiye’deki bütün kardeşlerimin bilmesi gereken bir şey var ki
Gümüşhane sınırları içerisindeki ulaştırmaya ait tüm hizmetler hızla devam
etmektedir. İlimiz için yapmış olduğumuz on bir yıllık icraat kitapçığında
belirtildiği gibi, yaklaşık on bir yılda 4,5 katrilyon harcanmış olup bunun 1,3
katrilyonu ulaştırmaya harcanmıştır. “Şehir çevre yolu” dediğimiz 12
kilometrelik çevre yolu 500 trilyona ihale edilmiş olup tünellerin yüzde 50’si
tamamlanmıştır. Şehrimizin hayal projelerinden birisi olup 2023 vizyon
projeleri içerisinde olan Erzincan-Gümüşhane-Trabzon Hızlı Tren ve Yük Treni
Projesi bitmiş, uygulama projesi ihale aşamasındadır. Yine, yıllardır ilimizin
beklemiş olduğu Köse Havaalanı da inşallah, bu yıl göndermiş olduğumuz
mühendislerin etüt çalışmalarına binaen proje aşamasında, hızla ilerleyecektir.

Kısacası, hızla büyüyen, her tarafı şantiye
olan Gümüşhane’deki siyasi muhalifler bize muhalefet ederken “Bunlar dağların
yerini değiştirdiler.” gibi bir muhalefetle bizim Gümüşhane’de yaptığımız
işleri anlatabilmektedirler.
Gümüşhane 2023’e böyle giderken, 2023
vizyonunu planlayan siyasi partilerin tümünün bir araya getirdiği adayın
Türkiye'ye ekmek ufkunu sunması bir paradoks olup bu yatırımlarla beraber,
ekmek için Türkiye değil, modern, çağdaş, Mustafa Kemal Atatürk’ün dediği gibi
gelişmiş ülkeler düzeyine ulaşacak bir Türkiye'yi diliyor, bunu da başaracak
olan Sayın Recep Tayyip Erdoğan’a Cumhurbaşkanlığı sürecinde başarı ve
muvaffakiyetler diliyor, sizleri saygıyla selamlıyorum. (AK PARTİ sıralarından
alkışlar)
BAŞKAN – Teşekkür ederim.
ÜNAL KACIR (İstanbul) – “Ekmek” dedin
de aklıma geldi, karne vardı karne. Ne karnesiydi Başkan o?
BAŞKAN – Sayın Kacır, lütfen…
ENGİN ALTAY (Sinop) – Sayın Başkan… 
BAŞKAN – Buyurun.
ENGİN ALTAY (Sinop) – Sayın hatip
herhâlde o slogandaki “ekmek”i bildiğimiz somun ekmek olarak anlamış. O
slogandaki “ekmek” barış ekmektir, sevgi ekmektir, huzur ekmektir. 
Genel Kurulun ve sizin bilgilerinize
arz ederim.
BAŞKAN – Teşekkür ederim.
ÜNAL KACIR (İstanbul) – Çatı aday öyle
dedi ya.
BAŞKAN – Sayın milletvekilleri, Meclis
açıldı, işlem yapıyoruz. Lütfen…
ÜNAL KACIR (İstanbul) – Açıldı efendim,
hayırlı olsun.
BAŞKAN – Gündem dışı ikinci söz, 2011
YGS sınavındaki soru iptali ve sonuçları hakkında söz isteyen Adana
Milletvekili Ümit Özgümüş’e aittir. 
Buyurun Sayın Özgümüş (CHP sıralarından
alkışlar)
2.- Adana
Milletvekili Ümit Özgümüş’ün, 2011 YGS’deki soru iptali ve sonuçlarına ilişkin
gündem dışı konuşması
ÜMİT ÖZGÜMÜŞ (Adana) – Sayın Başkan,
değerli milletvekilleri; sizleri saygıyla selamlıyorum.
2011 yılında yapılan ve mahkemelik
olan, mahkemesi yeni biten Yükseköğretime Geçiş Sınavı’nda yaşanan bir soru
skandalıyla ilgili söz aldım. Gönül isterdi ki -zamanım beş dakika- AKP
iktidarı döneminde millî eğitimde yapılan değişiklikler, sınav sisteminde
yapılan değişiklikler, sınav yönetmeliğinde yapılan değişiklikler, soru çalınma
veya soru satılma skandalları, soruların iptal skandalları, en son TEOG’da
yapılan 4 tane sorunun iptali ve buna benzer skandalları açıklayabilecek
zamanım olsaydı ama bir saat yetmez.
Gerçekten, bu dönem içerisinde millî
eğitim millî eğitim olalı, öğrenci öğrenci olalı bu kadar zulüm görmedi. 
Değerli arkadaşlar, 2011 yılında
Yükseköğretime Geçiş Sınavı yapılıyor. Sınavdan sonra akşam sorular
yayımlandığında, Adana’da mutevazı bir dershanenin, Piramit Dershanesinin
sahipleri Hülya ve Mehmet Şahin, akşam oturuyorlar ve matematik sorularından
7’nci sorunun yanlış olduğunu tespit ediyorlar. Bölge idare mahkemesine
başvurup o sorunun iptalini istiyorlar. Devlet refleksiyle ÖSYM hemen savunmaya
geçiyor, hem sorunun doğru olduğunu hem de Piramit Dershanesinin ya da
sahiplerinin -ki sınava girmiştir- dava açma hakkının olmadığını öne sürüyor.
Danıştaya gidiyor, Danıştay dava açma haklarının olduğunu söylüyor. Ankara
Bölge İdare Mahkemesi, Hacettepe Üniversitesi matematik profesörlerini
bilirkişi olarak atıyor ve sonuç olarak, bu sene nisan ayında, mahkeme, 2011
yılında yapılan Yükseköğretime Geçiş Sınavı’ndaki matematikten 7’nci sorunun
yanlış olduğuna karar veriyor. 
Şimdi, değerli arkadaşlar, önemli
birkaç nokta var; bunlardan bir tanesi şu: Sınav yönetmeliği diyor ki eğer
sorularda hata varsa -ki olabilir, insanidir- o zaman o yanlış olan soruyu
bütün öğrenciler doğru cevaplamış gibi değerlendirilir ve hak kaybı olmaz.
Yani, Piramit Dershanesi itiraz ettiğinde -sahipleri itiraz ettiğinde- ÖSYM
refleks olarak itiraz etmese o gün sorun kalmayacak ama üç sene sürünce, şimdi,
bugün içinden çıkılmaz hâle geldi ve yaklaşık olarak 150-200 bin öğrenciyi
ilgilendiriyor. 
Başka bir mesele daha var; o da şu:
ÖSYM’nin Bilim Kurulu var. Çocukların birkaç dakika içerisinde çözmesini
istediğiniz sorunun cevabını oturup üç saatte, dört saatte, beş saatte, bir
buçuk günde çözseniz sorun kalmayacak. Başka bir önemli nokta, ÖSYM Bilim
Kurulunun çözemediği, anlaşamadığı, Hacettepe Üniversitesinin, dershane
sahiplerinin üzerinde anlaşamadığı ve doğru cevap bulunması üç yıl süren bir
soruyu çocuklara niye sorarsınız? Bu zulüm niye?
Şimdi, burada bir iki tane önemli sorun
var. Bir tanesi: Bu sorunun doğru cevabı, mahkeme kararına göre, seçenekler
içerisinde yok ama ÖSYM’ye göre var, (b) şıkkı doğru. Burada soruyu doğru
cevaplayan ama seçenek içerisinde bulamayan birçok öğrenci baraj sınavı olan
Yükseköğretime Geçiş Sınavı’nı kazanamadı, bir yıllık emekleri boşa gitti.
İki: Lisans Yerleştirme Sınavı’na giren
çocuklar da oradaki yanlış sorudan dolayı istedikleri bölümlere giremediler,
farklı bölümlere, daha farklı üniversitelere girdiler.
Şimdi buradan, 2011 senesinde YGS
sınavına giren bütün gençleri hak aramaya davet ediyorum, haklarını arasınlar,
en azından tazminat davası açsınlar. 
Bu rezaletten sonra, 2014 yılında, ÖSYM
sınav sorularını açıklamamaya başladı ve o kadar gizlemeye başladı ki Bilgi
Edinme Yasası kapsamından çıkardı, devlet sırrı gibi ama baskılara dayanamadı,
şimdi yüzde 20’sini açıklıyor. Eğer devlet sırrıysa devlet sırrını açıklamak
vatan hainliğidir, o zaman yüzde 20’sini açıklıyorsanız yüzde 20 vatan
hainisiniz. 
ÖSYM, bizim milletvekilimizin soru
önergesine verdiği cevapta, bu soru cevaplarının yargıdan kaçırılmadığını
söylüyor.
Değerli arkadaşlar, eğer siz soruların
cevaplarını yayınlamazsanız, o zaman insanlar cevapların doğru mu, yanlış mı
olduğunu nasıl kontrol edecekler ve nasıl hak arayacaklar? 
Bütün gençleri hak aramaya davet
ediyorum, sizleri saygıyla selamlıyorum. (CHP ve MHP sıralarından alkışlar)
BAŞKAN – Teşekkür ederim.
Gündem dışı üçüncü söz, uyuşturucu
hakkında söz isteyen Bursa Milletvekili Necati Özensoy’a aittir.
Buyurun Sayın Özensoy. (MHP
sıralarından alkışlar)
3.- Bursa
Milletvekili Necati Özensoy’un, son yıllarda artan uyuşturucu kullanımı ve dağıtımına
ilişkin gündem dışı konuşması 
NECATİ ÖZENSOY (Bursa) – Sayın Başkan,
değerli milletvekilleri; hepinizi saygıyla selamlıyorum. 
Son yıllarda özellikle artan uyuşturucu
kullanımı ve dağıtımıyla ilgili dikkatlerinizi çekmek üzere bu gündem dışı konuşmayı
aldım. Hepinizi saygıyla selamlıyorum.
Tabii, özellikle de bundan üç dört yıl
önce piyasada olmayan bir uyuşturucuyla ilgili dikkatinizi çekmek istiyorum.
Bu, son zamanda ülkemizde ve dünyada hızla yayılmakta, herkes buna
yönelmektedir. Çok tehlikeli bir uyuşturucu olan, tek seferde ölüm riski olan
bonzaiden söz etmek istiyorum. Kullanıldığı zaman terlemeye, ağız kuruluğuna,
“bad trip” yani “ölüm tribi” de denilen… Bu “ölüm tribi”ne girildiği zaman
-ölüm riski yüzde 99’dur- bir anda korku, dünyadan başka yere gidiş,
halüsinasyon görme, öldüğünü görme veyahut öleceğini görme düşüncesi, kullanan
gençlere kalp krizi geçirtip o anda ölümüne neden olmaktadır. Özellikle,
Bursa’da bir parkta gençlerin bonzai kullandıktan sonraki o görülen hâlleriyle
ilgili gündeme gelen, son günlerde birkaç gencimizin de ölümüyle sonuçlanan bu
olaylarla ilgili, gerçekten çok büyük sıkıntıların olduğunu, bunların da bir an
önce tedbirlerinin geliştirilmesi gerektiğini düşünüyorum. 
Bundan yaklaşık bir yıl önce, 27
Temmuzda yine vatandaşlardan gelen bir şikâyetle mahalline giderek bir basın
toplantısı yapmıştım. Yine orada yetkilileri, ilgilileri göreve davet ettik
ancak bu dikkat çekmemiz yeteri kadar yer bulmadığı için de özellikle Bursa
başta olmak üzere Türkiye’nin birçok yerinde bu uyuşturucu, maalesef, hâlen,
hem de 5 lira gibi ucuz bir fiyatla satılmaya devam ediliyor.
Bununla ilgili tabii, vatandaş da yine
tepkilerini ortaya koyuyor. Bakın, yine bir tepki koydukları sırada Recep Aslan
isimli genç, Hükûmetin uyuşturucu kullanımının yaygınlaşmasına tedbir almasını
istedi. Aslan şunları söyledi: “Hani ‘Lafa değil, icraata bakıyorum.’ diyorlar
da biz icraata bakıyoruz. AK PARTİ burada iktidarsa bunu yapacak,
sattırmayacak. Niye benim arkadaşım ölüyor? 21 yaşındaki genç arkadaşım
askerden gelip niye ölüyor? Bunu açıklasınlar da… Birazdan -yolu kapatıyorlar-
polis gelip dağıtacak. Bizi dağıtmasın, gidip uyuşturucu satılan mahalleleri
dağıtsın.” diye feryat ediyorlar. 
Tabii, bununla ilgili soru önergeleri
verdik. Özcan Bey’in, benim soru önergelerimiz var, bunlara verilen cevaplar
var. Tabii, bunlar çok yeterli değil. Bununla ilgili araştırma önergeleri
verildi, geçtiğimiz dönem bir araştırma komisyonu kuruldu ama demek ki bütün
bunlar etkili olmadı. 
Aileden sorumlu Sayın Bakan “Uyuşturucu
kullanma yaşı çok düştü. Aileler dikkat etsin.” diyor. Bu açıklamasında
uyuşturucu yaşının da 9’lara kadar düştüğünü ifade ediyor. Şimdi, uyuşturucu
kullanımıyla ilgili, ailelerin dikkatini çekmek gerekir ama şöyle, sadece
alelade, sıradan bir basın toplantısında “Aileler dikkat etsin.” demekle
iktidar sorumluluğunu nasıl üzerinizden atacaksınız, bunu da gerçekten merak
ediyorum. 
Yine, bu son günlerde, biliyorsunuz, bu
PKK’nın yol kapatmalarının uyuşturucu ekim, dikim, ürünlerin alınması noktasına
tesadüf ettiğini iktidar yetkilileri de açıkladılar. Yine orada, PKK’yla
uyuşturucu ticareti yapanların iş birliği içerisinde olduğu da tespit edildi.
Tabii, buradan hareketle bugün artık sonlanacak olan bu yasanın da kimlere
yarayacağını, yine bu uyuşturucuyla mücadelede nasıl etkili olacağını, daha
doğrusu uyuşturucuyu daha da artıracağını, bugün çıkacak olan yasanın, PKK’ya
af yasasının da yine buna hizmet edeceğini de buradan bir kez daha ifade
ediyor, hepinize saygılar sunuyorum. (MHP sıralarından alkışlar)
BAŞKAN – Teşekkür ederim Sayın Özensoy.

Gündeme geçiyoruz. 
Başkanlığın Genel Kurula sunuşları
vardır. 
Meclis soruşturması komisyonundan bir
istifa tezkeresi vardır, okutuyorum: 
V.-
BAŞKANLIĞIN GENEL KURULA SUNUŞLARI
A)
Önergeler
1.-
İstanbul Milletvekili Haluk Eyidoğan’ın, (9/8) esas numaralı Meclis
Soruşturması Komisyonu üyeliğinden istifa ettiğine ilişkin önergesi (4/172)
Türkiye Büyük Millet Meclisi Başkanlığına
Seçilmiş bulunduğum (9/8) esas numaralı
Meclis Soruşturması Komisyonu üyeliğinden ayrılıyorum. 
Gereğini saygılarımla arz ederim. 
 Haluk
Eyidoğan 
 
İstanbul 
BAŞKAN – Bilgilerinize sunulmuştur. 
(9/8) esas numaralı Meclis Soruşturması
Komisyonunun Başkan, Başkan Vekili, Sözcü ve Kâtip seçimine dair bir tezkeresi
vardır, okutuyorum:
B
Tezkereler
1.- (9/8)
esas numaralı Meclis Soruşturması Komisyonu Geçici Başkanlığının, başkan,
başkan vekili, sözcü ve kâtip üye seçimine ilişkin tezkeresi (3/1524)
9/7/2014
Türkiye Büyük Millet Meclisi
Başkanlığına
(9/8) esas
numaralı Meclis Soruşturması Komisyonu Başkan, Başkan Vekili, Sözcü ve Kâtip
seçimini yapmak üzere 9/7/2014 Çarşamba günü saat 16.00'da toplanmış ve
kullanılan 14 (on dört) adet oy pusulasının tasnifi sonucu, aşağıda adları ve
soyadları yazılı üyeler karşılarında gösterilen oyu alarak İç Tüzük'ün 24'üncü
maddesi uyarınca Başkan, Başkanvekili, Sözcü ve Kâtip seçilmişlerdir.
Bilgilerinize
arz ederim.
Saygılarımla.
 Rıza
Türmen
 İzmir
Komisyon Geçici Başkanı
Başkan:  Hakkı
Köylü  Kastamonu Milletvekili 8
Başkan Vekili:
Yılmaz Tunç  Bartın Milletvekili  8
Sözcü:  Mustafa
Kemal Şerbetçioğlu  Bursa Milletvekili  8
Kâtip:  İlknur
İnceöz  Aksaray Milletvekili 8
BAŞKAN –
Bilgilerinize sunulmuştur.
Meclis
araştırması açılmasına ilişkin üç adet önerge vardır, okutuyorum:
C) Meclis Araştırması
Önergeleri
1.- İzmir
Milletvekili Rahmi Aşkın Türeli ve 21 milletvekilinin, Türkiye genelinde ve Ege
Bölgesi’nde yaşanabilecek su sorununun araştırılarak alınması gereken
tedbirlerin belirlenmesi amacıyla Meclis araştırması açılmasına ilişkin önergesi
(10/1011)
Türkiye Büyük Millet Meclisi
Başkanlığına
Gerekçesi ekte
sunulan, Türkiye genelinde ve Ege Bölgesi’nde yaşanabilecek su sorununa karşı
alınacak önlemleri araştırmak amacıyla Anayasa’mızın 98’inci ve TBMM
İçtüzüğü’nün 104 ve 105’inci maddeleri gereğince bir Meclis araştırması
açılmasını saygılarımızla arz ve teklif ederiz.
1) Rahmi Aşkın
Türeli (İzmir)
2) Mustafa
Sezgin Tanrıkulu (İstanbul)
3) Hülya Güven (İzmir)
4) Mustafa
Serdar Soydan (Çanakkale)
5) Ahmet İhsan
Kalkavan (Samsun)
6) Haydar Akar (Kocaeli)
7) Haluk
Eyidoğan (İstanbul)
8) Sabahat
Akkiray (İstanbul)
9) İdris Yıldız (Ordu)
10) Aykan
Erdemir (Bursa)
11) Mehmet Hilal
Kaplan (Kocaeli)
12) Kemal Ekinci (Bursa)
13) Alaattin
Yüksel (İzmir)
14) Özgür Özel (Manisa)
15) Turgay Develi (Adana)
16) Kazım Kurt (Eskişehir)
17) İlhan
Demiröz (Bursa)
18) Engin Özkoç (Sakarya)
19) Bülent
Kuşoğlu (Ankara)
20) Ali Haydar
Öner (Isparta)
21) Ali Serindağ (Gaziantep)
22) Hasan Ören (Manisa)
Gerekçe:
Su, yeryüzünde
yaşayan tüm canlıların yaşamını dolaylı veya dolaysız olarak etkileyen en
önemli doğal kaynaktır. Günümüzde, sadece Türkiye'nin içinde bulunduğu bölgede
değil, dünya ölçeğinde de bir su kıtlığı söz konusu olup, nüfus artışı ve
küresel ısınmayla birlikte, su kıtlığının önümüzdeki yıllarda çok daha büyük
boyutlara ulaşması beklenmektedir.
Dünya Sağlık Örgütünün rakamlarına
göre, yılda 1,6 milyon insan temiz ve hijyenik su yokluğundan hayatını
kaybetmektedir. Su doğrudan insan yaşamını etkilemektedir.
Su kirliliği ve kuraklık ülkemizde,
özellikle Ege Bölgesi’nde varlığını artan bir yoğunlukla hissettirmektedir. Ege
Bölgesi’nde, son otuz yıl gibi insan yaşamı için çok kısa sayılabilecek bir
zaman aralığında, su miktarı ve kalitesinde gelinen nokta ürkütücüdür. Son
yıllarda yağışlardaki azalma gelecekteki olası bir felaketin habercisi
olmuştur. Ancak asıl felaket kamuoyunun konuya karşı duyarsız olmasıdır.
Bölgemizde gerçekte yetersiz olan ve
gelecekte küresel ısınmadan dolayı daha da azalacağı varsayılan suyun büyük bir
bölümü kirli durumdadır. Kirlilik büyük ölçüde evsel ve endüstriyel atıklardan
kaynaklanmaktadır. Son otuz yılda hızla artan kirlilik, sadece izlenmiş, durum
saptamaları yapılmış ve seyredilmiştir. Su kirliliğinin insan yaşamım tehdit
ettiği bugünlerde dahi hiçbir şey değişmemiştir. Konu sözlerle geçiştirilmekte,
kirleticilere karşı gerekli yaptırımlar uygulanmamaktadır.
Küçük Menderes, Gediz ve Bakırçay
havzalarında kirlilikle ilgili olarak Çevre Bakanlığı, DSİ ve üniversiteler
tarafından çok ciddi çalışmalar yapılmış ve çözüm önerileri geliştirilmiştir.
TMMOB İzmir İl Koordinasyon Kurulu tarafından 1999 ve 2008 yıllarında, İzmir Su
Kongrelerinde konu ayrıntılı bir biçimde tartışılmıştır. Ayrıca, ilgili
mühendis odalarının değişik zamanlarda yapılmış çalışmaları ve çözüm önerileri
bulunmaktadır.
Ancak, otuz yıl önce, 20 kg ağırlığında
yayın balıklarının yaşadığı, insanların yüzebildiği nehirler, bugün açık
kanalizasyon olarak kullanılmakta, evsel ve endüstriyel atıklar ne acıdır ki
doğrudan denize boşaltılmaktadır. Belediyeler sağlıklı su elde etmekte
zorlanmakta, su kirliliğinden kaynaklanan ciddi sorunlar yaşanmaktadır.
Küresel ısınmaya bağlı iklim
değişikliğinden dolayı yağış ve akış değerleri azalmakta, kuraklık ve taşkın
riskleri artmaktadır. Ayrıca kuraklık neticesinde su kalite parametrelerinin
önemli oranda olumsuz etkilenmesi söz konusudur.
Günümüzde yağışların azalması, artan
nüfus artışı nedeniyle su kullanımının artmasından kaynaklanan yer üstü ve yer
altı sularında azalma ciddi boyutlara ulaşmıştır. Özellikle Gediz, Küçük
Menderes ve Bakırçay havzalarında Ekim 2008 tarihi itibarıyla, önceden açılan
sondaj kuyularından çoğu kurumuştur. Örneğin, Küçük Menderes havzasında,
Torbalı'da alüvyon formasyonunda yeraltı su tablası 60 metrelerin altına düşmüş
olup geniş bir alanda yer altı suyu kalmamıştır. Hâlbuki, otuz yıl önce bu
kuyularda yer altı su tablası 1-2 metre derinlikte olup kuyu verimleri 60-70
litre/saniye idi.
Günümüzde, Ege Bölgesi’nde içme,
kullanma ve endüstriyel su temininde zorluklar yaşanmasına rağmen asıl sorun,
suyun yüzde 72'sinin kullanıldığı tarım sektöründe yaşanmıştır.
Önümüzdeki yıllarda içme, kullanma ve
endüstriyel sularda maliyeti yüksek olsa da su konusundaki problemler
çözülebilir. Ancak günümüzde, siyasi iktidar tarafından önemsenmeyen tarım
sektöründe tehlike çanları çalmaktadır. Kuraklıktan dolayı tarımsal aktivitenin
azalması veya durması, açlık, işsizlik ve göç demektir. Bu durum sadece tarımda
değil, tarıma dayalı ticaret ve sanayi için de söz konusudur.
2.- İzmir
Milletvekili Hülya Güven ve 42 milletvekilinin, Folkart Altay Alsancak
Stadı’nın tarihî dokusuyla korunarak nasıl değerlendirilmesi gerektiğinin
araştırılarak alınması gereken tedbirlerin belirlenmesi amacıyla Meclis
araştırması açılmasına ilişkin önergesi (10/1012)
Türkiye Büyük
Millet Meclisi Başkanlığına
İzmir'in tarihi, belleği ve kimliği
açısından önemli yeri olan, hâlen stadyum olarak kullanımda olan Folkart Altay
Alsancak Stadı'nın tarihî dokusuyla korunarak nasıl bir kullanımının olması
gerektiği konusunda tarihî özelliğinin detaylı olarak ortaya çıkarılması
gerekmektedir. Yerinde yenileme yapılarak mı, yoksa yapılmadan mı İzmirlinin
kullanımına sunulacağı, hangi kültürel amaçlar için ne şekilde (konser, spor
karşılaşmaları, görsel ve sahne sanatları gibi) değerlendirileceği konusunda
Anayasamızın 98’inci maddesi ve TBMM İçtüzüğü’nün 104 ve 105’inci maddeleri
gereğince bir araştırma komisyonu kurulmasını saygılarımızla arz ederiz.
1) Hülya Güven  (İzmir)
2) Fatma Nur Serter  (İstanbul)
3) Ali Özgündüz  (İstanbul)
4) İlhan Demiröz  (Bursa)
5) Tufan Köse  (Çorum)
6) Aykan Erdemir  (Bursa)
7) Ali İhsan Köktürk  (Zonguldak)
8) Haydar Akar (Kocaeli)
9) Kadir Gökmen Öğüt  (İstanbul)
10) Hüseyin Aygün  (Tunceli)
11) Mustafa Moroğlu  (İzmir)
12) Haluk Eyidoğan  (İstanbul)
13) Namık Havutça  (Balıkesir)
14) Ali Sarıbaş  (Çanakkale)
15) Rahmi Aşkın Türeli  (İzmir)
16) Arif Bulut  (Antalya)
17) Mustafa Serdar Soydan  (Çanakkale)
18) Mahmut Tanal  (İstanbul)
19) Ali Serindağ  (Gaziantep)
20) Ferit Mevlüt Aslanoğlu  (İstanbul)
21) Osman Taney Korutürk  (İstanbul)
22) Sakine Öz (Manisa)
23) Dilek Akagün Yılmaz  (Uşak)
24) Kazım Kurt  (Eskişehir)
25) Engin Özkoç  (Sakarya)
26) Musa Çam  (İzmir)
27) Mehmet Emrehan Halıcı  (Ankara)
28) Aylin Nazlıaka  (Ankara)
29) Faik Öztrak  (Tekirdağ)
30) Aytun Çıray  (İzmir)
31) İzzet Çetin  (Ankara)
32) Erdal Aksünger (İzmir)
33) Ramazan Kerim Özkan  (Burdur)
34) Kemal Ekinci  (Bursa)
35) Hasan Ören (Manisa)
36) Levent Gök (Ankara)
37) İhsan Özkes  (İstanbul)
38) Nurettin Demir (Muğla)
39) İdris Yıldız  (Ordu)
40) Kemal Değirmendereli  (Edirne)
41) Alaattin Yüksel  (İzmir)
42) Turgay Develi  (Adana)
43) Sedef Küçük  (İstanbul)
Gerekçe:
Birleşmiş Milletler Eğitim, Bilim ve
Kültür Örgütü (UNESCO), Uluslararası Anıtlar ve Sitler Konseyi (ICOMOS), Avrupa
Konseyi ve Avrupa Birliği gibi uluslararası kuruluşlar 1970’li yıllardan
itibaren modern mimarlık ürünlerinin kültürel miras kapsamında
değerlendirilmesi, korunması ve belgelenmesi için çalışmalar yürütmektedirler.
Koruma kavramı, “Anıtlar, yapı grupları
ve sitlerle tanımlanan kültürel mirası anlamak, malzemesinin korunmasını
sağlamak ve gerekli olduğu hâlde tanıtımı, restorasyonu ve gelişimi için
kullanılan yöntemlerin tümü.” olarak tanımlanmaktadır. Kültür varlığının tanımı
20’nci yüzyıl sonunda modern mimarlık mirasının gündeme gelmesiyle
genişlemiştir.
Avrupa Konseyi Bakanlar Komitesinin
9/9/1991 tarihli ve R (91) 13 sayılı Yirminci Yüzyıl Mimari Mirasının Korunması
Hakkında Tavsiye Kararı’nda mirasın kullanımına yönelik olarak yapıların metruk
hâle gelmesinin önüne geçmek için günümüz yaşamının kullanım ihtiyaçlarını
dikkate alan yeni kullanımların, korunmalarına sebep olan mimari ve tarihî
önemiyle ters düşmemesi şartıyla bulunması teşvik edilmektedir.
Modern miras kapsamındaki ürünler
arasında tekil yapılar, sitler, mahalleler, mevcut yapılara ekler
bulunmaktadır.
Ülkemizde koruma ve restorasyon
anlayışı Venedik Tüzüğü temel alınarak oluşturulmuştur. Kültür ve Tabiat Varlıklarını
Koruma Yüksek Kurulunun cumhuriyet dönemi yapıların yıktırılmaması için gerekli
önlemlerin alınması yönünde ilke kararı bulunmaktadır.
ICOMOS'un “Spor ve Miras” konulu
bibliyografik çalışmasında da 20’nci yüzyıl spor yapılarının korunmasına ve
geliştirilmesine ilişkin araştırmalara yer verilmektedir. 
Ülkemizde de 20’nci yüzyılda inşa
edilmiş spor yapıları kültürel miras kapsamındadır. Bunlardan biri de İzmir'in
Liman Arkası bölgesinde yer alan ve kent belleğinde ve çok kültürlü
geçmişinde önemli yeri bulunan Panionios ya da bugünkü adıyla Folkart
Altay Alsancak Stadıdır.
Stat, tarihte iki kez kurulan Smyrna
(İzmir) kent yerleşimlerinin arasında yer almaktadır. Bunlardan ilki, bugün
Bayraklı İlçe sınırları içinde kalan ve Bayraklı Höyüğü’nde kurulan Arkaik
Dönem Smyrnası’dır. İkincisi ise Kadifekale (Pagos) sırtlarında kurulan Antik
Dönem Smyrnası’dır.
Stadın tarihi, İzmir'de “Darağacı”
adıyla bilinen ve Alsancak Garı ile Şaraphane arasında kalan bölgede
şekillenmiştir. Yunan işgalinin sona erdiği dönemlerde, İzmir'e ilk giren
birliklerden birisi burada pusuya düşürülmüş ve çok sayıda şehit verilmiştir.
Bölgenin adı İzmir'in kurtuluşu için yaşamlarını feda eden şehitlerimizin
anısını yaşatmak için, 1925 yılında "Şehitler" olarak
değiştirilmiştir.
Folkart Altay Alsancak Stadı’nın
kapasitesi günümüzde 15.358’dir. Bu bakımdan, Türkiye'de bulunan statlar
arasında 20’nci, İzmir'de bulunan 7 stat arasında ise 2’nci sırada yer
almaktadır; dünya stadyumları listelerinde yer almaktadır.
İzmir Büyükşehir Belediye Meclisinin 7
Temmuz 2003 tarihli ve 05/82 sayılı Kararı’yla onaylanan İzmir Yeni Kent
Merkezi Nazım İmar Planı'nda Alsancak Stadı korunmuştur.
Stadın bulunduğu Liman Arkası bölgesi,
endüstriyel miras yapılarına da ev sahipliği yapmaktadır.
Liman Arkası bölgesindeki endüstri
kompleksleri, fabrika, depo ve konuttan oluşan 53 yapı, 1998 yılında İzmir 1
Numaralı Kültür ve Tabiat Varlıklarını Koruma Kurulunca koruma altına
alınmıştır. Bunlardan birisi olan İzmir tarihî Havagazı Fabrikası, İzmir
Büyükşehir Belediyesi tarafından restore edilerek İzmirlinin hizmetine
sunulmuştur.
Stat, deprem riski yüksek bir kent olan
İzmir'in en riskli bölgesinde, 400 bin nüfuslu Konak ilçesinin İzmir Afet ve
Acil Durum Eylem Planı’yla belirlenmiş 4 çadırkent alanından birisidir. Bu
bakımdan, stat alanı Konak halkının olası bir deprem sonrası sığınacağı güvenli
alan konumundadır. Bu özelliği bilimsel makalelerde de işlenmiştir.
Bunun yanında, sıkışık yapılaşmanın
olduğu İzmir'de kentlilerin nefes aldığı açık alan konumunda olan stadın nasıl
değerlendirileceğinin araştırılması gerekmektedir.
3.-
Çanakkale Milletvekili Mustafa Serdar Soydan ve 19 milletvekilinin, Bozcaada ve
Gökçeada’da yaşayanların sorunlarının araştırılarak alınması gereken
tedbirlerin belirlenmesi amacıyla Meclis araştırması açılmasına ilişkin önergesi
(10/1013)
Türkiye Büyük
Millet Meclisi Başkanlığına
Ülkemiz için jeopolitik önem arz eden
Bozcaada ve Gökçeada'nın sorunlarını ve çözüm yollarını tespit etmek amacıyla,
Anayasanın 98’inci, Türkiye Büyük Millet Meclisi İçtüzüğü’nün 104 ve 105’inci
maddeleri gereğince bir Meclis araştırması açılmasını arz ederiz.
Saygılarımızla.
1) Mustafa Serdar Soydan (Çanakkale)
2) Özgür Özel  (Manisa)
3) Musa Çam  (İzmir)
4) Hasan Ören  (Manisa)
5) Mustafa Sezgin Tanrıkulu (İstanbul)
6) Haluk Eyidoğan  (İstanbul)
7) İhsan Özkes  (İstanbul)
8) Mehmet Ali Ediboğlu  (Hatay)
9) Mehmet Hilal Kaplan  (Kocaeli)
10) Melda Onur  (İstanbul)
11) Ahmet İhsan Kalkavan  (Samsun)
12) Doğan Şafak  (Niğde)
13) Ali Sarıbaş  (Çanakkale)
14) Ali Özgündüz  (İstanbul)
15) Haydar Akar  (Kocaeli)
16) Bülent Tezcan  (Aydın)
17) Sabahat Akkiray  (İstanbul)
18) Kadir Gökmen Öğüt  (İstanbul)
19) Namık Havutça  (Balıkesir)
20) Candan Yüceer  (Tekirdağ)
Gerekçe:
Çanakkale ilimiz sınırları içinde yer
alan ve 22 Eylül 1923'te Lozan Antlaşması’yla Türkiye Cumhuriyeti’ne bağlanan
Gökçeada, 285.5 kilometrekare yüzölçümüne, 95 kilometrelik kıyı şeridi
uzunluğuna sahiptir. Yerleşik nüfusu bugün için 8.210 dur. Yaz aylarında,
turizm mevsiminde de 20-25 binlere ulaşan bir nüfusa sahiptir. Adada yaklaşık
1.500 hektar ekilebilir arazi, 1.900 hektar bağlık, 4.000 hektar mera, 8.000
hektar ormanlık arazi bulunmaktadır. Karışık olarak toplam 20.000 hektar alan
bulunmaktadır. Kullanılamayan arazi yüzde 30’dur ve bu duruma göre Gökçeada'da
kullanılabilir arazi Türkiye ortalamasının çok üzerindedir. Adada 5 adet gölet
bulunmakta ve su kaynakları açısından Ege'nin en zengin adasıdır.
Çanakkale ilimize bağlı olan diğer bir
ada ilçemiz Bozcaada, ada etrafında irili ufaklı adacıklarla beraber 42
kilometrekareye varan yüz ölçümüne sahip bulunmakta ve Ege Denizi’nin
kuzeydoğusunda yer almaktadır. Yerleşik nüfusu 2.472, iç turizmin geliştiği yaz
aylarında 10-12 bin kişilik bir nüfusa hizmet vermektedir.
Bu iki adamıza da esas olarak ulaşım
Çanakkale'den, Eceabat'ın Kabatepe Limanı’ndan ve Ezine Geyikli İskelesi’nden
sağlanmaktadır. Bu iki adada yaşayan insanların sorunları Türkiye'nin yaşadığı
genel sorunlardan ayrılamaz. Türkiye'nin içinde bulunduğu önemli sıkıntıları bu
adada yaşayan insanlar da yaşıyorlar. İlave olarak, adanın kendine has
sorunlarını da yaşıyorlar.
Gökçeada'da bugün için Türk ve Rum
nüfustan oluşan bir yapı oluşmaktadır. Rum nüfus süratle azalmış ve bugün için
fiilî olarak 250-300 civarında Rum vatandaşı adada kalmıştır. 9 bin civarında
da Türk kökenli yurttaşımız bulunmaktadır. Bu yurttaşlarımız da ana karanın
çeşitli yerlerinden, çeşitli altyapı projelerinde köylerinden, kentlerinden
edilen yurttaşlarımız da Gökçeada'da yerleşmiş bulunmaktadır.
Ada yaşamının bir kültür olduğu ve
adada yaşamanın ayrı bir kültürü gerektirdiği düşünülürse buradaki
insanlarımız, sadece bu nedenden dolayı bile çok özel sıkıntılar yaşamaktadır.
Çünkü, adada yaşamak ayrı psikolojik, sosyolojik ve ekonomik sıkıntıları
beraberinde getirmektedir.
Ülkemizin stratejik öneme sahip iki
adası Gökçeada ve Bozcaada’da ekonomik ve sosyal gelişmenin sağlanması ve
yaşayan vatandaşlarımızın sorunlarının tespit edilerek çözüm yollarının
bulunması amacıyla bir Meclis araştırması açılmasına ihtiyaç bulunmaktadır. 
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır.
Sayın milletvekilleri, Milliyetçi
Hareket Partisi Grubunun İç Tüzük’ün 19’uncu…
OKTAY VURAL (İzmir) Sayın Başkanım, söz
talebim vardı.
BAŞKAN – Buyurun Sayın Vural.
VI.-AÇIKLAMALAR
1.- İzmir
Milletvekili Oktay Vural’ın, Cumhurbaşkanlığı seçim sürecinde Başbakan Recep
Tayyip Erdoğan’ın Türkiye Büyük Millet Meclisi tarafından seçilmiş
cumhurbaşkanlarına karşı kullandığı ifadeleri ve milletvekillerinin iradesini
bu şekilde küçük gören zihniyeti kınadığına ilişkin açıklaması
OKTAY VURAL (İzmir) – Teşekkür ederim.
Sayın Başkan bir hususu Parlamentoda,
Türk milletinin egemenliğini temsil eden Parlamentoda değerli milletvekillerine
arz etmek istiyorum. Cumhurbaşkanlığı seçim süreci başladı. Değerli
milletvekilleri kendi iradeleriyle aday belirlediler. Bugüne kadar
cumhurbaşkanları Türkiye Büyük Millet Meclisi tarafından seçildi. Türkiye Büyük
Millet Meclisi tarafından seçilen cumhurbaşkanları Anayasa çerçevesinde
kendilerine verilen görevleri yerine getirdi. Bu görevleri yerine getiren
cumhurbaşkanları anayasal yetki çerçevesinde görevlerini yerine getirirken,
maalesef, bu görevlerini yerine getiren cumhurbaşkanlarına yönelik Başbakan Recep
Tayyip Erdoğan’ın Çankaya’yla ilgili kullandığı “vitrin” ve adayla ilgili
kullandığı “saksı” ifadesi Türkiye Büyük Millet Meclisi tarafından, milletimiz
tarafından seçilmiş cumhurbaşkanlarına hakarettir. Türkiye Büyük Millet
Meclisinde milletvekilleri ne bundan önceki Cumhurbaşkanını ne ondan önceki
Cumhurbaşkanını “saksı” diye göndermiş değildir. Milletvekillerinin iradesini
bu şekilde küçük gören, milletin iradesini küçük gören bu zihniyeti kınıyorum.
İkinci husus da: Bugüne kadar
Cumhurbaşkanlığı seçimlerini bir vesayet kaynağı olarak gösteren zihniyet,
egemenliğin kayıtsız, şartsız millete ait olduğu ve Meclis tarafından temsil
edildiği Türkiye Büyük Millet Meclisini bir vesayetin kaynağı olarak
göstermektedir. Burada bulunan milletvekilleri sadece ve sadece milletin
egemenliğini temsil ederler, bir yerlerden talimat alarak yapmazlar.
Dolayısıyla, Türkiye Büyük Millet Meclisini ve milletvekillerini vesayetin
kaynağı olarak gösteren Başbakan Recep Tayyip Erdoğan’ın bu ifadesini de bir
milletvekili olarak kınıyorum. Başbakan Recep Tayyip Erdoğan’ı, bugüne kadar
seçilmiş cumhurbaşkanlarına saygı göstermeye ve bu cumhurbaşkanlarını seçen
Türkiye Büyük Millet Meclisine, milletvekillerine ve milletimize saygı
göstermeye, saygılı olmaya davet ediyorum. 
Teşekkür ederim. 
BAŞKAN – Sayın Engin Altay, buyurun. 
2.- Sinop
Milletvekili Engin Altay’ın, Türkiye’nin Musul Başkosolosluğuna yapılan
saldırının akıbeti konusunda Hükûmetin Genel Kurula bilgi vermesi gerektiğine
ve Cumhurbaşkanlığı seçiminde üslup ve seviyenin bozulmamasını temenni ettiğine
ilişkin açıklaması
ENGİN ALTAY (Sinop) – Sayın Başkan,
sayın milletvekilleri; Türkiye Büyük Millet Meclisinin bir üyesi olarak, Musul
Konsolosluğumuzun basılması suretiyle rehin alınan, Konsolosumuz dâhil 48
kişiyle ilgili, haftalar geçmesine rağmen Hükûmetin bu duyarsızlığını,
umursamaz tavrını anlamış değilim. 
Sayın Başkan, sayın milletvekilleri;
Musul Konsolosluğu Türkiye Cumhuriyeti sınırları içerisinde, bizim
topraklarımız olarak değerlendirilir. Bir terör örgütü -ki Hükûmet bu terör
örgütüne “terör örgütü” diyemiyor, “unsur” diyor ama- tarafından rehin alınan
48 vatandaşımızın, konsolosluk mensuplarının, maiyetinin akıbeti konusunda
Hükûmetin Genel Kurula derhâl bilgi vermesini talep ediyorum. 
Bu vesileyle, Sayın Vural’ın biraz önce
değindiği hususla ilgili olarak, Cumhurbaşkanlığı seçimlerinin bir nezaket
içinde geçmesi arzusu içindeyiz hem Parlamento olarak hem millet olarak.
Cumhurbaşkanlığı seçiminde üslup ve seviyenin bozulmamasını, şimdilik, temenni
ediyor ve diliyorum. 
Teşekkür ederim. 
BAŞKAN – Sayın Baluken… 
3.- Bingöl
Milletvekili İdris Baluken’in, Irak’taki IŞİD saldırıları karşısında Halkların
Demokratik Partisi olarak Rojava halklarının yanında olduklarına ve Hükûmetin
IŞİD’e verdiği desteği bir an önce sonlandırması gerektiğine ilişkin açıklaması
İDRİS BALUKEN (Bingöl) – Teşekkür
ediyorum Sayın Başkan. 
Sayın Başkan,
uzun bir süredir Rojava’da, Kürt halkı başta olmak üzere, Rojava halklarının
iradesine yönelik ciddi ve kapsamlı bir küresel ve bölgesel saldırıyla karşı
karşıyayız. 
Son olarak,
Irak’ta ve Musul’da bölgesel ve küresel bazı güçlerin desteğiyle saldırılarını,
insanlık dışı katliamlarını gündemleştiren IŞİD çeteleri, bu saldırılarını
bugün Kobani’de ve Rojava’da yoğunlaştırmış durumdadırlar. Gerek Kobani’de
gerekse de Rojava’nın diğer bölgelerinde IŞİD çeteleri tarafından insanlık
onurunu zedeleyecek katliam girişimleri yapılmakta, bu katliam girişimlerine
karşı da oradaki halkların siyasi ve askerî iradesi tarihe geçecek onurlu,
büyük bir direniş göstermektedir. 
Rojava’da
yapılan saldırılarla ilgili, kamuoyuna da yansıyan bilgilere göre, Türkiye’nin
hâlâ IŞİD çetelerine destek verdiğini gösteren belgelerden ve bazı verilerden
bahsedilmektedir. Özellikle, Türkiye sınırlarının bu çetelere açık tutulması,
hâlâ Rojava ve Kobani’deki sınır kapılarının Kürtlere ve Rojava’daki halklara
kapalı tutulması, bu konuda Türkiye Hükûmetinin soru işaretlerini giderecek
herhangi bir açıklama yapmamış olması da bu konuyla ilgili kaygılarımızı her
geçen gün artırmaktadır.
Biz bu durumun
kabul edilemez olduğunu düşünüyoruz Halkların Demokratik Partisi olarak. Dün
Suruç’ta, seçilmiş vekillerimiz öncülüğünde ve belediye başkanlarımız
öncülüğünde başlatılan bir eylemsellik gündemleşti. Kitlesel destekle beraber
önümüzdeki günlerde de ortaya koyacağımız demokratik tepkilerle Rojava
halklarının yanında olduğumuzu açık bir şekilde ortaya koyacağız. Burada bugün
Hükûmeti bu konuda uyarıyoruz; bugüne kadar, daha çok, Kürtlerin hak
kazanmaması, Rojava’daki halkların iradesini boğma temelinde geliştirilmiş olan
bu dış politikadan Türkiye’nin bir an önce vazgeçmesi, bu çetelere vermiş
olduğu desteği bir an önce sonlandırması, sınırdaki tüm kapıları sadece insani
yardıma değil, bütün ticari ilişkilere de açması gerektiğini ifade ediyoruz.
Dışişleri Bakanından ve Hükûmetten, bu konuda, Halkların Demokratik Partisi
olarak bir an önce kamuoyunu aydınlatacak bir açıklama beklediğimizi ifade
ediyoruz. 
Teşekkür ediyorum. 
BAŞKAN – Teşekkür ederim. 
Sayın Satır, buyurun. 
4.- İstanbul
Milletvekili Mihrimah Belma Satır’ın, Cumhurbaşkanlığı seçim sürecinin hayırlı
bir süreç olmasını dilediğine ve İsrail’in Filistin halkına saldırılarını
kınadığına ilişkin açıklaması
MİHRİMAH BELMA SATIR (İstanbul) – Sayın
Başkan teşekkür ediyorum. 
Sayın Başkan, değerli milletvekilleri;
bildiğiniz gibi, Cumhurbaşkanlığı seçim sürecine girmiş bulunuyoruz. Yurdumuzda
ilk defa halkın oylarıyla bir Cumhurbaşkanı seçilecek. Bizler, darbelerden
sonra gelen cumhurbaşkanlarıyla çalıştık; Anayasa kitapçığını fırlatarak
Türkiye Cumhuriyeti’ndeki insanların ekonomik seviyesine ve bütçemize ciddi
anlamda zarar veren cumhurbaşkanlarıyla çalıştık; idareden, yürütmeden gelen
her türlü kararı, her türlü yasayı kendi iradesiyle ve toplumun kabul
etmeyeceği şekilde reddeden cumhurbaşkanlarıyla çalıştık. İnşallah, bugünden
sonra, halkın oylarıyla seçilen bir cumhurbaşkanıyla çalışacağız.
Bu seçim sürecinde birbirimize karşı
saygılı, sevgili ve tabii ki itinalı davranmayı ben de öngörüyorum ve hayırlı
bir süreç geçirmemizi diliyorum. 
Ayrıca, ramazanı idrak ettiğimiz şu
günlerde İsrail’in masum sivillere karşı yapmış olduğu saldırıları, zorbalığı
ve şiddeti kınıyorum. Sosyal medyada ve medyada çeşitli resimleri ve olayları
takip ediyoruz ve âdeta yüreğimiz parçalanıyor. Bir an önce bu saldırılardan
vazgeçilmesi ve sona erdirilmesi için çağrıda bulunuyorum. Dün olduğu gibi
bundan sonra da mazlum Filistin halkının yanında olacağımızı bir kez daha
yüksek sesle ifade ediyorum. Yerli ve uluslararası tüm kurum, kuruluşları bu
konuda tepki göstermeye ve işlem yapmaya davet ediyorum. 
Teşekkür ediyorum. 
BAŞKAN – Teşekkür ederim. 
AHMET DURAN BULUT (Balıkesir) – Bir de
şu Türkmenlerin yanında yer alsanız.
BAŞKAN - Sayın milletvekilleri, ben de
bir şeyler söyleme gereğini hissettim. 
AHMET DURAN BULUT (Balıkesir) – Sayın
Başkanım, ben de alabilir miyim söz?
BAŞKAN – Hayır, söz vermeyeceğim,
sadece grup başkan vekillerine söz verdim. 
Sayın milletvekilleri ve özellikle
sayın grup başkan vekilleri; bildiğiniz gibi, Meclis yönetimimde gündem dışı
konuşmalardan sonra grup başkan vekillerine sınırsız olarak söz hakkı
vermekteyim, bunu da şimdiye kadar hep böyle gerçekleştirdim ve süreyle de
sınırlandırmadım. Ancak, bugün gündem dışı konuşmalar bittikten sonra burada olmayan arkadaşlar vardı.
Bir daha -özellikle rica ediyorum- vaktinde burada olalım ve önümdeki sisteme
göre uygulamamda bana yardımcı olunuz, özellikle bunu rica ediyorum. Çünkü ben
usul tartışması açamıyorum geç kalmalardan dolayı. Özellikle buna dikkat
etmenizi rica ediyorum.
Teşekkür ederim.
Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VII.-
ÖNERİLER
A) Siyasi
Parti Grubu Önerileri
1.- MHP
Grubunun, 12/7/2013 tarih ve 16289 sayıyla Afyonkarahisar Milletvekili
Kemalettin Yılmaz ve arkadaşları tarafından, ülkemizde kiraz üretiminin ve
üreticilerinin sorunlarının araştırılması, alınması gereken önlemlerin tespit
edilmesi ve bunlara ilişkin yapılacak yasal düzenlemelerin ele alınabilmesi
amacıyla Türkiye Büyük Millet Meclisi Başkanlığına verilmiş olan Meclis
araştırması önergesinin Genel Kurulun 10 Temmuz 2014 Perşembe günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi 
10/07/2014
Türkiye Büyük Millet Meclisi
Başkanlığına
Danışma Kurulu 10 Temmuz 2014 Perşembe günü (bugün)
toplanamadığından, grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla.
 Yusuf
Halaçoğlu
 Kayseri
 MHP
Grup Başkan Vekili
Öneri:
12 Temmuz 2013 tarih ve 16289
Sayı’yla TBMM Başkanlığına vermiş olduğumuz Afyonkarahisar Milletvekili
Kemalettin Yılmaz ve arkadaşlarının, ülkemizde kiraz üretiminin ve
üreticilerinin sorunlarının araştırılması, alınması gereken önlemlerin tespit
edilmesi ve bunlara ilişkin yapılacak yasal düzenlemelerin ele alınabilmesi
amacıyla verdiği Meclis araştırması önergemizin 10/07/2014 Perşembe günü
(bugün) Genel Kurulda okunarak görüşmelerinin bugünkü birleşiminde yapılması
önerilmiştir.
BAŞKAN – Milliyetçi Hareket Partisi
grup önerisinin lehinde ilk konuşmacı, Afyonkarahisar Milletvekili Sayın
Kemalettin Yılmaz. 
Buyurun. (MHP sıralarından alkışlar)
KEMALETTİN YILMAZ (Afyonkarahisar) –
Sayın Başkan, değerli milletvekilleri; ülkemizde kiraz üretiminin ve
üreticilerinin sorunlarının araştırılması ve alınması gereken önlemlerin
belirlenmesi amacıyla ve gerekli yasal düzenlemelerin ele alınabilmesi için
Milliyetçi Hareket Partisi Grubu olarak vermiş olduğumuz Meclis araştırması
önergesi üzerine söz almış bulunuyorum. Yüce heyetinizi saygıyla selamlıyorum.
Değerli milletvekilleri, kiraz ağacı
fidan dikildikten sonra yaklaşık sekiz on yıllık bir bakım sonrası ekonomik
olarak meyve vermeye başlar. Ülkemizdeki en yoğun hasat dönemi ise çeşit ve
yetiştirildiği yükselti ve yöreye bağlı olarak haziran ve temmuz aylarıdır.
Anavatanı Anadolu, Kafkaslar olan kiraz, ülkemizin pek çok yerinde sorunsuz
olarak yetiştirilebilmektedir. İzmir, Çanakkale, Bursa, Yalova, Isparta, Afyon,
Niğde, Malatya, Karaman, Tokat, Erzincan, Artvin gibi pek çok illerimizde ciddi
üretim yapılmaktadır. 
Kiraz, mevsimlik bir meyve olarak
soframızı süslerken çok ciddi sorunları olan bir tarım ürünüdür aynı zamanda.
Maalesef, kiraz, vişne ve kayısı gibi kurutulamamaktadır, elma ve turunçgiller
gibi de depolanamamaktadır. Bunun içindir ki kiraz zamanı çok çabuk geçer.
Üretim ve hasat zamanında iklim şartlarından çok çabuk ve ciddi şekilde
etkilenmektedir. Mesela, bu sene çiçek zamanında olan dondan ve hasat zamanında
da yağan doludan kirazımız çok ciddi zarar görmüştür. Hasat zamanında yağan
yağmur çatlamalara ve de enfeksiyona sebep olmuş, dolayısıyla kalitesi olumsuz
yönde etkilenmiştir. Diğer taraftan, bu tür zararlara karşı, sigorta
noktasında, TARSİM, kiraz üreticisine âdeta zulmetmektedir, don ve dolu
zararına karşı sigortalatmak âdeta deveye hendek atlatmaktan daha zor hâle
gelmiştir.
Bu sene de kirazda borcunu ödeyememiş,
alacağını alamamış gençler de düğünlerini gelecek kiraza ertelemiştir. Rekolte
düşük olmasına rağmen, bu sene, başlangıçta 4-5 lira olan satış fiyatı
bugünlerde 2-2,5 liraya kadar düşmüştür. Bu fiyatlar maliyetleri bile
karşılamaktan çok uzaktır değerli milletvekilleri. Büyük marketlerde 8-10 TL’ye
satıldığını da gözden kaçırmamak lazım. Yani, üreticinin elinden 2-3 liraya
çıkan kiraz, 8-10 TL’den soframıza gelmektedir. Aradaki kâr kimlerin cebine
gidiyor, el emeği, göz nuru, alın teri kimler tarafından sömürülüyor
takdirlerinize arz ediyorum. 
Kiraz ihracatımız fiyatları doğrudan
etkilemektedir. Ciddi bir kiraz ihracatımız vardır. Bunun yanında, iç piyasada
da arz fazlası nedeniyle -çünkü, kalitesi düşük olan kirazlar iç piyasaya arz
edildiğinden dolayı- maalesef doyum noktasındadır. Üreticimiz, yetiştirdiği
kirazın en az yarısını pazarlayamaz durumdadır; maliyetini kurtarmadığı için
bazen de toplamamakta, dalında bırakmaktadır. Gerek girdi maliyetleri
yüksekliği gerekse pazarlama sorunları çiftçilerimizi canından bezdirmiştir
değerli milletvekilleri. 
Değerli milletvekilleri, milat kabul
ettiğiniz 2002 yılında 4,5 TL olan 1 kilogram kiraz, bugün ihracat
sıkıntısından dolayı 2,5 liraya düşmüştür. Yani 2002 yılında 1 kilogram kiraz
satınca üreticimiz, 3 litre mazot alabilirken bugün 1 litre mazot alabilmek
için tam 2 kilo kiraz satması gerekmektedir. Hani “Nereden nereye?”
edebiyatları var ya takdirlerinize arz ediyorum.
Tarım üreticisinin en önemli girdisi
olan mazotta durum böyle de diğer tarımsal girdiler olan ilaçta, gübrede,
tohumda, fidanda, fidede, yemde, tarımsal sulamada kullanılan elektrikte durum
farklı mı? Hayır, hiç de farklı değil değerli kardeşlerim. Yanlış uygulanan
tarımsal politikaların sonucu üreticimiz, bir yıllık çalışma ve emeğinin para
etmemesinin şaşkınlığını yaşamaktadır âdeta.
Değerli milletvekilleri, çiftçinin tarlasında,
bahçesinde, serasında, ahırında, kümesinde yangın vardır. “Bu yangını kim
çıkardı, neden çıkardı, nasıl çıkardı?” şeklindeki sorgulamayı bir kenara
bırakıp el birliğiyile öncelikle şu yangını söndürelim yoksa bu yangın tüm
yurdu sararsa, çiftçi üretmekten vazgeçerse, ahırları çökerse, ağaçları kurursa
telafisi mümkün olmayan sorunlarla baş başa kalırız. 
Kiraz üreticisinin sorunları diğer
meyve sebze üreticisinden, seracıdan, hayvancılık yapan besi ve süt üretimi
yapan çiftçilerimizinkinden hiç de farklı değildir. Üretim girdileri çok
pahalıdır değerli milletvekilleri. Bu yüzden, ürünlerimizi dış piyasalarda
pazarlarken maalesef rekabet edemiyoruz. Çiftçilerimiz yıllardır faiz, banka,
hapis, haciz, ipotek, borç kıskacında inim inim inlemektedir. Gelin, bir an
önce çiftçimizin traktörünü hacizden; tarlasını, bahçesini, ahırını ipotekten
kurtaralım. Tarım Krediye, Ziraat Bankasına olan borçlarını faizleriyle, ana
parasıyla beraber gelin yeniden yapılandıralım. Tarımın önemli girdileri olan
mazot, ilaç, gübre, tohum, fidan, fide, yem ve tarımsal sulamada kullanılan
elektrikte ÖTV ve KDV’yi kaldıralım, çiftçimize bir hayat nefesi verelim. Zira,
sorunlar gün geçtikçe çoğalıyor, âdeta gün günü aratır hâle gelmiştir. 
Harran’da,
Çukurova’da, Ege’de arpa, buğday hasadı bitti değerli milletvekilleri. Yakında
Orta Anadolu’da arpa, buğday hasadı başlayacak ama hâlâ buğday taban fiyatları
açıklanmadı. Üreticimiz, çiftçimiz âdeta tüccara boğdurulmuştur. 
Değerli
milletvekilleri, yanlış tercihler böyle devam ederse Kurban Bayramı’nda da çok
ciddi bir sıkışma olacağa benziyor. Şimdiden tedbir almazsanız -ki tedbir
almakta birazcık da geç kaldınız gibi geliyor- ithal kurbanlığa da ülkemiz
maalesef mahkûm olabilir.
Değerli
milletvekilleri, “Kiraz mevsimi tez geçer.” diye bir anlayış vardır, gerçekten
çok kısa bir dönemde tüketebilirsiniz. Kiraz sorunu, aynı zamanda kayısıcının
da sorunu, zeytin üreticisinin de sorunu, narenciye üreticisinin de sorunu,
elma, armut üreticisinin de, şeker pancarı, patates, domates üreticisinin de
aynı zamanda sorunu. Bu sorunlar dağ gibi, âdeta kar topu gibi büyüyerek
önümüze gelmeye devam ediyor.
Bu kürsüden
sadece sorunları dile getirmekle yetinmedik. Her konuşmamızda üreticimizin,
çiftçimizin, besicimizin sorunlarını dile getirirken çözüm önerilerini de bizim
bakış açımızdan, sorumlu ve seviyeli muhalefet anlayışımızın, siyaset
anlayışımızın gereği olarak göz ardı etmedik, sizlerle devamlı paylaştık.
Üreticimiz inim inim inlemekte, ocağına ateş düşmüş vaziyettedir; bunları hep
paylaştık. Buradan biraz evvel sorunlarını söylerken çözümleri de dile getirdik
ve tekrar tekrar söylüyorum. Zira, bu sorunların dile getirilişini ve çözüm
önerilerini Mısır’daki sağır sultan duydu ama burada iktidar milletvekillerine
ve Hükûmet yetkililerine ve de Tarım ve Köyişleri Bakanlığına, Gıda, Tarım ve
Hayvancılık Bakanlığına maalesef anlatamadık, anlatamıyoruz. 
Üreticinin özellikle yoğun bakım
çadırından çıkarılması için her türlü borcunun yeniden yapılandırılması,
tarlasının, traktörünün kullanılabilir hâle getirilmesi çok önem arz
etmektedir. Başka şeyden bahsetmiyorum, yazarın kalemi neyse üreticinin de
traktörü, tarlası odur.
Diğer yandan, tarımsal girdi
maliyetleri tarımsal açıdan örnek aldığımız diğer ülkelerde olduğu gibi mutlaka
sübvanse edilmelidir ve çiftçimiz, rahatlayabileceği, nefes alabileceği,
tarımsal üretimi sürdürebileceği bir seviyeye acilen getirilmelidir değerli
milletvekilleri. 
Bu amaçla şu ana kadar çiftçinin sesi
olmaya devam ettik, bundan sonra da olmaya devam edeceğiz. Burada kiraz sadece
sembolik bir üründür, çiftçimiz cidden çok perişan vaziyettedir. 
Kiraz konusunda vermiş olduğumuz
önerimize ve Meclis araştırması açılması noktasındaki teklifimize
desteklerinizi bekliyoruz. Yüce heyetinizi saygıyla selamlıyorum. (MHP
sıralarından alkışlar)
BAŞKAN – Teşekkür ederim.
Milliyetçi Hareket Partisi grup
önerisinin aleyhinde ilk konuşmacı Sayın Mehmet Erdoğan, Adıyaman Milletvekili.
(AK PARTİ sıralarından alkışlar) 
MEHMET ERDOĞAN (Adıyaman) – Sayın
Başkan, değerli milletvekilleri; MHP grup önerisinin aleyhinde söz almış
bulunmaktayım. Sizleri saygıyla selamlarım. 
Tarım sektörü 21’inci yüzyılın en
önemli sektörlerinden birisi. Dünyada artan nüfusu düşündüğünüzde, küresel
ısınma dikkate alındığında, artan tüketici talepleri, çeşitlenen tüketici
talepleri dikkate alındığında gerçekten tarım sektörünün ne kadar önemli
olduğunun farkındayız. Ülkemizin gıda güvenliği açısından; vatandaşımızın
temiz, sağlıklı ve uygun maliyetlerle beslenmesi bakımından; istihdam, ihracat,
refah bakımından; aynı zamanda kırsal alandaki nüfusumuzun bu bölgelerde
tutunabilmesi noktasında da tarım sektörünün ne kadar önemli olduğunun
bilincindeyiz. 
Dolayısıyla AK PARTİ iktidarları
boyunca tarımda uygulanan desteklerle, yapılan çalışmalarla, tarımsal ekonomik
büyüklükte ülkemiz dünyada 7’nci, Avrupa Birliği ülkeleri arasında 1’inci
sıraya yükselmiştir. Tarımsal gayrisafi yurt içi hasılamız 23 milyar dolardan
62 milyar dolara çıkmış, 3 kata yakın bir artış gerçekleşmiştir. Tarımsal
ürünlerdeki ihracatımız 4 milyar dolardan 18 milyar dolara çıkmıştır. Tarımın
kullandığı ham maddeleri, tarımsal ham maddeleri, sanayide kullanılan kauçuk
dâhil olmak üzere bütün tarım ham maddeleri ithalatını bile dâhil etsek Türkiye
net bir tarım ihracatçısıdır. 2002 yılında 161 ülkeye 1.480 çeşit tarım ürünü
ihraç edilirken 2013 yılında 192 ülkeye 1.681 çeşit tarım ürünü ihracatı
gerçekleştirilmiştir. Türkiye gıda maddeleri dış ticaretinde net ihracatçı bir
ülkedir. On yıllık dönem içerisinde tarımsal gıda maddeleri dış ticaret
fazlamız 43 milyar dolar olmuştur. Bu, tabii, yapılan desteklemelerle olmuştur.

2013 yılında 8 milyar 750 milyon dolar
bir tarımsal destekleme ödemesi yapılırken inşallah 2014 yılında 10 milyar
TL’ye yakın bir ödeme yapılacak. Bu destekler neyi getiriyor? Üretim artışlarını
getiriyor. 
2013 yılında Türkiye’nin toplam tahıl
üretiminde ciddi artışlar var. On yıllık periyoda baktığımızda toplam tahıl
üretimindeki artışlar şu şekilde: 2013 yılında buğday cumhuriyet tarihinin
rekorlarını kırar 22 milyon tonluk bir üretimle. Mısır’da 5,9 milyon tonla,
çeltikte 900 bin tonla rekor bir artış olur. Ayçiçeği 1,5 milyon tonluk
üretimle cumhuriyet tarihinin bugüne kadarki en önemli rekorunu gerçekleştirir.
Toplam meyve üretiminde on yılda 13 milyon tondan 18 milyon tona bir yükseliş
var, yüzde 35 oranında bir artış vardır. Toplam sebze üretiminde 25 milyon
tondan 28,5 milyon tona yaklaşan bir yükseliş var.
İşte, AK PARTİ hükûmetleri döneminde
başlatılan ilave destekler var, daha önceden verilmeyen destekler var. Bu
verilen destekler AK PARTİ döneminde verimliliği etkileyen, randımanı, üretimi
destekleyen desteklemeler. 2014 yılında 63 kalemde destek veriliyor, 2002
yılında verilen destek ne yazık ki 10 kalemden müteşekkildi. Kuşkusuz bunlar
çiftçimizin hem üretim gücünü etkilemiş olumlu düzeyde hem de Türkiye'nin millî
gelirine, sanayisine önemli katkılar sağlamıştır. En basiti, dünyanın her
yerinde çiftçiler tarımsal kredi kullanır. Türkiye’de 2002 tarihinde
çiftçilerimiz 530 milyon TL kredi kullanılırken Ziraat Bankası tarım kredi kooperatifleri
toplamında 2013 yılında 17 milyar TL’lik bir tarımsal kredi kullanılmıştır;
2002 yılında Ziraat Bankasına geri dönüş oranları yüzde 38 iken 2013 yılında
yüzde 98’leri bulan bir artış vardır. 
Evet, kiraz üreticilerinin sıkıntıları
var, üreticilerimize yaptığımız destekler var, yapılan çalışmalar var. Bunları
yeterli mi görüyoruz? Hayır, yeterli görmüyoruz. Dünyada kiraz üretiminde
1’inci sıradayız. Alan olarak 310 bin dekardan 764 bin dekara bir artış varken
dekar başına alınan üretimde de, ürün değişikliğinde de bir fazlalık var.
Dekardan 908 kilogram alınırken 2013 yılında 1 ton 148 kilograma
yükseltilmiştir. Bunlar sertifikalı fidan destekleriyle, mazot, gübre, toprak
analiz destekleriyle, organik tarım, iyi tarım destekleriyle yapılan artışların
bir kısmıdır. Kırsal kalkınma yatırımlarının desteklenmesi, yüzde 50 makine,
ekipman hibe destekleri de bu bölgelerimizde bütün çiftçilerimize olduğu gibi
verilmektedir. Düşük faizli tarımsal krediler yine bu bölgelerde de
verilmektedir.
Doğrudur, dolu ve don afetinden dolayı
birçok bölgede çiftçilerimiz, meyve sebze üreticilerimiz bir sıkıntı yaşamakta.
Bunlarla ilgili hem TARSİM alanındaki çalışmalar devam ediyor hem
çiftçilerimizin kredi borçlarının ertelenmesiyle ilgili çalışmalar, bunlar da
devam ediyor, gerekli çalışmalar zaten yapıldı. Ama, şunu da paylaşmakta fayda
var; evet, biz çiftçimizi her zaman destekliyoruz, her zaman üreticimizin
yanındayız ama şunun da bilinmesi lazım: 2001 yılında gübre desteğini
kaldıranların, 2001 yılında Toprak Mahsulleri Ofisine fiyat desteklemesi
yapılması gerektiği, çiftçilerle ilgili fiyat desteklemesini kaldıranların,
artı, afetten zarar gören muhtaç çiftçilere ödünç tohumluk verilmesi kararını
kaldıranların, evet, onların yaptıkları ile AK PARTİ iktidarı döneminde
yapılanların da mukayese edilmesi gerektiği göz önündedir. 
Yaptıklarımız vardır ama daha
yapacağımız çalışmalar, katedeceğimiz, alınması gereken hizmetler de vardır
diyorum. Bu vesileyle sizleri tekrar sevgiyle saygıyla selamlıyor, çiftçimizin
her zaman yanında olduğumuzu belirtiyorum. (AK PARTİ sıralarından alkışlar) 
BAŞKAN – Teşekkür ederim.
Milliyetçi Hareket Partisi Grup
önerisinin lehinde ikinci konuşmacı…
KEMALETTİN YILMAZ (Afyonkarahisar) –
Sayın Hatip yanlış bilgi vermiştir efendim. Özellikle…
MUHARREM VARLI (Adana) – Her zamanki
hikâyeyi okudu.
KEMALETTİN YILMAZ (Afyonkarahisar) –
Her zamanki hikâyeyi okumuştur.
BAŞKAN – Sizi dinlemiyorum, Sayın
Yılmaz’ı dinliyorum. O yüzden lütfen müdahale etmeyin. 
MUHARREM VARLI (Adana) – Neden
dinlemiyorsunuz?
BAŞKAN – Sayın Varlı…
BÜLENT BELEN (Tekirdağ) –Tüccara peşkeş
çektiniz çiftçiyi.
BAŞKAN – Sayın Yılmaz, söz talebinde
bulundunuz. 
KEMALETTİN YILMAZ (Afyonkarahisar) –
Sayın Hatip yanlış bilgi vermiştir, bir önceki Hükûmet döneminde veya 2002
yılında desteklemelerin kesildiğini ifade etmiştir, yanlış bilgi vermiştir
efendim.
OKTAY VURAL (İzmir) – Sataşmadan dolayı
efendim.
BAŞKAN – Bu bir sataşma değil.
İsterseniz açıklama yapın yerinizden, yerinizden mikrofona girin.
KEMALETTİN YILMAZ (Afyonkarahisar) –
Efendim, müsaade ederseniz oradan ifade edeyim.
OKTAY VURAL (İzmir) – Efendim,
Hükûmetin daha önce yaptıklarıyla ilgili sataşmada bulundu. Daha önce Hükûmette
bulunan bir parti olarak bu sataşma üzerine söz istiyoruz. 
BAŞKAN – Peki, buyurun. 
KEMALETTİN YILMAZ (Afyonkarahisar) –
Peki, teşekkürler.
BAŞKAN – Bundan sonra grup başkan
vekillerine de biraz hassasiyet göstermeyeceğim gibime geliyor.
OKTAY VURAL (İzmir) – Efendim, 69’uncu
maddeyi okursanız eğer…
BAŞKAN – Bir gün beraber okuruz
sizinle onu, bana anlatırsınız.
Buyurun. 
VIII.-
SATAŞMALARA İLİŞKİN KONUŞMALAR
1.-
Afyonkarahisar Milletvekili Kemalettin Yılmaz’ın, Adıyaman Milletvekili Mehmet
Erdoğan’ın MHP grup önerisi üzerinde yaptığı konuşması sırasında Milliyetçi
Hareket Partisine sataşması nedeniyle konuşması 
KEMALETTİN YILMAZ (Afyonkarahisar) –
Sayın Başkan, değerli milletvekilleri; 57’nci Cumhuriyet Hükûmeti döneminde
çiftçimiz âdeta bir bayram havası yaşamıştır.
2002 yılında, devriiktidarınızda milat
kabul ettiğiniz dönemde ilk icraatınız Manisa’daki Hayvan Hastalıkları
Araştırma Enstitüsü ve Aşı Üretim Merkezini kapatmak olmuştur. Ondan sonradır
ki meydana gelen, devreye girmiş olan, ülkemizi sarmış olan hastalıklarla baş
etmekte zorluk çekmişsinizdir. 2002 yılına kadar yapılmış olan doğrudan gelir
destekleriyle çiftçimiz âdeta bir bayram havasında üç buçuk yılını geçirmiştir
ama devam etmekte olan desteklerin sizin zamanınızda -dekar başına olan
desteklerin- kaldırıldığı bir gerçektir. Gübre başına, üretici başına veya yem
destekleri, buzağı destekleri, suni tohumlama destekleri, sertifikalı fidan
destekleri 57’nci Cumhuriyet Hükûmeti döneminde meydana getirilmiştir, maalesef
siz bu destekleri devede kulak noktasına getirdiniz. Hepsini “mazot desteği”
adı altında veya farklı destekler adı altında vermeye çalışıyorsunuz, gübre
desteği olarak vermeye çalışıyorsunuz ama çiftçimiz maalesef perişandır,
ürettiğine üreteceğine pişman olmaktadır. 2002’deki mazot fiyatı ile şu andaki
mazot fiyatı, 2002’deki gübre fiyatlarıyla, ilaç fiyatları ile şu andaki ürün
fiyatlarını mukayese ettiğimizde tabiri caizse harcı borcunu ödemekten son
derece uzak bir yaklaşım içerisindedir. 
Değerli milletvekilleri, buradaki
milletvekili, biraz önceki hatip hilafıhakikat beyanatta bulunmuştur. Zira
2002’deki destekler devam etmiş olsaydı “doğrudan gelir desteği” adı altında
dekar başına 36 bin lira destek alacak olan üreticimiz bugün sadece mazot
desteğine mahkûm edilmiştir, o da yol parasına yetmemektedir.
Saygılar sunuyorum. (MHP sıralarından
alkışlar) 
VII.-
ÖNERİLER (Devam)
A) Siyasi
Parti Grubu Önerileri (Devam)
1.- MHP
Grubunun, 12/7/2013 tarih ve 16289 sayıyla Afyonkarahisar Milletvekili
Kemalettin Yılmaz ve arkadaşları tarafından, ülkemizde kiraz üretiminin ve
üreticilerinin sorunlarının araştırılması, alınması gereken önlemlerin tespit
edilmesi ve bunlara ilişkin yapılacak yasal düzenlemelerin ele alınabilmesi
amacıyla Türkiye Büyük Millet Meclisi Başkanlığına verilmiş olan Meclis
araştırması önergesinin Genel Kurulun 10 Temmuz 2014 Perşembe günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN – Milliyetçi Hareket Partisi
grup önerisinin lehinde ikinci konuşmacı Sayın Ahmet Toptaş, Afyonkarahisar
Milletvekili. 
Buyurun. (CHP sıralarından alkışlar) 
AHMET TOPTAŞ (Afyonkarahisar) – Sayın
Başkan, değerli milletvekilleri; ülkemizde kiraz üretiminin ve üreticilerinin
sorunlarının araştırılması, alınması gereken önlemlerin tespiti ve bunlara
ilişkin yapılacak yasal düzenlemelerin ele alınabilmesi için verilen Meclis
araştırması önergesi hakkında Cumhuriyet Halk Partisi Grubu adına söz almış
bulunuyorum. Bu vesileyle yüce Meclisi saygılarımla selamlarım. 
Değerli milletvekilleri, ülkemizde
kiraz üretimi yaklaşık 400 bin ton civarındadır ve bunun yaklaşık 40 bin tonu
yani yüzde 10’u Sultandağı ilçemizde ve Çay ilçemizde üretilmektedir,
Sultandağı yoğun olmak üzere. Bu yörelerimizde olduğu kadar olmasa da
Afyonkarahisar ilimizin diğer yörelerinde de kiraz üretimi yapılmaktadır.
Kiraz keyifle yenilen bir meyve
olmasına karşın üretimi ve pazarlaması son derece sorunlu bir üründür. Kiraz
ağacı dikiminden sekiz-on yıl sonra ürün verir. Ağaca on yıla yakın bakacak
üretici, on yıl boyunca aynen meyve aldığı dönem ne yapıyorsa onu yapmaya devam
edecek yani tarlaya bakım yapacak, ağacı sulayacak, gübreleyecek ve on yılın
sonunda ürün almaya başlayacak, buraya kadar büyük masraflar yapacak. 
Kirazın giderleri çok pahalı. Gübre,
ilaç, sulama, işçilik, elektrik fiyatları her geçen gün katlanırken kirazın
fiyatı pek katlanmaz. Buna küçük bir örnek vermek gerekirse, 2002 yılında 4
lira ile 5 lira arasında olan 26 kalibrelik kiraz -aradan on iki yıl geçmiş-
bugün 3 lira civarındadır. 
Bu kadar pahalı ve meşakkatli ürünü
üreticinin pazarlaması da ayrı bir sorundur, ayrı bir derttir. Üretici, ağaçtan
işçilerine toplattığı kirazı -bir tepsi üzerinde- tek tek kalibresine ve
rengine göre bir tepside ayıklar, kasalar, aracına yükler, kasalardaki kirazı
alım merkezindeki alıcının önüne koyar. Diyelim, kirazın ortalama 4 lira fiyatı,
varsa, eksper, ya rengine ya şekline mutlaka bir bahane bulur, buna 3 lira
yazar. O alıcının dediği dediktir, bilir ki çiftçinin yarını bekleme şansı
yoktur çünkü kiraz çabuk bozulan bir üründür. Alıcı ürünü alır, götürür başka
illere, orada işler, oradaki şirket üzerinden ihraç eder yani Afyonkarahisar’da
gümrükleme yapılmadığı için, üreticimizin ürettiği kirazın vergileri, katma
değeri başka illerin hanesine yazılır, başka illerde işlendiği için de yeni
istihdam alanlarının yaratılmasına fırsat vermez.
Kiraz üretimi yapan bölge insanı, kendi
çabalarıyla içinde bulunduğu sorunlara çözüm getirmek için uğraşırken devletten
yeterli ve gerekli desteği de bulamaz. Üreticiler her ne kadar kooperatiflerle
örgütlenmeye, bunlar vasıtasıyla bir şeyler yapmaya çalışsa da devletin
kooperatifçiliğe bakışı bu konuda çözüm üretmesine engeldir. 
Afyonkarahisar’da
kiraz üreticileri bu amaçla Sultandağı Belediyesi, Yeşilçiftlik, Dereçine,
Kırca, Yakasenek, Deresinek, Eber, Üçkuyu, Karapınar belediyeleri; Akbaba,
Çamözü, Taşköprü, Doğancık, Gölçayır, Ulupınar, Yeniköy, Sarayköy, Değirmenköy
bu konuda bir araya gelerek kooperatifleşme yoluna gittiler sorunlarını çözmek
için. Sultandağı İlçesinde Belediye Başkanımız Osman Acar’ın girişimleriyle
Kiraz Markası İnşa Projesi kapsamında Sultandağı’nın kirazı markalaştırıldı ve
“Tadiki” adıyla dünya piyasalarına sürüldü. Bu projeye katkı veren Afyon
Valiliğine, Sultandağı Meslek Yüksekokulu mensuplarına, Sultandağı Kaymakamına,
Afyonkarahisar İl Gıda Tarım ve Hayvancılık Müdürlüğüne, Sultandağı Gıda Tarım
ve Hayvancılık İlçe Müdürlüğü ile projeye sahip çıkan Sultandağı halkına
buradan teşekkür ediyorum.
Değerli
milletvekilleri, Cumhuriyet Halk Partisi Grubunun 3 Kasım 2010 tarih ve
(10/903) esas numaralı Meclis Araştırması Önergesi de aynı konularda partimizin
hassasiyetini dile getirme açısından önemli bir önergeydi ama 2010 tarihinde
kiraz üreticilerinin sorunları ve çözüm yollarının araştırılması konusundaki
Meclis araştırması önergemiz reddedildi. Önerge reddedildi ama kiraz üreticilerinin
sorunları aynen devam ediyor. Gübre fiyatları, mazot, işçilik, ilaç, tarımsal
sulama, elektrik ücreti, çok pahalı. Bölgemizde, tarımsal sulama elektrik
ücretleri ödenemediği için birçok su kuyusu şu anda kapanmış durumda. Üretici,
alım merkezlerindeki alıcıya ve onun inisiyatifine, insafına terk edilmiş.
Afyonkarahisar’da gümrük olmadığı için ihracat başka illerden yapılıyor, işleme
başka illerde yapılıyor. Üretici, girdi fiyatlarının düşürülmesini istiyor,
elektrik borçlarının faizinin silinmesini ve ödeme kolaylığı ile fiyatların
düşürülmesini istiyor. Üretici, ihracatçıya verilen teşvikin üretene de
verilmesini istiyor ve bu yıl mevsimin olumsuz koşulları nedeniyle kiraz
ürününde lekelenme ve çatlamalar meydana geldiği için kaliteli ürün miktarında
ciddi bir azalma söz konusu olduğundan üretici çok zor durumda kaldı, bu durum
gözetilerek, kredi borçlarının faizlerinin silinmesini ve ertelenmesini
istiyor.
Değerli
arkadaşlar, bu araştırma önergesi reddedilecek, biliyorum çünkü 2010’da
reddedildi. Ben önergenin reddedilmesine rağmen Sultandağı Belediye Başkanımız
Osman Acar’ın, Sultandağı’nda kiraz işleme, paketleme, boylama konusunda
yatırım yapacaklara her türlü kolaylığı sağlayacağı konusundaki çağrısını hiç
olmazsa buradan ileteyim ki Hükûmetin duyarsız kaldığı bu soruna bu alanda
yatırım yapmak isteyenler duyarlılık gösterirse Sultandağı’nda bu konuda
kendilerine önemli kolaylıklar sağlanacağını söylemek isterim. 
Biraz önce
değerli arkadaşım Kemalettin Yılmaz’ın belirttiği gibi, aslında kiraz sorunu
değil sadece Afyon’un sorunu. Kiraz, bu mevsimin sorunu olduğu için çok önemli
bir sorun, başka sorunlarımız da var. Şimdi, ben Ankara’dan çıkıyorum, Afyon’a
varıncaya kadar Emirdağ Ovası’nda, Bayat Ovası’nda, Polatlı Ovası’nda bu sene
kuraklık yüzünden artık, tahıl üretimi hemen hemen yüzde 50’nin altına düşmüş.
Bu topraklar sulanmayan topraklar, bu topraklarda çok ciddi bir rekolte düşüşü
var ve çiftçi bu ürünü işlese, verdiği paraya aldığı ürün yetişmeyecek. 
Bunun dışında,
diğer yerlerimizde de aynı sorunlar var. Örneğin, patateste, patates üreticisi
bir yıl para kazanır, ikinci yıl patates üreticisinin birinci yıl kazandığı
para da gider, evindeki traktörü, tarlası da gider. 
Pancar
üreticisidir Afyon bölgesi. Geçen yıl pancar kantarlarını dolaştım, onlarca
traktör dizilmiş, bir tane makine çalışıyor pancarı teslim almak için, bir
makine de arızalı ama onlarca traktör bekliyor, “Yolu işgal ettin.” diye
traktöre jandarma ceza yazıyor, traktör sahibinin oradan ayrılması mümkün değil
ama o kadar üreticinin kullanabileceği bir çeşme, bir tuvalet dahi yok! Yani,
dünyanın 7’nci büyük tarım ülkesi olduk! Geçen yıl saman ithal etti, dünyanın
7’nci büyük tarım ülkesi olan Türkiye! 
Değerli arkadaşlar, büyük olmak,
rakamlar vermekle olmuyor bu iş: “İhracatımız şu kadar. Cumhuriyet döneminde o
kadardı, şimdi bu kadar. Yok, cumhuriyet döneminde o kadardı, şimdi bu kadar.”
Cumhuriyet döneminde demir yolları yapılırken o insanlar o tünelleri kazmayla,
kürekle kazdılar. Siz şimdi büyük makinelerle o zaman yıllarca kazılan demir
yolunu bir günde yapıyorsunuz, o gün sabanla işlenen araziyi, bir yılda işlenen
araziyi bir traktörle bir günde işleyebiliyorsunuz. Bunu cumhuriyetle falan
karşılaştırarak çıkarımlar yapmayı bırakın. Çiftçinin sorunu var, köylünün
sorunu var, bu sorun konusunda ne diyorsunuz? Sultandağı’ndaki vatandaş perişan
şimdi, kirazın yağmur nedeniyle kalitesi düştü. Diyor ki: “Borçlarımı
ödeyemiyorum, elektrik parasını ödeyemiyorum, kuyular kapalı; buna bir çözüm
bulun. Bunun faizini affedin, benim kredimi erteleyin, borcumu erteleyin.”
Değerli arkadaşlar, “Cumhuriyet şöyleydi, şu zaman şu oldu…” Sorun, bugünkü
sorun. 
Geçen sene kurbanda Anadolu yakasından,
Avrupa yakasına hayvan naklini yasakladınız. Bu sene bekliyor kurban üreticisi
Afyon’da: “Acaba bu sene de yasaklayacak mısınız, öbür tarafa gönderemeyecek
miyiz kurbanımızı? Yani hayvanımızı, malımızı kurban için o tarafa
gönderemeyecek miyiz, satamayacak mıyız?” Buna bir cevap verin. “Yok, hayvan
üreticisi şu kadar artmış da, bu kadar döviz gelmiş de, bu kadar gitmiş de…” Ya
bunlar sorunu çözmüyor. Orta yerde bir sorun var ve bu sorun çözüm bekliyor
değerli arkadaşlar; yoksa sizin ihracat rakamlarınız, sizin bütçe rakamlarınız
vatandaşı çok fazla ilgilendirmiyor. 
Bu vesileyle yüce Meclisi de saygılarımla
selamlıyorum. (CHP ve MHP sıralarından alkışlar) 
BAŞKAN – Teşekkür ederim.
Milliyetçi Hareket Partisi grup
önerisinin aleyhinde son konuşmacı Sayın Recep Özel, Isparta Milletvekili.
Buyurun. (AK PARTİ sıralarından
alkışlar) 
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum.
Milliyetçi Hareket Partisinin vermiş
olduğu kiraz üreticilerinin sorunlarının araştırılmasıyla ilgili araştırma
komisyonu önergesinin üzerinde söz almış bulunmaktayım. 
Tabii kiraz, gerçekten yemesi lezzetli
ve insan vücuduna ne kadar faydalı mineraller ve vitaminler içerdiği herkesçe
malum olan bir ürün. 
YUSUF HALAÇOĞLU (Kayseri) – 14 tanesi 1
aspirin yerine geçiyor. 
RECEP ÖZEL (Devamla) - Evet, bu sene
kirazda bir sorun yaşıyoruz ve bu sorunu yaşamamızın ana sebebi, don olayının
çiçekten önce olmuş olması ve don olayının çiçekten önce olmasından dolayı yani
sigorta kapsamında olmadığından dolayı üreticilere TARSİM kapsamında bir
ödemenin yapılmamış olması. Bununla ilgili de TARSİM ile Bakanlığın görüşmeleri
devam etmekte. Acaba don olayı çiçekten önce olduğunda da sigorta kapsamına
alınıp alınmayacağı noktasında, alınması yönünde Bakanlığın talimatları da
bulunmaktadır. 
Kiraz denilince akla dünyada ve
Türkiye’de kirazın markası olan Isparta’nın Uluborlu ilçesi gelmektedir.
Gerçekten Uluborlu’da yetiştirilen kiraz dünyaca meşhur ve tamamı yurt dışına
ihraç edilen bir markadır. Türkiye’de yaklaşık olarak 495 bin ton kiraz
üretilmekte; bunun yüzde 10’a yakını Isparta’da üretilmekte; en fazla ürün
sıralamasında da Konya, İzmir ve Isparta gelmektedir. 
Ben, kiraz üreticisinin sorunları…
Kiraz üreticisinin cebine daha fazla para nasıl girebilir? Bununla ilgili hasat
sezonunun doksan güne kadar, son çalışmalarla ürün çeşitlendirmesi, kaliteli
fidandan dolayı uzadığını hepimiz biliyoruz. Yayla şartlarında kiraz üretimini
teşvik edebilirsek… Kirazda parayı genellikle ya en önce çıkaran ya da en son
çıkaran, ya haziranın ortasında çıkartan ya da ağustos ayında yayla şartlarında
kiraz üretimi yapanlar… Ara mevsimde kiraz üretimiyle uğraşanların pek bir şey
kazanmadığı malumdur. Ama hasat mevsimini uzatabilirsek, gününü uzatabilirsek,
bu yönde bir çalışma yapılabilirse kiraz üreticisinin cebine daha fazla para
girebilir. Bizim Isparta bölgesinde buna yönelik çalışmalarımız, yayla
şartlarında bu kiraz üretimini nasıl artırabiliriz diye yapmış olduğumuz
çalışmalar meyve vermeye başladı ve bu yayla şartlarında yapılan kiraz
üretiminden üreticinin cebine çok fazla miktarda para girmeye başladı.
Şimdi, don olayını kimse istemez,
çatlak olayını kimse istemez. Bir de bu sene rüzgâr oldu. Bundan dolayı üretici
ciddi manada bir kayıp yaşadı. Şu son gelişmelerden sonra bu çatlağın sigorta
kapsamına alınması noktasında da çalışmalar devam etmekte. İnşallah… Üreticimiz,
köylümüz gerçekten alın teri denilen parayı onlar kazanıyor. 
Kirazın on yılda ürün verdiği
noktasındaki bilgiye burada bir düzeltmede bulunayım. Kiraz son çeşitlerle
dördüncü yılında ticari amaçlı olarak ürün vermeye başlayabilmektedir. Eskiden,
eski tip fidanlarla on yılda meyve verebilen kiraz, ikinci yılında, üçüncü
yılında yemelik olarak veriyor, dördüncü yılında da ticari anlamda vermeye
başlıyor. 
Şimdi, sayın MHP’li sözcü de burada “Üç
buçuk yıl köylümüz, çiftçimiz bayram havasında bir dönem yaşadı.” dedi. Şimdi
buna ben bir şey desem siz sataşmadan dolayı gelip burada cevap alacaksınız da…
KEMALETTİN YILMAZ (Afyonkarahisar) –
Zaten sataştınız.
RECEP ÖZEL (Devamla) – Ben, buna, bak,
size sataşmadan şöyle bir şey diyeceğim: Bayram havasında yaşadık da 2002’de
siz niye barajda kaldınız, onu size sormak lazım. (AK PARTİ sıralarından
alkışlar) 
KEMALETTİN YILMAZ (Afyonkarahisar) –
Zaten tek teselliniz o.
RECEP ÖZEL (Devamla) – Kiraz
üreticisinin, köylünün, çiftçinin her zaman yanında olduğumuzu belirtiyorum.
Tabii ki sorunlar, güllük gülistanlık… Boyacı küpü değil bir anda bandırıp
çıkardık sorunlar çözüldü anlamında değil.
KEMALETTİN YILMAZ (Afyonkarahisar) –
Köylüler dinliyor sizi. İmamla gönderecekler sizi, imamla…
RECEP ÖZEL (Devamla) – Sorunlar her
dönemde de vardır ama sorunlara duyarlı yaklaşan bir iktidar vardır. Bütün
köylümüzün, çiftçimizin sorunlarına duyarlı bir şekilde yaklaşıyoruz.
Hepinize saygılar sevgiler sunuyorum
efendim. (AK PARTİ sıralarından alkışlar) 
BAŞKAN – Teşekkür ederim. 
Milliyetçi Hareket Partisi grup
önerisini oylarınıza sunacağım…
YUSUF HALAÇOĞLU (Kayseri) – Efendim,
yoklama istiyoruz.
BAŞKAN – Yoklama talebi var.
YUSUF HALAÇOĞLU (Kayseri) – Vazgeçtik.
BAŞKAN – Peki.
Kabul edenler… Kabul etmeyenler… Kabul
edilmemiştir.
Gündemin “Seçim” kısmına geçiyoruz.
IX.-
SEÇİMLER
A)
Komisyonlarda Açık Bulunan Üyeliklere Seçim
1.- (9/8) esas numaralı Meclis
Soruşturması Komisyonunda açık bulunan üyeliğe seçim 
BAŞKAN – (9/8) esas numaralı Meclis
Soruşturması Komisyonunda açık bulunan üyeliğin seçimini yapacağız.
Cumhuriyet Halk Partisinin 1 üyelik
için 3 katı olarak gösterdiği adayların adlarını okuyorum:
(9/8) esas
numaralı Meclis Soruşturma Komisyon üyeliğinden ayrılan İstanbul Milletvekili
Haluk Eyidoğan’ın yerine
Cumhuriyet Halk
Partisi tarafından bildirilen üye aday listesi:
Adı Soyadı Seçim
Çevresi

Cumhuriyet Halk Partisi (3)




Ercan
  Cengiz


İstanbul




Ömer Süha
  Aldan


Muğla 




Emre
  Köprülü 


Tekirdağ



BAŞKAN – Şu torbayı bir ters düz
yapalım. Şöyle bir silkeleyin. Dünden tecrübeliyiz. 
Ömer Süha Aldan, Muğla.
Emre Köprülü, Tekirdağ.
Ercan Cengiz, İstanbul.
(9/8) esas numaralı Meclis Soruşturması
Komisyonu üyeliğine İstanbul Milletvekili Sayın Ercan Cengiz seçilmiştir. 
OKTAY VURAL (İzmir) – Sayın Başkanım,
bu Komisyonun başka ismi yok mu? Yani (9/8) diye mi? (17/25) yapsak daha iyi
olur aslında.
BAŞKAN – Sayın Vural, sizden bir şey
rica edeceğim ve bir düşüncemi size belirtmek istiyorum: İki gündür sizi
dinliyorum. Elbette 629 sıra sayılı Kanun Tasarısı’nın yasalaşmasını istemiyorsunuz.
Farklı görüşte olabilirsiniz. İstediğinizi istediğiniz şekilde, hakaret etmeden
mikrofondan söyleyebilirsiniz. Yasaya karşısınız. Düşüncelerinizi iki gündür
burada söylüyorsunuz ama lütfen, İç Tüzük’ün boşluklarından faydalanarak, İç
Tüzük’ün boşluklarını kullanarak, sizin deyiminizle ve hepimizin katıldığı
deyimle, yüce Meclise, gazi Meclise, büyük Meclise uygun davranalım.
Çok teşekkür ederim. (AK PARTİ
sıralarından alkışlar)
On dakika ara veriyorum.
Kapanma Saati:
15.21
İKİNCİ OTURUM
Açılma Saati:
15.34
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan) 
----- 0 -----
BAŞKAN – Sayın milletvekilleri, Türkiye
Büyük Millet Meclisinin 115’inci Birleşiminin İkinci Oturumunu açıyorum.
OKTAY VURAL (İzmir) – Sayın Başkan…
BAŞKAN – Buyurun Sayın Vural.
OKTAY VURAL (İzmir) – Efendim, bu
oturumu kapatmadan önce bir komisyon üyeliğiyle ilgili yaptığınız açıklamada
“(9/8)” diye bir komisyonun ismini okudunuz, ben de neden bu komisyonun isminin
okunmadığını size ilettim.
BAŞKAN – “(17/25) olabilir mesela.”
dediniz. 
OKTAY VURAL (İzmir) – Evet,
söyleyebilirim, bu sizi ilgilendirmez. Orası cevap makamı değil, yönetim
makamıdır.
BAŞKAN – Evet, yönettiğim için zaten o
davranışta bulundum.
OKTAY VURAL (İzmir) – Siz yönetmiyorsunuz,
konuşuyorsunuz.
İkincisi…
BAŞKAN – Evet.
OKTAY VURAL (İzmir) – Bir parti
grubunun şu tasarıya karşı olmak ya da bu tasarıya karşı olmakla ilgili
tutumunu değerlendirme makamı değildir orası.
BAŞKAN
– Usul tartışması mı açmak istiyorsunuz?
OKTAY
VURAL (İzmir) – Efendim, bir dakika…
Bakın,
hâlen nezaket sınırları dışında hareket ediyorsunuz. Ben nezaketle cevap
veriyorum size, talebimi iletiyorum. (AK PARTİ sıralarından gürültüler)
MEHMET
METİNER (Adıyaman) – Meclisi bu kadar germeye gerek yok ramazan ayında ya. 
BAŞKAN
– Sayın milletvekilleri, lütfen…
OKTAY
VURAL (İzmir) – Sizi nezakete davet ediyorum. Daha talebimin ne olduğunu ifade
etmedim. Ben diyorum ki: Sizin bu tavrınız, bir grubun… Sizi ne ilgilendiriyor?
Sizi ne ilgilendiriyor? Efendim, İç Tüzük’ün boşluklarından… 
MEHMET
METİNER (Adıyaman) – İlla bir bahane arayıp maraza çıkartacaksınız yani.
OKTAY
VURAL (İzmir) – İç Tüzük’ü uygulamakla yükümlüsünüz, sizi ne ilgilendiriyor? Ne
boşluğu? Ben İç Tüzük’ten kaynaklanan hakkımı kullanıyorum. Bununla ilgili
sizin yorum yapma hakkınız yok. Sizi İç Tüzük’e uymaya ve milletvekillerine,
Türkiye Büyük Millet Meclisine ve parti gruplarına nezaketli davranmaya davet
ediyorum.
BAŞKAN
– Bu kadar mı? Bitti mi?
OKTAY
VURAL (İzmir) – Evet, nezakete davet ediyorum sizi.
BAŞKAN
– Teşekkür ederim.
Sayın
milletvekilleri, zaman zaman Meclis içinde hepimiz, ben de dâhil olmak üzere,
esprili sözler sarf ediyoruz, belki de esprili davranışlarda da bulunuyoruz.
Bunun ötesinde, Başkan Vekili olarak benim ve Divan arkadaşlarımın da İç
Tüzük’ü uygulayarak Meclisi belli bir ciddiyet, belli bir çalışma morali içinde
gündemin üzerinde gerekenleri yapmak gibi bir sorumluluğumuz var. Hepimizin,
Divanın da, siz sayın milletvekillerinin de bu hususlara dikkat etmesi gerekiyor.
Esprilerimizi -yerinde, zamanında- dediğim gibi, çalışma moraline halel
getirecek biçimde yapmamamız gerekiyor. Ben sadece bunu hatırlattım. Ben İç
Tüzük’ü uygulamaya çalışıyorum. Nezaketli davrandığımı da biliyorum. Buna da
inanıyorum.
Beni
dinlediğiniz için de teşekkür ediyorum.
OKTAY
VURAL (İzmir) – Orası milletvekillerinin yerindeliğini tespit edecek makam
değildir. Bakın, daha önce de AKP Grup Başkan Vekili geç geldi diye “Zamanında
gelin.” dediniz, ona da itiraz ettim.
BAŞKAN
– Gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci
sırada yer alan Türkiye Büyük Millet Meclisi İçtüzüğünde Değişiklik Yapılmasına
Dair İçtüzük Teklifi ve Anayasa Komisyonu Raporu’nun görüşmelerine kaldığımız
yerden devem edeceğiz.
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun
Tasarı ve Teklifleri
1.- Adalet
ve Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın'ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç'in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (2/242, 2/80) (S. Sayısı: 156)
BAŞKAN
– Komisyon? Yok.
Ertelenmiştir.
2’nci
sırada yer alan Devlet Sırrı Kanunu Tasarısı ve Avrupa Birliği Uyum Komisyonu
ile Adalet Komisyonu Raporlarının görüşmelerine kaldığımız yerden devam
edeceğiz. 
2.- Devlet
Sırrı Kanunu Tasarısı ve Avrupa Birliği Uyum Komisyonu ile Adalet Komisyonu
Raporları (1/484) (S. Sayısı: 287)
BAŞKAN
– Komisyon? Yok.
Ertelenmiştir.
3'üncü sırada yer alan Terörün Sona
Erdirilmesi ve Toplumsal Bütünleşmenin Güçlendirilmesine Dair Kanun Tasarısı ve
İçişleri Komisyonu Raporu'nun görüşmelerine kaldığımız yerden devam edeceğiz. 
3.- Terörün
Sona Erdirilmesi ve Toplumsal Bütünleşmenin Güçlendirilmesine Dair Kanun
Tasarısı ve İçişleri Komisyonu Raporu (1/941) (S. Sayısı: 629) (x)
BAŞKAN - Komisyon burada. 
Hükûmet burada.
Dünkü birleşimde tasarının 5’inci
maddesi üzerinde gruplar adına konuşmalar tamamlanmıştı.
Şimdi şahıslar adına konuşmalarla devam
edeceğiz.
Şahsı adına ilk konuşmacı Sayın Münir
Kutluata, Sakarya Milletvekili. (MHP sıralarından alkışlar)
MÜNİR KUTLUATA (Sakarya) – Sayın
Başkan, değerli milletvekilleri; 629 sıra sayılı Yasa Tasarısı’nın 5’inci
maddesi vesilesiyle söz almış bulunuyorum. Yüce Meclisi saygılarımla
selamlıyorum.
Değerli milletvekilleri, bu önümüzdeki
metin, AKP-PKK ilişkisinin, daha doğrusu iktidar-PKK ilişkisinin yasa kalıbına
sokulmuş taleplerinin önümüze getirilmiş hâlidir. Sayın Başbakanın ifadesiyle
“şerefli olmayan” birtakım davranışlar serisinin artık yasayla
meşrulaştırılmaya çalışılmasıdır. Hâlbuki olay Sayın Başbakanın ifadesi gibi
ise -ki öyledir- o zaman bu, yasayla düzeltilmez, yasayla telafi edilmez ancak
Meclis kürsüsünden ifade etmek istemediğim o davranışlardan vazgeçmek suretiyle
ve milletten özür dilemek suretiyle olur. 
Bakın, her tarafı riya, sadece yasa
kalıbına sokulmuş bir metinle karşı karşıyayız. “Terörün Sona Erdirilmesi ve
Toplumsal Bütünleşmenin Güçlendirilmesine Dair Kanun Tasarısı” diyor. Hayır;
herkes biliyor ki, bütün Türkiye biliyor ki bu tasarı terörün siyasi
taleplerinin, terör örgütü taleplerinin karşılanmasına yönelik bir tasarıdır.
“Her tarafı riya.” dedim. Üzerine söz aldığım 5’inci maddeye bakınız lütfen.
Diğer kanun tasarılarının hepsinde olan bu madde burada da var, diyor ki: “Bu
kanun yayımı tarihinde yürürlüğe girer.” Sorumlu makamda ilgili bakan yok, eğer
olsaydı, kendisini terör örgütünün eş başkanı pozisyonuna düşürmüş olan
Başbakan Yardımcısı olsaydı sormak istiyordum ve yine soruyorum: Bu kanun
çıktığı tarihten sonra mı yürürlüğe girecek yoksa bu kanunda söylenen her şey
bugüne kadar yürürlükte miydi? Burada AKP’nin PKK’nın her tavrını onayladıkları
anlamına gelen konuşmalarından anlaşılmadı mı üç gündür, bunu ta iktidara
geldikleri günden beri yürütmekte oldukları? Bu 2009’da polis akademilerinde
yapılan toplantıyla icraata geçildiğini herkes bilmiyor mu? 
Aynı şekilde, 6’ncı madde diyor ki
başka yasa tasarılarına benzetilmek için “Bu kanun hükümlerini Bakanlar Kurulu
uygular.” Bari açık olun, bari dürüst olun; bu kanun tasarısı PKK’nın
uygulattığı, çıkarttığı ve uygulatacağı bir kanundur, bu pozisyondayız. Böyle
bir ortamda alkışlarla bu maddeleri geçirmenizi ayrıca çok yadırgıyorum. Bu
kürsüye çıkan iktidar milletvekillerinden kendilerini bu yola feda etmiş
olanları, hepsini anlıyorum ama AKP Grubu içinde Meclisi bu hâle düşürmemek
gerektiğini kabul eden insanların varlığını da gördüğüm için bu alkışları
fevkalade yadırgıyorum, çok dikkatle ve hüzünle izliyorum.
Değerli milletvekilleri, iki üzücü
argüman kullanılıyor milleti susturmak için. Bunlardan bir tanesi: “Otuz senede
önleyemedik, devam mı etseydi?” Bunu söyleyenlere lütfen dikkat edin,
samimiyetle ve saflıkla söyleyenleri bir kenara ayırıyorum ama bunu çok
dillendirenlerin Türk milleti ile terör örgütü arasındaki mücadelede terör
örgütünün yanında yer alarak o saflardan değerlendirme yaptığını görüyoruz.
Eğer milletin dediği gibi “Otuz yılda bölemediler, otuz bin yılda da
bölemezler.” deseydiniz, terör örgütünü bu şekilde sizi Türkiye Büyük Millet
Meclisinden kanun çıkaracak güce ulaştırmamış, kavuşturmamış olurdunuz.
Çok üzülerek ifade ettiğim bir başka
nokta, şehitlerin gelmiyor olması meselesidir. Hepimiz seviniyoruz ama iktidara
soruyorum: İktidara geldiğiniz günden itibaren terörle mücadeleyi bırakarak
1.143 evladı şehit ettirirken, her gün karakol basılırken bir gün PKK kampı
basmamak suretiyle bu evlatların şehit olmasını izlemeniz… 
(Mikrofon otomatik cihaz tarafından
kapatıldı)
BAŞKAN – Teşekkür ederim.
MÜNİR KUTLUATA (Devamla) – Gelip de
bugün burada, “Gördünüz mü, bunun için anaları pes ettiriyoruz, toplumu pes
ettiriyoruz.” demek için şehit kanı biriktirme pozisyonuna kendini kim
düşürdüyse hepsini milletin huzurunda millete şikâyet ediyorum.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim Sayın
Kutluata.
Sayın Süleyman Çelebi, bir konuyla
ilgili yerinizden açıklama isteğinize dair bir dilekçe var. Buyurun, nedir?
SÜLEYMAN ÇELEBİ (İstanbul) – Efendim,
bu, kadınlarla ilgili, tam da bu arada yapılmak istenen Sayın Başkan... 
BAŞKAN – Buyurun.
SÜLEYMAN ÇELEBİ (İstanbul) – Önemli bir
düzenleme yapılıyor. Ben de iki dakika konuşmak istiyorum.
BAŞKAN – Buyurun, yerinizden.
VI.-AÇIKLAMALAR
(Devam)
5.- İstanbul
Milletvekili Süleyman Çelebi’nin, sivil toplum örgütlerinin, Meclisten,
kadınlara yönelik cinayetlerde iyi hâl uygulamasının kaldırılmasını talep
ettiklerine ilişkin açıklaması
SÜLEYMAN ÇELEBİ (İstanbul) – Sayın
Başkan, çok teşekkür ederim.
Tabii ki terörün sonlandırılmasıyla
ilgili çok önemli bir düzenleme görüşülüyor şu anda ama bir başka terör
uygulamasıyla da kadınlar karşı karşıya şu anda ülkemizde. 
Özellikle kadın örgütleri, sivil toplum
örgütleri, tüm kadınlar şu anda Meclisin olağanüstü toplanması çığlığını
atıyor, kadınlara yönelik cinayetlerin arttığına ilişkin isyanlarını ifade
ediyor. Özellikle bakanlığın koruma altına aldığı kadınların öldürüldüğünü, bu
anlamda bu çığlığı özellikle kadın örgütleri ifade ediyor, kadın cinayetlerinde
iyi hâl uygulamasının kaldırılmasını talep ediyorlar. Kadın sığınmaevlerinin
artırılması ve korunaklı hâle getirilmesi gibi… Kadınlar, gerçekten, şu anda
böylesi bir çığlığı her tarafta, Türkiye’de atıyorlar, Bakanlıktalar. Bunun
duyarlı hâle getirilmesini, Meclisin olağanüstü toplanmasını talep ediyorlar, zaten
Meclis şu anda toplantıda ama buna bir çözüm üretilmesini istiyorlar.
Teşekkür ediyorum, bunu belirtmek
istedim. 
BAŞKAN – Teşekkür ederim Sayın Çelebi. 
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Terörün
Sona Erdirilmesi ve Toplumsal Bütünleşmenin Güçlendirilmesine Dair Kanun
Tasarısı ve İçişleri Komisyonu Raporu (1/941) (S. Sayısı: 629) (Devam) 
BAŞKAN – Şahsı adına ikinci konuşmacı
Sayın Abdulkerim Gök, Şanlıurfa Milletvekili. 
Buyurun. (AK PARTİ sıralarından
alkışlar) 
MAHMUT TANAL (İstanbul) – Sayın Başkan,
Şanlıurfa milletvekili, inşallah, günde altı saat Urfa’da elektrikler
kesiliyor, onu dile getirir.
BAŞKAN – Sayın Tanal, lütfen…
Buyurun Sayın Gök. 
ABDULKERİM GÖK (Şanlıurfa) – Teşekkür
ediyorum Sayın Başkan. 
Değerli milletvekilleri, ben de terörün
sona erdirilmesi ve toplumsal bütünleşmenin sağlanması kanun tasarısı üzerine
görüş ve düşüncelerimi paylaşmak üzere söz almış bulunuyorum. Hepinizi saygıyla
selamlıyorum.
Bu kanun tasarısının görüşmelerinin
üçüncü günündeyiz. Çok önemli tartışmalar yapıldı; katılan, katılmayan, zaman
zaman hainlikle suçlanıldı, zaman zaman “Bu kanun tasarısını buradan
geçirenleri önümüzdeki dönem yargılayacağız.” denildi; bunun üzerine görüşlerimi
ifade edeceğim. 
Tabii ki benzer hadiseler bazı Avrupa
ülkelerinde, dünya ülkelerinde yaşanırken bu meseleler ağırlıklı olarak,
siyasetüstü olarak tartışıldı, konuşuldu. Bu meseleleri eğer biz oya devşirmek
için mesaj noktasında hareket edersek, işte bu meseleler otuz sene, kırk sene
bugüne kadar taşınmış olur. Çünkü, bu meseleden beslenenler oldu; silah
tüccarları bu meseleden beslenen oldu, gözyaşından beslenen oldu, kan üzerinden
beslenen oldu. İşte biz bu alanları, özellikle suistimal alanlarını daraltmak
için, son derece, on iki yıldır âdeta “sessiz devrim” denilen bir hadiseyi bir
bir gerçekleştiriyoruz. Toplumumuzda otuz sene, kırk sene adı konulmadı; adına
ne derseniz deyin ama gelin hep beraber buradan, bu eğer bizim hastalık olarak
kabul görebileceğimiz bir hadiseyse -bu hastalığı da topyekûn bizim ülkemizin
bir hastalığı olarak görüyoruz- otuz sene, kırk sene bu hastalığa reçete
yazanlar… Onların samimiyeti ve yazdıkları reçete de ortada, bizim on dokuz
aydır ortaya koymuş olduğumuz reçetenin sonuçları da ortada.
Aynı zamanda, bu meseleye ilişkin
olarak yurt dışından, Oslo’dan, bazı yerlerden referanslar verildi. Bizim
referanslarımız hiçbir yer değildir. Bizim referanslarımız, kimsenin kimseye
üstünlüğü yoktur, üstünlük takva iledir; bizim referanslarımız, inananlar
kardeştir; bizim referanslarımız, Peygamber Efendimiz (AS) Mekke’ye girerken
oraya beraberinde Bilâli Habeşî’yle giriyor, Hazreti Ömer’le girmiyor,
seçkinlerle girmiyor…
ALİ UZUNIRMAK (Aydın) – Ne konuşuyor
manyak manyak bu?
ABDULKERİM GÖK (Devamla) - …ve Bilâli
Habeşî’ye “Kâbe’nin üzerine çıkabilirsin ve oradan ezanı okuyabilirsin.” diyor.
Bizim referanslarımız bunlardır.
OKTAY VURAL (İzmir) – Siz kimsiniz? Sen
ne yapıyorsun lan? Fitne fesat mı uyduruyorsun? Milletimizin tamamı Müslüman.
ABDULKERİM GÖK (Devamla) – Ondan dolayı
biz renkleri, tenleri, ırkları hiçbir zaman ayırt etmeksizin, dili, dini,
rengi, ırkı ayrıt etmeksizin hep beraber…
OKTAY VURAL (İzmir) – Şu idraksizliğe
bakın ya! “Siz”, “biz”… Kimsiniz?
BAŞKAN – Sayın milletvekilleri… Sayın
milletvekilleri, lütfen.
OKTAY VURAL (İzmir) – Milletin dinini
mi sorguluyorsun?
ABDULKERİM GÖK (Devamla) – …geçmişi
inşa ettiğimize göre geleceği de beraber inşa etmenin yolu içerisinde olacağız.
OKTAY VURAL (İzmir) – Burada
milletvekillerini “siz”, “biz” diye ayırıyorsun.
BAŞKAN – Sayın milletvekilleri… 
ABDULKERİM GÖK (Devamla) – Bakınız,
bugünlerde bir hadisi daha hatırlatmak istiyorum. 
OKTAY VURAL (İzmir) – “Siz”, “biz”
peşindesin, fitne uyduruyorsun. Mübarek ramazanda oruç musun bilmiyorum.
ABDULKERİM GÖK (Devamla) – Hepimizin
sevgiye ihtiyacı vardır.
OKTAY VURAL (İzmir) – Sen bizim
dinimize, diyanetimize nasıl dil uzatırsın?
ABDULKERİM GÖK (Devamla) – Yeniden
özellikle altını çizerek ifade etmek isterim ki…
OKTAY VURAL (İzmir) – “Bizim”, “bizim”…
Sen kimsin be!
BAŞKAN – Sayın milletvekilleri…
ABDULKERİM GÖK (Devamla) – …en güzel
sevgi ve muhabbet mesajını Peygamber Efendimiz vermiştir.
OKTAY VURAL (İzmir) – Milletin dinini
bölüyor ya.
BAŞKAN – Sayın Vural, lütfen.
ABDULKERİM GÖK (Devamla) – “İman
etmedikçe cennete giremezsiniz, birbirinizi sevmedikçe iman etmiş
sayılmazsınız.”
OKTAY VURAL (İzmir) – Şuna bak ya!
ABDULKERİM GÖK (Devamla) - Dolayısıyla,
bizim birbirimizi sevmenin günü, birbirimizi kucaklamanın günü, birbirimizle
bütünleşmenin günü olarak görüyoruz. (MHP sıralarından gürültüler)
BAŞKAN – Sayın Uzunırmak…
OKTAY VURAL (İzmir) – “Biz”, “biz,
“biz”… Din hepimizin, Peygamber Efendimiz hepimizin efendisi.
ABDULKERİM GÖK (Devamla) – Ondan
dolayı, değerli milletvekilleri, AK PARTİ iktidarları olarak bizim başlatmış
olduğumuz…
OKTAY VURAL (İzmir) – Sen kendini ne
zannediyorsun be!
ABDULKERİM GÖK (Devamla) - …bu barış
yollarına ilişkin olarak bugüne kadar ortaya konulmuş olan reçetelerin
samimiyeti ortadadır. AK PARTİ iktidarlarının çözüm sürecine ilişkin olarak
başlatmış olduğu bu sürecin ana ekseni “Çözüm sürecinden ne anlıyorsunuz?”
dediğinizde, kanın ve gözyaşının bittiğidir, on dokuz aydır şehit haberlerinin
bu memlekete gelmemiş olmasıdır.
Ben, özellikle bu mübarek ramazan ayı
içerisinde…
OKTAY VURAL (İzmir) – Bedir Savaşı’nda
Peygamber Efendimiz’in karşısında olanların zihniyeti.
ABDULKERİM GÖK (Devamla) - …hoşgörünün,
sevginin, kardeşliğin daim olmasını diliyorum, Parlamentoyu saygıyla
selamlıyorum. (AK PARTİ sıralarından “Bravo” sesleri, alkışlar)
BAŞKAN – Teşekkür ederim.
MAHMUT TANAL (İstanbul) – Sayın Başkan…
Sayın Başkan…
BAŞKAN - Madde üzerinde İç Tüzük’ün
72’nci maddesine göre verilmiş bir önerge vardır, önergeyi okutuyorum:
Türkiye Büyük
Millet Meclisi Başkanlığına
Tasarının 5’inci maddesi üzerindeki
görüşmelere devam edilmesini İç Tüzük 72’nci maddeye göre arz ederim. 
Saygılarımla.
 Oktay
Vural
 İzmir
 MHP
Grup Başkan Vekili
Gerekçe:
Zamanlaması itibarıyla Cumhurbaşkanı
seçim sürecinde ittifak arayışlarının sonucu olan, bölücü PKK terör örgütünün
tehdidiyle TBMM gündemine getirilen ve PKK'yı meşrulaştıran, PKK terör örgütünü
Hükûmetin yasal ve eşit muadili hâline getiren, PKK ile siyasi bir irade olan
Hükûmetle doğrudan görüşme zemini oluşturan, milletin egemen iradesini temsil
eden Hükûmetin, silahı temsil eden PKK terör örgütünün, terör örgütlerini
devletin meşru muhatabı hâline dönüştüren, PKK terör örgütünün siyasi
amaçlarını kabul için bir taahhüt ve garanti sözleşmesi mahiyetindeki, millet
egemenliğini silah zoruyla değiştirmek isteyen terör örgütünün siyasal
amaçlarına ulaşma sürecini meşrulaştıran, yabancı devlet ve kurumların devlet
işlerine müdahalesini meşrulaştırarak devletin bağımsızlığını zedeleyen, millet
iradesi yerine silah iradesine, düşünce ve ifade hürriyeti yerine silahlı
propagandaya prim tanıyan; terör örgütü yöneticilerine yargı muafiyeti,
teröristlere af taahhüdünü içeren, millî devlet yapısını bozmayı amaçlayan, suç
işlemeye özgürlük alanı tanıyarak suçlulara yargı muafiyeti getiren, hukuk
devletinin esasını yok sayan, Anayasa'nın ruhuna ve lafzına aykırı olan bu
tasarı hakkında Anayasa’nın 81’inci maddesi uyarınca göreve başlarken ''Devletin
varlığı ve bağımsızlığını, vatanın ve milletin bölünmez bütünlüğünü, milletin
kayıtsız ve şartsız egemenliğini koruyacağıma; hukukun üstünlüğüne, demokratik
ve lâik Cumhuriyete ve Atatürk ilke ve inkılaplarına bağlı kalacağıma; toplumun
huzur ve refahı, millî dayanışma ve adalet anlayışı içinde herkesin insan
haklarından ve temel hürriyetlerden yararlanması ülküsünden ve Anayasaya
sadakattan ayrılmayacağıma; büyük Türk Milleti önünde namusum ve şerefim
üzerine andiçerim." yeminini içen milletvekillerinin bu yemin muhtevasını
zedeleyecek düzenleme hakkında daha fazla bilgilendirilmesi amacıyla
görüşmelerin devam etmesi önerilmiştir.
BAŞKAN – Önergeyi oylarınıza…
III.- YOKLAMA
(MHP sıralarından bir grup milletvekili
ayağa kalktı)
OKTAY VURAL (İzmir) – Yoklama istiyoruz
efendim. 
BAŞKAN- Yoklama talebiniz… 
Sayın Halaman, Sayın Halaçoğlu, Sayın
Vural, Sayın Yılmaz, Sayın Çınar, Sayın Bulut, Sayın Erdoğan, Sayın Torlak,
Sayın Öz, Sayın Erdem, Sayın Doğru, Sayın Belen, Sayın Yılmaz, Sayın Topcu,
Sayın Ayhan, Sayın Uzunırmak, Sayın Kutluata, Sayın Tanrıkulu, Sayın Şeker,
Sayın Kaplan. 
Yoklama için iki dakika süre veriyorum
ve süreyi başlatıyorum. 
(Elektronik cihazla yoklamaya başlandı)
ÜNAL KACIR
(İstanbul) – CHP destek vermiyor mu arkadaşlar? CHP’nin desteği yok mu bu
yasaya? Yok mu, yok mu? Tutanağa geçsin diye söylüyorum çocuklar. CHP destek
vermiyor mu yasaya? Niye yoklamaya girmiyor? Yazın, tutanağa geçsin diye
söylüyorum.
MAHMUT TANAL
(İstanbul) – Doktora git bir rapor al.
ÜNAL KACIR
(İstanbul) – Genel Başkanınız televizyonda “Destekliyoruz.” diyordu.
MAHMUT TANAL
(İstanbul) – Rapor al, doktora git rapor al. 
ÜNAL KACIR
(İstanbul) – “Bir husus vardı, o da düzeldi.” diyordu Genel Başkanınız,
dinlemiyor musunuz?
(Yoklamaya devam
edildi)
BAŞKAN –
Toplantı yeter sayısı yoktur.
Birleşime on beş
dakika ara veriyorum.
Kapanma Saati: 15.56
ÜÇÜNCÜ OTURUM
Açılma Saati:
16.10
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 115’inci Birleşiminin Üçüncü Oturumunu açıyorum. 
III.- YOKLAMA
 BAŞKAN - Tasarının 5’inci maddesi
üzerinde İzmir Milletvekili Oktay Vural’ın İç Tüzük’ün 72’nci maddesi uyarınca
vermiş olduğu görüşmelere devam edilmesine ilişkin önergenin oylamasından önce
yapılan yoklamada toplantı yeter sayısı bulunamamıştı. 
Şimdi yeniden elektronik cihazla
yoklama yapacağız. 
Yoklama için iki dakika süre veriyorum
ve yoklama işlemini başlatıyorum. 
(Elektronik cihazla yoklama yapıldı) 
BAŞKAN – Toplantı yeter sayısı vardır.
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Terörün
Sona Erdirilmesi ve Toplumsal Bütünleşmenin Güçlendirilmesine Dair Kanun
Tasarısı ve İçişleri Komisyonu Raporu (1/941) (S. Sayısı: 629) (Devam)
BAŞKAN - Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
629 sıra sayılı Kanun Tasarısı’nın
görüşmelerine kaldığımız yerden devam edeceğiz.
Komisyon ve Hükûmet burada.
Sayın milletvekilleri, şimdi, on dakika
süreyle soru-cevap işlemini yapacağız. Beş dakika soru sorma süresi olarak
belirlendi, beş dakika da cevap için. Ancak, yoklama yaptığımız için,
sistemden, soru sormak için sisteme giren milletvekillerinin soyadları silindi.
İsmini okuyacağım sayın milletvekilleri tekrar sisteme girsinler, soru kısmını
sisteme girdikten sonra başlatacağım:
Sayın Doğru, Sayın Işık, Sayın Özcan,
Sayın Şimşek, Sayın Seyfettin Yılmaz, Sayın Kemalettin Yılmaz, Sayın Topcu,
Sayın Tanal.
Soru-cevap işlemini başlatıyorum.
Sayın Seyfettin Yılmaz, buyurun.
SEYFETTİN YILMAZ (Adana) – Teşekkür
ediyorum Sayın Başkan.
Şimdi, PKK terör örgütü, çözüm sürecini
bir diriliş hamlesi olarak görüyor. Yine, üç gündür burada konuşuluyor,
Hükûmetin getirdiği en önemli gerekçelerden bir tanesi de silahın bırakılması
noktasındaydı. Bugün, Kandil’den PKK elebaşı tarafından yapılan “Biz silah
bırakacak kadar saf değiliz.” türünde bir açıklama var. Yani Türkiye’de ne için
bu çözüm sürecine girdiniz; silahlar mı sustu, dağa adam kaçırmalar mı bitti,
çocukların dağa çıkması mı bitti? O bölgede PKK’lı teröristler silahlarıyla
dolaşıyor, yol kesiyor, vergi topluyor, kendi mahkemesini kuruyor, bütün
bunların olduğu ortamda bu kanun tasarısı PKK’nın 2 Temmuza kadar Hükûmete süre
vermesi…
(Mikrofon otomatik cihaz tarafından
kapatıldı)
SEYFETTİN YILMAZ (Adana) – “Bu süre
içerisinde kanun tasarısı gelmezse gereğini yaparız.” ifadeleri…
BAŞKAN – Teşekkür ederim.
Sayın Doğru…
REŞAT DOĞRU (Tokat) – Teşekkür ederim
Sayın Başkan.
Terör örgütü PKK tarafından kaçırılan
çocukların anneleri Diyarbakır meydanında 40 derece sıcağın altında ağlayarak
çocuklarının kurtarılmasını bekliyorlar. Hükûmet olarak bu konuda bir
çalışmanız var mıdır? Sizce kaç anne “Çocuğum kaçırıldı.” diye müracaatta
bulunmuştur.
İkinci sorum olarak: PKK terör örgütü
doğu ve güneydoğuda görev yapan korucuları çeşitli şekillerde tehdit
etmektedir, öldürmektedir. Hükûmet olarak güvenlik güçlerini, korucu ve
ailelerini terör örgütünün saldırılarına karşı korumak için ne tür önlemler
alınmıştır? PKK tarafından kaçırılmış, serbest bırakılmayan korucu var mıdır,
varsa kimlerdir; öğrenmek istiyoruz.
BAŞKAN – Sayın Işık…
ALİM IŞIK (Kütahya) – Teşekkür ediyorum
Sayın Başkan.
Sayın Bakan, bu kanun tasarısının
müzakere edildiği son birkaç gündür PKK terör örgütünün bazı yetkilileri, dün
başka birisi, bugün Kandil’deki Cemil Bayık isimli terör örgütü yetkilisi,
örgütün asla silah bırakmayacağını ve Hükûmet istedikleri gibi kanunları
çıkarmadığı sürece bu barıştan yana, birleşme yönünde inisiyatif
kullanmayacaklarını söylüyorlar. Acaba, bu yüce Meclise Hükûmet adına gelip
açıklama yapan bakanlar, Başbakan yardımcıları milleti mi kandırmaya
çalışıyorlar, yoksa terör örgütünün yaptığı bu çalışmalardan haberleri mi yok?
İkincisi: Hâlen PKK terör örgütünün
elinde tutsak olan, kaçırılmış kaç vatandaşımız bulunmaktadır? Bunların
kurtarılmasıyla ilgili Hükûmetinizce bugüne kadar ne yapılmıştır?
(Mikrofon otomatik cihaz tarafından
kapatıldı) 
BAŞKAN – Teşekkür ederim.
Sayın Özcan…
TANJU ÖZCAN (Bolu) – Teşekkür ederim
Sayın Başkan.
Sayın Bakan, İçişleri Komisyonu aşaması
sürecinde tasarıyla ilgili müzakereler yapılırken, bir HDP’li milletvekili bir
uyarıda bulundu, dedi ki: “Bu tasarı mutabakat metnine uygun değil.” Bundan
neyi kastetti? Hükûmetiniz ile terör örgütü arasında yazılı veya sözlü bir
mutabakat metni imzalanmış mıdır? Eğer imzalanmış ise “Bunu imzalayanlardan
biri ben değilim.” diyebilecek misiniz? Ben bu sorunun cevabını özellikle
sizden bekliyorum.
Teşekkür ediyorum.
BAŞKAN – Sayın Şimşek…
CEMALETTİN ŞİMŞEK (Samsun) – Teşekkür
ederim Sayın Başkan.
Posta kutuma gelen bir maili aynen
okuyup, bunun üzerinden bir soru sormak istiyorum. “2002’deki sıfır terörü
görmeyip, PKK’ya teslimiyetten ‘Cenaze gelmiyor.’ diyen alçaktır. 1994’te terör
yenilgiye uğratılmıştı, PKK adını değiştirmek zorunda kaldı, silahlı
mücadeleden vazgeçti. 2002 itibarıyla terör sıfırdı. AKP geldi, PKK’yı
hortlattı. Şimdi teslim oldu, güneydoğuyu verdi ve ‘Cenaze gelmiyor.’ diye
seviniyor. Balkanlardan da cenaze gelmiyor, çünkü oraları da verdik.” diyor
mailin sahibi. Bu iddia doğru mudur? Ben Sayın Bakandan bunu cevaplamasını
istiyorum.
BAŞKAN – Sayın Yılmaz…
Ama yirmi saniyeniz var.
MAHMUT TANAL (İstanbul) – Sayın Başkan,
benim adımı okudunuz, başlardaydı…
BAŞKAN – Sıra gelmedi. 
Buyurun Sayın Yılmaz. 
KEMALETTİN YILMAZ (Afyonkarahisar) –
Teşekkür ederim.
Sayın Bakan, belli bir bölgemizde terör
kol geziyor, âdeta PKK tarafından uygulanmakta olan bir sıkıyönetim var,
bölgedeki tarım ve hayvancılığımız bundan olumsuz yönde etkilenmekte. Bu konuda
alınması gereken tedbirler konusunda bizi aydınlatabilir misiniz?
Teşekkür ederim.
BAŞKAN – Buyurun Sayın Bakan.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Teşekkür ediyorum Sayın Başkan.
Sayın Başkan, gerek Sayın Yılmaz’ın
gerek Sayın Doğru’nun, Sayın Işık’ın ve Sayın Özcan’ın, hepsinin, aslında,
tabii, konuyla ilgili, tasarıyla ilgili soruları ve bu yasa tasarısının
getirdikleri veya getirecekleriyle ilgili bazı sorular, aslında iddia içeriyor.
Şimdi, biz çözümü… Aslında bugüne
kadar, Türkiye denediği başka hiçbir yöntemle çözüm elde edemediği için, bu
sorunu çözemediği için biz milletle bir mutabakat yaparak bu meseleyi nasıl
çözeriz, şu anda bunun uğraşı içerisindeyiz, yapılan aslında bu. Biz hepimiz
şunu biliyoruz: 1920’lerden 1980’lere kadar aslında bir sorun var. Bu sorun
dışarıdan pek görünmüyor belki ama için için büyüyor ve kanıyor, bunu herkes
bilir, bölgede yaşayanlar da, bölgenin dışındakiler de, herkes bilir. 85’ten
sonra bu sorun açık kanamalı bir hâle geldi ve o açık kanamalı hâlde devam
ederken on binlerce insan hayatını kaybetti.
BÜLENT BELEN (Tekirdağ) – Sayın Bakan,
sorulara cevap verin, sorulara, zamanınız bitti.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bu sorunun en iyi cevabı bu.
BÜLENT BELEN (Tekirdağ) – Bırak şimdi,
hikâye anlatıyorsun, masal anlatma.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Evet, hikâye değil, hikâye değil, izin verin.
ALİ UZUNIRMAK (Aydın) – Sayın Bakan “Bu
ülkede böyle ayrımcılık yapılıyor.” diye sen nerede okudun?
OKTAY VURAL (İzmir) – Bak, biliyorsunuz
hikâye olduğunu, siz de biliyorsunuz.
BAŞKAN – Sayın milletvekilleri, lütfen…
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Şimdi, hikâye değil bu, hikâye sizin sorunuz.
BÜLENT BELEN (Tekirdağ) – Sorulara
cevap verin, sorulara.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Gerçekleri milletin…
OKTAY VURAL (İzmir) – Hikâye
anlatıyorsun ya.
ALİ UZUNIRMAK (Aydın) – Ayıp, günah,
yazık! Sen nerede okudun Sayın Bakan?
BÜLENT BELEN (Tekirdağ) – Gerçekleri
saklamak için hikâye anlatıyorsunuz.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bakın, bu…
BAŞKAN – Sayın milletvekilleri, rica
ediyorum.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Başkan…
BÜLENT BELEN (Tekirdağ) – Sorulara
cevap versin Sayın Başkan.
OKTAY VURAL (İzmir) – Efendim, sorular
somut, cevaplar somut. 
ALİ UZUNIRMAK (Aydın) – Bilmem kaç
yıldır sorun varmış bu memlekette.
ALİM IŞIK (Kütahya) – Ayıp ya, Bakan
oldun, daha ne istiyorsun ya.
BAŞKAN – Sayın Uzunırmak…
Sayın Bakan, buyurun.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Sayın Başkan, 1985’ten itibaren bu açık
kanamalı yara bütün Türkiye’yi etkiledi ve soru sahibi milletvekillerimizin,
mensubu bulunduğu siyasi parti dâhil olmak üzere iktidara gelen, hükûmet eden
Türkiye’deki bütün partilerin denedikleri yöntemlerin hiçbirisi bu meseleyi
olması gerektiği şekilde çözüme kavuşturmadı. Yani, ne bir barış tesis
edilmesine ne Türkiye'nin bu sorundan kurtulmasına hiçbirisi katkı sağlamadı.
Bu sorun giderek büyüdü. 
BÜLENT BELEN (Tekirdağ) – Doğruyu
söyleyin, doğruyu.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Biz bu sorunu tarihsel olarak milletimizin
mutabakatıyla, milletimizin aslında çok uzun bir süredir beklediği şekilde,
barış içerisinde çözme iradesini ortaya koyduk. Aslında bu girişim, bu teşebbüs
bunun teşebbüsüdür, bunun adımıdır. Biz mutabakatı milletle yaptık; ne herhangi
bir şahsın yaptığı beyanatla ne herhangi bir yerde sarf edilen bir sözle de
yapmadık, mutabakat milletle. Milletin bizden beklediği bu meselenin çözümüdür,
milletin bizden beklediği artık Türkiye’de gözyaşının akmamasıdır, milletin
bizden beklediği artık Türkiye’de kanın akmamasıdır.
ALİM IŞIK (Kütahya) – Niye bu kanunu
getiriyorsunuz, niye suçluları zırh altına almaya çalışıyorsunuz?
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Bir arkadaşım şunu sordu, dedi ki: “Diyarbakır’daki
annelerden çocuklarıyla ilgili kaç kişi başvurdu?” Bakın, 126’ya çıktı anne,
126’ya çıktı. Bunlar bir şey söylüyor, bunlar diyor ki: “Biz artık
evlatlarımızın cenazesini görmek istemiyoruz.” 
ALİM IŞIK (Kütahya) – Evlatları yok,
nerede olduğunu bilmiyor.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Bunların içeresinde daha önce çocuğunu dağda
kaybedenler de var, bunların içerisinde yakınları cezaevlerinde olanlar da var.

Bu sorun bizim tek başına sorunumuz
değil, bu sorun bütün milletin sorunudur. Sizlerin içerisinde de -muhalefet
partisi, iktidar partisi- Türkiye’nin bütün vatandaşlarının, herkesin bir
şekilde bir tanıdığı bu meseleden dolayı ya cezaevine girdi ya dağa gitti ya
öldü ya öldürüldü ya yüreği yandı ya ocağı söndü. 
Şimdi, ben size o soruyu soruyorum, bu
sorunun cevabını bana vermek zorunda değilsiniz ama siz kendinize sorun, kendi
çevrenize sorun ki bu sorudan canı yanan Türkiye’de ne kadar insan var...
BÜLENT BELEN (Tekirdağ) – Siz size
sorulanlara cevap verin.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) - Bizim derdimiz bu sorunu çözmektir. Artık
anneler ağlamasın, artık kimsenin canı yanmasın. (AK PARTİ sıralarından
alkışlar)
BAŞKAN – Teşekkür ederim Sayın Bakan.
OKTAY VURAL (İzmir) – Sayın Başkan,
sizin aracılığınızla milletvekillerimiz Sayın Bakana somut sorular yöneltti.
Dolayısıyla, soru sahibi sayın milletvekillerinin bu sorularını dikkate alarak
bunlara cevap vermesini… Çünkü sizin aracılığınızla soruyor, netice itibarıyla,
Sayın Bakanı bu sorulara cevap verme konusunda uyarırsanız memnun oluruz. Bu
sorular sizin sorularınız. Sayın Bakan da hangi milletvekili soru sormuşsa, bu
sorunun cevabı neyse, ona hitap etmelidir ama genel olarak konuşacaksa…
BAŞKAN – Söyleyeceğim, sonra müdahale
ediyorsunuz, “Tarafsız kalmıyorsunuz.” diyorsunuz da…
OKTAY VURAL (İzmir) – …Sayın Bakanın
bunu kullanmasına gerek yok, kürsüde konuşabilir. 
BAŞKAN – Hayır, sonra “Tarafsız
kalmıyorsunuz.” diye usul tartışması filan açıyorsunuz da o yüzden söylemiyorum
Sayın Vural.
OKTAY VURAL (İzmir) – Efendim, evet
çünkü soru soruyoruz. 
BAŞKAN – Tamam, teşekkür ediyorum. 
OKTAY VURAL (İzmir) – Bakan bize
sormayacak ki biz Bakana soracağız. Millet soruyor, milletin sorusundan
kaçıyor, sonra “Milletle ittifak yaptık.” diyor. Nerede? Sen PKK’yla ittifak
yapıyorsun. Tabii, Atatürk Orman Çiftliğinde karşılama törenini hazırlayan sen
değil miydin? Atatürk Orman Çiftliğinde Habur’daki töreni hazırlayan sen değil
miydin? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Evet. 
OKTAY VURAL (İzmir) – Ya, ya…
BAŞKAN – 5’inci maddede bir önerge
vardır, okutuyorum: 
Türkiye Büyük
Millet Meclisi Başkanlığına
1/941 Esas numaralı Kanun Tasarısının
5’inci Maddesinin tasarı metninden çıkarılmasını arz ve teklif ederiz. 
Oktay Vural Seyfettin
Yılmaz Mehmet Erdoğan
 İzmir Adana Muğla
Alim Işık Yusuf
Halaçoğlu Zühal Topcu
Kütahya Kayseri Ankara
Özcan Yeniçeri Ahmet Duran Bulut Engin
Alan
 Ankara Balıkesir İstanbul
Sinan Oğan Bülent
Belen
 Iğdır Tekirdağ
BAŞKAN – Komisyon önergeye katılıyor
mu? 
İÇİŞLERİ KOMİSYONU BAŞKANI MEHMET ERSOY
(Sinop) – Katılmıyoruz Sayın Başkanım. 
BAŞKAN – Hükûmet? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkanım. 
BAŞKAN – Önerge üzerinde Balıkesir
Milletvekili Sayın Ahmet Duran Bulut konuşacak. (MHP sıralarından alkışlar) 
AHMET DURAN BULUT (Balıkesir) – Sayın
Başkan, değerli milletvekilleri; günlerdir yüce Mecliste görüşülen bu yasa
kamuoyunda yeterince anlaşılamadı. “Çözüm” gibi, “barış” gibi, “Analar
ağlamasın.” gibi ambalajlar içinde torba yasa beklentisinin arasına
sıkıştırıldı. Bu yasa, işlenmekte olan bir suçun kabulü, işlenecek olan
suçların izni mahiyetindedir. Anayasa’ya aykırılığı bilindiği hâlde dayatılan
bu yasada görevlilere suç işleme özgürlüğü veriliyor. Bu yasaya destek veren
partiler ve bu partilerin milletvekilleri bindikleri alametin ülkeyi nasıl bir
felakete götüreceğini biliyorlar mı?
Efendiler, yetki verdiğiniz bu heyet ve
Hükûmet, sıfır terörle aldıkları ülkeyi eve dönüş yasası, Türk Ceza Kanunu’nda
değişiklik, terör suçlarından dolayı idamın kaldırılması gibi kanunları
çıkararak terör canavarını büyüten, teröristlerle oturup pazarlık eden, siyasi
ikballerini ülke menfaatlerinin üstünde tutan bir heyet. Bu heyetin yalanladıkları
hep doğru çıktı, bu heyete hâlâ nasıl güveniyorsunuz?
Değerli
milletvekilleri, tarihî öneme sahip günlerden geçiyoruz. Bu Hükûmetin ve bu
heyetin terörle mücadele gibi bir niyeti yok ve hiç olmadı. Bu yasayla da
terörü önleyemeyeceğinizi siz de biliyorsunuz. Terörün başı ne İmralı ne de
Kandil’dir. Bunlar taşeron, bunları savunanların hepsi de figüran.
Efendiler, bu
ülkede terör sorunu vardır ve iki türlü biter terör: Ya teslim alırsın biter ya
teslim olur, ne derse yaparsın biter. Bu heyet ikincisini seçti ve terör
örgütüne teslim oldu. Ülkenin bir bölümünü terör örgütüne terk etti, örgüt alan
hakimiyeti kazandı. Bölgede yıllarca örgüte karşı mücadele veren, Türkiye
Cumhuriyeti devletine korucu olan, evine bayrak asan insanları perişan ve
pişman hâle getirdiler. Örgütle baş başa kalan bu insanlar ya mücadele edip
ölüyor ya da bölgeyi terk ediyorlar. Bu heyetin teröristlerle Oslo’da,
İmralı’da, orada burada görüşmeleri örgüte bahar havası yaşatmış, Başbakanın
Diyarbakır’a gidip sergilediği tavır, Barzani’yi bile şaşırtmıştır.
Yüreklendirdikleri bu teröristler moral bulmuş, dağdan inip silah teslim
edeceklerine dağa çıkışlar artmış, jandarmanın gözü önünde yollar kesilmiş,
karakollar yakılmış yıkılmış, askerî birliklerden Türk Bayrağı indirilmiştir.
Bütün bunlar gördüğümüz bu heyetin ve Hükûmetin eseridir.
Efendiler,
Türkiye Cumhuriyeti devletine, Türk milletinin birliğine bu yasayla zarar
veriyorsunuz. Türk milleti bunları not ediyor bilesiniz. Günü geldiğinde Türk
milletinin soracağı hesaptan ne yetki verdiğiniz bu heyet ne de siz destek
verenler kaçamayacaksınız. Kürt, sorun değildir; Türk milleti ailesinin çok
şerefli mensuplarıdır. Başbuğumuz Alparslan Türkeş: “Siz ne kadar Kürt’seniz
biz de o kadar Kürt’üz; biz ne kadar Türk’sek siz de o kadar Türk’sünüz.”
diyerek bin yıllık kardeşliğin, kaynaşmanın tarifini yapmıştır. Yaptığınız bu
çalışmalar, attığınız bu adımlar kardeşlik bağlarına zarar vermekte, çapulcu,
kiralık bir örgütün bin yıllık kardeşliğimizi yıkmasına yol açmaktadır.
Sayın Genel Başkanımız Devlet
Bahçeli’nin yaptığı tarihî uyarıları dikkate almadınız. Yaptınız inkâr ettiniz,
yaptınız suçladınız, yaptınız kaçtınız, yaptınız örtbas ettiniz ancak şunu
unutmayınız ki Allah’ın adaletinden kaçamayacaksınız.
Bu millet, bahsettiğiniz gibi “Abaza,
Çerkez, Yörük, Kürt” diyorsunuz, bunların hepsi Türk olan, Türk olmaktan gurur
duyan bu ailenin şerefli üyeleridir. Bu topraklarda daha binlerce yıl birlikte
yaşayacağız ve bizi bölmeye, ayrıştırmaya hiç kimsenin gücü yetmeyecektir. Ne
mutlu Türk’üm diyene. (MHP sıralarından alkışlar) 
BAŞKAN – Teşekkür ederim Sayın Bulut. 
Önergeyi oylarınıza sunuyorum: Kabul
edenler… Kabul etmeyenler… Önerge Kabul edilmemiştir. 
Sayın milletvekilleri, tasarının 5’inci
maddesinin oylamasının açık oylama şeklinde yapılmasına dair bir önerge vardır,
önergeyi okutup imza sahiplerini arayacağım. 
Türkiye Büyük
Millet Meclisi Başkanlığına
629 sıra sayılı Kanun Tasarısının
5’inci maddesinin oylamasının açık oylama şeklinde yapılmasını arz ve teklif
ederiz. 
BAŞKAN - Mehmet Erdoğan, Muğla? Burada.
Ahmet Duran Bulut, Balıkesir? Burada.
Kemalettin Yılmaz, Afyonkarahisar?
Burada.
Oktay Vural, İzmir? Burada.
Yusuf Halaçoğlu, Kayseri? Burada.
Ali Halaman, Adana? Burada.
Emin Çınar, Kastamonu? Burada.
Ali Öz, Mersin? Burada. 
D. Ali Torlak, İstanbul? Burada.
Münir Kutluata, Sakarya? Burada. 
Reşat Doğru, Tokat? Burada. 
Seyfettin Yılmaz, Adana? Burada.
Zühal Topcu, Ankara? Burada
Emin Haluk Ayhan, Denizli? Burada.
Bahattin Şeker, Bilecik? Burada.
Ahmet Kenan Tanrıkulu, İzmir? Burada.
Yusuf Ziya İrbeç, Antalya? Burada.
Ali Uzunırmak, Aydın? Burada.
Cemalettin Şimşek, Samsun? Burada.
Mustafa Erdem, Ankara? Burada.
Bülent Belen, Tekirdağ? Burada.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Kabul etmeyenler… Kabul edilmiştir.
Açık oylama elektronik cihazla yapılacaktır.
İki dakika süre veriyorum.
Oylama işlemini başlatıyorum.
(Elektronik cihazla oylama yapıldı)
BAŞKAN – 629 sıra sayılı Kanun
Tasarısı’nın 5’inci maddesinin açık oylama sonucunu okuyorum:




“Kullanılan
  Oy Sayısı


:


233





Kabul


:


204





Ret


:


29




(x)



Kâtip Üye
Fehmi Küpçü
Bolu


Kâtip Üye
Muharrem Işık
Erzincan”



Böylelikle
5’inci madde kabul edilmiştir.
6’ncı maddeyi
okutuyorum:
Yürütme
MADDE 6- (1) Bu
Kanun hükümlerini Bakanlar Kurulu yürütür.
BAŞKAN –
Cumhuriyet Halk Partisi Grubu adına Sinop Milletvekili Sayın Engin Altay
konuşacak.
Buyurun. (CHP
sıralarından alkışlar) 
CHP GRUBU ADINA
ENGİN ALTAY (Sinop) – Teşekkür ederim.
Sayın Başkan,
sayın milletvekilleri; Genel Kurulu saygıyla selamlıyorum.
Güya terörü
bitirmek üzere bir kanun tasarısı geldi, görüşüyoruz; iyi de yapıyoruz, bir
itirazımız yok ama milletvekilleriniz Plan ve Bütçe Komisyonunda terör
estiriyor. Lütfen, tümünü kastetmiyorum ama bazı milletvekillerinin, iktidar
partisi milletvekillerinin Parlamentoda muhalefetin tepkilerine, reflekslerine
anlayışlı yaklaşmaları lazım. Reflekslerin had, hukuk aşan noktada olması
hâlinde ise İç Tüzük’e göre bununla ilgili komisyon başkanlarının yapacağı
işlemler vardır. Bu Mecliste bir milletvekilinin, bir milletvekilinin üstüne
yürüdüğü anların bir daha yaşanmamasını çok temenni ettik ve yaşanırsa iyi
olmaz diye de çok söyledik. Ama, bugün barış konuşurken Parlamentoda iktidar partisi
milletvekillerin terör estirmesini de kınadığımı belirtmek istiyorum.
BAŞKAN – Sayın
Altay, sürenize ekleyeceğim.
Sayın
milletvekilleri, Sayın Altay’ı duyamıyorum, lütfen, sessiz olmanızı rica
ediyorum.
Buyurun Sayın
Altay.
ENGİN ALTAY
(Devamla) – Teşekkür ederim Sayın Başkan.
Sayın Başkan,
şöyle girmek istiyorum: Hiçbir insani talep, temel hak ve özgürlüklerin ihlali,
teröre, terörizme meşruiyet sağlayamayacağı gibi, hiçbir devlet nizamı ve
otorite tesisinin inşası amacıyla insan haklarının ihlali de meşru sayılamaz.
Nizamı tesis amacıyla devlet tarafından yapılacak insan hakları ihlali amaca
kaynak ve dayanak gösterilemez. Bunu şunun için söyledim: Biraz önce Sayın
Bakan tarihi de yanlış söyledi ama 1985 değil, 15 Ağustos 1984’ten beri
Türkiye’de kan akıyor ve biz bu kanın durdurulmasını istiyoruz, önceden beri de
isteyegeldik. Ancak, bunu söylerken, varsayalım ki PKK terör örgütünü ortadan
kaldırdık, Kürt sorunu biter mi derseniz ve bana sorarsanız bitmez.
Kürt sorunu, PKK
terör örgütüyle birlikte doğmuş bir sorun değildir. Kürt sorununa şöyle bir
baktım, Osmanlıda 13 defa büyük isyan olmuş, cumhuriyet döneminde 25 defa isyan
olmuş ve bu isyanlar şu veya bu şekilde bastırılmış, keşke bu isyanlar
olmasaydı. Bu isyanların altında dış destek, dış tahrik var, ben biliyorum,
herkes de biliyor ama keşke bunların bastırılmasında en masum, en kabul
edilebilir, en temel insan hakları çokça çiğnenmeseydi. Mesela, ben,
Türkiye'nin güneydoğusunda yaşanan bu trajedinin kan kısmının, barut kısmının,
bomba kısmının 12 Eylül 1980’in bir eseri ve ürünü olduğunu düşünenlerdenim. 12
Eylül sonrasında Diyarbakır Cezaevinde yaşananların, o bölgedeki ahalinin
devlete bakış açısını değiştirmediğini kimse iddia edemez. Böyle olunca,
devletin içindeki devlet, aygıtın içindeki kimi unsurların bölge halkına
yönelik kabul edilebilir sınırların çok üstündeki baskısının, bu bölgedeki
çatışmayı tetiklediği ve körüklediği muhakkaktır. Bununla beraber, hangi kutsal
ideal, amaç uğruna olursa olsun günahsız, masum insanlara kurşun sıkmak da aynı
şekilde şiddetle reddettiğimiz, kınadığımız bir olaydır ve yaklaşımdır. 
Sayın Başkan, sayın milletvekilleri;
şimdi, gelinen bu noktada, bu süreçte 15 Ağustos 1984’ten 18 Ağustos 2011
Pervari’deki son olaya kadar 11 sayfalık, cinayetle, ölümle sonuçlanmış bir
eylemler listesi var. Sayın Bakan ya da bir AKP sözcüsü biraz önce dedi ki:
“Geçmiş hükûmetler bu konuda başarılı olamadı.” Doğru. Bu cinayet listesinin
1’inci, 2’nci, 3’üncü, 4’üncü ve 5’inci sayfaları -yani şuradan ayırıyorum- bu
kâğıtlardaki olaylar sonucu ölen insanların, eğer Sayın Bakan, size göre, kanı
geçmiş hükûmetlerde ise burası 5 sayfa, burada da 6 sayfa olaylar, cinayetler
var ve eğer öyle bakarsanız bunun, bu kanın sorumluluğu da sizin Hükûmetinize
aittir. Ben böyle demiyorum, bu kanın sorumluluğunu direkt Hükûmete
yöneltmiyorum ama biraz önce konuşan bir hatip bu olayın bütün sorumluluğunu
geçmiş hükûmetlere yıkmak marifetiyle mevcut Hükûmeti temize çıkarmaya çalıştı.
Böyle yaklaşarak sorun zaten çözülemez. 
Sayın milletvekilleri, maksat üzüm
yemek, bağcı dövmek peşinde değiliz ve hiç olmadık. Nitekim, bizim Cumhuriyet
Halk Partisinde, o zamanki adıyla SHP’deki arkadaşlarımızın 89 ve 91
çalışmaları Türkiye’de âdeta kıyamet kopardı, ne bölücülüğümüz kaldı ne şu ne
bu ama bugün geldiğimiz noktada bizim o 89’da söylediklerimizin birçoğu
gerçekleşti zaten, onlar tamamlandı, ikmal edildi ama buna rağmen sorun
çözülmedi, zira çözülmez de. Şu algıyla olaylara bakamayız: Efendim, şöyle
bakın ya da bin yıl, on bin yıl önce insanlık ailesinin ya da insanların
talepleri neydi, hassasiyetleri neydi, kırmızı çizgileri neydi? Şimdi yüz yıl
geriye gidin, bin yıl, on bin yıl önceki hassasiyetlerle, kırmızı çizgilerle,
yüz yıl öncekileri karşılaştırın; olamaz, kabul edilemez bir uçurum var. Yüz
yıl önceki hassasiyetlerle, kırmızı çizgilerle yirmi yıl öncekileri
karşılaştırdığınızda durum daha farklı ve yirmi yıl önceki, otuz yıl önceki
hassasiyetlerle, kırmızı çizgilerle bugün 10 Temmuz 2014’teki hassasiyetleri,
değer yargıları, algıları, kırmızı çizgileri karşılaştırdığınızda çok daha
farklı bir noktayız. Bunu daha basit bir şekle indirgersek, atıyorum, elli yıl
önce “devlet sadece devlet” derken, bugün “insan” diyoruz; insanı geçtik, temel
insan haklarını geçtik, “doğa hakları” diyoruz, “çevre hakları” diyoruz,
“bireysel tercihler” diyoruz. Demek ki insanlık geliştikçe algılar, değer
yargıları da değişiyor. Tıpkı bundan üç yıl önce “Sayın Öcalan” diyen biri için
savcılar dava açarken bugün neredeyse demeyene dava açılacak noktaya geldiğimiz
gibi. Bunu illa eleştirel söylemiyorum, bir anlayış sürecine işaret etmek
istiyorum. 
Başkanım, kaç dakika ek süre
vereceksiniz, kestiniz ya üç dakikamı?
BAŞKAN – Üç dakika mı kestim? 
ENGİN ALTAY (Devamla) – Şimdi, bizim, 5
Ocakta yani sizin çözüm sürecini ilan ettiğinizde parti meclisi toplantımız
vardı ve “Evet, biz buna kredi açarız. Bazı samimi uyarılarımızı da yapalım.
Samimiyet ve dürüstlüğün asgari gereğini talep ederiz. Hukuk kuralları… Kişisel
ihtiras, gizli ajanda olmasın. Açık, şeffaf olalım.” dedik ve bir şey daha
dedik: “Yeni hayal kırıklıkları yaratmayalım.”
Bakın, sayın milletvekilleri, bu biraz
önce gösterdiğim olaylar listesinde hep şu oldu: 2007 seçimleri öncesi Hükûmet
bazı vaatlerde bulundu, terör durdu; seçim bitti ama vaatler yerine gelmedi,
seçimden sonra ölü sayısı arttı istatistiksel olarak. 2009 seçimlerinden önce
vaatlerde bulunuldu, seçim bitti, seçimden sonra vaatler, sözler yerine
gelmeyince 2 kişi ölecekse 10 kişi ölmüş, baktım, bu böyle, isteyene
verebilirim. “Yeni hayal kırıklıkları yaratılmasın.”dan kastımız da budur yani
insanların iddialarıyla, ısrarlarıyla ya da hayalleriyle ya da umutlarıyla
oynanmamalıdır. Kimi siyasi amaçlar, buradaki siyasi ömrü uzatmak için bu
yapılmamalıdır. Bu, en basit, masum ifadeyle gayriahlakidir. Bunlara dikkat
çektik ve o günden bugüne on dokuz ay geçti. Geldiğimiz noktada önümüze bir
çerçeve tasarı geldi. Hep “Bu Parlamento her şeyi çiğneyebilir ama hukuku
çiğneyemez.” demişimdir. Burada da dedim ki: “Hangi amaç için, hangi kutsal
dava için olursa olsun hukuku çiğneyemeyiz.” ve tasarının 4’ücü maddesinin
ikinci fıkrasında kısmen, “Yetmez ama evet.” mealinde bir düzenleme yapıldı.
Bizce bu, Hükûmete verilen hududu, şümulü belli olmayan kapsamlı bir yetkidir.
(Mikrofon otomatik cihaz tarafından
kapatıldı)
ENGİN ALTAY (Devamla) - Başkanım…
BAŞKAN – Verdim.
ENGİN ALTAY (Devamla) – Vermediniz.
BAŞKAN – Bir dakika verdim.
ENGİN ALTAY (Devamla) – Hayır, ben
sözümün kesildiğini duymadım, ona göre toparlardım Başkanım.
BAŞKAN – Sayın Engin Altay, bir dakika
verdim size ek, lütfen…
ENGİN ALTAY (Devamla) - Başkanım, bu
kadar önemli bir konuyu eğer bir dakikaya sığdırıyorsanız ben bu evraklarımı
burada bırakırım o zaman.
BAŞKAN - Peki, ben ne yapabilirim? On
dakika grup adına konuşmalar. 
ENGİN ALTAY (Devamla) – İki dakika… Ben
Grup Başkan Vekiliyim.
BAŞKAN – Tamam ama grup başkan
vekillerine de on dakika veriyorum Sayın Engin Altay.
ENGİN ALTAY (Devamla) – Ben süremin
yeniden başlatıldığını bilseydim ayarlardım, uyarmanız lazımdı. “Siz, ek süre
veriyorum.” deseydiniz haklıydınız, demediniz. 
BAŞKAN
– Hiç öyle bir gerekçe yok, öyle bir zorunluluk yok. Size ekstradan bir dakika
vereyim. 
Sayın
Halaçoğlu size de vereceğim bir dakika. 
Buyurun.

Son
bir dakika…
ENGİN
ALTAY (Devamla) – Bu çerçeve, daha önce de söyledim, ahşaptan olur çerçeve,
metalden olur çerçeve, sert plastikten olur çerçeve. Sayın milletvekilleri,
sizin Hükûmetin çerçevesi lastik. İyi niyetli kullanılırsa mesele yok da biz
diyoruz ki: Muhalefet olarak güvenmiyoruz. Kandil diyor ki: “Bizi de iki defa
aldattılar.” Biz şimdi, bu Hükûmete böyle lastik bir çerçeveyi vermek konusunda
içimiz çok razı değil, çok rahat değil. Ancak, gene söylüyorum: Bizim
önceliğimiz barış ortamıdır ve bu sorunun kalıcı bir şekilde çözülmesidir.
Sorunun çözülmesi için Hükûmete verilen yetkinin iyi niyetle, samimi, yapıcı
bir şekilde kullanılmasını gözeteceğiz ve denetleyeceğiz. Esasen bu bizim
değil, sizin de görevinizdir. Bu koltuklarda oturmaktan maksat burayı
denetlemektir. Burada ettiğimiz yeminin gereği budur.
(Mikrofon
otomatik cihaz tarafından kapatıldı) 
ENGİN
ALTAY (Devamla) – Gene mi?
BAŞKAN
– Sayın Engin Altay, artı bir dakika, bir dakika daha verdim.
Teşekkür
ederim.
ENGİN
ALTAY (Devamla) – Biz bu kanun tasarısına olumlu oy kullandık, kullanıyoruz.
Tek amacımız var, barış istiyoruz, hemen istiyoruz, herkes için istiyoruz,
şimdi istiyoruz. (CHP, AK PARTİ ve HDP sıralarından alkışlar) 
BAŞKAN
– Halkların Demokratik Partisi Grubu adına Şırnak Milletvekili Sayın Selma
Irmak konuşacak. (HDP sıralarından alkışlar) 
Size
de artı bir dakika vereceğim Sayın Irmak.
HDP
GRUBU ADINA SELMA IRMAK (Şırnak) – Sayın Başkan, değerli milletvekilleri;
tabii, bugün çok önemli bir yasa tasarısının son görüşme turlarını yapıyoruz.
Otuz yılı aşkın bir süre bu ülkede birkaç nesli kaybettiğimiz bir süreçten
sonra artık sorunlarımızı müzakereyle çözme kararını vermiş bulunuyoruz ya da
bu son turdan sonra artık bunu oylamaya sunacağız. Bu bizce çok önemli, çok
tarihî, Meclis açısından kayda değer ve belki de bir dönüm noktası olarak ele
alınabilecek bir süreç, böyle değerlendiriyoruz ve böyle bakıyoruz. 
Devlet ve devleti temsil eden hükûmet
yıllarca bu ülkede sorunları şiddet yoluyla, güvenlik politikalarıyla çözmeye
çalıştı. Bunu sadece Kürt sorununda değil, insan hakları sorununda, ifade
özgürlüğü sorunlarında, basın yayın sorununda, hak ve özgürlükler sorunlarında
da aynı yöntemi izledi yani daha çok güvenlik sorunlarını ele aldı ve bu
biçimiyle yürüttü. Ama geldiğimiz aşamada görüyoruz ki ve gördük ki şiddet
eksenli politikalar, güvenlik eksenli çözüm yöntemleri ne yazık ki çözüm
olmamış, sorunları daha da derinleştirmiştir ve bugün devlet artık,
vatandaşıyla olan sorunlarını müzakere ederek çözmeye karar vermiştir. Bu çok
önemli bir aşamadır, bu belge bize bunu gösteriyor. Otuz yılı aşkın bir süreçten
sonra edindiğimiz bir bilgidir, kazandığımız bir bilgidir ve çok değerli bir
bilgidir. Bu bilgiyi elbette çok dikkatli de kullanmak durumundayız ve
gözümüzün nuru gibi de sakınmak zorundayız diye düşünüyoruz. 
Evet, belgede belirtildiği gibi,
kuşkusuz eleştirilmesi gereken yönler var, çerçevenin biraz daha
belirginleştirilmesi var, kötü niyetle kullanıldığı zaman aksi sonuçlar
yaratabilecek noktalar da var. Bunları tartıştık, tartışmaya da devam edeceğiz.

Şunu da söylemek lazım: Tek bir
belgeyle sorunun çözümüne de inanmıyoruz, sihirli bir değnek değil kuşkusuz ya
da bir reçete değil. Bu sorun sadece bir güvenlik sorunu olarak ele alınamaz,
sadece “Müzakereye karar verdik ve barış sürecini böyle başlatıyoruz.” diyerek
de çözülecek bir sorun değil. Ülkemizdeki bu sorun ekonomiktir, siyasidir,
politiktir, kültüreldir, insan haklarını da kapsayan çok kapsamlı bir sorundur.
Elbette bu nedenle bu çözüm sürecinin ele alınış biçimi bu konuları da kapsamak
zorundadır ve eğer bu konuları kapsamaz ve buna dair yeni yasalar -yeni yasal
düzenlemeler- çıkarmazsak bu, kâğıt sadece bir kâğıt olmaktan öteye
geçmeyecektir; bunun hükmü, kâğıdın hükmü sadece kâğıt olmaktan öteye
geçemeyecektir. Dediğim gibi, tarihîdir, önemli bir adımdır ve bu Meclis böyle
bir adımı atmıştır ve tarihine yeni bir süreç ekleyerek başlamıştır fakat
yetmeyecektir, gereğinin yapılması, içeriğinin doldurulması önem arz
etmektedir. Dünyadaki bütün barış ve müzakere süreçlerinde, bildiğimiz gibi
süreçler taraflar arasında yürür fakat bu tarafları izleyen bir komisyon olması
şarttır. Dolayısıyla, izleme komisyonu oluşturulması müzakere yasa tasarısında
var, bunun hayata geçirilmesi hayati bir konudur. Bununla birlikte müzakere
yasasının ilk maddesinde belirtilen 9 ana başlık var. Bu 9 ana başlıkta bir an
önce komisyonların oluşturulması ve bu komisyonların işlev görmeye başlaması
çok önemlidir. 
Belirttiğimiz gibi, barışlar taraflar
arasında ve savaşanlar arasında olur; evet, anlaşmalar da yapılır, kâğıtlar
üzerinde bir sonuç da belki elde edilir ama bundan daha önemli bir şey vardır,
bir de “toplumsal barış” dediğimiz süreçler vardır. Toplumsal barış, toplumsal
kesimlerin birbirlerine karşı olan yargılarını, önyargılarını, biriktirdikleri
öfkeleri ve birbirlerini kıracak kadar oluşturdukları nefretleri gidermek
üzerine oluşturulan süreçlerdir. Toplumsal barış gerçekleşmeden de kâğıt
üzerinde imza edilen barışların hiçbir anlamı olmayacaktır. O yüzden biz,
mesaimizin büyük bir bölümünü toplumsal barışı kurmak üzerine oluşturmak
zorundayız, mesaimizi buna harcamak durumundayız; aksi hâlde, dediğimiz gibi
sağaltıcı adaleti, onarıcı adaleti, toplumsal ve kalıcı barışı sağlamamız
mümkün olmayacaktır. Bir süreci belki kapatabiliriz ya da bir örgüt şiddet
kullanmaktan, şiddet yoluyla hakkını aramaktan vazgeçebilir, halk isyan
etmekten vazgeçebilir, bir nesil “Evet, ben müzakere ederek sorunu çözeceğim ya
da barış anlaşması imzaladım.” diyebilir fakat sorunun kaynağı kurutulmadan,
gerçek barış sağlanmadan yeni bir örgütün ortaya çıkmayacağının hiç kimse
garantisini veremez, yeni bir isyan dalgasının oluşmayacağının garantisini
kimse veremez.
Biz nesillerimizi ve çocuklarımızı
neredeyse birbirinden ayrı olarak yetiştirdik. Şu anda gençlerimiz birbirine
karşıt bir pozisyondadır. Birkaç nesli ne yazık ki biraz da böyle kaybettik.
Aradaki kan ne kadar fazla olursa barış da o kadar geç gelecektir. O yüzden
çocuklarımızın birbirlerine karşı, Türk-Kürt demeden, Alevi-Sünni demeden,
Müslim-gayrimüslim demeden birbirlerini kucaklayabilecekleri, toplumsal yapıyı
inşa edebilecekleri, barışı ve özgür günleri kurabilecekleri bir konum
yaratmadan biz bu çalışmadan vazgeçemeyiz. Önümüzdeki en büyük sorumluluk belki
de budur. Yeni nesli birbiriyle barıştırmak, geleceği barış, özgürlük ve
eşitlik üzerine kurmak durumundayız. 
O nedenle, atılacak adımlar önümüzde
duruyor. Örneğin güven sorununu, bir kere, sağlamak zorundayız. Gençlerimize,
ağlayan annelerimize, ailelerimize, çocuklarını yitirmiş ve çocuklarının
yitimiyle yeni bir yaşama, daha doğrusu yaşarken ölme hâline son vermek için kısa
sürede yapılacak işler vardır. Örneğin hasta tutukluların bırakılması bir ilk
adım olabilir. Cezaevlerinin boşaltılması bu biçimde bir başka adım olarak
önümüzde duruyor. 17 bin faili meçhul bu ülkenin zihninde yer alıyor. Sevgili
Pervin Buldan’ın eşi Savaş Buldan’ın yarın mahkemesi görülecek. Mehmet Ağar bu
mahkemeye gelecek ve burada ifade verecek. İşte, onların şahsında 17 bin faili
meçhulün hesabını sormak ve onunla yüzleşmek bir başka bir adım olarak önümüzde
duruyor. 
Onun dışında, 4 bin köyün boşaltıldığı,
3,5 milyon insanın göçürtüldüğü bir coğrafyada yaşıyoruz. Bu ayrı bir savaş
trajedisidir. Burada kadınların yaşadığı trajedinin zaten adı, esamesi
okunmuyor. Bunu gidermek için köye dönüşlerin bir an önce düzenlenmesi,
devletin bu konuda üzerine düşen görevi ve sorumluluğu yerine getirmesi
şarttır.
Ayrıca, geçmişle yüzleşme, geçmişle
hesaplaşma, hakikat ve adalet komisyonlarının kurulması ve bu temelde atılacak
adımlar, maddi ve manevi tazminatlar, özür, toplumsal barışın ve onarıcı
adaletin sağlanması için elzem olan konulardır. Bunlar bizi bekleyen görev ve
sorumluluklardır. Müzakere yasası çok önemlidir ama bununla birlikte yapılacak
işler çok daha ağır, çok daha önemli ve çok daha sonuç getirici şeyler
olacaktır. O nedenle barış dilini önce kurarak, birbirimizi birbirimize
karşıtlaştıran dili terk ederek belki işe başlamak gerekir. Çocuklarımıza,
gençlerimize ve yeni nesle şu ana kadar sürdürülen, yürütülen güvenlik
politikalarını, birbirini kabul etmeme, birbirini reddetme politikalarını aşılamadan
yol yürümek belki de bizim önümüzde duran en büyük sorumluluklardan bir
tanesidir. Önümüzdeki dönem, dediğimiz gibi hızla oluşturulacak kuruluşlar,
kurumlar, oluşturulacak komisyonlar ve bununla birlikte toplumsal yapıda
sağaltıcı hareketlerin, rehabilite edici kuruluşların, kurumların oluşturulması
bu süreci başarıya ulaştıracaktır. 
Müzakere yasasını elbette ki olumlu
buluyoruz, Hükûmetin de bu konuda attığı adımı değerli ve olumlu buluyoruz
ancak altının doldurulması, bu konudaki yasama, yürütme erklerinin daha ciddi
bir biçimde bu işi ele alması gerektiğini de belirtiyoruz. Şimdiden geleceğimiz
aydınlıktır, bu aydınlık devam etsin istiyoruz.
Saygılar sunuyorum. (HDP sıralarından
alkışlar)
BAŞKAN – Teşekkür ederim. 
Adalet ve Kalkınma Partisi Grubu adına
Sayın Mehmet Metiner, Adıyaman Milletvekili.
Buyurun. (AK PARTİ sıralarından
alkışlar)
AK PARTİ GRUBU ADINA MEHMET METİNER
(Adıyaman) – Sayın Başkan, değerli milletvekilleri; birkaç gündür yüce Meclisin
çatısı altında ülkemizin çok önemli bir meselesini çözmek amacıyla çok yoğun
tartışmalar yapıyoruz. 
Hiç kuşkusuz bu müzakere sürecinin
kendisi bile tarihsel bir öneme sahiptir. Aynı zamanda bu tablo, Türkiye’nin
nereden nereye geldiğinin de önemli bir göstergesi niteliğindedir. “Kürt”
kelimesinin telaffuzunun dahi suç sayıldığı günlerden bugünlere geldik. Bugün
Meclis çatısı altında Kürt meselesini de PKK meselesini de en özgür bir biçimde
tartışabiliyoruz; sadece tartışmıyoruz, Kürt meselesi bahsinde sözü edilen
temel hak ve özgürlüklerin tamamına yakını AK PARTİ iktidarı döneminde
sağlanarak bir devrim gerçekleştirildi. Kürt kimliği kabul edildi. Kürtçenin
önündeki bütün engeller kaldırıldı. Kürt meselesini var eden inkâr ve
asimilasyon paradigması partimiz iktidarında tarihe uğurlandı. İnkâr ve asimilasyona
eşlik eden zor ve şiddet politikaları da iktidarımız döneminde toprağa gömüldü.
“İnkâr biterse isyan biter” deniliyordu. Biz inkârı bitirdik, şimdi sıra
isyanın bitirilmesine geldi. 
Değerli milletvekilleri, burada çok
açık bir biçimde vurgulamak isterim ki çözüm süreci isyanın bitirilmesini
amaçlayan bir süreçtir. Eski Türkiye’ye ait iki sorunumuz vardı: Birincisi Kürt
sorunu, ikincisi PKK dağ sorunu. Kürt kimliğinin inkârı ve Kürt kardeşlerimizi
Türkleştirmeyi amaçlayan asimilasyon politikaları üzerine oturan eski
Türkiye’nin devlet paradigması çok şükür artık yok. Daha açık bir ifadeyle
belirtmek gerekirse yeni Türkiye’nin artık Kürt meselesi yok. Yeni Türkiye’nin
çözmesi gereken bir PKK dağ meselesi var. 
Çözüm süreciyle yapmaya çalıştığımız
şey, eski Türkiye’de isyan ederek dağa çıkmış ve artık dağda kalmasını
gerektiren hiçbir amacı kalmamış silahlı unsurları tekrar evlerine
döndürmektir; artık, bu ülkenin çocuklarının birbirini öldürmediği bir yeni
Türkiye inşa etmektir. Çözüm sürecinin nihai amacı, silahsızlanmanın
gerçekleştirilmesi ve bunun sonucunda eve ve siyasete dönüşün önünün
açılmasıdır. Getirdiğimiz bu kanun tasarısının özünde bu amaç yatmaktadır. Biz
bu tasarıyla çözüm sürecinin yasal altlığını oluşturmak istiyoruz. O yüzden bu
tasarı bir yasal çerçevedir. Asıl bu hayırlı sonucu gerçekleştirecek adımların
atılması süreci bundan sonra gelecektir. 
Değerli arkadaşlar, kaç gündür burada
çeşitli suçlamalara, haksız ve asılsız eleştirilere muhatap olduk. Kuşkusuz
tartışma sürecini önemsiyoruz, bundan rahatsızlık duymuyoruz ama eleştirilerde
insaf sınırını aşmamak lazım. Hele hele hakarete varan sözlerden kaçınmak
gerekir. Bu Meclis çatısı altında bulunan hiçbir partimiz bir diğerinden daha
yurtsever değildir. Ülkenin tekliği ve bölünmez bütünlüğü konusunda hepimiz
hemfikiriz. Bu yüzden ülkeye ve vatana ihanet suçlamaları uluorta
kullanılmamalıdır, birbirimizi yaralayacak bir dilden de özenle kaçınılmalıdır.
Eski Türkiye’den bize miras kalmış bir sorunu çözerken yeni sorunlar doğuracak,
dahası ve en önemlisi toplumsal barışımızı bozacak söylemlerden ve
kışkırtmalardan özellikle kaçınmak gerekir.
Değerli milletvekilleri, izninizle bazı
iddialara ve ithamlara buradan cevap vermek istiyorum. Bir milletvekili
arkadaşımız, bu süreci “ver çözümü, al diktatörlüğü” biçiminde tanımlayarak çok
ağır bir ithamda bulundu. Herkes bilsin ki çözüm sürecinin seçimle bir alakası
yoktur. Üstelik bizim seçim kazanmak gibi bir kaygımız da yoktur. Biz bu süreci
Diyarbakır meydanında başlattığımızda ortada seçim diye bir şey yoktu. Ayrıca
hatırlatmak isterim ki diktatörlük bahsinde konuşanlar öncelikle kendi
geçmişlerine bir baksınlar. Baktıklarında orada kanlı bir diktatörlüğün
varlığını görürler. 
Kürt-PKK meselesinin özgürce
konuşulabildiği bir ülkede, bu meselenin bizzat yaratıcısı ve müsebbibi bir
partinin diktatörlükten bahsetmesi doğrusu manidardır. 
ALİ SERİNDAĞ (Gaziantep) – Kimi
kastediyorsun? Kimi kastediyorsun?
MEHMET METİNER (Devamla) - CHP’nin
desteğini “ama”ların arkasına sığınmadan sürdürmesini, sorunun çözümü için
gerekli gördüğümüzü bu vesileyle hatırlatmak istiyoruz.
ALİ SERİNDAĞ (Gaziantep) – Açık konuş,
açık. Kimi kastediyorsun?
MEHMET METİNER (Devamla) –
“Destekliyoruz ama” diye başlayan cümleler sürece zarar verecek boyutlara
taşınmamalıdır. 
MHP’ye mensup milletvekili
arkadaşlarımız bu tasarının “bir ihanet projesi” olduğunu söyleyip durdular,
birtakım haksız isnatlarda bulundular. Biz öyle iddia edildiği gibi PKK’nın
gönlünü almak için bu kanun tasarısını getirmiş değiliz. Biz, PKK’nın gönlünü değil,
elindeki silahı almak için çözüm sürecini başlattık. (MHP sıralarından
gürültüler)
Biz öyle iddia edildiği gibi bir
bölgeyi altın tepsi içinde PKK’ya sunmak için çözüm sürecini başlatmış değiliz.
Çözüm süreci, bir al ver süreci değildir, bir pazarlık süreci değildir. İlla da
bir al ver üzerinden konuşacaksak o zaman deriz ki: Çözüm süreci silah yerine
siyasetin, ölüm yerine hayatın ikame edilmek istendiği bir sürecin adıdır.
Herkes bilsin ki PKK’yla bir bölgenin kaderi veya Kürt halkının geleceği müzakere
edilmiyor. PKK’nın özerklik ve benzeri siyasi taleplerinin karşılanması gibi
bir pazarlık süreci de söz konusu değildir. Müzakerenin eksenini iki şey
oluşturuyor: Eve dönüş ve siyasete dönüş.
Değerli arkadaşlar, siyasallaşmadan
korkmamak lazım. Silahların ebediyen bırakılıp siyasette karar kılındığı bir
süreçte herkes kendi talebinin siyasetini kendisi yapacaktır. PKK’yı
meşrulaştırdığımız iddiası da kesinlikle doğru değildir. Elinde silah olan
hiçbir örgüt meşrulaştırılamaz. Silah yerine siyaseti tercih edenlere evlerine
dönüşün imkânını sağlamak PKK’nın meşrulaştırılması biçiminde tanımlanamaz.
Çözüm süreciyle PKK silahlarından arındırılıp yasal ve meşru bir alana çekilmek
isteniyor. Bu ikisi arasındaki farkı gözden kaçırmamak gerekir. Çözüm sürecinin
bölünmeyi getireceği iddiası da zinhar doğru değildir. Çözüm süreci, inkâr,
asimilasyon ve zora dayalı politikalarla bölünmenin eşiğine getirilmiş
Türkiye’yi, farklılıkların kabulü ve eşit yurttaşlık anlayışı temelinde yeniden
bütünleştirme projesidir. Çözüm süreci başarıya ulaştığında ülke bölünmüş
olmayacak, tam tersine daha da bütünleşmiş olacaktır. 
Çözüm süreci bir bölünme süreci değil,
bir bütünleşme sürecidir. Bu ülke hepimizindir, bu devlet hepimizindir, bu
bayrak hepimizindir, bu vatan hepimizindir. Bu ortak vatan üzerinde hepimiz
temel hak ve özgürlüklerde eşit vatandaşlar olarak yaşayacağız. Türk’ün Türk
olarak, Kürt’ün Kürt olarak, kısaca herkesin farklılıklarıyla özgürce yaşadığı
güçlü ve tek bir Türkiye olsun istiyoruz. AK PARTİ’mizin inşa etmek istediği
yeni Türkiye herkesin hür ve eşit vatandaş olarak yaşadığı ve herkesin
sorunlarını şiddete, silaha başvurmadan, demokratik diyaloji yöntemiyle çözmeyi
esas aldığı bir Türkiye’dir. Çözüm sürecinin nihayetinde varacağımız Türkiye,
işte böyle bir Türkiye’dir.
Değerli arkadaşlar, bazı milletvekili
arkadaşlarımız da zarfa takıldılar. Onların hassasiyetlerini de anlıyoruz ama
zarfa takılmak yerine mazrufu esas almayı önemseyen bir siyaset, çözüm
sürecinin başarısı için daha bir gereklidir. “Terör” ve benzeri kelimelere
takılmadan yol yürümemiz gerekiyor, kelimelerin önümüzü kesmesine izin
vermemeliyiz, maksadımız üzüm yemek olmalıdır. AK PARTİ düşmanlığı üzerinden,
tıpkı başka partiler gibi varlık nedenlerini inşa etmeye çalışanlar bilsinler
ki çözüm sürecine anlamlı katkı sunamazlar. Bu tasarı bir zarftır, mazruf
arkasından gelecektir. Bu tasarının yasalaşması, sorunu çözecek adımların ve
tedbirlerin, yasal altyapının oluşması anlamına geliyor. 
Değerli arkadaşlar, çözüm sürecinde
sona doğru yaklaşıyoruz. Tünelin ucundaki ışık görünmeye başladı, bu tarihsel
fırsatı kaçırmayalım. Önümüzde iki seçenek var: Ya, birbirimizle vuruşarak
birbirimizi tüketmeye devam edeceğiz ya da onurlu bir barışla hep birlikte
kazanacağımız yeni bir sürece merhaba diyeceğiz. PKK’nın silah marifetiyle bir
sonuç alamayacağı, PKK’nın da sadece silah marifetiyle bitirilemeyeceği
görüldü. Sadece silaha dayalı çözüm yöntemleri herkese çok acılar yaşattı ve
ülkemize kaybettirdi. Şimdi, herkesin kazanacağı yeni bir dönemin eşiğinde bulunuyoruz.
BAŞKAN – Artı bir dakikanızı veriyorum.
Buyurun.
MEHMET METİNER (Devamla) – Demokratik
diyalog ve müzakereyle bu sorunu çözebiliriz. Denenmemiş bu yöntemi
denememizden rahatsızlık duymaya gerek yok. Bu yöntemle sonuç alabilirsek hep
birlikte kazanmış olacağız. Dağdakilere, silahlarını bırakmaları hâlinde
evlerine dönüşün ve siyaset yapabilmelerinin önünü açma ne bölünmeye yol açar
ne de ülkeye kaybettirir, tam tersine toplumsal bütünleşmemizi güçlendirir ve
ülkeye kazandırır.
Değerli arkadaşlar, hiç kimse bir
diğerini yenmiyor, hiçbirimiz bir diğerimizin düşmanı değiliz, hiçbirimiz bir
diğerine diz çöktürmüyor. Aile içi bir kavgayı sonlandıracak dilimiz elbette
farklı olmalıdır. Hiçbirimizin bir diğerine diz çöktürmediği şerefli bir
barışla herkesin kazanacağı yeni bir sürecin önü açılmak isteniyor. Bu
helalleşme sürecine geliniz hep birlikte katkı sağlayalım. Kürt Mehmet’in de
Türk Mehmet’in de annesinin ağlamayacağı yeni bir Türkiye inşa etmek hepimizin
boynunun borcudur.
Yüce heyetinizi saygıyla selamlıyorum.
(AK PARTİ sıralarından “Bravo” sesleri, alkışlar)
BAŞKAN – Teşekkür ederim.
Milliyetçi Hareket Partisi Grubu adına
Sayın Yusuf Halaçoğlu konuşacak, Kayseri Milletvekili.
Sayın Halaçoğlu, sizin şahsınız adına
da bir konuşmanız olduğundan konuşma süreniz on beş artı birdir.
Buyurun. (MHP sıralarından alkışlar)
MHP GRUBU ADINA YUSUF HALAÇOĞLU
(Kayseri) – Teşekkür ederim Sayın Başkanım.
Değerli milletvekilleri, Terörün Sona
Erdirilmesi ve Toplumsal Bütünleşmenin Güçlendirilmesine Dair Kanun Tasarısı’nın
sonuna gelmiş bulunuyoruz. Görüyoruz ki Sayın Başbakan Yardımcısı, zaten bizim
bir katkı verebileceğimiz inancında olmadığını dün beyan etti. Biz, gerçekte
çok önemli katkılarda bulunduk ama tabii anlayan için. Şurası unutulmamalıdır
ki “Niyetlerinde, samimi olanlar dosdoğru yoldadır.” sözü doğrultusunda
Hükûmeti uyardık, olacakları kendilerine anlattık ama anlamak istemediler.
Düşünebiliyor musunuz ki çıkarılan bir yasa “çerçeve” olarak adlandırılsın ve
yasayı hazırlayanlar “Gerektiğinde yeni yasalar çıkararak bu yasayı
şekillendirelim.” desin, ama sorular karşısında da “Biz daha neler
çıkaracağımızı bilmiyoruz.” diye cevap versin. Bütün bunlar, aslında nasıl bir
mantıkla yasa hazırlandığını ortaya koymaktadır. 
Ayrıca, 6’ncı maddede “Bu kanun hükümlerini
Bakanlar Kurulu yürütür.” denilirken 2’nci maddenin ilk paragrafında ne
Anayasa’da ne de diğer hukuk metinlerinde yer almayan, ayrıca hukuki bir terim
olmayan ve 6’ncı maddeyle çelişkiye düşen bir ifade kullanılıyor. Ne diyor:
“Hükûmet, çözüm süreci kapsamında aşağıdaki hususlarda gerekli çalışmaları
yürütür.” Bakanlar Kurulu mu Hükûmet mi? Böylesine alelacele hazırlanmış bir
yasa taslağından zaten ne yapılacağını da net şekilde anlamak mümkün değil.
Neymiş efendim, 2’nci maddenin (a)
fıkrasına göre, terörün sona erdirilmesi ve toplumsal bütünleşmenin
güçlendirilmesine yönelik siyasi, hukuki, sosyoekonomik, psikolojik, kültür,
insan hakları, güvenlik ve silahsızlandırma alanlarında ve bunlarla bağlantılı
konularda atılabilecek adımları belirlermiş. 
Seni tutan mı var kardeşim? Bu görevler
zaten bir hükûmetin görevleridir. Bunun tekrar yasayla görev olarak
verilmesinin anlamı nedir? Ama, altında başka gayeler varsa o başka. 
Yukarıdaki hususlarda Hükûmetin atacağı
adımların Anayasa ve geçerli hukuki teamüllere göre uygulanması hâlinde,
uygulayanların suçlu duruma düşmesi mümkün değildir. Öyleyse, 4’üncü maddenin
(2)’nci fıkrasında yer alan, bu kanun kapsamında verilen görevleri yerine
getiren kişilerin, 2’nci maddenin (a), (b) ve (c) fıkralarından dolayı hukuki,
idari ve cezai sorumluluğu doğmazmış. 
Kendinize gelin beyler! Hangi hukuk
sisteminde, yasama organının çıkardığı bir yasa uygulayanı suçlu duruma
düşürür? Aslında, siz ya hukuk bilmiyorsunuz ya da art niyetle bir yasa metni
hazırlamışsınız. 
Bundan beş yüz elli sene önce Osmanlı
devleti zamanında hazırlanmış hukuk metinlerinde bile, bir hükmün kanun
olabilmesi için kanunu uygulayanı suçlu duruma düşürmemesi gerektiği yer
almaktadır. 
Hatırlatırım, şu an 2014 yılındayız.
Yeni Türkiye ve ileri demokrasinin kuralları, çıkarılacak yasaların gelecekteki
uygulamalarında suç da işlenebilirliğini mi ihtiva etmektedir? Yani, siz “Bizim
uygulamalarımız suç da teşkil etse yaparız.” mı demek istiyorsunuz? 
Evet, gerçekten tarihî bir dönem
geçiriyoruz. Dünya literatürüne ilk olarak girecek bir yasa maddesi getirdiniz.
Bununla, Anayasa'mızın 125’inci maddesini de ihlal ediyorsunuz. Anayasa'mız ne
diyor: “İdarenin her türlü eylem ve işlemlerine karşı yargı yolu açıktır.”
Hâlbuki, siz bazı kişilere yargı yolunu kapatıyorsunuz.
Değerli milletvekilleri, siz de
biliyorsunuz ki, gerçekte bu yasanın maddeleri çarpık. Siz her ne kadar
“çerçeve yasa” deseniz de altında başka şeyler yatmaktadır. Oslo’da, PKK-MİT
gizli görüşmeleri tutanaklarında, 3 ara bulucudan biri aynen şunları söylüyor:
“Bu toplantıda geçmişteki olayları tekrarlamaktan ziyade gelecekte neler
yapılabileceği üzerinde odaklanmak daha iyi olacaktır. İki tarafa da bir
öneride bulunduk mini bir paket tarzında. Nevruz’a doğru iki tarafta da güvenin
tekrar tesis edilmesi için bir öneriydi bu. Şunu vurgulamak istiyorum: Bu
sadece bizim fikrimizdi, ne Türk tarafından ne de Kürt tarafından olumlu yönde
herhangi bir teklif aldık. İki tarafın değil, bizim sorumluluğumuz altında
girişilen bir inisiyatifti. Abdullah Öcalan tarafından üretilen kendi fikirleri
Parlamentoda yasa çıkaracakları zaman dikkate alınacaktır. Biz iki şeyden
bahsediyoruz: Bir, kamuoyuna yapılan açıklamalar; bir de perde arkasındaki
gidişat. Bunu kendilerine söyledik, hem MİT hem de devlet için oldukça riskli
hâlihazırda PKK’yla müzakereye oturmuş olmaları. Bugün kamuoyuna yansırsa CHP
ve MHP ne der acaba? Devlet temsilcileri olarak MİT’in elemanlarının burada,
hem de dağ kadrosuyla Oslo’da müzakereye oturmuş oldukları duyulursa ne olurdu?
CHP ve MHP ne derdi?” 
Sanırım, meselenin özü burada. Nitekim,
teröristbaşı, çeşitli zamanlarda kendisiyle ve Kandil’le görüşen Hükûmet
yetkililerini uyarmak durumunda kalmıştır, “Bu görüşmeleri yasal bir zemine
oturtun, aksi takdirde suç işliyorsunuz...” Evet, işte bu sebeple yasal bir
zemine oturtmaya çalışıyorsunuz ama bunu da beceremiyorsunuz. Zira, kiminle ne
konusunda görüşme yapacağınızı belirtemiyorsunuz. Madem şeffaflıktan
bahsediyorsunuz, o takdirde açıkça Kandil’le ve İmralı’yla görüşeceğinizi neden
belirtmiyorsunuz? Belirtmediğiniz için de hem geçmişteki görüşmelerinizin hem
de gelecekteki görüşmelerinizin cezai sorumluluğunu bu yasayla ortadan
kaldırmaya çabalıyorsunuz. 
Size ciddi birkaç soru sormak
istiyorum. Habur rezaletini bir yana bırakırsak, PKK’nın size söz verip de
sözünde durmadığı, önce silahlarını bırakarak sınır dışına çıkacaklarını, sonra
bundan cayıp silahlarıyla sınır dışına çıkacaklarını söyleyip çıkmamalarını göz
önüne alarak bundan sonra da sözlerinde duracaklarına inanıyor musunuz? Durmazlarsa
ne yapmayı düşünüyorsunuz? Kaldı ki bu sözlerden sonra sınır dışına çıkmak bir
yana, durmadan yeni militan temini yoluna gitmelerini hangi sebebe
bağlıyorsunuz? Ama ne yazık ki bunları görmezden geliyorsunuz.
Zira, 2003’te
Sayın Başbakan, terör örgütüyle ve İmralı canisiyle görüşme yaptıkları sözüne
karşılık bunu iddia edenleri şerefsizlikle suçlamıştı. Yine, 26 Temmuz 2009
tarihinde, teröristbaşı, avukatları aracılığıyla “Özal Talabani üzerinden çağrı
yapmıştı. Ben önce Talabani’ye ‘Sen ne diyorsun?’ demiştim ve şaşırmıştım. Daha
sonra Sayın Erbakan Başbakanken Suriye Devlet Başkanı üzerinden çağrısı oldu.
Askeriye, Brüksel üzerinden çağrı yaptı. En sonunda buradan rica ettiler. Sayın
Erdoğan ve Gül’ün dolaylı da olsa, basın yoluyla da olsa çağrıları, ricaları
oldu. Ben de bunlara cevap verdim.” diyor. Bunun üzerine Cumhurbaşkanlığı bu
beyanatı yalanlıyor ve bu açıklamanın gerçekle alakası olmadığını belirtiyor.
Aynı şekilde, Başbakan Müşaviri Kemal Öztürk de şu açıklamayı yapıyor: “Bugün
bazı basın yayın organlarında terör örgütü elebaşısının avukatlarına atfen,
Sayın Başbakanın kendisine dolaylı mesaj gönderdiği ve ricada bulunduğuna dair
bazı asılsız iddialar yer almıştır. Sayın Başbakan başta PKK olmak üzere hiçbir
terör örgütüne ne dolaylı ne de basın aracılığıyla hiçbir mesaj göndermemiş,
hiçbir ricada bulunmamıştır. Türkiye Cumhuriyeti Başbakanına yönelik bu sözler
tümüyle yalan ve iftiradır. Kamuoyuna saygıyla duyurulur.” Ama ne gariptir ki
Sayın Başbakan sonraki zaman içinde kendi adına yayımlanan bu açıklamayı âdeta
tekzip ediyor ve televizyonlara “Bundan önce de benim emrimde görüşmeler
olmuştur, bundan sonra da olacaktır.” diyerek halkı nasıl aldattıklarını gözler
önüne seriyor. 
Tabii, burada
şunu da belirtmekte yarar bulunmaktadır: O sırada Hükûmetin, PKK’lıların
serbestçe Türkiye’ye gelebilecekleri ve geldikleri takdirde
tutuklanmayacaklarını açıklamasıyla başlayan Habur rezaleti kamuoyunun
tepkisini çekince, bu açıklamaların yapılmış olduğunu da göz önüne almak
gerekir. 
“İçinde bulunduğumuz zaman dilimi
içinde değişen bir şey var mı?” diye soracak olursak, aksine, bundan beş yıl
öncesiyle kıyaslanmayacak bir fark göze çarpıyor: Artık, PKK teröristleri
silahlarıyla serbestçe hem kırsalda hem de şehirlerde dolaşabiliyor, siyasi
uzantılarıyla kucaklaşıp halay çekiyor, yol kesip kimlik kontrolü yapıyor,
karakol veya kalekol yapmak isteyen devletle çatışıyor, iller arasındaki
yollara çukurlar açıp yolları haftalarca kapatabiliyor, Türk devletinin
bağımsızlık sembolü olan bayrağı, hem de askerî birlik içindeki bayrağı
direkten indirip ayaklar altına alabiliyor, korucuları katledip bir takibe
maruz kalmadan serbestçe dolaşabiliyor. Bunlara karşılık asker ve polis, kışla
ve karakolundan çıkamıyor. Herhâlde bunun adı demokrasi değil, başıbozukluk ve
terörizmdir. 
Nitekim, bu Meclis kürsüsünden bu yasa
görüşülürken PKK’nın bir terör örgütü olmadığını söyleyen, Kürtlerle bir savaş
yaşandığını ve “barış” adı altında açılımın yapılması gerektiğini söyleyen bir
parti ile Hükûmet sarmaş dolaş. Sözde “Kan akmaması, şehit haberleri
gelmemesi.” duygusallığıyla insanları aldatıyorlar. 
“Bölünme” deyince, herhâlde karpuzdan
bahsettiğimizi sanmıyorsunuz. Devletlerin bölünmesi, karpuzun bıçak atınca
çatlamasına ve bölünmesine benzemez. Ademimerkeziyetçi olan Jön Türkler de
sizin gibi sözde iyi niyetle -devlet adamlığı kültürüne sahip olmadıkları için-
devleti iyi yönetemediği düşüncesiyle Sultan Abdülhamit’i tahttan indirdiler.
Onun çözemediğini düşündükleri Balkanlardaki kiliseler meselesini bir çırpıda,
sözde çözdüler ama bu hareketleri Osmanlı Devleti’ne pahalıya mal oldu ve bir
yıl sonra, Balkan Savaşları sonucu bütün Balkanlar kaybedildi. Aradan iki sene
sonra patlak veren Birinci Dünya Savaşı’yla da Osmanlı topraklarının büyük
kısmı kaybedildi, Anadolu işgal edildi ve millî mücadeleyi vermek zorunda
kaldık.
Devletin ne demek olduğu konusunda
fikir sahibi olmak isterseniz, İbni Haldun’un Mukaddime’sini okuyunuz beyler.
İbni Haldun “Devletler de insanlar gibi doğar, büyür, gelişir ve ölür.” der. Bu
çerçevede tarihe bakınız, kaç devlet ayakta kalmıştır? Devletlerin parçalanması
dıştan değil, hep içten olmuştur. Anadolu coğrafyası çok tehlikeli bir
coğrafyadır ve dünyanın hiçbir yerinde bu kadar çok devletin ve medeniyetin
yıkıldığı görülmemiştir. 
Sayın Bakan “Bu yasa çerçevesinde
memnuniyet duyuyorum ki burada açıkça her şeyi konuşuyoruz.” diyorsunuz ve
ekliyorsunuz “Sizden zaten bir katkı beklemiyorum.” Bu Meclis sizin iktidarınız
döneminde konuşmaya başlamadı, Türkiye Büyük Millet Meclisi tutanaklarına
bakarsanız bu Mecliste daha hararetli konuşmalar yapıldığını da görürsünüz.
Osmanlı Dönemi meclislerinde de her şey konuşuluyordu ama önemli olan
konuşulması değil, muhalefetin söyledikleri de dikkate alınarak en yararlı
yasanın çıkarılmasıdır. Ayrıca bugün silahlı teröristlerin ortaya çıkışını,
cumhuriyetin ilk dönemlerinde farklı ana dillerde eğitim verilen Doğu’daki
medreselerin kapatılmasına bağlayanlara tarihi yeniden okumalarını öneririm.
Osmanlı Döneminde 19’uncu yüzyılda da ayrılıkçı isyanları göreceklerdir ve
çoğunun altında da yabancı güçler ve onların kurdukları okulların yattığı bir
vakıadır. Bir devlet kendi varlığını devam ettirmek için ordu kurar ve kendini
korur, bu, onun en tabii hakkıdır. Türkiye’de meydana gelen terör olaylarında
da devlet, birlik ve bütünlüğünü sağlamak, vatandaşlarının geleceğini garanti
altına almak için üzerine düşen görevi yerine getirmek zorundadır.
“Bu kadar kayba gerek var mıydı?” diye
soranlar oldu. Bu mantıkla bakacak olursak “Çanakkale’de 250 bin şehit
vermemize de gerek var mıydı?” demek gerekir. Yani “Çanakkale geçilse ne
olurdu.” ile eline gayrimeşru şekilde silah almış, bebek, çocuk, kadın, yaşlı,
asker, polis, öğretmen demeden katleden bir illegal örgüte karşı herhâlde çiçek
sunulmasını kimse beklememelidir. Şayet örgüt iyi niyet gösterir, silah
bırakarak pişmanlık duyarsa onlarla görüşülür ve kanunlar çerçevesinde gereken
yapılır. Ama yok, silah bırakmadan tehdit ve şantajla avantaj elde etmek
istiyorsa onlarla oturup konuşulmaz, her samimi yaklaşım bir taviz olarak nitelendirilir,
yeni tavizler için yeni istekler ortaya çıkar. Bu tür örgütler hedeflerine bu
tür yaklaşımlarla ulaşmaya gayret ederler; ellerindeki maddi gücü, silahlı gücü
sizin isteğiniz üzerine bırakıp terk etmez. Nitekim hep sureti haktan görünüp
hedefine ulaşmak açısından gücünü artırmıştır. Size teröristbaşının şu sözleri
de mi ders olmadı: Teröristbaşı 1999’da tutuklandığında “Barış için
çalışacağım. Bana müsaade edin, dağdan üç ayda indireceğim.” derken, 23 Şubat
2013’te devrihükûmetinizde “Çekildiğimiz alanda gerillayı daha da büyüteceğiz.
Başarılı olursam ne KCK tutuklusu kalır ne başkası. Bu olmazsa 50 bin kişiyle
halk savaşı olacak.” diyebilecek hâle gelmiştir. Bu sözlerden sonra onlara
nasıl güvenebilirsiniz? Biz size nasıl inanırız? Bugün, 10 Temmuz itibarıyla
KCK yürütme eş başkanı Cemil Bayık “Kim gerillanın direnişi ve silahı
bırakacağını sanıyorsa hayal görüyor.” diyor. 
BAŞKAN – Artı bir dakikayı
konuşuyorsunuz Sayın Halaçoğlu. 
YUSUF HALAÇOĞLU (Devamla) – Teşekkür
ederim Sayın Başkan. 
Bu sebeple, çıkardığınız yasa, tarih
tecrübeleri çerçevesinde söylüyorum ki, sizi daha zor durumlara düşürecektir
ama asıl zor duruma düşecek Türkiye’dir, Türk milletidir. Umarım ki bu yasa
önümüzdeki dönemde uygulamalarınız çerçevesinde vatanıihaniyenin bir şaheseri
olmasın. Umarım ki tarihe yeni bir Damat Ferit şöhretiyle geçmeyin, aksi hâlde
ne Türk milleti ne de tarih sizi affetmeyecektir.
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim. 
Şahsı adına ikinci konuşmacı Sayın Ziver
Özdemir, Batman milletvekili. (AK PARTİ sıralarından alkışlar)
ZİVER ÖZDEMİR (Batman) – Sayın Başkan,
değerli milletvekilleri; 629 sıra sayılı Kanun Tasarısı’nın 6’ncı maddesi
üzerine şahsım adına söz almış bulunmaktayım. Bu vesileyle hepinizi ve ekranları
başında bizi izleyen vatandaşlarımızı saygıyla selamlıyor, tüm
vatandaşlarımızın ramazan ayını kutluyorum. 
Bu çerçeve yasa tasarısı, Parlamentonun
çıkardığı ve çıkaracağı bence en hayırlı yasalardan biri diye Türkiye’de
anılacaktır çünkü Kürt meselesinde siyaset kurumunun ülkede ilk defa sorunların
çözümü yönünde bu kadar güçlü bir irade ortaya koyuyor olması elbette ki çok
önemlidir. Biz yıllarca hep sorunları halı altına süpürerek, başka kurumlara
havale ederek sürekli öteledik. Olayları sadece güvenlik perspektifinden
değerlendirerek bir yere varamayacağımızı artık herkes görmüş oldu ve bununla
ilgili bir çözüm sürecini başlatmış olduk. 30 binin üzerinde insanımızı toprağa
verdik. Milyonlarca insanımız yerinden yurdundan edilerek göç ettirilmek zorunda
kaldı. Binlerce köyümüz boşaltıldı, yakıldı. Ovalarımız, dağlarımız
insansızlaştırıldı. Binlerce faili meçhuller yaşandı, zulümler, işkenceler
yapıldı. İnsanlarımıza aklın dahi alamayacağı binbir çeşit mağduriyetler
yaşatıldı. Ama bütün bu oyunlara, tezgâhlara, kışkırtmalara rağmen halklar
hiçbir zaman karşı karşıya gelmedi ve getirilemedi; ne Türkler Kürtlere ne
Kürtler Türklere ne Çerkezler Lazlara ne Araplar Türklere bir kin, bir buğuz
beslemedi. Bu yüzden halklar arasında kardeşlik hukukunu zedeleyecek bir durum
yaşanmadı, ülkede toplumsal ayrışma ya da nefret söz konusu olmadı. 
Geçmişte yapılan
hatalar bugünün çerçevesini çizemez ve çizmemelidir. Yıllarca ötekileştirilen,
ikinci sınıf vatandaş muamelesine tabi tutulan Türk’üyle, Kürt’üyle, Arap’ıyla,
Çerkez’iyle bu ülkenin esas sahipleri artık kendi sorunlarını çözme iradesini
ve cesaretini gösteriyorlar. Bu Parlamento çatısı altında bu konuyla ilgili
söylenmedik söz kalmadı. “Artık eylem zamanı.” sözlerini pratiğe yansıtma
zamanı gelmedi mi? Bu kürsüde hatipler sorunla ilgili, bölgeyle ilgili birçok
sözler sarf ettiler. Biz bölgede yaşayan insanlar olarak “Artık yeter!”
diyoruz. Gelin bu çözüme, bu barışa, bu huzura omuz verin, destek verelim.
Başkaları gelip evimizin içindeki problemleri çözmez ve çözemez, başkasının
böyle de bir derdi olamaz. Kimseden medet ummamıza gerek kalmadan gelin kendi
sorunumuzu kendimiz çözme iradesini gösterelim. Bu Parlamento çatısı altında
yer alan herkesin bölgenin, ülkenin özgürleşmesi ve demokratikleşmesini istediğine
ve bu yönde çalıştığına gönülden inanıyorum çünkü her birimiz dolaylı ve
dolaysız bu sorundan ciddi manada etkilendik, bir şekilde bedel ödedik. Artık
bizler de daha güzel, daha demokratik, daha yaşanır bir Türkiye’de, özgür
bireylerin eşit bir şekilde yaşayabildiği, hak ve hukukun üstün tutulduğu bir
ülkede yaşamayı hak etmiyor muyuz? 
AK PARTİ olarak
bizler bu sorunu kendimize dert edindik. Parti Tüzük’ümüzde, hükûmet
programlarımızda ve seçim beyannamelerimizde bu sorunu çözme iradesini ortaya
koyduk ve çözüm önerilerimizi milletimizle paylaştık. Millet de bu çözümün
yanında ve arkasında yer alarak her seçimde daha fazla destek vererek, her
zaman destek oldu. AK PARTİ’nin iktidara geldiği günden bugüne Türkiye'nin
demokratikleşmesi, normalleşmesi yönünde ciddi adımlar atıldı; ret, inkâr,
asimilasyon politikalarına son verildi. Bu bir paradigma değişikliğiydi
Türkiye’de ve bu yöndeki bu irade toplumla paylaşıldı ve halk da bu desteği
verdi. Kişi hak ve hürriyetlerini genişlettik bu süreçlerde. 
BAŞKAN – Artı
bir dakikayı konuşuyorsunuz Sayın Özdemir. 
ZİVER ÖZDEMİR
(Devamla) – Teşekkür ediyorum Sayın Başkanım. 
İktidar
milletvekili olma dezavantajını biz hep yaşadık. Çok teşekkür ediyorum, bugün
bir dakikayı da kullanayım. 
Demokratikleşme
adımlarını attık, anayasal, yasal birçok düzenleme gerçekleştirdik, ana dilin
önündeki engelleri kaldırdık. Çok daha fazla şeyler sayabiliriz ama çok önem
verdiğimiz ve hakikaten iki yıla yakın bir süredir kanın durduğu bu çözüm
sürecine katkısı olan herkese teşekkür ediyorum. Bu Parlamento çatısı altında
katkı sunan, bu yasaya olumlu olumsuz katkı sunan, eleştiri getiren tüm herkese
teşekkür ediyorum bir bölge insanı olarak. Çünkü kırk yılı aşkın bir süredir
biz normal bir ortamı da yaşayamadık ve göremedik. Dağlara baharlar gelmiş,
ovalarımıza baharlar gelmiş, şehirlerimize artık kardeşlik hukuku gözeterek
baharlar gelmiş.
Bu vesileyle hepinize çok teşekkür
ediyorum, saygılar sunuyorum. (AK PARTİ sıralarından alkışlar)
BAŞKAN - Teşekkür ederim.
Sayın milletvekilleri, şimdi soru-cevap
işlemini tamamlayacağız. Beş dakikamız sorular için, diğer beş dakikamız da
Sayın Bakanın cevap vermesiyle geçecek. Sisteme giren milletvekillerine
sırasıyla söz veriyorum:
Sayın Işık, buyurun.
ALİM IŞIK (Kütahya) – Teşekkür ederim
Sayın Başkan. 
Sayın Bakan, dün bazı medya
organlarında terör örgütü elemanlarının bazı beyanları yer aldı. Bu
beyanlardan birisi şöyle: “PKK ve KCK’nın Türkiye yürütmesi içerisinde yer alan
elemanlarını Kandil'e çağırıp istişarelerde bulunacağız.” Türkiye yürütmesi,
yani Hükûmet içerisinde PKK’nın direkt irtibatta bulunduğu bu kişiler
kimlerdir? Şahsınızın böyle bir bağlantısı var mıdır? Siz de Kandil'deki
toplantıya çağırıldınız mı veya Kabine üyelerinden kimler çağırıldı?
Açıklarsanız sevinirim.
Sayın Seyfettin Yılmaz.
SEYFETTİN YILMAZ (Adana) – Teşekkür
ediyorum Sayın Başkan.
Sayın Bakan, Başbakan Erdoğan “İllegal
terör örgütü PKK ile anlaşma masasına oturmayız.” diyordu. Öyleyse Başbakanlık
ve MİT Müsteşarını görüşmeler için kim görevlendirdi? Bunlar kimin adına bu
görüşmeleri yaptılar?
İkinci sorum: Yine, teröristbaşı
Abdullah Öcalan bu süreçte yattığı İmralı’dan çıkarılarak herhangi bir
görüşmeye katılmış mıdır, katılmışsa kimlerle görüşmüştür?
Üçüncü sorum: Bu süreç içerisinde
PKK’lı militanlar özel uçakla Kandil'den Oslo’ya götürüldüler mi?
Teşekkür ediyorum.
BAŞKAN – Sayın Bayraktutan…
UĞUR BAYRAKTUTAN (Artvin) – Teşekkür
ediyorum Sayın Başkan.
Sayın Bakan, Hâkimler ve Savcılar
Yüksek Kurulu Başmüfettişliği, Türkiye'nin birçok ilindeki dinlemelere ilişkin
olarak –tahminimiz öyle- Cumhuriyet Halk Partisi il başkanlıklarına yazı
yazarak savcılıklar aracılığıyla, il başkanlarının ve ilçe başkanlarının
telefon numaralarını, adlarını, soy isimlerini istiyor. Bundan anlaşılan şu ki:
Herhâlde, muhtemelen, geçmiş dönemde, tarih olarak da 1/1/2010 tarihi ve 31
Mart 2014 tarihleri arasında görev yapan il ve ilçe başkanları… Anlaşıldığı
kadarıyla, il ve ilçe başkanlarının telefonları yasa dışı olarak dinlenmiş. Bu
konuda bir tereddüt var, muhtemelen bir soruşturma yürütülüyor. Bu konuda bir
bilginiz var mıdır? Yürütülen bu soruşturma sonucunda ana muhalefet partisinin
il ve ilçe başkanlarının telefonlarının gayriyasal bir şekilde dinlenmesi
konusunda ne yapmayı düşünüyorsunuz, düşünceniz nedir?
Teşekkür ediyorum.
BAŞKAN – Sayın Topcu…
ZÜHAL TOPCU (Ankara) – Teşekkür
ediyorum Sayın Başkan.
Öncelikle, dün çıkan bir habere
değinerek sorumu sormak istiyorum. Dün, 21 tane üniversite öğrencisinin
özellikle PKK’ya katılmak için dağa çıktığına yönelik çıkan haberler vardı.
Yani bunlarla beraber, daha önce çıkanların da olduğu düşünülürse bu
politikaların nereye varacağını tekrar sormak istiyoruz. Özellikle, bugün, şu
anda burada görüştüğümüz çözüm paketiyle ne amaçlandığını tekrar sormak
istiyoruz.
İkinci sorum da: Musul’daki Türkmenlere
yönelik olarak, Kerkük’teki, Tuzhurmatu’daki Türkmen kardeşlerimize yönelik
olarak yeni bir politika üretmeyi düşünüyor musunuz onların perişanlığını
gidermek üzere?
Teşekkür ediyorum.
BAŞKAN – Sayın Doğru…
REŞAT DOĞRU (Tokat) – Teşekkür ederim
Sayın Başkan.
PKK terör örgütünce şehit edilen asker,
polis, öğretmen, sağlık personeli gibi devlet memurlarının sayısı nedir? Şehit
olan insanlarımızın katilleri tespit edilip yakalanmış mıdır? Tespit
edilemeyenlerin ve yakalanmayanların sayıları nedir? Bu kanun Türkiye Büyük
Millet Meclisi gündemine getirilmeden önce şehit aileleri ve gazilerin kurduğu
derneklerle görüşmeler yapılmış mıdır? Onların görüşleri, düşünceleri
öğrenilmiş midir?
İkinci sorum olarak: PKK terör örgütü
doğu ve güneydoğuda görev yapan korucuları çeşitli şekillerde tehdit etmekte,
öldürmektedir. Hükûmet olarak, güvenlik güçlerini, korucu ve ailelerini terör
örgütünün saldırılarına karşı korumak için ne tür önlemler alınmıştır? PKK
tarafından kaçırılmış, serbest bırakılmayan korucular var mıdır? Öğrenmek
istiyorum. 
Teşekkür ederim.
BAŞKAN – Sayın Ata…
AYLA AKAT ATA (Batman) – Teşekkür
ederim Sayın Başkan.
Sayın Bakan, mevcut sürecin
ilerleyebilmesi için, siyasi, hukuki, sosyoekonomik, psikolojik, kültür, insan
hakları, güvenlik ve silahsızlandırma alanlarında atılması gereken adımlar
vardır yasa metninde de geçtiği üzere. Bu konuda Hükûmetin almış olduğu bir
gündem ve bir takvim söz konusu mudur? Kısa, orta ve uzun vadede yapılması
gerekenlere ilişkin kamuoyuna sunabilecekleri bir bilgilendirme var mıdır?
BAŞKAN – Sayın Bakan, buyurun.
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Teşekkür ediyorum Sayın Başkan.
Sayın Başkan, tabii, bazı beyanlar
üzerine görüşler serdediliyor. Tabii, biz bu meseleyi gerek çözerken gerek çözüm
iradesini ortaya koyarken ve bu alanda çeşitli çözümler geliştirirken muhatap
olarak sadece milleti aldık. Millet, Kürt’üyle Türk’üyle, 76 milyon, bu
problemi, gerçekte artık tarihsel bir boyut kazanmış ve son otuz yılında da
milletin canını da, evini de, cebini de yakan bu ağır sorunu olabilecek en
makul ve en barışçıl yöntemlerle nasıl çözeriz, biz bunun hesabını yapıyoruz,
bunun hesabını yaptık. 
Burada asıl olan, bu gelişmelere yol
açan sebeplerin ortadan kaldırılmasıdır çünkü mesele doğru teşhis edilmeden,
gerçekte bütün boyutlarıyla, sosyal, siyasi, iktisadi, tarihsel, ideolojik her
ne kadar faktör varsa bütün bunların hepsini bir arada değerlendirmeden, onları
ayrıntılı bir şekilde incelemeden yapacağımız teşhis bizi yanlış bir yere
götürür. Aslında meselenin ortaya çıkma sebeplerini doğru tahlil ettiğimizde o
zaman sorunu da çok daha kolay bir şekilde çözeriz. 
Geldiğimiz nokta: Değerli
milletvekillerimizin bazılarının sorularını aslında oluşturan bütün bu meselede
önce bunların bir sebep mi, bir sonuç mu olduğu hususunda gerçekte ciddi bir
çalışma yapmak gerektiğini düşünüyorum. Bunların birçoğunun aslında bir sonuç
olduğunu, bir yan ürün olduğunu, bir komplikasyon olduğunu ve bugüne kadar
geliştirilen çözüm önerileriyle de bunun aslında çözüm yerine daha yeni
sorunlar ortaya çıkardığını hepimiz biliyoruz. Gerek Doğu ve Güneydoğu Anadolu
Bölgesi’nde yaşayanlar gerek Türkiye'nin diğer bölgelerinde bir sebeple köyleri
yakılmış veya şiddetten, terörden, bir şekilde onun olumsuz etkilerinden
kaçarak büyük şehirlere gelmiş, sığınmış olan insanların hepsinin, dolayısıyla
da bütün milletimizin çok iyi bildiği, değerlendirdiği bir hususla bütün
bunların ayrıntılı bir şekilde değerlendirilmesi gerekiyor. 
Biz şunu biliyoruz: Geçmişte terörle,
şiddetle yapılan veya PKK’yla yapılan mücadelelerde, onu ortadan kaldırmaya
dönük yapılan projelerde bunların hepsinin aslında bu sorunu bütünüyle
çözmekten uzak olduğunu, aksine, yeni sorunlar yarattığını hepimiz biliyoruz
çünkü kan akmaya devam etti, çünkü insanlar dağa çıkmaya devam etti. 
ALİM IŞIK (Kütahya) – Sayın Bakan,
sorulara cevap verin ya. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bunu devletin bütün kurum ve kuruluşları
bilir, devlet yönetenler, bugün de, dün de, geçmiş hükûmetlerdekiler de herkes
bilir ki eğer bütün bu sorunlar doğru şekilde çözülebilseydi insanlar dağa
çıkmazdı, dağa gidiş engellenirdi. Ama biz biliyoruz ki…
NECATİ ÖZENSOY (Bursa) – Hâlâ
çıkıyorlar dağa. 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – İyi ya işte, biz bir daha kimse dağa çıkmasın
diye uğraşıyoruz. Dağdakiler de insinler, Türkiye’de sorunları demokrasi
içerisinde, sivil bir anlayışla konuşalım, çözelim. 
MUHARREM VARLI (Adana) – İndiremezsen
ne yapacaksın? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Bizim bütün bu meseleleri barış içerisinde
çözme imkânımız var. Önce barışın dilini geliştirelim, barışı konuşalım,
savaşı, savaşmayı değil.
YUSUF HALAÇOĞLU
(Kayseri) – Habur’da yaptınız, Habur’da.
GIDA, TARIM VE
HAYVANCILIK BAKANI (Diyarbakır) – Çünkü, bu milletin on binlerce evladı yok
yere kanını toprağa döktü, ondan çok daha fazlasının cezaevlerinde canı yandı,
birçok masum insan birçok saldırıda hayatını kaybetti, annelerin yüreği yandı,
babaların yüreği yandı, ocaklar söndü. Bunun sağlıklı, doğru bir şekilde çözümü
ancak bu şekilde aklen ve rasyonel bir analizle yapabileceğimiz,
geliştirebileceğimiz çözümle mümkündür. Bu çerçeve yasa da bunu getiriyor.
Teşekkür
ediyorum Sayın Başkanım.
YUSUF HALAÇOĞLU
(Kayseri) – Sorulara cevap vermedi.
BAŞKAN –
Teşekkür ederim.
6’ncı madde
üzerinde 1 adet önerge vardır, okutuyorum:
Türkiye Büyük Millet Meclisi
Başkanlığına
1/941 Esas
Numaralı Kanun Tasarısının 6’ncı Maddesinde geÇen Bakanlar Kurulu yürütür
ibaresinin, Bakanlar Kurulu tarafından yürütülür şeklinde değiştirilmesini arz
ve teklif ederiz.
Oktay Vural Seyfettin
Yılmaz Mehmet Erdoğan
 İzmir Adana Muğla
Alim Işık Yusuf
Halaçoğlu Zühal Topcu
Kütahya Kayseri Ankara
Özcan Yeniçeri Kemalettin Yılmaz Engin
Alan
 Ankara Afyonkarahisar İstanbul
Sinan Oğan Bülent
Belen
 Iğdır Tekirdağ
BAŞKAN – Komisyon önergeye katılıyor
mu? 
İÇİŞLERİ KOMİSYONU BAŞKANI MEHMET ERSOY
(Sinop) – Katılmıyoruz Sayın Başkanım. 
BAŞKAN – Hükûmet? 
GIDA, TARIM VE HAYVANCILIK BAKANI
MEHMET MEHDİ EKER (Diyarbakır) – Katılmıyoruz Sayın Başkanım. 
BAŞKAN – Önerge üzerinde Sayın
Kemalettin Yılmaz konuşacak, Afyon Milletvekili.
Buyurun. (MHP sıralarından alkışlar)
KEMALETTİN YILMAZ (Afyonkarahisar) –
Sayın Başkan, değerli milletvekilleri; Terörün Sona Erdirilmesi ve Toplumsal
Bütünleşmenin Güçlendirilmesine Dair 629 sayılı Kanun Tasarısı’nın yürütme
maddesi olan 6’ncı maddesi üzerine vermiş olduğumuz değişiklik önergesi üzerine
söz almış bulunuyorum. Yüce heyetinizi saygıyla selamlıyorum.
İsmi güzel ama özü itibarıyla üniter
yapımıza zarar verecek, bin yıllık kardeşliğimize zarar verecek, PKK’nın İmralı
tutanaklarında dile getirdiği, talep ettiği Büyük Ortadoğu Projesi’nin gereği
şartları oluşturacak bu yasa biraz sonra siz AKP, CHP ve HDP oylarıyla maalesef
görünen o ki kanunlaşacak ve yürürlüğe girecek. 
Değerli milletvekilleri, 2002 yılında
sıfır, hatta bitme noktasında bir terör vardı. PKK, dağılma ve dağınıklık
içerisindeydi. AKP iktidarıyla işbaşına gelen Büyük Ortadoğu Projesi’nin Eş
Başkanı ve bölgedeki siyasi taşeronu, Büyük Ortadoğu Projesi’nin bölgedeki
silahlı taşeronu PKK’yı âdeta kurtardı, besledi, büyüttü, tavizler verdi,
şımarttı; gelinen noktada, al gülüm ver gülüm noktasında pazarlıklar
sürdürülmektedir. Terör örgütü siyasi zemin bulmakla yetinmedi, daha ötesine
geçmek için hazırlıklar yapmaktadır.
Bir kere ismini doğru koymak lazım.
Muhtelif platformlarda söylendi, bu kürsüden de söylendi, hatta yıkımdan
sorumlu Başbakan Yardımcısı tarafından da ifade edildi: “Adına ne derseniz deyin;
ister Kürt meselesi, ister güneydoğu meselesi, ister terör meselesi deyin ama
mutlaka çözülmelidir.” dedi. 
Değerli milletvekilleri, bu üç konu
birbirinden çok ayrı konulardır. Böyle bir tespit gömleğin ilk düğmesini yanlış
iliklemiş olmaktır. Zira, ana dili Kürtçe olan insanlarımızla kimsenin bir
sorunu, problemi yoktur. Bin yıldır aynı kıbleye yönelmişiz, kız almış kız
vermişiz, komşuluk yapmışız -ki yüce dinimizde komşuluğun önemini çok çok iyi
biliyoruz- iş ortaklığımız olmuş, Çanakkale’de koyun koyuna yatıyoruz,
Kurutuluş Savaşı’nı hep beraber verdik. Sorun Kürt sorunu olmaktan öte terör
sorunudur, hatta PKK terör örgütü sorunudur. PKK terör örgütü, ana dili Kürtçe
olan vatandaşlarımızın zinhar temsilcisi değildir, olamaz da. Zira, otuz yıldır
en çok onlara zarar verdi. Terör mutlaka önlenmelidir ve problem mutlaka
çözülmelidir; akan kan durmalı, gözyaşı mutlaka durdurulmalıdır, buna kimsenin
itirazı yok. Terör örgütünü ortaya çıkaran şartların bertaraf edilmesi yanında,
ekonomik, sosyal, kültürel ve gerekirse silahlı tedbirlerle terör ülkemizin
problemi olmaktan acilen çıkarılmadır. Zira, Büyük Ortadoğu Projesi’nin ülkemizdeki silahlı taşeronu PKK,
sadece bir bölgemizin değil 76 milyon insanımızın problemidir.
Değerli milletvekilleri, yanlış yapmamanız lazım. Bu çıkacak
kanunla yapılacak olan düzenlemelerle bin yıllık kardeşliğimize zarar
verirseniz -ki vereceksiniz, görünen o- ülkemizin üniter yapısına ve
Misakımillî hudutlarına zarar verirseniz, kardeş kavgasına zemin hazırlarsanız
-ki hazırladığınızı görüyoruz- ülkemize, milletimize çok yazık edersiniz ve
vebalden kurtulamazsınız. Gelecek nesiller bu ülkeye yazık edenlere “Yazıklar
olsun!” der. Çıkaracağınız bu kanunla PKK bir mevzi daha kazanacak, daha da
şımaracak ve yeni yeni taleplerde bulunmaya devam edecektir. 
Ayrıca, bu kanunun yürütme maddesinde eksik bırakılan iki
kelime var, onları da eklerseniz dört başı mamur olacak, tam PKK’nın istediği
gibi olacak. Bu iki kelime, “İmralı” ve “Kandil” kelimeleri eksik kalmış. Zira,
buna beraber karar vermişsiniz, beraber yürüteceksiniz.
Yüce heyeti saygılarımla selamlıyorum. (MHP sıralarından
alkışlar)
BAŞKAN – Teşekkür ederim.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
MUSTAFA SEZGİN TANRIKULU (İstanbul) – Sayın Başkan, bir
hususu arz etmek zorundayım.
Geçen gün de burada oldu. Efendim, şimdi Kürt meselesi
konuşulurken, özellikle kardeşliğimizi, beraberliğimizi konuşurken çok
cinsiyetçi bir yaklaşımla şu örnek veriliyor: “Kız aldık, kız verdik.” Yani, bu
son derece yanlış, rahatsız edici bir tanımlama. Bir daha bu kürsüden “Kız
aldık, kız verdik.” gibi bir cümlenin kullanılmamasını ben bu yüce Meclisten
rica ediyorum ve arz ediyorum. (HDP sıralarından alkışlar)
BAŞKAN – Çok yerinde bir açıklama ve ikazdı.
Teşekkür ederim Sayın Tanrıkulu.
Sayın milletvekilleri, tasarının 6’ncı maddesinin oylamasının açık
oylama şeklinde yapılmasına dair bir önerge vardır, önergeyi okutup imza
sahiplerini arayacağım.
Türkiye Büyük
Millet Meclisi Başkanlığına
629 sıra sayılı Kanun Tasarısı’nın
6’ncı maddesinin oylamasının açık oylama şeklinde yapılmasını arz ve teklif
ederiz. 
BAŞKAN - Alim Işık, Kütahya? Burada.
Mehmet Erdoğan, Muğla? Burada.
Zühal Topcu, Ankara? Burada
Münir Kutluata, Sakarya? Burada. 
Ahmet Kenan Tanrıkulu, İzmir? Burada.
Ali Uzunırmak, Aydın? Burada.
Cemalettin Şimşek, Samsun? Burada. 
D. Ali Torlak, İstanbul? Burada.
Ali Halaman, Adana? Burada.
Mesut Dedeoğlu, Kahramanmaraş? Burada.
Mehmet Şandır, Mersin? Burada.
Özcan Yeniçeri, Ankara? Burada.
Muharrem Varlı, Adana? Burada.
Kemalettin Yılmaz, Afyonkarahisar?
Burada.
Mustafa Erdem, Ankara? Burada.
Reşat Doğru, Tokat? Burada. 
Emin Çınar, Kastamonu? Burada.
Ali Öz, Mersin? Burada. 
Seyfettin Yılmaz, Adana? Burada. 
Yusuf Halaçoğlu, Kayseri? Burada.
Sadir Durmaz, Yozgat? Burada.
Ahmet Duran Bulut, Balıkesir? Burada.
Oktay Vural, İzmir? Burada.
İsmet Büyükataman, Bursa? Burada.
Açık oylamanın elektronik cihazla yapılmasını oylarınıza
sunuyorum: Kabul edenler… Kabul etmeyenler… Kabul edilmiştir.
Açık oylamanın elektronik cihazla yapılması için iki dakika
süre veriyorum ve süreyi başlatıyorum.
(Elektronik cihazla oylama yapıldı)
BAŞKAN - 629 sıra sayılı Kanun
Tasarısı’nın 6’ncı maddesinin açık oylama sonucu:




“Kullanılan
  Oy Sayısı


:


258





Kabul


:


221





Ret


:


37



 (x)



Kâtip Üye
Fehmi Küpçü
Bolu


Kâtip Üye
Muharrem Işık
Erzincan”



Tasarının tümünün oylamasından önce İç
Tüzük’ün 86’ncı maddesine göre 2 milletvekiline görüşlerini ve oyunun rengini
belirtmek için söz vereceğim.
Lehte konuşmak üzere ilk konuşmacı
Sayın Fatih Çiftci, Van Milletvekili. 
Buyurun. (AK PARTİ sıralarından
alkışlar)
FATİH ÇİFTCİ (Van) – Sayın Başkan,
değerli milletvekilleri; 629 sıra sayılı Terörün Sona Erdirilmesi ve Toplumsal
Bütünleşmenin Güçlendirilmesine Dair Kanun Tasarısı için oyumun rengini belli
etmek üzere lehte söz almış bulunmaktayım. Yüce heyetinizi saygıyla
selamlıyorum.
AK PARTİ Hükûmetleri bugüne kadar
ülkemizin tüm sorunlarını birer birer ortadan kaldırıp çözüm için çok önemli
çalışmalar yapmıştır. Hiçbir zaman sorunları görmezlikten gelmemiş ve sorunları
halı altına süpürmemiştir. Sürekli olarak çözümden ve özgürlükten yana bir
irade ortaya koymuştur.
Türkiye, AK PARTİ’yle birlikte 2002
yılından itibaren tarihin en kapsamlı demokratik değişim ve dönüşüm,
normalleşme süreçlerini yaşamaktadır. Bu süreçlerde toplumun tamamını
kucaklayan, temel hak ve özgürlükler alanını genişleten, vatandaşların ülkeye
aidiyetini ve devlete güvenlerini pekiştiren devrim niteliğinde ileri adımlar
atılmış ve köklü reformlar yapılmıştır.
Değerli milletvekilleri, atılan bu
adımların oluşturmuş olduğu olumlu psikolojik ortam, Türkiye'nin geçmişi on
yılları bulan ve toplumun barış ve kardeşliğine yönelik en önemli tehdidi
oluşturan terör sorunuyla mücadelede bir paradigma değişikliğinin ve çözüm
perspektifinin önünü açmıştır. Böylece, terör sorunuyla vatandaşların meşru ve
demokratik talepleri birbirinden ayrılmış, tüm toplum kesimlerinin sorunlarına
karşı daha duyarlı bir yaklaşım benimsenmiştir. 
2009 yılı Temmuz ayında terörü sona
erdirmek ve toplumsal barış ve kardeşliği güçlendirmek amacıyla “Millî Birlik
ve Kardeşlik Projesi” başlatılmıştır. Bu süreçte, ülkemizde çeşitli toplum
kesimlerinin sorunlarıyla yüzleşmeyi ve çözümler geliştirmeyi mümkün kılan
özgür ve dinamik bir tartışma ortamı ortaya çıkmıştır. 2012 yılı sonlarındaysa
daha güçlü, demokratik, özgür, güvenli ve huzurlu bir Türkiye için, bir devlet
politikası olarak çözüm süreci başlatılmıştır. Çözüm sürecinin nihai hedefi,
terörün tamamen sona erdirilmesi ve toplumsal bütünleşmenin
gerçekleştirilmesiyle millî birlik ve beraberliğin pekiştirilmesidir. Çözüm
süreci, şiddeti ve silahı aradan çıkarma; sözü, düşünceyi ve siyaseti devreye
alma sürecidir.
Saygıdeğer milletvekilleri, Türkiye
Büyük Millet Meclisinde benim de üyesi olduğum, Toplumsal Barış Yollarının
Araştırılması ve Çözüm Sürecinin Değerlendirilmesi Amacıyla Meclis Araştırma
Komisyonu kurulmuştur. Komisyonumuzun sekiz ayı bulan çalışmaları sonucunda
hazırlanan nihai rapor, sorunun çözümüne ışık tutacak çok önemli tespit ve
öneriler içermektedir. 
Yine, ülkemizin demokratikleşme
tarihinde oldukça önemli bir yer tutan ve “Dördüncü Demokratikleşme Paketi”
olarak bilinen 2/3/2014 tarihli ve 6529 sayılı Temel Hak ve Hürriyetlerin
Geliştirilmesi Amacıyla Çeşitli Kanunlarda Değişiklik Yapılmasına Dair Kanun’la
çözüm süreci bağlamında önemli düzenlemeler hayata geçirilmiştir. Sürecin ilk
olumlu etkisi, akan kanın yaklaşık on dokuz aydır durması, dolayısıyla
vatandaşlarımızın daha güvenli, daha huzurlu bir ülkede yaşamaları olmuştur.
Çözüm süreci sayesinde ülkemizin özellikle Doğu ve Güneydoğu Bölgeleri on
yıllardır özledikleri normalleşme görüntülerine kavuşmaya başlamıştır. Bölgede
ekonomi ve turizm canlanmaya başlamış, normalleşme ortamının olumlu yansımaları
yaşamın tüm alanlarında çok daha fazla hissedilir olmuştur. Çözüm sürecinin
başarıya ulaşması Türkiye'nin hızlı bir ekonomik gelişme ve kalkınma hamlesi
içine girmesini sağlayacaktır. Ülkemiz, bu temel sorunu çözdükten sonra bütün
gücünü ve dinamizmini ekonomik gelişmeye aktarma fırsatı bulacaktır inşallah.
Çözüm süreci çok boyutlu ve değişik
aşamalar içeren bir süreçtir. Dolayısıyla, sürecin farklı aşamalarda atılması
gereken adımları söz konusu olabilecektir. Çözüm süreci, hâlihazırda, ilgili
kurumların mevzuatları çerçevesinde yürütülmektedir. Gelinen noktada, sürecin
ilerletilmesi ve devlet politikası niteliğinin pekiştirilmesi açısından farklı
düzenlemelerin de yapılması faydalı olacaktır. Çözüm sürecinin millî niteliği
ve bugüne kadarki ulusal ve uluslararası deneyimler dikkate alınarak hazırlanan
tasarıyla ülkemizdeki çözüm sürecinin daha güçlü bir yasal dayanağa kavuşması
amaçlanmaktadır. 
Bu nedenlerle bu yasaya “evet” oyu
kullanacağımı belirtir, yasanın ülkemize, milletimize hayırlı olmasını diler,
yüce heyetinizi saygı ve sevgiyle selamlarım. (AK PARTİ sıralarından alkışlar)
BAŞKAN – Teşekkür ederim. 
Aleyhte görüş belirtmek üzere Mardin
Milletvekili Sayın Abdurrahim Akdağ konuşacak (AK PARTİ sıralarından alkışlar)
ALİM IŞIK (Kütahya) – Bu nasıl oluyor
Sayın Başkan? Aynı grup hem aleyhte hem lehte...
BAŞKAN – Çok yaşadık bu usulleri,
bilmeniz gerekir. 
Buyurun Sayın Akdağ. 
MAHMUT TANAL (İstanbul) – Sayın Başkan,
Parlamento hukukuna aykırı aynı partiden iki kişinin konuşması.
BAŞKAN – Şahsı adına konuşuyor.
Buyurun Sayın Akdağ.
ABDURRAHİM AKDAĞ (Mardin) – Sayın
Başkan, değerli milletvekilleri; 629 sıra sayılı Terörün Sona Erdirilmesi ve
Toplumsal Bütünleşmenin Güçlendirilmesine Dair Yasa Tasarısı üzerinde oyumun
rengini belli etmek üzere söz almış bulunuyorum. Aleyhte söz aldım ancak lehte
konuşacağım. Yüce heyetinizi saygıyla selamlıyorum.
ERKAN AKÇAY (Manisa) – Size de o
yakışır zaten. 
ABDURRAHİM AKDAĞ (Devamla) – Değerli
milletvekilleri, sorun çözme yöntemi olarak Aristo bir mantık kuralı ortaya
koymuştur, “Bir: Sorununuzu olduğu gibi kabul edin. İki: Kimseyi itham etmeyin.
Üç: Çözüme odaklanın.” der. 
Türkiye'nin sistemden kaynaklanan ve
yıllarca uygulanan ret, inkâr ve asimilasyon politikalarından kaynaklı bir Kürt
sorunu vardır. Bu sorunun çözümü için önce sorunla yüzleşmek ve sağlıklı teşhis
koyarak olabildiğince doğru bir şekilde tanımlamak şarttır. 
Kürt sorunu esasen bir kimlik
sorunudur, aynı zamanda siyasi, ekonomik, sosyal ve insani bir sorundur.
Türkiye'nin geleceğini ipotek altına alan bir sorunla karşı karşıyayız. Bu ülke
40 bin can, 300 milyar dolar maddi bedel ödemiştir. 3.500 köy boşalmış,
binlerce insanımız faili meçhule kurban gitmiştir. Kürt sorunu doğası gereği
bölgesel bir sorundur. Kürt nüfusu Türkiye ile sınırlı olmadığından sorunun
uluslararası boyutu vardır. Türklerin çoğunluğu gibi Kürtlerin çoğunluğu da
çocuklarının ölmesini istemiyor. Kürtlerin büyük çoğunluğunun gelecek tasavvuru
huzur içinde, kimliğinin saygı gördüğü güçlü bir Türkiye’de yaşamaktır. 
Sayın milletvekilleri, AK PARTİ
yıllarca hiçbir siyasi partinin ele almaya cesaret edemediği bir sorunu çözme
iradesini ortaya koymuştur. Öldürmekle sorun çözülmez, güvenlikçi,
kutuplaştırıcı ve gerilimi tırmandırıcı politikalar derde derman olmamıştır. Sorunu
çözmeye yönelik çabalara toplum güçlü bir destek vermiştir. Silahların susması,
barışın sağlanması, toplumsal bütünleşmenin güçlendirilmesi ortak vicdanı
temsil eder, herkes tarafından güçlü bir şekilde destek görmüştür. Nemrut’un
yaktığı ateş, canımızı yakan bir ateş söndürülmezse hepimizi yakmaya devam
edecek. 
Birilerinin kardeş çatışmasını ortaya
çıkarmak istediği ciddi bir tehlikeye işaret etmek istiyorum. Basiretli Türkler
ve Kürtlerin böylesi iğrenç bir çukura düşmemeleri memnuniyet vericidir. Çözüme
olan umudum bugün her zamankinden daha diridir. Konuşulabildiği bir zeminde
şiddet hak arama metodu olmaktan çıkar. Artık şiddet dışı çözüm yollarını
denemek, akıl, mantık ve sağduyunun gereğidir. Toprak temelli değil, insan
temelli bir çözüm arayışındayız.
Değerli milletvekilleri, Türk-Kürt,
Alevi-Sünni, Müslim-gayrimüslim tanımlamaları ve gerilimleri, bu ülkenin
çatışma noktaları dış mihraklarca açık alanlar görülmektedir. İç ve dış çıkar
odakları bu sorunun barışçıl, demokratik yollardan çözülmemesi için her türlü
oyunu ortaya koymuş, çatışmalardan ve dökülen kanlardan büyük rant elde
etmişlerdir. Kan ve şiddet faizi, silah sanayisini beslemektedir. Bu ise
Türkiye’de yaşayanlar için daha az refah, daha az mutluluk ve daha fazla kan ve
gözyaşıdır. 
İslam en önemli bağlayıcı güçtür.
Türklerin ve Kürtlerin Müslüman olması büyük bir şanstır. 
Çözüm için tek zemin siyasettir, halkın
iradesinin yansıdığı bu yüce çatının altı, Meclistir.
Tam beş yüz yıl önce, evet, tam beş yüz
yıl önce Yavuz Sultan Selim ve İdris-i Bitlisi birlik ve kardeşlik temelinde
bir araya geldiklerinde tarihe yön vermişlerdir. Bugün niye bunu başarmayalım.
Bu yasa barışın hukuki zeminini oluşturmaktadır. Oyum “evet” olacaktır. 
Ey Nuh’un ve İbrahim’in çocukları, ey
Selahaddin’in ve Fatih’in torunları; birlikte tarih yapmanın potansiyelini
içinizde barındırıyorsunuz. Yunus Emre, Feqiye Teyran, Fuzûlî, Melaye Cizrî,
Şeyh Galip, Şeyh Ahmed Hanî aynı iklimin, aynı ilim havzasının yıldızlarıdır.
Sayın Başkan, değerli arkadaşlar;
başta, “Yeter ki insanlarımız ölmesin, zehir olsa da içerim.” diyen
Başbakanımız Sayın Recep Tayyip Erdoğan’a… 
(Mikrofon otomatik cihaz tarafından
kapatıldı)
ABDURRAHİM AKDAĞ (Devamla) – …Başbakan
Yardımcımız Sayın Beşir Atalay’a, bu barış sürecinde emeği geçen herkese
teşekkür ediyor…
BAŞKAN – Sayın Akdağ, teşekkür ederim.
ABDURRAHİM AKDAĞ (Devamla) – …yüce
Meclisi saygıyla selamlıyorum. (AK PARTİ sıralarından alkışlar)
BAŞKAN – Size ve bütün milletvekili
arkadaşlarıma hatırlatmak zorundayım ki siz aleyhte söz istediniz oyunuzun
rengini belirtmek için, lehte olduğunuzu söylediniz. Böyle durumları yaratmak
doğru olmuyor, hoş olmuyor. Tekrar belirtmek isterim.
Sayın milletvekilleri, tasarının tümü
için oylamanın açık oylama şeklinde yapılmasına dair bir önerge vardır, önergeyi
okutup imza sahiplerini arayacağım.
Türkiye Büyük
Millet Meclisi Başkanlığına
629 sıra sayılı kanun tasarısının
tamamının oylamasının açık oylama şeklinde yapılmasını arz ve teklif ederiz.
BAŞKAN – Mehmet Erdoğan, Muğla? Burada.
Alim Işık, Kütahya? Burada. 
Zühal Topcu, Ankara? Burada.
Ali Uzunırmak, Aydın? Burada.
Münir Kutluata, Sakarya? Burada.
Ahmet Kenan Tanrıkulu, İzmir? Burada.
D. Ali Torlak, İstanbul? Burada.
Ali Halaman, Adana? Burada.
Mesut Dedeoğlu, Kahramanmaraş? Burada.
Cemalettin Şimşek, Samsun? Burada.
Edip Semih Yalçın, Gaziantep? Burada.
Mehmet Şandır, Mersin? Burada.
Kemalettin Yılmaz, Afyonkarahisar?
Burada.
Muharrem Varlı, Adana? Burada.
Mustafa Erdem, Ankara? Burada.
Reşat Doğru, Tokat? Burada.
Emin Çınar, Kastamonu? Burada.
Ahmet Duran Bulut, Balıkesir? Burada.
Yusuf Halaçoğlu, Kayseri? Burada.
Ali Öz, Mersin? Burada.
Seyfettin Yılmaz, Adana? Burada.
Oktay Vural, İzmir? Burada.
Açık oylamanın elektronik oylama
cihazıyla yapılmasını oylarınıza sunuyorum: Kabul edenler... Kabul etmeyenler...
Kabul edilmiştir. 
Alınan karar gereğince açık oylama
elektronik cihazla yapılacaktır. 
Oylama için iki dakika süre veriyorum
ve oylama işlemini başlatıyorum. 
(Elektronik cihazla oylama yapıldı)
BAŞKAN – Terörün Sona Erdirilmesi ve
Toplumsal Bütünleşmenin Güçlendirilmesine Dair Kanun Tasarısı’nın açık oylama
sonucu:
“Kullanılan oy sayısı  : 274
Kabul  : 237
Ret  : 37 (x)
 Kâtip Üye  Kâtip Üye
 Fehmi Küpçü  Muharrem Işık
 Bolu  Erzincan” 
Sayın milletvekilleri, tasarı kabul edilmiş ve kanunlaşmıştır; hayırlısı
olsun.
Şimdi Sayın Bakan teşekkür konuşması yapacak ama Sayın Tanal’a söz
verecektim, bu zamana kadar geldik, haksızlık etmeyelim yani takriben iki saat
önce söz vermeyi düşünmüştüm, haksızlık etmeyelim.
Buyurun.
Yerinizden bir dakika.
VI.-AÇIKLAMALAR
(Devam)
6.-
İstanbul Milletvekili Mahmut Tanal’ın, Çalışma ve Sosyal Güvenlik Bakanı Faruk
Çelik’e geçmiş olsun dileğinde bulunduğuna ve Hükûmetin, Şanlıurfa’nın
sorunlarıyla ilgilenmesi gerektiğine ilişkin açıklaması
MAHMUT TANAL (İstanbul) – Teşekkür ederim Sayın Başkan.
Tabii, şu anda aramızda Tarım Bakanı, Sağlık Bakanı, İçişleri Bakanı ve
Çalışma ve Sosyal Güvenlik Bakanının olması nedeniyle… Öncelikle Çalışma ve
Sosyal Güvenlik Bakanının geçirmiş olduğu ameliyat nedeniyle kendisine geçmiş
olsun diliyorum ben.
Sayın Tarım Bakanımız, Şanlıurfa’da günde altı saat muntazam bir
vaziyette, düzenli olarak elektrikler kesilmekte, halkın ekmiş olduğu pamuk
yanıyor susuzluktan dolayı. Bu sebepten dolayı, öncelikle Şanlıurfa’daki
sürekli bu elektrik kesintisinin olmaması için gereken çözüm ve çare yollarının
bulunarak Şanlıurfalılarla bir barış ortamının sağlanmasını arz ediyorum. 
İkincisi Sağlık Bakanına yönelik: Şanlıurfa’da çocuk hastanesinde ve
kadın doğum hastanesinde insanlarımız yatacak yatak bulamıyorlar. Hakikaten o
anlamda büyük bir sıkıntı var. Şanlıurfa’daki hastanelerle ilgilenmenizi arz
ediyorum.
İçişleri Bakanıyla ilgili: Şanlıurfa Belediyesinin toplamış olduğu imar
ruhsatı harçlarıyla ilgili bölge otoparkları yapılmıyor, Şanlıurfa’da bölge
otoparkları eksik. 
Üç bakanlığımızın bu sorunlarla ilgilenmesini arz eder, Sayın
Bakanlarımıza teşekkür ederim.
BAŞKAN – Teşekkür ederim Sayın Tanal.
Üç saat sizi beklettim, onun için de teşekkür ederim, beklediğiniz için.
Sayın Bakan, buyurun. (AK PARTİ sıralarından alkışlar)
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Terörün
Sona Erdirilmesi ve Toplumsal Bütünleşmenin Güçlendirilmesine Dair Kanun Tasarısı
ve İçişleri Komisyonu Raporu (1/941) (S. Sayısı: 629) (Devam)
GIDA, TARIM VE HAYVANCILIK BAKANI MEHMET MEHDİ EKER (Diyarbakır) – Sayın
Başkan, yüce Meclisin değerli üyeleri; bu rahmet ve bereket ayında hepinizi
saygıyla selamlıyorum.
BAŞKAN
– Sayın Bakan, süreniz beş dakikadır.
GIDA,
TARIM VE HAYVANCILIK BAKANI MEHMET MEHDİ EKER (Devamla) – Teşekkür ediyorum.
Sayın
Başkan, değerli milletvekilleri; Türkiye normalleşiyor, Türkiye sivilleşiyor,
Türkiye demokratikleşiyor, Türkiye terörün ve şiddetin gündeminden barışın ve
hoşgörünün gündemine geçiyor. Yüce Meclisin değerli üyeleri, siz bu tarihî
oturumda, bu çerçeve yasayla yıllarca biriken ve şiddetle harmanlanan,
canımızı, cebimizi, yüreğimizi, evimizi yakan bir sorunu çözme iradesini, barış
arzusunu ve kararlılığını ortaya koydunuz. Terör ve şiddet, baskı ve ret, inkâr
üzerine güç inşa eden anlayışlar demokrasi karşısında mağlup olacaktır, mağlup
olmaktadır. Bu mücadelenin galibi sivil anlayıştır, bu mücadelenin galibi bütün
milletimizdir. Hükûmetimizin samimiyetle ve ciddiyetle yaklaştığı bu sorunun
çözümünün tarafları ve muhatabı Kürt’ü ve Türk’üyle bütün milletimizdir ve
milletimizin bu konudaki adımları, gelişmeleri umutla, heyecanla beklediğini
hepimiz biliyoruz. 
Birkaç
hafta önce çocukları kandırılarak veya kaçırılarak veya kendi arzularıyla dağa
gitmiş annelerin burada bir ziyareti vardı. Orada o annelerin -daha önceden
bazı çocuklarını kaybeden veya çocukları cezaevinde olan anneler de var
bunların arasında- kendilerine bu biraz önce oylanan ve kabul edilen çerçeve
yasayla ilgili tasarı söylendiğinde bir anne aynen şunu söyledi: “Benim
yüreğimin ateşini hafiflettiniz, yüreğim serinledi bu haberden. Ben bunu bir
müjde olarak görüyorum; bunu, çözüm süreci konusunda atılmış önemli bir adım
olarak değerlendiriyorum ve bunun rahatlığıyla bu salondan, buradan
ayrılıyorum, Diyarbakır’a dönüyorum.” demişti.
Sayın Başkan,
değerli milletvekilleri; bu çerçeve yasa, birliğe, beraberliğe vasıta
olacaktır, Türkiye Cumhuriyeti vatandaşlarının aidiyet bağlarını güçlendirecektir.
Bazı görüşlerin aksine, bu bir yıkım değil, inşa yasasıdır. Bu bir inşanın,
gerçekte bir gönül yapmanın çabasıdır; birlik ve beraberliğin inşasıdır,
kardeşliğin inşasıdır. 
Biz çok acılar
çektik millet olarak, daha fazla acı çekmek istemiyoruz. Bu uğurda gerekli
adımları Türkiye Büyük Millet Meclisi olarak, sivil siyasi kurum olarak iradeyi
biz temsil ediyoruz ve millet olarak, milletin temsilcileri olarak bu
kararlılığımızı ortaya koyuyoruz; onun için son derece de önemlidir. 
Ben, bu çerçeve yasa
görüşülürken açık desteklerini ortaya koyan Cumhuriyet Halk Partisi Grubuna ve
üyelerine, Halkların Demokratik Partisi Grubuna ve üyelerine çok teşekkür
ediyorum. Milliyetçi Hareket Partisi Grubuna, üyelerine muhalefet etmek
suretiyle yaptıkları katkı sebebiyle de teşekkür ediyorum. 
Cahit Sıtkı Tarancı’nın bir şiirinden
sadece bir bölüm söyleyeceğim. 
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Bakan.
GIDA, TARIM VE HAYVANCILIK BAKANI
MEHMET MEHDİ EKER (Devamla) – Hepsini okumayacağım. 
“Memleket isterim
Ne başta dert ne gönülde hasret olsun, 
Kardeş kavgasına bir nihayet olsun.”
Hepinizi saygıyla selamlarım.(AK PARTİ
sıralarından alkışlar)
BAŞKAN – Teşekkür ederim. 
Danışma Kurulunun bir önerisi vardır,
okutup işleme alacağım ve oylarınıza sunacağım:
VII.- ÖENERİLER (Devam)
B) Danışma
Kurulu Önerileri 
1.- Danışma
Kurulunun, Genel Kurulun çalışma günlerinin yeniden düzenlenmesine, 10 Temmuz
2014 Perşembe günkü birleşiminde gündemin “Kanun Tasarı ve Teklifleri ile Komisyonlardan
Gelen Diğer İşler” kısmında yer alan 615 Sıra Sayılı Kanun Tasarısı’nın
maddelerine geçilmesinin oylamasının tamamlanmasına kadar çalışmalarını
sürdürmesine ilişkin önerisi
Danışma Kurulu Önerisi
Tarih:
10/07/2014
Danışma Kurulunun 10/07/2014 Perşembe
günü yaptığı toplantıda aşağıdaki önerinin Genel Kurulun onayına sunulması
uygun görülmüştür.
 


 Cemil
Çiçek
 Türkiye
Büyük Millet Meclisi
 Başkanı

 Mihrimah Belma Satır Engin
Altay
 Adalet ve Kalkınma Partisi Cumhuriyet
Halk Partisi
 Grubu Başkan Vekili Grubu
Başkan Vekili

 Oktay Vural Pervin
Buldan
 Milliyetçi Hareket Partisi Halkların
Demokratik Partisi
 Grubu Başkan Vekili Grubu
Başkan Vekili
Öneri: 
Genel Kurulun, 10 Temmuz 2014 Perşembe
günkü (bugün) birleşiminde gündemin “Kanun Tasarı ve Teklifleri ile
Komisyonlardan Gelen Diğer İşler” kısmında yer alan 615 sıra sayılı Kanun
Tasarısı’nın maddelerine geçilmesinin oylamasının tamamlanmasına kadar
çalışmalarını sürdürmesi,
Haftalık çalışma günleri dışında
toplanmasına karar verilen 11, 12, 13 ve 14 Temmuz 2014 Cuma, Cumartesi, Pazar
ve Pazartesi günlerinde toplanmaması, önerilmiştir.
BAŞKAN – Danışma Kurulu önerisini
oylarınıza sunuyorum: Kabul edenler… Kabul etmeyenler… Kabul edilmiştir. 
Birleşime on beş dakika ara veriyorum.
Kapanma Saati:
16.24
DÖRDÜNCÜ OTURUM
Açılma Saati:
18.43
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 115’inci Birleşiminin Dördüncü Oturumunu açıyorum.
4’üncü sırada yer alan Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Kars Milletvekili
Yunus Kılıç ve Amasya Milletvekili Avni Erdemir ile 79 Milletvekilinin; Türkiye
Sağlık Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ve Sağlık, Aile,
Çalışma ve Sosyal İşler Komisyonu Raporu’nun görüşmelerine başlayacağız.
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun
Tasarı ve Teklifleri
4.- Türkiye
Sağlık Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Kars Milletvekili
Yunus Kılıç ve Amasya Milletvekili Avni Erdemir ile 79 Milletvekilinin; Türkiye
Sağlık Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ve Sağlık, Aile,
Çalışma ve Sosyal İşler Komisyonu Raporu (1/937, 2/2229) (S. Sayısı: 615) (x)
BAŞKAN - Komisyon? Burada.
Hükûmet? Burada.
Komisyon raporu 615 sıra sayısıyla
bastırılıp dağıtılmıştır.
Sayın milletvekilleri, alınan karar
gereğince bu tasarı İç Tüzük’ün 91’inci maddesi kapsamında temel kanun olarak
görüşülecektir. Bu nedenle tasarının tümü üzerindeki görüşmeler tamamlanıp
maddelerine geçilmesi kabul edikten sonra bölümler hâlinde görüşülecek ve
bölümlerde yer alan maddeler ayrı ayrı oylanacaktır.
Sayın milletvekilleri, tasarının tümünün
görüşmelerinin kapalı oturumda yapılmasına dair bir önerge vardır, önergeyi
okutuyorum:
Türkiye Büyük
Millet Meclisi Başkanlığına
615 sıra sayılı Kanun Tasarısı’nın
tümünün görüşmelerinin İç Tüzük 70’inci maddeye göre kapalı yapılmasını arz
ederim.
 Yusuf
Halaçoğlu
 Kayseri
 MHP
Grup Başkan Vekili
BAŞKAN – Kapalı oturumda Genel Kurul
salonunda bulunabilecek sayın üyeler dışındaki dinleyicilerin ve görevlilerin
dışarı çıkmaları gerekmektedir. 
Sayın idare amirlerinden salonun
boşaltılmasını temin etmelerini rica ediyorum.
Yeminli stenografların ve yeminli ve
görevlilerin salonda kalmalarını oylarınıza sunuyorum… 
YUSUF HALAÇOĞLU (Kayseri) – Karar yeter
sayısı…
BAŞKAN – Karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime beş dakika ara veriyorum.
Kapanma Saati:
18.46
BEŞİNCİ OTURUM
Açılma Saati:
18.49
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 115’inci Birleşiminin Beşinci Oturumunu açıyorum. 
615 sıra sayılı Kanun Tasarısı’nın tümü
üzerindeki görüşmelerin kapalı oturumda yapılmasına dair önergenin işlemi
sırasında yeminli görevlilerin salonda kalmaları hususunun oylamasında karar
yeter sayısı bulunamamıştı.
Şimdi oylamayı tekrar edeceğim ve karar
yeter sayısı arayacağım.
Yeminli görevlilerin salonda
kalmalarını kabul edenler… Kabul etmeyenler… Karar yeter sayısı yoktur.
Beş dakika ara veriyorum.
Kapanma Saati:
18.50
ALTINCI OTURUM
Açılma Saati:
18.53
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muharrem IŞIK (Erzincan)
----- 0 -----
BAŞKAN – Türkiye Büyük Millet
Meclisinin 115’inci Birleşiminin Altıncı Oturumunu açıyorum. 
615 sıra sayılı Kanun Tasarısı’nın tümü
üzerindeki görüşmelerin kapalı oturumda yapılmasına dair önergenin işlemi
sırasında yeminli görevlilerin salonda kalmaları hususunun yapılan iki
oylamasında da karar yeter sayısı bulunamamıştı.
Şimdi oylamayı tekrar edeceğim ve karar
yeter sayısı arayacağım.
Kabul edenler... Kabul etmeyenler...
Karar yeter sayısı yoktur. 
Alınan karar gereğince, kanun tasarı ve
teklifleriyle komisyonlardan gelen diğer işleri sırasıyla görüşmek için, 15
Temmuz Salı günü saat 15.00’te toplanmak üzere birleşimi kapatıyorum; hayırlı
haftalar, iyi günler diliyorum.
Kapanma Saati:
18.54




(x) 629 S. Sayılı Basmayazı 08/07/2014
tarihli 113’üncü Birleşim Tutanağına eklidir.


(x) Açık oylama kesin
sonuçlarını gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.


(x) 615 S. Sayılı Basmayazı tutanağa
eklidir.




