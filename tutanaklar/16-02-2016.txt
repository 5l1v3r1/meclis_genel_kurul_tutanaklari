



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

39’uncu Birleşim
16 Şubat 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Mersin Milletvekili Oktay Öztürk’ün,
Mersin ilinin Erdemli ilçesine doğal gaz getirilmesi talebine ilişkin gündem
dışı konuşması
2.- Gümüşhane Milletvekili Cihan Pektaş’ın,
15 Şubat Gümüşhane’nin düşman işgalinden kurtuluşunun 98’inci yıl dönümüne ilişkin
gündem dışı konuşması
3.- İstanbul Milletvekili Gamze Akkuş
İlgezdi’nin, Türkiye’de insan hakları sorunlarına ilişkin gündem dışı konuşması
B) Hükûmetin Gündem Dışı Açıklamaları
1.- Millî Savunma Bakanı İsmet Yılmaz’ın,
Suriye bağlamında yaşanan gelişmelere ilişkin gündem dışı açıklaması ve MHP
Grubu adına Gaziantep Milletvekili Ümit Özdağ, HDP Grubu adına Bingöl
Milletvekili Hişyar Özsoy, CHP Grubu adına Ardahan Milletvekili Öztürk Yılmaz
ve AK PARTİ Grubu adına Adana Milletvekili Talip Küçükcan’ın konuşmaları 


V.- SATAŞMALARA İLİŞKİN KONUŞMALAR
1.- Millî Savunma Bakanı İsmet Yılmaz’ın,
Hükûmetin gündem dışı konuşmasıyla ilgili Gaziantep Milletvekili Ümit Özdağ’ın
MHP Grubu adına ve Ardahan Milletvekili Öztürk Yılmaz’ın CHP Grubu adına
yaptıkları konuşmaları sırasında Hükûmete sataşması nedeniyle konuşması
2.- Diyarbakır Milletvekili İdris
Baluken’in, Adana Milletvekili Talip Küçükcan’ın Hükûmetin gündem dışı
konuşmasıyla ilgili AK PARTİ Grubu adına yaptığı konuşması sırasında Halkların
Demokratik Partisine sataşması nedeniyle konuşması
3.- Gaziantep Milletvekili Ümit Özdağ’ın,
Millî Savunma Bakanı İsmet Yılmaz’ın sataşma nedeniyle yaptığı konuşması
sırasında şahsına sataşması nedeniyle konuşması
4.- Bingöl Milletvekili Hişyar Özsoy’un,
Adana Milletvekili Talip Küçükcan’ın Hükûmetin gündem dışı konuşmasıyla ilgili
AK PARTİ Grubu adına yaptığı konuşması sırasında şahsına sataşması nedeniyle
konuşması
5.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
6.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
7.- Diyarbakır Milletvekili Çağlar
Demirel’in, Konya Milletvekili Leyla Şahin Usta’nın HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
8.- Manisa Milletvekili Özgür Özel’in,
Diyarbakır Milletvekili İdris Baluken’in 97 sıra sayılı Kanun Tasarısı’nın
26’ncı maddesiyle ilgili önerge üzerinde yaptığı konuşması sırasında Cumhuriyet
Halk Partisine sataşması nedeniyle konuşması
9.- Diyarbakır Milletvekili İdris
Baluken’in, Manisa Milletvekili Özgür Özel’in sataşma nedeniyle yaptığı
konuşması ile Amasya Milletvekili Mehmet Naci Bostancı’nın yaptığı açıklaması
sırasında şahsına sataşması nedeniyle konuşması
VI.- AÇIKLAMALAR
1.- İstanbul Milletvekili Mahmut Tanal’ın,
Artvin’de vatandaşların ormana ve doğaya sahip çıkmak için iki yüz kırk gündür
nöbet tuttuğuna ve Hükûmetin burada maden aranmasıyla ilgili düşüncesini
öğrenmek istediğine ilişkin açıklaması
2.- Bursa Milletvekili Nurhayat Altaca
Kayışoğlu’nun, kadına yönelik şiddetin ve kadın cinayetlerinin önlenmesi
konusunda Hükûmetin seçim bildirgesindeki sözünü tutması gerektiğine ilişkin
açıklaması
3.- Bursa Milletvekili Erkan Aydın’ın,
Bursa’da teleferik ücretine yapılan zamma ilişkin açıklaması
4.- Niğde Milletvekili Ömer Fethi Gürer’in,
Niğde ve Aksaray’da vatandaşların sel nedeniyle uğradıkları zararın giderilmesi
gerektiğine ve Çamardı Bademdere’deki TOKİ konutlarının hak sahiplerine teslim
edilemediğine ilişkin açıklaması
5.- Denizli Milletvekili Cahit Özkan’ın,
yeni anayasayı hayata geçirmek için tüm muhalefet partilerini göreve davet
ettiğine ilişkin açıklaması
6.- İstanbul Milletvekili Didem Engin’in,
emeklilikte yaşa takılanların sorunlarına ilişkin açıklaması
7.- Hatay Milletvekili Serkan Topal’ın,
Hatay Yayladağı’nda şehit olan askere Allah’tan rahmet dilediğine ve şehit
edildiği karakolun yandaş medya tarafından hedef gösterildiğine ilişkin
açıklaması
8.- Konya Milletvekili Mustafa Hüsnü
Bozkurt’un, Cumhurbaşkanı Recep Tayyip Erdoğan’ın bazı ifadelerine ilişkin
açıklaması
9.- Manisa Milletvekili Mazlum Nurlu’nun,
dünyada petrol fiyatları düşerken AKP hükûmetlerinin akaryakıta sürekli zam
yapmasının büyük bir çelişki olduğuna ilişkin açıklaması
10.- İzmir Milletvekili Tacettin Bayır’ın,
İzmir’deki akademik personelin, AR-GE çalışmaları ve yenilik potansiyelini
artırmak için teşvik edilmesi gerektiğine ilişkin açıklaması
11.- Mersin Milletvekili Serdal
Kuyucuoğlu’nun, Mersin’de ihracat yapan iş adamlarının, KDV iadesinin çok geç
ödenmesinden şikâyetçi olduklarına ve bu sorunun çözülmesi gerektiğine ilişkin
açıklaması
12.- Denizli Milletvekili Kazım Arslan’ın,
siyasi iktidarın ülkemizi savaşın eşiğine getirdiğine ve muhtarların hizmet
binalarının ne zaman yapılacağını öğrenmek istediğine ilişkin açıklaması
13.- İstanbul Milletvekili Onursal
Adıgüzel’in, İstanbul’da metrobüs duraklarıyla ilgili yeni düzenlemenin
vatandaşı mağdur ettiğine ilişkin açıklaması
14.- Eskişehir Milletvekili Gaye Usluer’in,
Sosyal Güvenlik Kurumunun, akciğer kanseri olan hastaların ilaç parasını ödemek
için hiç sigara kullanmamış olmak koşulunu getirmesine ilişkin açıklaması
15.- Muğla Milletvekili Nurettin Demir’in,
18 yaşını doldurduğu için yetiştirme yurtlarından çıkarılan çocuklara sahip
çıkılması ve tarım danışmanlarına kadro verilmesi gerektiğine ilişkin
açıklaması
16.- Giresun Milletvekili Bülent Yener
Bektaşoğlu’nun, Millî Eğitim Bakanlığınca görevlerinden alınan eğitim kurumları
yöneticilerinin Danıştay kararına rağmen eski görevlerine iade edilmediğine
ilişkin açıklaması
17.- Erzurum Milletvekili Kamil Aydın’ın,
Artvin’de vatandaşların maden arayışı ve HES’lere karşı bir tavır içerisinde
olduğuna ve Hükûmetin bunu dikkate alması gerektiğine ilişkin açıklaması
18.- İzmir Milletvekili Atila Sertel’in,
Kahramanmaraş’ta cezaevlerindeki mahkûm sayısının fazlalığı nedeniyle yaşanan
sıkıntılara ve mahkûmların denetimli serbestlik süresinin yeniden gözden
geçirilmesinin toplum yararına olacağına ilişkin açıklaması
19.- Ankara Milletvekili Erkan Haberal’ın,
Milliyetçi Hareket Partisinin, bölücü terör örgütü liderinin İmralı’da özel
misafir olarak ağırlanmasına ve avukatları vasıtasıyla terör örgütünü serbestçe
yönetmesine son verilmesini ısrarla talep ettiğine ilişkin açıklaması
20.- Adana Milletvekili Mevlüt
Karakaya’nın, et ve ekmek fiyatlarındaki tüketici aleyhine fiyat artışlarının
ve süt fiyatlarındaki üretici aleyhine fiyat düşüşlerinin ciddi bir sorun
yarattığına ilişkin açıklaması
21.- Diyarbakır Milletvekili Çağlar
Demirel’in, Oturum Başkanı TBMM Başkan Vekili Mehmet Akif Hamzaçebi’ye
görevinde başarılar dilediğine, Artvin Cerattepe’de halkın direnişini
desteklediğine, sokağa çıkma yasaklarının gün geçtikçe arttığı bir sürecin
yaşandığına, Cizre’de bazı binalarda mahsur kalan insanların cenazelerinin
teşhisi ve alınmasıyla ilgili ailelerin yaşadığı sıkıntıya, Adana’daki
cinayetin kadın bedeni üzerinden yapılan işkencenin son örneği olduğuna ve
erkek egemen zihniyetin cinsiyetçi yaklaşımının Türkiye tarihine kara bir leke
süreceğine ilişkin açıklaması
22.- Manisa Milletvekili Erkan Akçay’ın,
Suriye kaynaklı mülteci krizinin her geçen gün büyüdüğüne ve NATO’nun mülteci
geçişine karşı tertibatını Suriye sınırında değil Ege Denizi’nde alması konusunda
Hükûmeti tedbir almaya davet ettiğine ilişkin açıklaması
23.- Manisa Milletvekili Özgür Özel’in,
CHP’li 4 milletvekilinin Artvin Cerattepe’de ormanı ve doğayı korumak isteyen
vatandaşlarla birlikte olduklarına ve yapılacak müdahaleler için Çevik Kuvvet
ekiplerinin bölgeye gönderilmesine ilişkin açıklaması
24.- Amasya Milletvekili Mehmet Naci
Bostancı, terörle mücadelenin zor bir iş olduğuna ve devletin bu mücadele
sırasında hiç kimsenin kaybını istemediğine ilişkin açıklaması
25.- Diyarbakır Milletvekili İdris
Baluken’in, Konya Milletvekili Leyla Şahin Usta ile Ankara Milletvekili Necati
Yılmaz’ın HDP grup önerisi üzerinde yaptıkları konuşmalarındaki bazı
ifadelerine ilişkin açıklaması
26.- Manisa Milletvekili Özgür Özel’in, CHP
Parti Meclisi üyesi Avukat Sera Kadıgil’in Cumhuriyet Halk Partisinin kurumsal
kimliğini savunduğu bir davada Cumhurbaşkanı Recep Tayyip Erdoğan’la ilgili
söylediği bir söz nedeniyle cezaya çarptırılmasına ilişkin açıklaması
27.- Konya Milletvekili Leyla Şahin
Usta’nın, Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
28.- Diyarbakır Milletvekili Çağlar
Demirel’in, tüm siyasi partilere ve siyasi partilerdeki kadınlara, kadınların
işkence görerek öldürülmesi ve cesetlerinin teşhir edilmesiyle ilgili bir
araştırma komisyonu kurulması konusunda çağrıda bulunduğuna ilişkin açıklaması
29.- Bilim, Sanayi ve Teknoloji Bakanı
Fikri Işık’ın, Trabzon Milletvekili Haluk Pekşen’in 97 sıra sayılı Kanun
Tasarısı’nın 17’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
30.- Bilim, Sanayi ve Teknoloji Bakanı Fikri
Işık’ın, Diyarbakır Milletvekili İdris Baluken’in 97 sıra sayılı Kanun
Tasarısı’nın 23’üncü maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
31.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in 97 sıra sayılı Kanun
Tasarısı’nın 26’ncı maddesiyle ilgili önerge üzerinde ve Manisa Milletvekili
Özgür Özel’in sataşma nedeniyle yaptıkları konuşmalarındaki bazı ifadelerine
ilişkin açıklaması
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Avrupa Güvenlik ve İşbirliği Teşkilatı Parlamenter Asamblesinde,
NATO Parlamenter Asamblesinde, Parlamentolar Arası Birlik Asamblesinde Türkiye
Büyük Millet Meclisini temsil edecek grupları oluşturmak üzere Başkanlık
Divanınca uygun bulunan üyelerin isimlerine ilişkin tezkeresi (3/501)
2.- Başkanlıkça, Kadın Erkek Fırsat
Eşitliği Komisyonunun (1/596) esas numaralı Kanun Tasarısı’nın İç Tüzük’ün
34’üncü maddesinin üçüncü fıkrası uyarınca kendisine havale edilmesine ilişkin
istemi İnsan Haklarını İnceleme Komisyonunca da uygun bulunduğundan, İç
Tüzük’ün 34’üncü maddesinin dördüncü fıkrası uyarınca gereğinin yerine
getirildiğine ilişkin tezkeresi (3/500)
B) Meclis Araştırması Önergeleri
1.- Artvin Milletvekili Uğur Bayraktutan ve
28 milletvekilinin, Doğu Karadeniz Bölgesi’nde yaşanan afetlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/93)
2.- Artvin Milletvekili Uğur Bayraktutan ve
29 milletvekilinin, 24/8/2015 tarihinde Arhavi ve Hopa, 12/11/2015 tarihinde
Murgul ve Borçka ilçelerinde yaşanan sel afetinin bölgede yarattığı tahribatın
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/94)
3.- Konya Milletvekili Mustafa Hüsnü
Bozkurt ve 26 milletvekilinin, Konya’nın Karapınar ilçesinde belirli
aralıklarla meydana gelen obrukların yaratabileceği tehlikelerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/95) 

C) Önergeler
1.- İstanbul Milletvekili Mustafa Sezgin
Tanrıkulu’nun, (2/159) esas numaralı Ulusal Bayram ve Genel Tatiller Hakkında
Kanunda Değişiklik Yapılmasına Dair Kanun Teklifi’nin doğrudan gündeme
alınmasına ilişkin önergesi (4/14)
VIII.- ÖNERİLER
A) Siyasi Parti Grubu Önerileri
1.- HDP Grubunun, 15/2/2016 tarihinde Grup
Başkan Vekili Diyarbakır Milletvekili Çağlar Demirel tarafından, sokağa çıkma yasaklarının
ilan edildiği yerleşim yerlerinde kadınların işkence görerek öldürülmesi ve ölü
bedenlerinin sokak ortasında çıplak bir şekilde teşhir edilmesi ile bu
görüntülerin sosyal medya hesapları aracılığıyla basın yayın organlarına servis
edilmesi türü olayların tüm boyutlarıyla incelenmesi amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak 16 Şubat 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/540) (S. Sayısı: 97)
2.- Türkiye Cumhuriyeti Hükümeti ile
Amerika Birleşik Devletleri Hükümeti Arasında Genişletilmiş Bilgi Değişimi
Yoluyla Uluslararası Vergi Uyumunun Artırılması Anlaşması ve Eki Mutabakat Zaptının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/310) (S. Sayısı: 6)
X.- OYLAMALAR
1.- (S. Sayısı: 97) Araştırma ve Geliştirme
Faaliyetlerinin Desteklenmesi Hakkında Kanun ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın oylaması
XI.- YAZILI SORULAR VE CEVAPLARI
1.- İzmir Milletvekili Kamil Okyay
Sındır’ın, süt üreticilerinin sorunlarına ilişkin sorusu ve Gıda, Tarım ve
Hayvancılık Bakanı Faruk Çelik’in cevabı (7/1340)
2.- İstanbul Milletvekili Mahmut Tanal’ın,
Şanlıurfa’da hayvancılık alanında yaşanan sorunlara ilişkin sorusu ve Gıda,
Tarım ve Hayvancılık Bakanı Faruk Çelik’in cevabı (7/1341)
3.- Adana Milletvekili Mevlüt Karakaya’nın,
tarımsal üretimde girdi maliyetlerinin düşürülmesine yönelik çalışmalara ve
Rusya ile yaşanan kriz sonrası alınan tedbirlere ilişkin sorusu ve Gıda, Tarım
ve Hayvancılık Bakanı Faruk Çelik’in cevabı (7/1342)
4.- Bartın Milletvekili Muhammet Rıza
Yalçınkaya’nın, Bartın, Karabük ve Zonguldak illerinin 2014-2020 IPARD Hibe
Programı’nda kapsam dışında kalmasına ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/1343)
5.- Denizli Milletvekili Melike
Basmacı’nın, kredi borcunu ödeyemeyen çiftçilere ve sicil affı çalışmalarına
ilişkin sorusu ve Gıda, Tarım ve Hayvancılık Bakanı Faruk Çelik’in cevabı
(7/1344)
6.- İzmir Milletvekili Kamil Okyay
Sındır’ın, sulanabilir tarım alanlarına ve sulama projelerine ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/1345)
7.- İstanbul Milletvekili Hüda Kaya’nın, 23
ve 24. Yasama Dönemlerinde verilen parlamenter denetim önergeleri ile kanun
teklifleri ile ilgili çeşitli verilere ilişkin sorusu ve Türkiye Büyük Millet
Meclisi Başkan Vekili Ahmet Aydın’ın cevabı (7/1404)
8.- Osmaniye Milletvekili Ruhi Ersoy’un,
Osmaniye’de TKDK İl Koordinatörlüğü bulunmamasına ilişkin sorusu ve Gıda, Tarım
ve Hayvancılık Bakanı Faruk Çelik’in cevabı (7/1449)
9.- Konya Milletvekili Mustafa Hüsnü
Bozkurt’un, Türk Silahlı Kuvvetleri bünyesindeki Kabul Toplama Merkezlerinin
fiziki şartlarına ilişkin sorusu ve Milli Savunma Bakanı İsmet Yılmaz’ın cevabı
(7/1474)
10.- Niğde Milletvekili Ömer Fethi
Gürer’in, Niğde’deki arazi toplulaştırması çalışmalarına ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/1532)
11.- Isparta Milletvekili İrfan Bakır’ın,
Isparta’da büyükbaş hayvanlarda görülen şap ve çiçek hastalığına karşı alınan
önlemlere ilişkin sorusu ve Gıda, Tarım ve Hayvancılık Bakanı Faruk Çelik’in
cevabı (7/1533)
12.- Manisa Milletvekili Özgür Özel’in,
mevsimlik tarım işçilerinin sorunlarının çözümüne yönelik yürütülen çalışmalara
ilişkin sorusu ve Gıda, Tarım ve Hayvancılık Bakanı Faruk Çelik’in cevabı
(7/1534)
13.- Diyarbakır Milletvekili Altan Tan’ın,
Antalya’da bulunan bankalara ve 2002-2015 yılları arasında kullandırdıkları
kredi ve mevduat büyüklüklerine ilişkin sorusu ve Başbakan Yardımcısı Mehmet
Şimşek’in cevabı (7/1603)
14.- Diyarbakır Milletvekili Altan Tan’ın,
Konya’da bulunan bankalara ve 2002-2015 yılları arasında kullandırdıkları kredi
ve mevduat büyüklüklerine ilişkin sorusu ve Başbakan Yardımcısı Mehmet
Şimşek’in cevabı (7/1604)
15.- Çanakkale Milletvekili Bülent Öz’ün,
soru önergelerinin bakanlıklara havalesi ve iadesi kapsamında yapılan işlemlere
ilişkin sorusu ve Türkiye Büyük Millet Meclisi Başkan Vekili Ahmet Aydın’ın
cevabı (7/1806)
16.- Bilecik Milletvekili Yaşar Tüzün’ün,
TBMM’nin içinde bulunduğu bölgenin "TBMM Külliyesi" olarak adlandırılmasına
ilişkin sorusu ve Türkiye Büyük Millet Meclisi Başkan Vekili Ahmet Aydın’ın
cevabı (7/1809)
17.- Ankara Milletvekili Necati Yılmaz’ın,
TBMM’nin içinde bulunduğu bölgenin "TBMM Külliyesi" olarak
adlandırılmasına ilişkin sorusu ve Türkiye Büyük Millet Meclisi Başkan Vekili
Ahmet Aydın’ın cevabı (7/1810)
16 Şubat 2016
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Mehmet Akif HAMZAÇEBİ
KÂTİP ÜYELER: Ömer
SERDAR (Elâzığ), Zihni AÇBA (Sakarya)
----- 0 -----
BAŞKAN – Türkiye Büyük Millet
Meclisinin 39’uncu Birleşimini açıyorum.
III.- YOKLAMA
BAŞKAN
- Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise, yoklama pusulalarını,
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır, görüşmelere başlıyoruz.
Gündeme geçmeden önce üç sayın milletvekiline gündem
dışı söz vereceğim.
Gündem dışı ilk söz, Mersin ilinin Erdemli ilçesine
doğal gaz getirilmesi talebi hakkında söz isteyen Mersin Milletvekili Oktay
Öztürk’e aittir. 
Buyurun Sayın Öztürk. (MHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Mersin Milletvekili Oktay Öztürk’ün,
Mersin ilinin Erdemli ilçesine doğal gaz getirilmesi talebine ilişkin gündem
dışı konuşması
OKTAY ÖZTÜRK (Mersin) – Sayın Başkan, değerli
milletvekilleri; Mersin ili Erdemli Belediye Başkanımız Sayın Mükerrem Tollu
Bey’in Erdemli halkı adına bir talebini huzurlarınızda Hükûmetin dikkatine
sunmak üzere söz almış bulunuyorum. Hepinizi saygıyla selamlıyorum.
Erdemli Mersin iline bağlı, il merkezine 35 kilometre
uzaklıkta, tarım, turizm ve tarihî yönüyle büyük değere sahip, Akdeniz’in incisi
konumunda, son yıllarda şehircilik, sosyal, kültürel ve ekonomik alanlarda
yaşadığı gelişmelerle geleceğe umut vadeden şirin bir ilçemiz. 
Müstakil ilçe iken 50.154 kişilik nüfusa, 42
kilometrekarelik yüz ölçümüne sahip olan Erdemli, 6360 sayılı Büyükşehir
Yasası’yla birlikte büyükşehir ilçesi statüsüne kavuşmuş, böylece nüfusu 133
bine çıkarken yüz ölçümü ise 68 kat büyüyerek 2.926 kilometrekareye ulaşmış
durumdadır. 
Daha önce 12 mahalleden oluşan Erdemli
ilçesi, tüm köylerin ve kapanan 10 belde belediyesinin mahalleye dönüşmesiyle
71 mahalleye sahip olmuş, yaz mevsiminde deniz ve tarih turizmi nedeniyle
nüfusu 500 binin üzerine çıkmış vaziyettedir. D-400 kara yolunun şehrin
içerisinden geçmesiyle Orta Akdeniz ile Batı Akdeniz Bölgesi’ni, Ege Bölgesi ile
Akdeniz Bölgesi’ni güneyden bağlayan, önemli bir bağlantı noktasıdır. Tüm bu
özellikleriyle stratejik konumdaki Erdemli tarım sektöründe de büyük bir üretim
payına sahiptir. Ülkemizde ve dünyada önemli bir narenciye üretim merkezi olan
Erdemli Türkiye'deki yıllık limon üretiminin yüzde 60’ını karşılamaktadır.
Açıklanan bu yönleri ve sahip olduğu
kentsel, ekonomik, sosyal, kültürel ve turizm potansiyeli daha da gelişmeye
müsait olan Erdemli’de yeni ihtiyaçlar da beraberinde gelmektedir. Bu
ihtiyaçlardan birisi de doğal gaz temini konusudur. Bu konuda meskenlerde
duyulan ihtiyacın yanı sıra şu an kurulması için altyapısı oluşturulmakta olan
Erdemli Gıda, Tarım İhtisas Organize Sanayi Bölgesi’nin de ihtiyacını göz
önünde bulundurarak Mersin merkezde gerçekleştirilen ve Erdemli ilçesine sınır
komşu olan Mezitli’de var olan doğal gaz temininin Erdemli için de
gerçekleştirilmesi artık zaruret hâline gelmiş bulunmaktadır.
Ayrıca Erdemli sera tarımında da büyük
bir paya sahiptir. Erdemli ilçesinde örtü altı sebze üretim alanı yaklaşık 35
bin dönümdür. Özellikle örtü altı sebze ve meyve ürünleri yetiştiriciliğinde
gerekli olan ısıyı gerek ekonomik üretim yapmak gerekse rekolteyi artırmak
amacıyla, gelişmiş ülkelerde olduğu gibi doğal gazla sağlamak düşüncesi tüm çiftçilerimiz
ve ilgili kuruluşlarca benimsenmiş, sonucu ise merakla beklenmektedir. Bu
konuda İlçe Belediye Meclisimiz gerekli kararı oy birliğiyle almış, çalışmaları
başlatmak, iş ve işlemleri yürütmek için Belediye Başkanına yetki vermiştir.
Hâlen BOTAŞ nezdinde yürütülen çalışmalar Erdemli ilçemizin Aksagaz Doğal Gaz
Dağıtım AŞ’nin lisans alanı kapsamında olmaması nedeniyle bir türlü sonuca
ulaşamamaktadır.
Yukarıda da belirttiğimiz üzere, her
geçen gün ilçe ekonomisindeki payı artan sera tarım işletmelerinin
maliyetlerinin düşürülerek bu alandaki üretim ve istihdamın artırılması için
doğal gaz önemli bir fırsattır ve bu nimetten 100 bini aşkın Erdemlili
vatandaşımız da istifade etmek istemektedir. Diğer taraftan, doğal gazın
gelmesi hâlinde hâlen önemli altyapı aşamaları bitirilen Erdemli Gıda ve Tarıma
Dayalı İhtisas Organize Sanayi Bölgesi’nin en önemli ihtiyacı da halledilmiş
olacak ve bölgede yeni bir ekonomik kalkınmaya vesile olabilecek bu istihdam
kapısı da hizmete girmiş olacaktır.
Erdemli ilçemizde meskûn bulunan vatandaşlarımızın da
hemen hemen tamamı ısınma ve mutfak tüketimi için doğal gaz talep etmekte olup
ihtiyacın karşılanması hususunda gerek yerel yönetim gerekse kaymakamlık
nezdinde sürekli başvuru yapılmaktadır. Mevcut durumda, fizibilite ve uygulama
çalışmaları devam eden Mersin-Karaman-Ayrancı Doğal Gaz Boru Hattı ayrıca bu
konuda bir şans olup hattın ana güzergâhı Erdemli ilçe sınırları içerisinden
geçmektedir. Doğal gaz konusunda Mezitli ilçesine kadar (Mezitli dâhil) geçerli
olan lisans alanının genişletilerek, gerekiyorsa lisans süresinin uzatılarak
Erdemli ilçesini de kapsaması için gerekli çalışmaların başta Enerji ve Tabii
Kaynaklar Bakanlığı olmak üzere, ilgili kurum ve kuruluşlarca yapılmasını
önemle beklemekteyiz. 21’inci asra girerken ortaya koyduğumuz bu talebin çok
abartılı bir talep olmadığını da Hükûmetimizin dikkatine sunuyor, hepinizi
saygıyla selamlıyorum. (MHP sıralarından alkışlar)
BAŞKAN – Teşekkür ederim Sayın Öztürk. 
Gündem dışı ikinci söz Gümüşhane’nin düşman işgalinden
kurtuluşunun yıldönümü münasebetiyle söz isteyen Gümüşhane Milletvekili Cihan
Pektaş’a aittir. 
Buyurun Sayın Pektaş. (AK PARTİ sıralarından alkışlar)
2.- Gümüşhane Milletvekili Cihan Pektaş’ın,
15 Şubat Gümüşhane’nin düşman işgalinden kurtuluşunun 98’inci yıl dönümüne
ilişkin gündem dışı konuşması
CİHAN PEKTAŞ (Gümüşhane) – Sayın Başkan, değerli
milletvekilleri; Gümüşhane’mizin düşman işgalinden kurtuluşunun 98’inci
yıldönümü münasebetiyle gündem dışı söz almış bulunuyorum. Bu vesileyle yüce
Meclisi saygıyla selamlıyorum.
1 Şubatta Diyarbakır Sur’da terör örgütü PKK’ya karşı
yürütülen operasyonlarda şehit düşen hemşehrim Jandarma Teğmen Recep Erdoğan
kardeşime ve bütün şehitlerimize Allah’tan rahmet diliyorum.
Gümüşhane gümüş ve altın madenlerinin zenginliğinden ve
tarihî İpek Yolu üzerindeki konumundan dolayı tarih boyunca ehemmiyetini
kaybetmemiş bir şehrimizdir. Fatih Sultan Mehmet Han’ın 1461 yılında bölgeyi
fethetmesiyle ecdadımız yöreye yerleşmeye başlamış, Rumlar ve Ermenilerle bu
sevgi, hoşgörü ve barış şehrinde asırlarca birlikte yaşamışlardır.
Gümüşhane’de bulunan darphanelerde Osmanlı
İmparatorluğu hazinesinin altıda 1’ini temin eden gümüş ve altın sikkeler
basılmıştır. 
Birinci Dünya Savaşı’nın bütün şiddetiyle devam ettiği
günlerde 19 Temmuz 1916’da Gümüşhane ve Torul, 22 Temmuzda da Kelkit ilçemiz
Ruslar tarafından işgal edilmiştir. Yaklaşık bir buçuk yıl Rus işgalinde kalan
ilimizde, yaşlı, çocuk, kadın, erkek demeden topyekûn verilen bir mücadele
sonunda Torul 14 Şubat, Gümüşhane 15 Şubat, Kelkit ise 17 Şubat 1918 tarihinde
işgalden kurtarılmıştır. 
Doğu Karadeniz Bölgesi’ni Doğu Anadolu’ya bağlayan
ilimizde deniz ve kara iklimi özellikleri görülmektedir. Bir tarafında
kemençesi, diğer tarafında davul zurnasıyla çok kültürlü bir şehrimizdir.
İlimizde tarım ve hayvancılığın hâkim olduğu görülse de madencilik ve turizm
sektörünün de potansiyel olarak gelecek vadettiğini söyleyebiliriz. Son
yıllarda madenlerimiz çevreci bir anlayışla işletilmeye başlanmış ve büyük bir
istihdam oluşturulmuştur. 
Büyük bir turizm potansiyeline sahip olan ilimiz,
kültür, yayla ve ekoturizmin yanı sıra kayak turizmi için de vazgeçilmez bir
yerdir. Kelkit’teki tarihî Satala Antik Kenti, Santa Harabeleri, Krom şehri ve
İmera Manastırı, Canca Kalesi, Kov Kalesi, Torul Kalesi ve Gümüşhane konakları
görülmeye değer tarihî mekânlarımızdır. Torul ilçemizdeki “tabiatın yer altı
sarayı” diye tabir ettiğimiz Karaca Mağarası tabii mimarisiyle ziyaretçilerine
huzur ve mutluluk vermektedir. Şiran ilçemizdeki Tomara Şelalesi 25 metre
yükseklikten dökülerek çevresindeki zengin flora ve tabii peyzaj ile muhteşem
bir görsellik sunmaktadır. Kürtün ilçemizdeki Avrupa’nın en yüksek köknarları
ve Türkiye’nin en uzun ladinlerinin bulunduğu Örümcek Ormanları, Kadırga
Yaylası, doğal çim alanlarıyla meşhur Kazıkbeli Yaylası ve merkez Taşköprü
Yaylası eşsiz güzellikleriyle görülmeye değer tabiat alanlarımızdır. Limni
Gölü, Artabel Gölleri ve çevresindeki zengin flora âdeta insanı büyülemektedir.
“Eski Gümüşhane” dediğimiz tarihî Süleymaniye ve yapımı planlanan kayak
merkezi, Zigana Turizm ve Kayak Merkezi önemli potansiyele sahiptir. 
Özellikle AK PARTİ hükûmetleri dönemlerinde büyük bir
yatırım hamlesine sahne olan Gümüşhane’miz tarım, ulaşım, turizm, madencilik,
eğitim ve sağlık alanlarında önemli hizmetler almaktadır. Karayolları Genel
Müdürlüğü tarafından ihalesi yapılan toplamda 25.400 metre uzunluğuyla
Türkiye’nin en uzunu olan Zigana Tüneli inşaatına başlanmak üzeredir.
İlimizdeki toplam tünel uzunluğumuz 65 kilometredir. Yol projelerimiz hızla
devam etmektedir. Havaalanımızın ve hızlı tren projemizin yapımıyla ulaşım
hizmetlerini taçlandıracağız. Daha önce tamamen iptidai usullerle tarımsal
sulama yapılırken 2003 yılından itibaren hızlı bir şekilde hayata geçirmeye
başladığımız baraj, gölet ve sulama projeleriyle şu ana kadar 100 bin dekar
araziyi sulamaya açmış bulunmaktayız. Devlet Su İşleri Genel Müdürlüğü
tarafından yürütülen Bin Günde Bin Gölet ve Sulama kapsamında projelerimiz
devam etmektedir. İnşallah, ilimizdeki sulanabilir arazi olan 450 bin dekar
arazinin tamamını modern ve basınçlı sulama sistemleriyle sulayabilecek duruma
geleceğiz. Tarım ve hayvancılıkta öncü bir şehir olacağız. Karşıyaka Tabiat
Parkı ve şehri, tabiat parkına bağlayacak teleferik projesini başlatıyoruz.
Bütün turistik mekânlarımızdaki ulaşım, dinlenme ve sosyal alanları hızlı bir
şekilde inşa ediyoruz. Yakın bir gelecekte turistlerimizi ağırlamaya
başlayacağız. Ahmet Ziyaüddin Gümüşhanevi Hazretleri’nin manevi mimarı olduğu
pestil ve kömenin başkenti Gümüşhane’miz; kuşburnu, fasulye ve Kelkit döneriyle
meşhurdur. 
Sözlerime son verirken tekrar yüce Meclisi saygıyla
selamlıyorum. (AK PARTİ sıralarından alkışlar)
BAŞKAN – Teşekkür ederim Sayın Pektaş.
Gündem dışı üçüncü söz, Türkiye’de insan hakları
sorunları hakkında söz isteyen, İstanbul Milletvekili Gamze Akkuş İlgezdi’ye
aittir.
Buyurun Sayın Akkuş İlgezdi. (CHP sıralarından
alkışlar)
3.- İstanbul Milletvekili Gamze Akkuş
İlgezdi’nin, Türkiye’de insan hakları sorunlarına ilişkin gündem dışı konuşması
GAMZE AKKUŞ İLGEZDİ (İstanbul) – Sayın Başkan, değerli
milletvekilleri; hepinizi saygıyla selamlıyorum. 
Bugün, Türkiye İnsan Hakları Vakfının kuruluşunun
26’ncı yılı. Ben de bu sebeple, Türkiye’de her geçen gün daha da yakıcı hâle
gelen insan hakları ihlallerine bir kez daha dikkatlerinizi çekmek istiyorum. 
Sözlerime, vakfın kurucuları arasında yer alan Muzaffer
İlhan Erdost’un 7 Kasım 1980’de Mamak Cezaevinde dövülerek öldürülen kardeşi
İlhan Erdost’u ve geçtiğimiz günlerde hain bir saldırıda yitirdiğimiz Tahir
Elçi’yi anarak başlamak istiyorum. Hak ve özgürlükler mücadelesinde anıları
önünde saygıyla eğiliyorum. 
İnsan Hakları Vakfı, işkence görenlerin tedavisi ve
yakınlarının rehabilitasyonu amacıyla kurulmuştur yani bugün anayasasını
değiştirmemizin gerektiği konusunda hemfikir olduğumuz 12 Eylülün yaralarını
sarmak için. Aradan yirmi altı yıl geçti ancak vakıf misyonunu tamamlayamadı.
İnsan hakları ihlalleri o karanlık günlerden bugünlere artarak geldi ve
çeşitlendi. Dün işkence, gözaltında kayıplar, yargısız infazlar, adil
yargılama, düşünce ve ifade özgürlüğü diyorduk, bugün bunlara kadına yönelik
şiddet, iş güvenliği, çocuk işçiler ve topraklarımızda sayıları 2,5 milyona
ulaşan mültecileri de ekledik. 
Değerli vekiller, ülkemizde insan hakları ihlalinin
nereden başlayıp nerede bittiğini kestirmek mümkün değil. Sokağa çıkma
yasaklarının yol açtığı ihlalleri mi, cezasızlığın ortaya çıkardığı sorunları
mı söyleyeyim, yargı bağımsızlığı, ifade özgürlüğü, basın özgürlüğü, kadın
cinayetleri, iş kazaları ya da yasa dışı çalıştırılan çocuk işçileri mi, F tipi
cezaevlerindeki tecrit ve baskıları mı, yoksa Türkiye'nin dört bir yanına
dağılmış 2,5 milyon Suriyelinin dramını mı? 
Şunu biliyorum ki, hangi görüşten olursak olalım, hangi
partiyi temsil edersek edelim, tanık olduğumuz insan hakları ihlalleri hepimizi
belli düzeyde etkilemekte. Ne yazık ki, siyaset yapma geleneğimiz ortak akıl
üretmekten çok karşılıklı pozisyon almakla sınırlı olduğu için bu sorunlara
çözüm üretmekte başarılı olamamaktayız. 
Geçtiğimiz günlerde Dünya Özgürlük Raporu
2016 yayınlandı. Bu rapora göre Türkiye kısmen özgür ülkeler arasında yer
alıyor, özgürlükler bakımından da gerileyen ülkelerden biri olarak tanımlanmış.
Avrupa İnsan Hakları
Mahkemesinde 8.450 dosyayla hakkında en fazla dava başvurusu olan üçüncü
ülkeyiz, 2015 yılında alınan 823 kararın 87’si ülkemizle ilgili. En fazla ceza
aldığımız konu ise adil yargılanma hakkının
ihlali.
Yine, bu ihlaller karşısında cezasızlık
da ne yazık ki ülkemizde bir yönetim ilkesi hâline geldi. Hak ihlalinde bulunanlar
yargı önünde hesap vermediği gibi, korunuyor, kollanıyor, terfi ediyorlar. Bu,
iktidardan iktidara devredilen, süreklilik arz eden bir devlet geleneğine
dönüştü ne yazık ki. Cezalandırılmayan her ihlal bir sonrakine davet çıkarıyor,
vicdanlarımızı yaralıyor, insanlığımızı törpülüyor ve toplumumuzu çürütüyor.
Değerli vekiller, gelin, kamu
görevlilerinin hiçbir gerekçeyle, insanın insan olmaktan kaynaklanan haklarını
elinden alamayacağını hep birlikte savunalım. Savunalım ki yeni Dilek Doğan
olaylarıyla karşılaşmayalım. Yarın, hiçbir nedeni yokken hayatından koparılan
Dilek Doğan’ın davası var. Gelin, hayat hakkı elinden alınan gencecik bir kızın
ailesinin yanında duralım. Bugün Doğan ailesinin başına gelenlerin yarın
bizlerin, sevdiklerimizin de başına gelmesi mümkün. 
Bildiğiniz gibi, Türkiye’de çok uzun
yıllardır insan hakları ihlali ve ifade özgürlüğü ihlalleri bakımından
süregelen bir süreç var. Ne yazık ki bugün ifade özgürlüğünün yanı sıra siyasi
eleştiri özgürlüğü hakkımız da yok. 30’dan fazla gazeteci tutuklu. Diğer
taraftan, kadınlarımız büyük bir şiddet sarmalının içinde. 2015 yılında 303
kadın hayatını kaybetti; ocak ayında bu rakam 36’yı buldu. 
Hepimizi derinden etkileyen, kadına
yönelik şiddetin simge ismi “Özgecan” adıyla anılan yasayı ne yazık ki
Meclisten hâlâ çıkaramadık.
(Mikrofon otomatik cihaz tarafından
kapatıldı) 
GAMZE AKKUŞ İLGEZDİ (Devamla) - Bir
dakika süre alabilir miyim.
BAŞKAN – Buyurun, sözlerinizi
tamamlayınız.
Mikrofonunuzu açıyorum.
GAMZE AKKUŞ İLGEZDİ (Devamla) – Ceza Yasası’nda
yapacağımız değişiklikle, sanıklara verilen iyi hâl ve tahrik indirimlerinin
ortadan kaldırılmasını istiyoruz. Partiler üstü olan kadın sorununa bile çözüm
üretemememiz çok acı. 
Diğer bir konu da, insanca yaşam hakkı.
“İş kazaları” deyip geçiyoruz bunu biz. 1.730 emekçimiz geçen sene hayatını
kaybetti. 
Sonuç olarak değerli vekiller, bugün tüm bu
olumsuzlukları ortadan kaldıramasak da en aza indirme şansımız var. Yarın İnsan
Haklarını İnceleme Komisyonunda görüşmeye başlayacağımız, Türkiye İnsan Hakları
ve Eşitlik Kurumuna İlişkin Kanun Tasarısı’nı bu bakımdan önemsiyorum. 
Bütün partilerin katkılarıyla hak ihlallerini
engelleyici bir yasayı buradan çıkarma umuduyla tüm Genel Kurulu buradan
selamlıyorum. (CHP
sıralarından alkışlar)
BAŞKAN – Teşekkür ederim Sayın
Akkuş İlgezdi.
Sayın milletvekilleri, Hükûmet adına Millî Savunma
Bakanı İsmet Yılmaz’ın Suriye bağlamında yaşanan gelişmeler konusunda İç
Tüzük’ün 59’uncu maddesine göre söz talebi vardır. Sayın Bakanın bu talebini
yerine getireceğim. Sayın Bakanın açıklamasından sonra istemleri hâlinde siyasi
parti gruplarına söz vereceğim. Konuşma süreleri Hükûmet için yirmi, siyasi
parti grupları için on dakikadır. 
Buyurun Sayın Bakan. (AK PARTİ sıralarından alkışlar)
B) Hükûmetin Gündem Dışı Açıklamaları
1.- Millî Savunma Bakanı İsmet Yılmaz’ın,
Suriye bağlamında yaşanan gelişmelere ilişkin gündem dışı açıklaması ve MHP
Grubu adına Gaziantep Milletvekili Ümit Özdağ, HDP Grubu adına Bingöl
Milletvekili Hişyar Özsoy, CHP Grubu adına Ardahan Milletvekili Öztürk Yılmaz
ve AK PARTİ Grubu adına Adana Milletvekili Talip Küçükcan’ın konuşmaları 
MİLLÎ SAVUNMA BAKANI İSMET YILMAZ (Sivas) – Sayın
Başkan, değerli milletvekilleri; Suriye’deki gelişmeler ve siyasi sürece
ilişkin son durum hakkında yüce Meclisi bilgilendirmek üzere söz almış
bulunuyorum. Bu vesileyle yüce Meclisi saygıyla selamlıyorum.
Sayın Başkan, sayın milletvekilleri; ülkemiz, Suriye’de
başlayan olayların başından itibaren Suriye halkının yanında olmuştur. Bu
çerçevede sorunun siyasi olarak çözülmesini ve bu doğrultuda gereğinin
yapılmasını her platformda da savunmuştur. Bu platformlardan biri de Viyana’da
gerçekleştirilen toplantılardır. Ekim ayında Viyana toplantılarıyla siyasi
sürece ivme kazandırdık. Konuyla ilgili olarak geçen yıl aralık ayında
Birleşmiş Milletler Güvenlik Konseyinin 2254 sayılı Kararı oy birliğiyle kabul
edildi. Kabul edilen kararda Suriye’de acil bir ateşkesin sağlanması ve ülkede
siyasi bir çözüme ulaşılması çağrısı yapılmıştır. Kabul edilen karar uyarınca
da dolaylı görüşmelere 29 Ocakta başlanılmıştır. Görüşmelerin başında yaşanan
tıkanıklık nedeniyle Birleşmiş Milletler Genel Sekreterinin Suriye Özel
Temsilcisi Staffan de Mistura’nın girişimiyle görüşmelere 3 Şubata kadar ara
verilmiştir, bir sonraki tur için de 25 Şubat tarihi hedef olarak
belirlenmiştir. Bu kısa ilk tur, taraflar arasında müzakere için gerekli olan
asgari müştereklerin henüz oluşmadığını göstermektedir. Bu aşamadaki ilk
değerlendirmemiz, en son 2014’te tarafları bir araya getiren süreçle
kıyaslandığında, ortada daha fazla sorunun ve aktörün olduğudur. Sahada çatışan
gruplara Rusya da eklenmiştir. Bu ilave faktör mevcut süreci daha da karmaşık
hâle getirmiştir. Dışişleri Bakanımız Sayın Mevlüt Çavuşoğlu, Uluslararası
Suriye Destek Grubu’nun geçen hafta Münih’te yapılan toplantısına katıldı.
Burada yapılan görüşmelerde ülkemizin yaklaşımı tüm taraflara bir kez daha
aktarıldı, PYD/YPG konusundaki hassasiyetimiz de anlatıldı. İnsani yardım
ulaştırılması öngörülen yerler belirlenirken rejimin değil, sivil halkın
ihtiyaçlarının gözetilmesi gerektiği vurgulandı. Münih’teki toplantı sonunda
siyasi sürecin önünün tekrar açılması için çatışmaların durdurulması ve kuşatma
altındaki yerlere insani erişimin sağlanması gerekliliği yinelendi ve bunun
için 2 çalışma grubu da oluşturuldu. Münih toplantısı sonucunda öncelikle
Rusların hava saldırılarını durdurması, rejimin kuşatmaları kaldırması ve bu
yerlere insani erişimin tam olarak sağlanması yükümlülüğünün yerine getirilmesi
esasları kabul edilmiştir.
Sayın Başkan, değerli milletvekilleri; Rusya askerî
harekatına başladığı 30 Eylül 2015’ten bugüne kadar 7.200’ün üzerinde hava
saldırısı gerçekleştirmiştir. Bunun yüzde 88’i muhalifleri ve sivilleri hedef
almıştır, geriye kalan yüzde 12’lik kısmı ise DEAŞ’a karşı gerçekleştirilmiştir.
DEAŞ’a karşı yapılan saldırıların sahada somut bir etkisi de görülmemektedir.
Aksine, DEAŞ’ın işini kolaylaştırmıştır, ona ilave alan açmıştır. Rusya,
muhalifleri ve sivilleri aralıksız her gün Halep’te, Lazkiye’de, Şam’da,
İdlip’te, Hama’da, Humus’ta ve Dera’da hedef almaya devam etmektedir. Bugün
yaklaşık 5 bin askeri ile Suriye’de sahada olan Rusya sadece havadan değil,
Hazar Denizi ve Akdeniz’deki savaş gemilerinden attığı füzelerle Suriye’deki
ateşi körüklemekte, iç savaşı daha da derinleştirmekte, bölgede tehlikeli bir
tırmanmaya yol açmaktadır. Nitekim, biz Cenevre’de müzakerelerin önünü açmaya
çalışırken rejim ve Rusya Halep’i kuzeyden çevrelemek amacıyla alanda
muhaliflere karşı kapsamlı bir harekâta girişti. Rejim güçleri Rusya’nın yoğun hava
desteği altında Halep’in kuzeyinde Halep-Azez kara yolunu kesti. Bu
gelişmeleri, Rusya’nın ve rejimin iş birlikçisi PYD/YPG’nin eş güdümlü
saldırıları izledi. Bu saldırılar hâlen de devam etmektedir. 
Ruslar, sadece son yirmi dört saat içerisinde Azez’de 2
okul ve 1 hastane ile İdlip-Maarat’ta El Numan’daki Sınır Tanımayan Doktorlar
Örgütünün işlettiği bir hastaneye saldırdılar. Çoğunluğunu kadın ve çocukların
oluşturduğu 30’un üzerinde masum sivil hayatını kaybetti, 100’ün üzerinde de
yaralı olduğu bildirilmektedir. Bu vahim saldırıların ayrıca bir savaş suçu
olduğunu da açıkça belirtmek isterim. 
Rusya’nın ve rejimin muhaliflere yönelik saldırılarının
Cenevre’deki görüşmelere giden süreçle birlikte yoğunlaştığına dikkatinizi
çekmek istiyorum. Şubatın başında, Halep’in kuzeyini Kilis bölgesi
sınırlarımıza bağlayan muhaliflerin kontrolündeki koridor kapandı, Halep’e ve
güneyine giden insani yardım akışları da durdu. 
Bu saldırılardan ve yoğun çatışmalardan kaçan on
binlerce insan sınırımıza doğru hareketlendi. Bunlar için sınırın öbür
tarafında her türlü tedbiri aldık. Durumu ağır olanları ülkemize kabul ettik. 
Suriye’de siyasi değil, askerî bir çözümün peşinde
koşan Rusya’nın yoğun hava desteğiyle rejimin ilerleyen dönemde Halep şehir
merkezini tamamen kuşatmasıyla yeni ve çok daha büyük bir kitlesel göç
dalgasıyla karşılaşabiliriz. Rus tarafının ve rejimin bu insani trajediyi
ülkemizi ve Avrupa’yı zor durumda bırakmak için bir silah olarak kullandığını
düşünüyoruz. 
Sayın Başkan, değerli milletvekilleri; PYD/YPG sahada
muhaliflerin maruz kaldığı durumu bir fırsat olarak görmektedir. Bir süredir
Afrin-Azez hattında muhaliflerin kontrolündeki bölgeye yönelik saldırılarını
Rusya’nın da hava gücü ve mühimmat desteğiyle artırmıştır. PYD/YPG’yi pek çok
kez uyardık. Son olarak, yine, Rusya ve rejimle eş güdüm hâlinde Azez
yakınlarındaki Minak Hava Üssünün kontrolünü ele geçirdiler, dün de
muhaliflerin rejimle yoğun çatışmasını fırsat bilerek Azez’in güneyindeki Tel
Rıfat ve Kafernaya’ya saldırdılar. 
Azez, sınırımızın hemen yanı başındadır.
YPG’nin Azez’e ve çevresine yönelik saldırıları mülteci akınını daha da
artırmaktadır. Bu örgütü terörist olarak kabul etmeyenlere şunu sormak gerek:
PYD/YPG DEAŞ’ın olmadığı, Arap ve Türkmenlerin yaşadığı bu bölgede neyin mücadelesini
vermektedir? Kimin taşeronluğunu yapmaktadır? Muhalefetin davası adına kime
sekte vurmaya çalışmaktadır?
İDRİS BALUKEN (Diyarbakır) – El Nusra’ya, Ahrar-uş
Şam’a!
MİLLÎ SAVUNMA BAKANI İSMET YILMAZ (Devamla) –
PYD/YPG’nin faaliyetlerinden Rusya ve rejim istifade etmektedir, PYD/YPG’nin
muhalefet blokuyla uzaktan yakından bir alakası yoktur, Rusya’nın bölgedeki
maşası hâline dönüşmüştür, bu gerçeği de herkesin görmesi gerekir.
Sayın Başkan, değerli milletvekilleri; topçu
birliklerimiz angajman kurallarımız çerçevesinde 13 Şubat gecesinden bu yana
YPG hedeflerini vurmaktadır. Bu, o bölgede yaşayan Kürtlere yönelik bir tutum
değildir, onların koruyucusu da hamisi de biziz. Bunu sözle değil
eylemlerimizle gösterdiğimizi dünya âlem biliyor. Halepçe’ye kimyasal silahla
saldırıldığında yaklaşık 500 bin Iraklı Kürt kardeşimizi kabul eden biziz. 28
Avrupa ülkesi 121 mültecinin paylaşımı konusunda mutabakata varamazken, Kobani
işgal altındayken üç gün içerisinde yaklaşık 200 bin Kürt kardeşimizi ülkemizde
misafir eden de biziz. Allah göstermesin, yarın yine bir ihtiyaç olduğunda aynı
desteği bu coğrafyada yaşayan tüm kardeşlerimize hiçbir ayrım yapmadan yine biz
vereceğiz, bundan hiç kimsenin de şüphesi olmasın.
Şunun bilinmesi lazım: Bizim tutumumuzun son derece
meşru bir temeli var. Birincisi, Türkiye kendi güvenliğini korumak için her
türlü tedbiri alır; DEAŞ’a karşı da alır, diğer terör unsurlarına karşı da
alır.
Sınırımıza bitişik Suriye’deki gelişmeler Türkiye için
ulusal güvenlik meselesidir. Dolayısıyla ülkemizin, halkımızın güvenliği için
gerekli tüm tedbirleri tereddüt etmeden atarız, gerekli tüm tedbirleri tereddüt
etmeden de alırız. PYD-YPG’nin sınırımızın güneyini muhaliflerin erişimine
tamamen kapatması, burada sözde bir koridor tesisi için Fırat’ın batısına
geçmesi veya Afrin’den Azez bölgesine yönelik taarruza girişmesi bizim
gözümüzde aynıdır. Bu duruma da müsaade edilemez. 
Son gelişmeler hakkında müttefik ülkeleri
bilgilendirdik. Sayın Başbakanımız ABD Başkan Yardımcısı Biden ve Almanya
Şansölyesi Merkel ile görüştü, Sayın Dışişleri Bakanımız İngiliz ve Fransız
muhataplarıyla konuyu ele aldı, ben de NATO Savunma Bakanları Toplantısı
vesilesiyle müttefiklerimize Türkiye’nin görüşlerini aktardım. İnsani durumun
daha da kötüleşmesini ve mülteci akınlarını önlemek, sınır güvenliğini sağlamak
ve Suriye halkının gerçek temsilcisi olan muhalefetin yanında olduğumuzu
göstermek durumundayız. Bu, Suriye’deki barış sürecine de verilebilecek en
büyük katkıdır. Suriye’deki ihtilafa siyasi bir çözüm bulanmasının en güçlü
savunucuları arasındayız. Gelişmelerin, muhalefetin ve Suriye halkının meşru
beklentileri doğrultusunda neticelenmesi yolundaki çabalarımızı sürdüreceğiz.
Bunu yaparken terörle mücadelemizden de asla taviz vermeyeceğiz. Terörün her
çeşidini bertaraf edeceğiz. Bu vatanın birliğine ve bütünlüğüne yönelik her
türlü tehdide misliyle yanıt vereceğiz. Yüce milletimizden aldığımız görevin
bilincindeyiz, sorumlulukları eksiksiz yerine getireceğiz. 
Sözlerime son verirken, aziz milletimizin şundan emin
olmasını istiyorum: Türkiye bir savaş istememektedir. Bölgemizde de dünyamızda
da barışın esas olmasını, sağlanmasını istiyoruz ve bu doğrultuda da
çalışıyoruz. Ancak söz konusu olan bu aziz milletin hakkı ve hukuku ise onu
korumak için de gereken her adımı atmaktan bir an bile tereddüt
göstermeyeceğimizin de bilinmesini ister ve yüce Meclisi bir kez daha saygıyla
selamlarım. (AK PARTİ sıralarından alkışlar) 
BAŞKAN – Teşekkür ederim Sayın Bakan.
Şimdi, siyasi parti gruplarının söz taleplerini yerine
getireceğim.
Milliyetçi Hareket Partisi Grubu adına Ümit Özdağ,
Gaziantep Milletvekili.
Buyurun Sayın Özdağ. (MHP sıralarından alkışlar) 
Süreniz on dakikadır. 
MHP GRUBU ADINA ÜMİT ÖZDAĞ (Gaziantep) – Sayın Başkan,
değerli milletvekilleri; “üçüncü dünya savaşı” kavramının, stratejistler,
senaryo yazarları veya beyin fırtınası yapan entelektüeller tarafından değil
Rusya Başbakanı tarafından gündeme taşındığı günlerden geçiyoruz. Üstelik,
Rusya Başbakanı üçüncü dünya savaşını engelleyebilecek ülkeler olarak Amerika Birleşik
Devletleri, Türkiye ve Suudi Arabistan’dan bahsediyor. 
Millî Savunma Bakanı Sayın İsmet Yılmaz yaptığı
değerlendirmelerle Suriye’de gerçekleşecek muhtemel gelişmeleri değerlendirdi.
Bu öngörülere dayanarak rahatlamayı çok arzu ederdik gerçekten ama Kabinede
kendisinden önce yer alan ve AKP dış politikasını uzun bir süre temsil eden
Sayın Yaşar Yakış kısa bir süre önce yaptığı açıklamada, Suriye’de ortaya
çıkacak gelişmelerin Hatay’ı kaybetmemize neden olacağını açıkladı.
Öte yandan Sayın Davutoğlu da Dışişleri Bakanıyken,
Ağustos 2012’de yaptığı bir açıklamada savaşın birkaç ay içinde biteceğini
söylemişti. 
Özetle, AKP Hükûmetinin Dışişleri Bakanlarına
baktığımız zaman, yapmış olduğu açıklamalar bize gelecekle ilgili güven
vermiyor ve bazı sorular sormayı düşünüyoruz.
AKP Hükûmetine soracağımız ilk soru, AKP Hükûmetinin
Suriye politikasının temel hedefi olan Esad’ın devrilmesiyle ilgili. 
Sayın Bakan, Esad devrilince Suriye’de iç savaş sona mı
erecek, yoksa Esad’ın devrilmesinden sonra Şam’da iktidarı ele geçirmek için
savaşın ikinci evresi mi başlayacak? Eğer Esad’ın devrilmesiyle iç savaşın sona
ereceğini düşünüyorsanız, hâlâ “Birkaç ay içinde Suriye’de iç savaş biter,
Şam’da Emevi Camisi’nde cuma namazı kılarız.” noktasında olduğunu anlayacağız Hükûmetin.
Ne yazık ki Şam’da cuma namazı kılamıyoruz, ancak Suriye iç savaşının neden
olduğu şehitlerin cenaze namazlarını kılıyoruz. 
Tabii, PYD terör örgütü konusunda da bazı sorularımız
var. Türkiye'nin Suriye’de müttefiki var mı? Eğer ABD ile Türkiye müttefikse,
Türkiye ve ABD’nin desteklediği ÖSO’ya saldıran ABD destekli PYD’ye yönelik
operasyonlarımızı neden Amerika Birleşik Devletleri kınıyor? Türkiye'nin terör
örgütü olarak tanıdığı PYD ve onun silahlı kanadı olan YPG’ye, ABD’nin silah,
mühimmat, ilaç ve benzeri lojistik destek sağladığı açık. ABD’li yetkililer de
bunu kabul ediyorlar. İncirlik Üssü’nün PYD’ye yapılan destekte oynadığı rol
nedir? 
İktidara yakın bir gazeteci, İbrahim Karagül,
10/2/2016’da Yeni Şafak gazetesinde “PYD İncirlik’ten mi yönetiliyor?” sorusunu
sordu. ABD’nin İncirlik’ten PYD’ye yapmış olduğu yardımı nasıl engellemeyi
düşünüyorsunuz? Eğer Türkiye'nin terör örgütü olarak tanıdığı bir yapıya
müttefikimiz ABD bizim topraklarımızı kullanarak yardım yapıyorsa, biz de bu
terör örgütüne desteğe yataklık yapmıyor muyuz?
PKK, KCK yapılanmasına gittiği dönemden itibaren
KCK’nın bir parçası olan ve bu nedenle terör örgütü sayılması gereken PYD’yle
son beş yılda kaç kez görüştünüz?
Eğer PYD bir terör örgütü ise Ekim 2014, Temmuz 2015 ve
Ekim 2015’te Türkiye’yi ziyaret eden PYD Eş Başkanı Salih Müslim’le neler
görüştünüz? Bu görüşmelerin tutanaklarını Meclisle paylaşabilir misiniz?
Süleyman Şah Türbesi’nin nakli konusunda PYD’yle HDP
aracılığıyla bir koordinasyon sağlandı mı? PYD’liler Türk tanklarına yol
gösterdiler mi? PYD’ye 150 bin dolarlık bir ödeme yapıldı mı?
PYD ile IŞİD arasında Ayn El Arap‘ta çatışmalar devam
ederken neden PYD lehine çatışmalara müdahale ettiniz? Neden PKK ve PYD’lilerin
Türkiye’de tedavi olmasını sağladınız? Ayn El Arap’ta çatışmalar devam ederken
neden Barzani güçlerinin, Irak Anayasası ve Türkiye Cumhuriyeti Anayasası’na
aykırı olarak ve TBMM’nin çıkardığı tezkerenin ruhuna aykırı olarak Türkiye’den
geçip PKK/PYD terör örgütüne yardım etmesine izin verdiniz? 
Sayın Erdoğan Obama’ya “Peşmergelerin Türkiye’den
geçerek PYD’ye yardım etmesini ben teklif ettim.” açıklamasını yapmıştı.
Türkiye terörist olarak tanımladığı PYD’ye neden yardım etti?
Başbakan Davutoğlu, AKP’nin Diyarbakır il kongresinde,
neden Ayn El Arap’taki PKK ve PYD’lilere “Kobani’ye buradan selam ediyorum.
Kobani’deki her kardeşimin alnından öpüyorum. Kobani bize tarihin emanetidir.”
diyerek selam yolladı?
Sayın Davutoğlu bilmelidir ki PKK haritaları dışında
hiçbir haritada “Kobani” diye bir yer yoktur. Osmanlı haritalarında “Ayn El
Arap”, “Arap Pınarı” vardır yani tarihin bize mirası Kobani değildir. 
Sorularımızın ikinci boyutunu Sayın Bakana ve Hükûmete
yönelttiğimiz sınır ötesi operasyonla ilgili sorular oluşturuyor.
Türkiye’nin sınır ötesi hedeflere yaptığı sınırlı
harekâtın stratejik hedefi nedir?
“YPG’nin Fırat’ın batısına geçmesine izin
vermeyeceğiz.” diyorsunuz. Teşrin Barajı şu anda kimin kontrolündedir? Teşrin
Barajı, AKP Fırat’ın batısına geçilmesini kırmızı çizgi ilan ettikten sonra PYD
tarafından, PYD’nin isim değiştirmiş hâli olan Suriye Demokratik Güçleri
tarafından işgal edilmedi mi?
Sayın Bakan, AKP Hükûmeti ve siz sadece söz üretip saha
gerçeklerini yadsıyorsunuz. Bugün YPG, gerek Kürt Dağı’nda -Fırat’ın batısında
yer alır- gerek Teşrin Barajı’nı geçerek Suriye ordusuyla birlikte bütün
söylemlerinizi çökertirken söylem üretmenin ötesinde ne yapıyorsunuz?
Türkiye’nin sınır ötesindeki hedeflere yöneldiği
atışlarla PYD ve ortaklarını caydırdığınızı düşünüyor musunuz? TSK, Halep’in
kuzeyi ve Kürt Dağı’nda PYD’ye ait hedefleri vurmaya başladıktan sonra PYD, Ayn
Dagne, Maarnaz, Kfar Naya ve Tel Rıfat’ı ele geçirdi. Birkaç gün içinde
Mare’nin düşmesi ihtimali çok yüksek. Hâlâ Türkiye’nin sınır ötesi
operasyonlarının başarıya ulaştığını düşünüyor musunuz? 
YPG’nin, PYD’nin vurulmasının nedenlerinden birisi
Türkmen köylerinin kurtarılması ise Şubat 2014’te Çobanbey’in IŞİD’in eline
geçmesine, Ocak 2015’te Bayır Bucak’ın rejimin eline geçmesine neden izin
verdiniz? O zaman neden operasyon yapmadınız?
Türkiye, Suriye’de hangi silahlı gruplara yardım
ediyor? Bunlara yapılan yardımlar hangi nitelikte?
Türkmenlere silah yardımı yaptığınızı söylüyorsunuz.
Eğer bu doğru ise Türkmenlerin silah ihtiyacı olmaması lazım. Oysa, benim de
içinde bulunduğum üst düzey bir Milliyetçi Hareket Partisi heyetine
Türkmenlerin bu konuda silah ihtiyacı olduğu devlet yetkilileri tarafından
ifade edildi.
Cerablus-Azez arasındaki bölgenin PKK/PYD çeteleri
tarafından işgal edilmemesi için gösterilen hassasiyeti anlıyoruz Milliyetçi
Hareket Partisi olarak. Aynı hassasiyeti Yunan ordusu tarafından işgal edilen
Ege’deki 16 adamız için neden göstermiyorsunuz? Bu adaların işgal altında
olduğunu bizzat siz söylediniz buradan. 
Suriye’ye kara kuvvetlerimizle müdahale edersek,
girecek zırhlı birliklere ve piyade birliklerine havadan korumayı Türk Hava
Kuvvetlerinin sağlaması, Rus hava savunma sistemlerinden ötürü, ağır bir bedel
ödemeden mümkün olur mu? 
Sonuç olarak, Milliyetçi Hareket Partisi AKP
Hükûmetini, şiddetle ve kararlılıkla, Suriye iç savaşına Türkiye’yi askerî bir
müdahaleyle sokmaması konusunda uyarmaktadır. Böyle bir müdahale, Suriye iç
savaşını Türkiye’ye daha güçlü bir şekilde taşıyacaktır. 
Değerli milletvekilleri, AKP Hükûmetine ve Sayın Bakana
sorularımızın dördüncü boyutunu Suriye’den gelen göçmenlere dair sorular
oluşturacak. 
Davutoğlu, Suriye’den gelen mülteci sayısı 100 bini
bulursa Türkiye dışında, Suriye’de karşılanması gerektiğini açıklamıştı.
Türkiye’ye gelen mülteci sayısı, Davutoğlu’nun söylediği kırmızı çizgi olan 100
bini 25 kat aştı. Şimdi, son göç dalgası karşısında Cumhurbaşkanı “Enayi miyiz
ki alalım?” anlamında bir ifade kullandı. Sorumuz: Enayi sayılabilmek için ölçü
olarak aldığınız sayı nedir? Ne kadar mülteciyle enayi durumuna düşeceğiz?
Sayın milletvekilleri, Milliyetçi Hareket Partisi,
bölgedeki gelişmelerin Türkiye içindeki terör dinamiklerini harekete
geçireceğini öngörmektedir. Esasen, güvenlik güçleri ve istihbarat
birimlerinden gelen bilgiler de bu öngörüyü doğrulamaktadır. AKP Hükûmeti, Türkiye
bir iç savaşın kıyısında, bir şehir çatışması içinde yaşarken duruma hâlâ
normal şartlar hâkimmiş gibi davranmaktadır. Oysa, Cumhurbaşkanı, öğretmenlere
Güneydoğu Anadolu’nun tekrar vatanlaştırılmak zorunda olduğunu açıkladı. 
(Mikrofon otomatik cihaz tarafından kapatıldı) 
ÜMİT ÖZDAĞ (Devamla) - Bir dakika rica ediyorum,
müsaade ederseniz Sayın Başkan.
BAŞKAN - Sayın Özdağ, sözlerinizi tamamlamanız için
mikrofonu açıyorum, buyurun. 
ÜMİT ÖZDAĞ (Devamla) - MHP size Güneydoğu Anadolu’yu
bıraktığında vatandı. Ne zaman kaybettiniz ki şimdi tekrar vatanlaştırmak için
çalışıyorsunuz? (MHP sıralarından “Bravo” sesleri, alkışlar) 
Cizre’de her ev için ayrı arama izni alındığını biliyor
musunuz? Sayın Bakan, Cizre’de her ev için ayrı arama izni alındı. Artık olağanüstü
hâl veya sıkıyönetim ilan edilmelidir. Bu adımları atmayan bir Hükûmet bir gün
kısmi seferberlik ilan ederse şaşırmamak lazım. Ayrıca, AKP Hükûmeti bir an
önce Seferberlik Tetkik Kurullarını da tekrar kurmalıdır. Türkiye Cumhuriyeti
devleti kendisini olağanüstü koşullara hazırlamak zorundadır. 
Hepinizi saygıyla selamlıyorum. (MHP sıralarından
alkışlar)
BAŞKAN – Teşekkür ederim Sayın Özdağ.
Halkların Demokratik Partisi Grubu adına Hişyar Özsoy,
Bingöl Milletvekili.
Buyurun Sayın Özsoy. (HDP sıralarından alkışlar)
Süreniz on dakikadır.
HDP GRUBU ADINA HİŞYAR ÖZSOY (Bingöl) – Sayın Başkan,
değerli milletvekilleri; öncelikle hepinizi saygıyla selamlıyorum.
Tabii, Orta Doğu’yu, Suriye’yi konuşurken bu konuşmanın
sadece Savunma Bakanı tarafından yapılmış olması aslında biraz düşündürücü.
Böylesi bir konuda şahsen ben işin teknik, askerî boyutlarına girebilecek
bilgiye sahip değilim. Savunma Bakanı bu çerçevede bir konuşma yaptı ama biz
aslında Dışişleri Bakanımızdan Suriye’ye yönelik olan dış politikaya dair derli
toplu bir açıklama bekliyoruz. Ben de bugün yapacağım kısa konuşmada dış
politika üzerinden Türkiye'nin…
İDRİS BALUKEN (Diyarbakır) – Yapsın bir daha.
AHMET YILDIRIM (Muş) – On dakikası eksik kalmıştı.
HİŞYAR ÖZSOY (Devamla) – On dakikaları eksik kalmıştı,
kullanmadılar, belki hani bu konuda da bizi aydınlatabilirler ne olup bittiğine
dair. 
Ben de bugünkü konuşmamda kısaca genel hatlarıyla
Türkiye'nin gerçekten iflas etmiş Orta Doğu ve Suriye politikasına dair
birtakım eleştiriler ve bir de kendimizce HDP Grubu olarak bir çıkış yolu
önereceğim. 
Şimdi, daha önce de bu kürsüde defalarca ifade ettik.
Türkiye'nin Suriye politikasındaki en temel yanlış -tekrar söylüyoruz, altını
çize çize söylüyoruz- oradaki Kürt karşıtlığıdır. Bunu sağa sola çevirmenin
hiçbir anlamı yok. Bakın, on üç yıl önce bölgesel yönetim sahibi olmuş Irak
Kürtlerine dair geçen gün Cumhurbaşkanının bir açıklaması oldu, dedi ki: “Biz,
Irak’ta yaptığımız hatayı Suriye’de yapmayacağız, aynı hatayı
tekrarlamayacağız.” Irak’ta yapılan hata, oradaki Kürtlerin bir bölgesel
yönetimle siyasal statüye kavuşmasıydı. Bakın, Sayın Barzani’yi kendisi daha
önce AK PARTİ kongresine davet etmişti değil mi? Bakın, Türkiye’ye geldiği
zaman en üst düzeyde karşılanıyor Başbakanlık tarafından, Cumhurbaşkanlığı
tarafından ama bütün bunlara rağmen bırakın Suriye’deki Kürtlerin durumunu,
Irak’taki Kürtlerin elde etmiş oldukları siyasal statüyü hâlâ içine
sindirememiş olan bir mantıktan biz bahsediyoruz. Bu, sadece Türkiye’yi Orta
Doğu’daki siyasette, Orta Doğu siyasetinde zor duruma koymuyor aynı zamanda
Türkiye’de yaşayan Kürtleri de ciddi anlamda endişelendiriyor, kaygıya sevk
ediyor. 
Şimdi, Sayın Bakan, yaptığı konuşmada, tabii, bu,
Türkiye'nin son dönemde işte Suriye’ye yönelik olarak yaptığı kısmi askerî
müdahaleleri insani birtakım kaygılarıyla, mültecilerin durumuyla, sınır
güvenliğiyle izah etmeye çalıştı ancak biz bunu çok da doğru görmüyoruz. Tabii
ki Suriye’de yaşayan bütün halkların çok ciddi bir şekilde trajedi içerisinde
olduğunu hepimiz görüyoruz, bu konuda tabii ki yapılması gereken şeyler var,
bir insani yardım koridoru dâhil, tabii ki olmalı. Yine, mültecilerin Türkiye
üzerinde kurduğu baskının da farkındayız, Türkiye’yi ciddi anlamda zora
sokuyor. Yalnız üzülerek ifade ediyoruz, Suriye, mültecileri bir kart olarak
dünyaya karşı, Avrupa’ya karşı kullanıyor, doğrudur ama aynı şekilde
Türkiye'nin de mültecileri hiç de salt, insani olmayan bir yerden ele
aldıklarını ve bu mültecileri de bir dış politika kartı olarak kullandıklarını
üzülerek görüyoruz. Mülteciler konusunu mümkün mertebe siyaset dışında tutmak,
meseleye insani bir boyutla yaklaşmak, insani bir açıdan yaklaşmak... Bu
konuda, evet, dünyanın ikiyüzlülüğü söz konusudur; evet, Avrupa, Amerika,
hiçbir ülke bu mülteci krizinin yarattığı baskı konusunda Türkiye’ye ciddi
anlamda yardımcı olmuş değil ancak Türkiye'nin de bu mülteci kartını Orta
Doğu’da daralmış olan dış politikasına alan açmak için kullanmaması gerektiğini
düşünüyoruz. 
AKP Hükûmeti Suriye’deki politikasında her geçen gün
daha fazla sıkışıyor arkadaşlar. Yani, hatayı kabul etmenin bir zararı yok,
ettiğimiz noktada belki başka bir pozisyon alabilme şansımız olur. 
Bakın, 1 Kasım seçimlerinden önce AKP’nin temel vaadi
neydi, hatırlayın. “Hem içte hem dışta istikrar.”dı, değil mi? 1 Kasım
seçimlerinde insanlar sandığa gittikleri zaman, evet, “AK PARTİ tek başına
iktidar olursa hem içeride hem dışarıda tansiyon azalır, belki memleket huzur
görür, biraz istikrar görür.” diye sandıklara yöneldiler. 1 Kasım seçimlerinden
sonra iç tarafta gittikçe şiddetlenen bir savaş, kavga durumu, karşılıklı
olarak bin kişiden fazla ölüm, neredeyse, bizim elimizdeki verilere göre 500’e
yakın sivil Cizre’de, Silopi’de, Şırnak’ta, buralarda vefat etmiş, ölmüş,
katledilmiş; diğer taraftan, Türkiye'nin birtakım, Irak’ta, Suriye’de
maceraları söz konusu. Başika’ya asker gönderdikleri zaman burada konuşmuştuk.
Bakın, şimdi, Azez civarında YPG’lilere ya da Suriye Demokratik Güç Birliği
olarak oluşturdukları yapılara karşı bir saldırı söz konusu ve bahane de aslında
komik. Bakın, “Oradan havan atıldı Türkiye’ye” diyorlar, değil mi? Ya, ben
bilmiyorum teknik olarak ama bana çok mantıklı gelmiyor, subay arkadaşlarımız
var burada. Oradan Türkiye’ye havan atılması menzil açısından mümkün mü
gerçekten bilmiyorum. Bakın, çıkıp açıklıyorlar. Şu ana kadar YPG’den
Türkiye’ye yönelik olarak tek bir saldırı yok, bunu çıkıp söylüyorlar. Tel
Abyad düştükten sonra hatırlayın, Türkiye'nin yine YPG’ye yönelik saldırıları
olmuştu, YPG soğukkanlı davrandı, iyi de yaptı, buna cevap vermedi, şu an da
cevap vermiş değil. İşler daha fazla arapsaçına dönmeden, bir şekilde sorumlu
davranıyor, biz durumu bu şekilde anlıyoruz. Türkiye'nin de bir an önce, işte,
“Asarız.”, “Ezeriz.”, “Keseriz.” mantığıyla Suriye Kürtleriyle ilişkilenmesinin
son derece tehlikeli olduğunu düşünüyoruz. 
Bakın, bu açıdan sonuç almak mümkün değil. Obüslerle
vuruyorlar, sağı solu vuruyorlar ama pratikte durum şudur: İlk önce, Amerika,
Birleşmiş Milletler, NATO üzerinden belki bir askerî müdahalenin zeminini
zorladı Türkiye ama bütün bunlarda yalnız kaldı, bütün bu kapılar şu an için
kapanmış durumda. Şimdi, yanına Suudi Arabistan’ı almış, bu konu özellikle
ilginç bir durum. Sanırım uçaklar ya geldi ya gelecek değil mi? 
MİLLÎ SAVUNMA BAKANI İSMET YILMAZ (Sivas) – Doğrudur.
HİŞYAR ÖZSOY (Devamla) – Uçaklar da geliyor. Suudi
Arabistan çok güzel dostu Türkiye'nin, maşallahı var! Bu Suudi Arabistan
meselesini her konuştuğumuz zaman Mısır’ı da konuşacağız, Rabia’yı konuşacağız,
Müslüman Kardeşler’in katledilmesini konuşacağız, Suud’un verdiği desteği
konuşacağız Sisi’ye ve bu Suud’la şimdi, orada Kürtler belli bir statü elde
etmesin, artı, Suud ve Türkiye için vekâlet savaşı yürüten gruplar saha
hâkimiyetini kaybetmesin diye tuhaf bir ittifak durumu söz konusu. Müslüman Kardeşler,
Mısır’da, o meydanlarda ölen bütün insanlar şimdi gerçekten mezarlarında ters
dönmüş durumdalar. Mursi de “Acaba Türkiye ne yapıyor?” diye derin derin
düşünüyordur bu konuda.
Şimdi, Türkiye ne yapmaya çalışıyor? Türkiye, Irak ve
Suriye masasının dışına kendi yaptığı hatalar yüzünden itildi, bir jet krizi
Suriye’yi Rusya’nın askerî müdahalesine tamamen açtı. Evet, doğrudur, şu an
Rusya, Türkiye adına Suriye’de vekâlet savaşı yürüten bütün gruplara kan
kusturuyor ve bunu yaparken açıkçası, sivil ayrımı da yapmıyor, onu da
lanetliyoruz yaptığı sivil katliamlar yüzünden, bunu da lanetliyoruz, bunu açık
şekilde söylüyoruz. 
Yalnız, Sayın Bakanım, şunu da söyleyelim: Suriye’de
ölen siviller için burada haklı bir şekilde durumu kınadınız, Cizre’de bizim elimizdeki
verilere göre yüzlerce sivil katledilmiş, bu konuda da en azından bir üzüntü
ifade edilmesini bekliyoruz. Durumu çok farklı görmüyoruz, elimizdeki veriler
-tanıdığımız insanlar, fotoğraflar- bizim coğrafyamızda yüzlerce sivilin
katledildiğini gösteriyor, bu konuda da aynı hassasiyeti biz bekliyoruz.
Şimdi -kapatayım, zamanım çok az kaldı- Türkiye askerî
gerilimi artırarak diplomatik alanda bir pozisyon bulmak, yeniden Irak ve
Suriye masalarına dönmek istiyor. Biz diyoruz ki: Bakın, bu hem sıkıntılı,
zahmetli hem de çok zor bir yol, işin kolayı var. Suriye’deki Kürtlerle ve aynı
zamanda Türkiye’deki Kürtlerle dostane ilişkiler kuralım, Türkiye’deki çözüm
sürecini yeniden başlatalım ve bu çerçevede…
(Mikrofon otomatik cihaz tarafından kapatıldı) 
HİŞYAR ÖZSOY (Devamla) - …Suriye’deki Kürtlerle de
dostane ilişkilerimizi…
BAŞKAN – Sayın Özsoy, sözlerinizi tamamlamanız için
mikrofonu açıyorum, buyurun.
HİŞYAR ÖZSOY (Devamla) – Teşekkür ediyorum. 
Suriye’deki Kürtlerle, “terörist”
dediğiniz PYD’yle biz ilişkilerin yeniden başlaması, derinleştirilmesi
gerektiğini düşünüyoruz. HDP olarak Türkiye’nin Orta Doğu’da, Suriye’de,
Irak’ta yeni bir pozisyon alabilmesinin en kolay, en güvenli, en kansız yolu
Kürtlerle ilişkilerini yeniden düzenlemektir diyoruz. PYD, bütün saldırılara
rağmen, sürekli olarak Türkiye tarafından terörize edilmesine rağmen, hâlâ aynı
noktada: “Biz Türkiye’yle dost olmak istiyoruz, biz Türkiye’ye karşı düşmanlık
yapmak istemiyoruz.” diyorlar, bunu söylüyorlar; bunu kale almak, bunu ciddiye
almak lazım. Malum, Türkiye’deki barış sürecinin askıya alınması da çok fazla
Suriye’deki gelişmelerle iç içe bir durum, dolayısıyla iç tarafta, Cizre’de,
Silopi’de, Sur’da tanklarla, toplarla bu meseleyi çözmek mümkün değil. Bugün
gider yarın gelir, bahar geldiği zaman işler çok daha karışabilir, hepiniz
bunun farkındasınız. Dolayısıyla bir an önce, çok fazla geç olmadan, daha fazla
kan dökülmeden, hem Türkiye’deki barış sürecine bir ivme kazandırmaya çalışalım
bu baharla birlikte hem de Türkiye, Suriye’deki Kürtlerle ilişkilerini yapıcı,
barışçıl bir şekilde yeniden düzenlesin. HDP olarak bu her iki durumda da, hem
barış sürecinin yeniden ivme kazanması hem Suriye’deki Kürtler ile Türkiye
arasındaki ilişkilerin olumlu anlamda, pozitif anlamda düzenlenmesi için biz
üzerimize düşen bütün rolü yerine getireceğimizi tekrar ifade ediyoruz.
Hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Özsoy.
Cumhuriyet Halk Partisi Grubu adına
Öztürk Yılmaz, Ardahan Milletvekili.
Buyurun Sayın Yılmaz. (CHP sıralarından
alkışlar)
Süreniz on dakikadır. 
CHP GRUBU ADINA ÖZTÜRK YILMAZ (Ardahan) –
Sayın Başkan, değerli milletvekilleri; Millî Savunma Bakanımızın vermiş olduğu
brifingi dinledik hepimiz. Keşke daha uzun olsaydı Sayın Bakanım, biraz daha
detaylı olsaydı çünkü bazı sorular var. Sayın Dışişleri Bakanımızın da burada
olduğunu görüyoruz, belki o on dakikayı siz kullanmak isterseniz memnun oluruz.
Şimdi, doğrusu, Suriye konusunun şu anda
bir çıkmaza girdiğini hepimiz görüyoruz. Suriye konusu, başlangıçta Esad ile
muhalifler arasında bir sorun olarak başladı, birinci evresiydi. İkinci evresi
“Vekâlet savaşı” dediğimiz bir dönem yaşadık, uzunca bir dönem, yaklaşık üç
yıllık bir dönem ve son olarak da Rusya’nın bombardımana başlamasıyla birlikte
artık vekâlet veren ülkeler doğrudan alana inmeye başladı. İşte bu noktada işin
boyutu değişti. Şimdi, Türkiye, Amerika’yla çok uzunca bir süre müttefik
ilişkisine sahip ama Amerika Birleşik Devletleri, Türkiye’yi maalesef müttefik
ilişkisinin gereği gibi görmüyor. En son yapılan açıklamalarda da PYD ile
Türkiye’yi aynı kefeye koyması düşündürücü. Diğer taraftan, Rusya, özellikle
bombardımana başladığından bu yana, arazide çok büyük etki doğuran, sonuçlar
doğuran bir alan açtı Esad’a; Esad, âdeta can çekişiyordu, Esad’ı diriltti,
şimdi Esad’a ülkeyi tekrar kontrol etme olanağı sağlattırmak istiyor. 
Evet, Amerika Birleşik Devletleri’nin bu konuda bizimle
ters düştüğü doğru, en azından şu anda bizi desteklemediği doğru. Rusya’nın
Suriye’yi âdeta işgal etmeye çalıştığı, gerek Akdeniz’den gerek hava sahasıyla
gerekse karadaki bazı eğitici birlikleriyle Suriye’de büyük bir zulüm yaptığı,
bu da doğru. Türkiye’de mültecilerin olduğu, Avrupalıların ve diğer ülkelerin
bunlara bakmadığı, o da doğru. Bunların hepsi doğru. Peki, bu krizin sebebi ne,
kim bunun sebebi? Bu krizi buraya getiren bunları düşünmedi mi? Suriye gibi
kaygan bir zeminde zar zor kontrol edilen, farklı mezhebi yapısının olduğu,
etnik yapının farklı olduğu bir yerde böyle bir dinamiği değiştirdiğimiz zaman
Suriye’nin bu noktaya geleceğini bilmiyor muyduk? Dolayısıyla, bu krizin
yaratıcısı bizleriz. Niye bu kriz bu noktaya geldi? Biz sonuçlarını
tartışıyoruz. 
Bize deniyor ki: “Mültecilere bakmayalım mı?” Kimse
size bakmayın demiyor. “Rusya’nın bombardımanı oluyor, insanları öldürüyor,
kınamayalım mı?” Elbette kınayın. “PYD koridor genişletiyor, buna karşı
çıkmayalım mı?” Elbette çıkalım. Bunların hepsini yapalım ama bunların hepsi
sonuç, sebep değil. Biz sonuçları tartışıyoruz, sebepleri unuttuk, sonuçlarla
bir noktaya gitmek istiyoruz ve birbirimizi suçluyoruz. Bu konu, Türkiye’nin
ulusal güvenliğini ilgilendiren bir konu. Gelinen aşama itibarıyla da Türkiye
neredeyse savaşın içine sürükleniyor adım adım, adım adım o noktaya gidiyor. 
Biz, doğrusu Meclise Hükûmetin bilgi vermesini
istiyorduk, bu konuda bugün bu sağlanmış oldu; teşekkür ederiz, bu önemli.
Başka konularda da keza, bu mekanizmayı keşke biz istemeden siz yapsanız daha
mutlu oluruz, teşekkür ederiz. Çünkü, bu hepimizin konusu, burada iktidar,
muhalefet diye bir olay yok, Türkiye’nin güvenliği konusu. Biz Türkiye’ye
herhangi bir yerden saldırı olması hâlinde angajman kuralları, meşru müdafaa
çerçevesinde buna yekvücuduz, tamamen karşıyız; burada hiçbir tereddüdünüz
olmasın. Ama, biz burada başka bir şey tartışıyoruz: Türkiye'nin adım adım
Suriye’deki iç savaşa askerî müdahaleyle dâhil olmasını tartışıyoruz; konu bu.
Şimdi, bu noktada bazı şeyleri, bazı hususları birlikte değerlendirmek
istiyorum.
Bir, biz böyle bir müdahaleye dâhil olursak, arazide
bize destek veren bir unsur var mı? Kim var bize destek verecek? Muhalifler
gitmiş. Muhalifler eğer Halep’in yarısı da düşerse yarısını kontrol ediyorlar.
Halep düşüyor, bir İdlip kalıyor muhaliflerin elinde. Muhalifler kaçıyor. Esad
mı bize yardımcı olacak, IŞİD mi bize yardımcı olacak, PYD mi bize yardımcı
olacak? Türkiye’yi böyle karanlık bir noktaya götürecek adımlardan kesinlikle uzak
olmak gerekiyor. 
Sınırın dışında müdahale. Türkiye, Suriye denkleminde
sadece Azez ile Kilis arasına sıkıştı, 40 kilometre derinlikte bir alan. Başka
bir alan kalmadı. Türkiye sıkıştırıldı, oradan da PYD’nin alan genişletmesi,
Rusya’nın hava bombardımanıyla Türkiye, Suriye tablosundan tamamen dışlanıyor,
hem diplomatik olarak dışlandı hem de şimdi askerî olarak dışlanıyor; bunu bir
kere tespit etmek lazım.
Şimdi, başka bir öz eleştiri de yapmak lazım. Efendim,
Fırat’ın batısına geçerse bu kırmızı çizgi. Niye Azez bu kadar önemli? Çünkü
koridor var, insani yardımlar muhaliflere gidiyor, oradaki halka gidiyor; tamam
doğru, bunu anlıyoruz. Peki, sadece teorik bir yanlışlığı tespit etmek
istiyorum. Fırat’ın batısına geçerse kırmızı çizgi. Peki, doğusunda kalınca
kırmızı çizgi değil mi? Afrin’in doğusuna geçerse kırmızı çizgi, güzel. Peki,
Afrin’de kalınca tehdit değil mi, bu anlayışla gidersek? Yani, burada bir
çelişki var. Biz bu çelişkiyi iki farklı eksende götüremeyiz, bunu bir
uyumlaştırmak lazım.
İki, Suriye sınırımızın uzunluğu ne kadar? 911
kilometre -yanlış hatırlamıyorsam- bunun 650’si neredeyse PYD’nin kontrolüne
geçmiş. Peki, Rusya’nın bombardımanı dört ay önce başladı, ondan önce niye biz
müdahale etmedik? Madem orada bu hassasiyetle hareket ediyorsak niye müdahale
etmedik? Yani illa Azez mi çok kritik? Burada da bir çelişki var. 
Bir başka konu: Şimdi…
İDRİS BALUKEN (Diyarbakır) – Daha önce IŞİD’teydi,
IŞİD’te. Sen IŞİD’den rahatsız olamazsın herhâlde! 
ÖZTÜRK YILMAZ (Devamla) – Müsaade edin. 
Şimdi, Rusya’nın bir stratejisi var. Rusya ne yapmak
istiyor? Bizim gördüğümüz kadarıyla, Rusya, muhalifleri önce aradan silip
süpürmek istiyor, Suriye dışına itmek istiyor. Güzel... 
İkinci aşama ne? Şunu demek istiyor uluslararası
topluma? Esad’dan mı yanasınız, IŞİD’den mi yanasınız? Böyle bir olasılık
çıkıyor ortaya ve Türkiye tezlerini burada da tamamen kaybediyor. Suriye
politikası hakikaten çökmüştür. Bunu bir eleştiri olarak artık söylemiyoruz,
bir gerçek bu, bunun eleştiriyle bir alakası kalmadı. Düzeltmemiz lazım bazı
şeyleri. 
Bir başka konu: Şimdi, bizim bazı durum tespitleri daha
yapmamız gerekiyor. Amerika Birleşik Devletleri’nin bu politika değişikliğinde
ne etken oldu, bu kadar uzunca bir süre Esad’ın gönderilmesi önceliğini gündeme
almışken ne oldu da bir anda bu önceliği değiştirdi, IŞİD’le mücadeleyi öne
aldı? 
Bakınız, Amerika Birleşik Devletleri, maalesef, bizim
müttefikimiz ama arkamızda durmuyor. Bunun da tespit edilmesi lazım. Rusya’nın
arkamızda durmadığı gibi, karşımızda durduğunu, İran’ın arazide Türkiye’yle en
azından psikolojik olarak çatıştığını bilmemiz lazım. 
Böyle bir durumda biz Suudi Arabistan ve Katar’la
hareket ediyoruz. Suudi Arabistan’ın gücü olsaydı Yemen’de kullanırdı ve bir
sonuç alırdı. Kullandı da ne oldu? Bugün Yemen paramparça oldu. Suudi
Arabistan’ın peşine takılıp veya onunla birlikte hareket edip, Katar’la
birlikte hareket edip bölgede bir şeye şekil vereceğimizi zannediyorsak burada
da yanılıyoruz. Bir kere bundan uzak durmamız gerekiyor. 
“Suriye’de, peki, bu eleştiri ama siz ne
düşünüyorsunuz?” denilebilir. Bir kere, her şeyden önce, biz diplomatik çözümü
tercih ediyoruz. Suriye sorununun diplomatik çözüm dışında bir çıkış yolu yok,
askerî bir çözüm yok, alan kazanmalar sürekli olmayacak. Sürekli böyle giderse
iç savaş ve sürekli toprak değişikliği ve toprakların farklı gruplar tarafından
kontrolünün, kapısını açan bir süreç başlayacak. Dolayısıyla, biz ne istiyoruz
Suriye’de? İç savaşın sonlandırılması. Bu, diplomatik çözümle… Ateşkes…
Suriye’nin egemenliği ve toprak bütünlüğünün mutlaka korunması konusunda biz
durmalıyız. Terör örgütlerinin Suriye’nin geleceğinde bir yeri olmamalı, masada
da olmamalı bunlar. Suriye’nin geleceğine Suriye halkı karar vermeli, başka bir
güç karar vermemeli. Başta Rusya olmak üzere orada askerî güç kullanan bütün
ülkeler Suriye’yi terk etmeli. Suriye’deki bütün halkların hakları anayasal garanti
altına alınmalı. Bizim sınırımızda bize yönelik veya Suriye’nin toprak
bütünlüğüne yönelik herhangi bir oluşuma karşı durmalıyız. Suriye’nin seküler
ve demokratik bir ülke olması için çalışmalıyız. Bu konuda çaba sarf etmeliyiz.
Ve en nihayetinde Türkiye’ye gelmiş…
(Mikrofon otomatik cihaz tarafından kapatıldı)
BAŞKAN – Mikrofonunuzu açıyorum, sözlerinizi
tamamlayınız Sayın Yılmaz.
ÖZTÜRK YILMAZ (Devamla) – Teşekkür ediyorum Sayın
Başkan.
Ve Türkiye’ye gelmiş, yerleşmiş, savaştan kaçmış burada
bulunan Suriyeli mültecilerin barış sağlandıktan sonra vatanlarına dönmesini
istiyoruz. 
Hepinize saygılar sunuyorum. (CHP sıralarından
alkışlar)
BAŞKAN – Teşekkür ederim Sayın Yılmaz.
Siyasi parti grupları adına son söz talebi, Adalet ve
Kalkınma Partisi Grubu adına Talip Küçükcan, Adana Milletvekiline aittir.
Buyurun Sayın Küçükcan. (AK PARTİ sıralarından
alkışlar)
Süreniz on dakikadır.
AK PARTİ GRUBU ADINA TALİP KÜÇÜKCAN (Adana) – Sayın
Başkan, değerli milletvekilleri; Sayın Bakanın bilgilendirmesi için kendisine
teşekkür ediyorum. Ben de AK PARTİ’nin konuya ilişkin görüşlerini sizinle
paylaşmaya çalışacağım.
Türkiye’yi yakından ilgilendiren dış politika gündemini
tartışmamız çok önemli ve kritik bir anlaşmanın yıl dönümüne rastladı sayın
milletvekilleri. Tartışmalarımızın bugün karşı karşıya kaldığımız bölgesel
sorunların tarihsel arka planını inşa eden Sykes-Picot Anlaşması’nın yüzüncü
yılına denk düşen günlerde olması gündemdeki gelişmeleri tarihsel bir
perspektifle değerlendirmenin daha anlamlı ve önemli olduğuna işaret ediyor. 
Osmanlı bakiyesi toplulukların ve toprakların sömürge
güçleri tarafından gizlice parçalanması, paylaşılması ve yönetilmesi 100 yıl
önce başladı ama etkileri hâlâ sürüyor. Şu günlerde herkesin zihninde “İkinci
bir Sykes-Picot planı mı hayata geçiriliyor?” sorusu var. Çünkü Suriye’nin
toprak bütünlüğünü tehdit eden ve Suriye’yi etnik ve mezhepsel temellere dayalı
küçük devletçiklere bölme ve yanı başımızda uydu devletler kurdurma çalışması
yapıldığını hepimiz görüyoruz ve şahit oluyoruz. 
Değerli milletvekilleri, bugün karşılaşılan sorunları
yeni bir oryantalist söylem olan “Orta Doğu bataklığı” kavramıyla açıklamak ve
geçiştirmek mümkün değildir. Irak, Suriye, Lübnan başta olmak üzere, bu bölgede
postkolonyal dönemde etnisite, din, mezhep katı sekülerizm, yani laikçilik ve
seküler milletçilik siyaset ve devletin temelini oluşturmuştur. Çok kültürlü,
çok dinli, çok etnisiteli olmasına rağmen, bölgede azınlıkların çoğunlukları
yönettiği, demokratik ve eşit yurttaşlık temelinde temsil ve yönetime katılım
yerine, katı, seküler ve milliyetçi ideolojilerin şekillendirdiği, darbe ve
otoriter rejimlerin hâkim olduğu siyasal dengeler oluşturulmuştur. İşte Arap
devrimleri tam da bu mirasa başkaldırı olarak ortaya çıkmıştır; demokrasi,
insan hakları, eşit vatandaşlık arayışı olarak tarihe geçmiştir. 
Değerli milletvekilleri, AK PARTİ döneminde Türkiye'nin
Suriye’ye bakışını kısaca özetlemek istiyorum. 
Arap Baharı Kuzey Afrika’dan başlayıp Orta Doğu’nun
derinliklerine ve Suriye’ye ulaştığında Türkiye ilkesel bir tutum benimsedi. Bu
tutum, demokrasi, insan hakları, eşit vatandaşlık ve temsil taleplerinin
desteklenmesiydi. 
Hatırlayalım: Arap devrimlerinin başında pek çok ülke
önce şaşkınlık içinde sessiz kaldı bu sürece. Ama ilerleyen dönemlerde baktılar
ki toplumsal dinamikler statükoyu değiştirme gücüne sahip o zaman onlar da bu
Arap Baharı’nı desteklediler. Ancak Arap uyanışının bölgesel etkilerinin tahmin
edileceğinden daha derin ve yaygın olduğu anlaşılınca Mısır’da bir darbeyle bu
süreç sonlandırıldı veya en azından durduruldu. Türkiye, Tunus, Mısır ve
Libya’daki demokratik toplumsal taleplere destek verdiği gibi Suriye’deki
toplumsal taleplere de destek vermiş ve barışçıl bir geçiş için Esed rejimiyle
uzun görüşmeler gerçekleştirmiştir. Bunun altını çizmek isterim. Ancak, rejimin
meşru toplumsal ve siyasi taleplere kayıtsız kalması ve muhalifleri acımasızca
bastırması, Türkiye'nin iyi niyetli girişimlerinin sonuçsuz kalmasına yol
açmıştır. Bakın, şimdi, Suriye’de, iç çatışmaların başlaması, yapılması ve ülke
dışında unsurların -İran, Hizbullah, DEAŞ ve Rusya gibi- çatışmalara dâhil olmasıyla
kriz iyice derinleşmiş ve büyümüştür. Bugün gelinen noktada, Sayın Bakanın da
açıkladığı gibi, 300 bini aşkın insan hayatını kaybetmiş, Suriye’de ülke dışına
çıkan mülteci sayısı 6 milyonu aşmış, ülke içinde yaşadığı yerleşim biriminden
kaçmak zorunda kalan mülteciler 7,5 milyona ulaşmış ve 21 milyon nüfusu olan
Suriye’nin nüfusunun yüzde 60-65’i göç etmek zorunda kalmıştır; yani,
demokratik olarak ciddi bir değişim yaşanmış, şehirlerin etnik ve mezhepsel
yapısı kökten değiştirilmiştir. Şimdi bu yapıdan Türkiye’yi sorumlu tutmanın
adil olmadığı kanaatindeyiz. 
Değerli milletvekilleri, Suriye konusunda
Türkiye’nin politikası krizin başladığı 2011 yılından beri açık, nettir.
Türkiye, hakkın, haklının, mazlum ve masumların yanında yer almıştır; Suriye’de
siyasi ve toplumsal grupların demokratik taleplerine destek vermesi için,
yönetime çatışmasız bir geçişin sağlanması için özel çaba sarf etmiştir.
Türkiye, Suriye’nin toprak bütünlüğünün korunmasına özel önem vermiştir, bunu
ifade edelim. Dolayısıyla, bugün Suriye’nin bölünmesinin en çok Türkiye
açısından risk oluşturduğunu hep söyleyegeldik. O nedenle, Sayın CHP’li hatibin
söylediğine bu anlamda ciddi itirazımız var. “Krizin sebebi biziz.” dedi,
“Türkiye” dedi. Az önce de özetlediğimiz gibi, krizin sebebi Türkiye değil Irak
işgalinden itibaren bu bölgede oluşan jeopolitik ve jeostratejik boşluktur.
Unutmayalım, Türkiye çatışmasız bir geçiş için çok çaba sarf etti ve bu anlamda
toplumsal mutabakat sağlanması için başlatılan girişimlere her zaman destek
verdi ve hâlâ veriyor. Arap ligi, İslam İşbirliği Teşkilatı, Birleşmiş
Milletler girişimleri, Cenevre 1-2 ve daha sonra gelecekler, hepsine destek
verdiği gibi bundan sonra da destek verecek. Yani, Türkiye diplomasinin bütün
sınırlarını zorluyor, diplomasinin bütün sınırlarının ve imkânlarının
kullanılması konusunda elbette ki CHP’li hatibe biz de katılıyoruz. Keşke durum
onun söylediği gibi kolayca geçiştirilebilse, Rusya’ya “çık” deyince çıkabilse
veya İran’a “çık” deyince çıkabilse ama realite çok daha farklı bir şekilde
karşımızda duruyor. O nedenle bu süreci iyi takip etmemiz lazım. Niçin böyle
oldu? Türkiye’yi suçlamanın bir yararı olmadığı kanaatindeyiz. Bu süreçte, 2003
Irak işgalinden itibaren bu bölgede çok ciddi bir jeopolitik ve jeostratejik
boşluk oluştu. Zaten Musul’daki kriz de bu boşluğun bir parçası olarak sayın
hatibin çok yakından gördüğü ve yaşadığı bir hadise, DAEŞ’in oraya kadar
gelerek bu boşluktan yararlanması. Söz konusu jeopolitik ve jeostratejik
boşluktan yararlanarak bölgesel istikrarı bozmak isteyenler, bunu bir fırsat
görüp Suriye’nin bölünmesi ve sınırımızda uydu devletler kurulmasını
destekleyenler ortaya çıktı ve Türkiye buna tamamen karşı. İşte, PYD’ye
müdahale de bundan kaynaklanıyor. Suriye ve Rusya’yla iş birliği içinde olan,
hem Şam hem de Moskova’dan destek aldığı aşikâr olan PYD/YPG işte bu bağlamda
değerlendirilmesi gereken bir örgüttür ya da aktördür. Aynı şeklide DAİŞ,
Irak’ta başlattığı yayılmacılığı Suriye’de devam ettirmekte, İran ve Hizbullah
da benzeri şekilde Suriye’deki jeopolitik ve jeostratejik boşluğu fırsat olarak
görüp nüfuz alanlarını genişletme gayretindedir. 
Değerli milletvekilleri, AK PARTİ
açısından bakıldığında PKK, DAİŞ, PYD Türkiye’nin bölge istikrarını tehdit eden
terör örgütleridir ve bu örgütlerle sonuna kadar mücadele edilmelidir.
Türkiye’nin yaptığı işte tam da budur. Türkiye, DAİŞ’i bir terör örgütü olarak
tanımlayan ilk ülkelerden biridir, Uluslararası Koalisyona katılmıştır ve
destek vermeye devam etmektedir. Türkiye için PYD de aynı şekilde bir terör
örgütüdür ama öyle görüyoruz ki bazı milletvekillerimiz PYD’nin bir terör
örgütü olarak görülmesine karşılar “PYD’yle aramızı bozmayalım, PYD bir terör
örgütü değildir.” şekilde bir siyasi retorik kullanmaktadırlar. 
Şunu ifade edelim, kuşkuları olan veya
bilgisi olmayan milletvekilleri için ifade edelim ki PYD, mahkeme kararıyla
terör örgütü olarak tanımlanmıştır. Bu sorulduğu için söylüyorum daha önce. 
ERTUĞRUL KÜRKCÜ (İzmir) – Hangi mahkeme
ya?
TALİP KÜÇÜKCAN (Devamla) – Mardin’de YPG
üyesi olduğu için tutuklanan İsmail Sadık’ın yargılandığı davanın gerekçeli
kararını açıklayan Mardin 2. Ağır Ceza Mahkemesi PYD ve YPG’nin terör örgütü
olduğuna hükmetmiştir; bunu da burada belirtmekte yarar var. 
Değerli milletvekilleri, PYD’nin terör
örgütü olmadığını iddia etmek, PYD’yle aramızı bozmayalım çağrısında bulunmak,
PYD’yi meşru bir örgüt gibi yansıtan siyasi bir retorik kullanmak Türkiye
Cumhuriyeti’nin mahkemelerini ve yargı kararlarını tanımamak demektir. PKK’yla
organik ve siyasi ilişkileri bilinen PYD’nin terör örgütü olarak kabul
edilmemesi düşünülemez, böyle bir şey siyaseten kabul edilemez. 
Rusya, Şam yönetimi ve bazı Batılı
ülkelerin DAİŞ’le mücadele altında PYD’ye destek vermeleri, PYD’yi lejyon
olarak kullanmaları, bu yolla kendi gündem amaçlarını dayatmaları kabul
edilemez, PYD’nin DAİŞ’le mücadele adı altında Türkiye’nin sınır güvenliğini
tehdit eden faaliyetlerine göz yumulamaz, saha kapatmasına asla izin verilemez.

PYD’nin Azez hamleleri yeni bir göç dalgası yaratma
riski ve güvenliğimiz açısından müdahaleyi gerekli ve zorunlu kılmıştır.
Türkiye, Musul’la nasıl ve ne kadar ilgileniyorsa Halep’le, Azez’le de o kadar
ilgilenmek durumundadır çünkü Türkiye’nin güvenliği sadece kendi sınırından
başlamaz çok daha ilerisinden ve öteden başlar. Çünkü geçmişte de gördük, bugün
de görüyoruz. Nüfus değişimiyle bile demografik değişimle bile komşu ülkelerin
güvenliğini tehdit edebilirsiniz, istikrarını bozabilirsiniz. Türkiye’nin buna
göz yumması mümkün değildir. 
Bu noktada şunu da ifade etmeliyiz ki: Türkiye’nin
yaptığı müdahale Suriyeli Kürtlere karşı yapılmış gibi gösterilmek isteniyor.
HDP’li sayın hatibin de ifadelerinde kısmen buna yer verildi çünkü o da
Türkiye’nin Suriye politikasının Kürtlere karşı olmaktan ibaret olduğunu ifade
etti. Hâlbuki Suriye’deki kargaşanın ve karmaşanın nedeni çok daha farklı. Şunu
ifade edelim: Eğer statü eşitlikse, adaletse, insan hakları ise, kimlik ise,
vatandaşlık ise Suriye’de Türkiye bu konuda üzerine düşeni çoktan yaptı.
Rejimle bu konularda uzun uzun -biliyorsunuz- görüşmeler yapıldı Suriye’deki
Kürt kardeşlerimize kimliklerinin verilmesi, eşit vatandaş olarak kabul
edilmesi için. Biz şunu ifade ettik: Tarihdaş olarak, kültürdaş olarak biz
Türklerle, Kürtlerle, Araplarla bu coğrafyada beraber yaşadık ve yaşamak
istiyoruz. Dolayısıyla çatışmalara mutlaka ve mutlaka bir çözüm bulunması
gerekir. Ama şunu da ifade edelim: Suriye ve Cizre benzetmesi tamamen
yanlıştır; hem tarihsel olarak yanlıştır hem de gerçeklere uymamaktadır.
Türkiye’nin Cizre’de yaptığı, insanların ve toplumun ticaret, eğitim, ibadet
özgürlüğünü elinden alan bir örgüte karşı verdiği bir mücadeledir. Suriye’de
yapılan ise halkın bir başkaldırısıydı, öyle başladı, farklı boyutlar aldı.
Evet, biz diplomatik girişimleri mutlaka
desteklemeliyiz, bu konuda hiçbir problemimiz yok ancak şunu da ifade
etmeliyiz: Türkiye’ye yönelik bütün tehditleri de bertaraf etmek için meşru
savunma hakkımızı da sonuna kadar kullanmalıyız, bunu kullanmaktan da
çekinmemeliyiz. Bu bir savaş ilanı asla değildir.
Saygılarımla. (AK PARTİ sıralarından alkışlar) 
BAŞKAN – Teşekkür ederim Sayın Küçükcan.
İDRİS BALUKEN (Diyarbakır) – Sayın Başkan, sayın hatip…
BAŞKAN – Sayın Bakanın bir söz talebi var. 
İDRİS BALUKEN (Diyarbakır) – Peki, buyurun. Ondan
sonra…
BAŞKAN – Buyurun Sayın Bakan, sizi dinliyorum efendim.
MİLLÎ SAVUNMA BAKANI İSMET YILMAZ (Sivas) – Sayın
Başkanım, hatiplerin bir kısmı ileri sürmüş olduğumuz görüşten farklı bir
görüşü Hükûmete atfetti. Nedir bunlardan birisi? “PYD’ye para verildi. PYD’yle
iş birliği yapıldı.” gibi Süleyman Şah operasyonu da dâhil olmak üzere… Hem bir
başka hatip Suriye’de toprak bütünlüğünü savunarak sanki biz, Hükûmet bunu
savunmuyormuş gibi yine zımni olarak dile getirdi. Dolayısıyla da hatiplerin
yapmış olduğu doğru olmayan açıklamalarına karşı cevap vermek istiyorum 69’a
göre.
BAŞKAN – Sayın milletvekilleri, önemli bir konuyu
görüşüyoruz. Hükûmet Suriye bağlamında yaşanan gelişmeler konusunda Genel
Kurulu bilgilendirdi. Hükûmetin yirmi dakikalık konuşma süresini Hükûmet on
dakika olarak kullandı. Öte yandan siyasi parti gruplarının onar dakika konuşma
süreleri vardı. Konunun önemi nedeniyle bu uygulamayı teamülleri de dikkate
alarak esnek bir şekilde bugün devam ettirdik ve ilave söz taleplerini tüm
siyasi parti gruplarına verdik. Hükûmetin yirmi dakikalık süreye ilave olarak
bir söz talebi olsaydı, şüphesiz onu da karşılayacaktım. 
Öte yandan, Sayın Bakan 69’uncu maddeye göre hem
sataşma hem de ileri sürmüş olduğu görüşten daha farklı bir görüşün Hükûmete
atfedilmiş olması nedeniyle söz talebinde bulunmaktadır. 
Buyurun Sayın Bakan, 69’uncu maddeye göre size söz
veriyorum. (AK PARTİ sıralarından alkışlar)
Buyurun efendim.
V.- SATAŞMALARA İLİŞKİN KONUŞMALAR
1.- Millî Savunma Bakanı İsmet Yılmaz’ın,
Hükûmetin gündem dışı konuşmasıyla ilgili Gaziantep Milletvekili Ümit Özdağ’ın
MHP Grubu adına ve Ardahan Milletvekili Öztürk Yılmaz’ın CHP Grubu adına
yaptıkları konuşmaları sırasında Hükûmete sataşması nedeniyle konuşması
MİLLÎ SAVUNMA BAKANI İSMET YILMAZ (Sivas) – Başkanım
teşekkür ediyorum.
Öncelikle Süleyman Şah operasyonunda PYD’yle iş birliği
yapılmadı. İlgili tarafların hepsine bilgi verilmiştir, buna PYD’de dahildir.
KAMİL AYDIN (Erzurum) – Niye teşekkür ettiniz Sayın
Bakan?
MİLLÎ SAVUNMA BAKANI İSMET YILMAZ (Devamla) – Sayın
Başkana teşekkür ettim, süre verdiği için.
Dolayısıyla, ilgili taraflara bilgi verilmiştir. Bir iş
birliği söz konusu değildir.
Yine PYD’ye para verildi gibi bir iddiada bulundu. Bu
da doğru değildir. Geçmişte PYD’yle yapılan görüşmelerde şu söylendi: “Rejimle
iş birliği yapma, teröre başvurma ve oldubittilerden de uzak dur çünkü bunu
Türkiye kabul etmez.” denildi. 
Yine bir başka kardeşimiz bir suçlama getirdi. Biz
hiçbir yerde Kürt kardeşlerimize karşı değiliz. Kürtlerin statüsüyle
Türkiye'nin bir kaygısı söz konusu değildir. Kuzey Irak Kürtlerinin de Kuzey
Irak Yönetimi’nin de dostu Türkiye’dir. Suriye’de Kürtleri tek başına PYD
temsil etmiyor. Suriye Ulusal Kürt Koalisyonu, muhalefetin müzakere heyeti
içinde yer almaktadır ve DEAŞ’a karşı koalisyonun içinde 65 ülke var. Bu 65
ülkenin içerisinde Suudi Arabistan da var. Bizim İncirlik’te İngiltere’nin,
Amerika’nın ve Almanya’nın da uçakları var. Bu koalisyona dâhil olan Suudi
Arabistan’ın da uçakları DEAŞ’a karşı mücadele için gelecekler. DEAŞ’a karşı
verilen mücadelede biz de aktif katkı sağlıyoruz.
Yine, Sayın Başkanım, bir başka sayın vekil “Ege
adalarının işgal edildiğini söylediniz." dedi. Böyle bir şey kesinlikle
söylemedim, doğru değil.
Hürriyet gazetesine bakın, 26 Ağustos 1998… O zamanki
Sayın Cumhurbaşkanı -onun Cumhurbaşkanı olduğu dönemdeki Hükûmette olanlara da
bakın- Hürriyet gazetesine vermiş olduğu mülakatta şunu söylüyor: “Ege
Denizi’nde gri alanlar var. Yani aidiyeti anlaşmalarla tespit edilmemiş. Biz
diyoruz ki: ‘Bunlar size ait değil, halefiyet dolayısıyla bunlar bize ait.”
Sayın Demirel’in ifadesi. Yine, Demirel hepinizin çok iyi bildiği gibi “Ege bir
Yunan gölü değildir. Ege bir Türk gölü değildir. Binaenaleyh, Ege bir göl de
değildir.” demiştir. Dolayısıyla, biz burada diyoruz ki: “Ege ortak
denizimizdir, ortak menfaatimizdir.” 
ERKAN AKÇAY (Manisa) – Aslında Ege diye bir yer yoktur
Sayın Bakan!
MİLLÎ SAVUNMA BAKANI İSMET YILMAZ (Devamla) –
Uluslararası anlaşmalardan doğan haklarımızı savunuyoruz. Bu 1998’de edilen
iddianın bugüne farklı şekilde aktarılması doğru değildir.
MUSTAFA HÜSNÜ BOZKURT (Konya) – Adalarda Yunan Bayrağı
var mı yok mu? Yani, Ege’nin göl olup olmamasıyla ne alakası var?
MİLLÎ SAVUNMA BAKANI İSMET YILMAZ (Devamla) – Bir başka
husus: Biz Suriye’nin toprak bütünlüğünü savunuyoruz. 2011’den bu yana Millî
Savunma Bakanlığı görevini üstleniyorum. Suriye olayları başladığından bu yana,
yurt dışındaki birçok insanın Suriye’nin geçmişinde dahi 4-5 parça olduğunu,
bunlardan Lübnan’ın o parçanın içinden ayrılıp da bağımsızlığını kazandığını,
dolayısıyla geri kalanının da eski kültüre uygun olarak bölünmesi gerektiğini
söyleyenlere karşı bunun Orta Doğu’da bitmeyen bir sorunlar yumağı
oluşturacağını, eğer Orta Doğu’ya barış ve istikrar getiriyorsak mutlaka
Suriye’nin toprak bütünlüğünün savunulması gerektiğini biz söyledik. Bundan
sonra da söylemeye devam edeceğiz.
Yine, biz hem içte hem dışta gerçekten istikrar
istiyoruz, barış istiyoruz çünkü “Yurtta sulh, cihanda sulh.” bizim ilkemiz.
Barış için de çalışıyoruz ama tek başına sizin barış istemeniz de yetmiyor. 
Yine, masum insanlar nerede hayatını kaybederse
kaybetsin bizim yüreğimizi kanatır, bundan hiç kimsenin şüphesi olmasın, hiçbir
ayrımcılığa da tutmayız. 
Yine, Cizre’de ne yapılıyorsa bütün mevzuata uygun
olarak yapıldığını çok net şekilde söylemek istiyorum.
Bir başka isim, Kobani ismi. Genelde biz hep şunu
söyleriz -hele bence siyasetçiler için de doğru olan odur- siyasetçilerin halkı
takip etmesi lazım -halk ne diyorsa- onun değeri değeri, onun düşüncesi de
düşüncesidir. Halkın karşısında farklı fikirler de söyleyebilir ama şahsi
görüşüm odur ki öğretim üyeleriyle sanatçılar halkın düşündüğünün dışında
farklı görüşler ifade ederler; halkın görüşünü, ufkunu açarlar ama
siyasetçilerin halkın değerlerine dost olması gerekir, halkın değerlerini
savunması lazım. 
(Mikrofon otomatik cihaz tarafından kapatıldı) 
MİLLÎ SAVUNMA BAKANI İSMET YILMAZ (Devamla) –
Dolayısıyla, bir yerin ismi Kobani’yse, halk oraya Kobani diyorsa, bundan da
hiç rahatsız olmamak gerekiyor diyorum. 
Yüce heyetinizi saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Bakan. 
ÜMİT ÖZDAĞ (Gaziantep) – Sayın Başkan…
BAŞKAN – Sizden önce Sayın Baluken’in talebi vardı
Sayın Özdağ, söz vereceğim size de, dinleyeceğim sizi. 
Buyurun Sayın Baluken. 
İDRİS BALUKEN (Diyarbakır) – Sayın Başkan, demin AKP
Grubu adına konuşan sayın hatip grubumuzu kastederek “PYD’ye terör örgütü
demeyen grup ve milletvekilleri işgüzarlık içerisindedir.” demek suretiyle
sataşmada bulunmuşlardır. 
BAŞKAN – 69’uncu maddeye göre size söz veriyorum.
Lütfen, yeni bir sataşmaya meydan vermeyiniz Sayın Baluken. 
Süreniz iki dakikadır. 
Buyurun.
2.- Diyarbakır Milletvekili İdris
Baluken’in, Adana Milletvekili Talip Küçükcan’ın Hükûmetin gündem dışı
konuşmasıyla ilgili AK PARTİ Grubu adına yaptığı konuşması sırasında Halkların
Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür ediyorum. 
Sayın Başkan, değerli milletvekilleri; öncelikle, şu
mahkeme kararını bir açıklığa kavuşturmak lazım. Ne zamandan beri mahkeme
kararlarını siyasi irade olarak tanıyorsunuz, biz bunu bilmiyoruz. Eğer, öyle
bir durumunuz varsa iktidar partisi olan bir parti hakkında kapatma davalarını
da onaylıyorsunuz demektir. Partinize karşı açılmış olan o davaları, bir şiir
okudu diye şimdiki Cumhurbaşkanının cezaevine gönderilmesi iradesini de
tanıyorsunuz anlamına geliyor. Hatırlayın, şu anki Cumhurbaşkanı daha bir yıl
önce “Adliye koridorlarında bu paralel çetelerden geçilmiyor.” demişti. Şimdi,
getirip burada bize o mahkemelerden alınmış kararları bir siyasi irade olarak
yansıtmayın. 
PYD, Suriye’deki Kürtlerin siyasi iradesidir. Bu konu
bizim açımızdan son derece nettir ve bütün dünya da bunu böyle kabul ediyor.
Yani, Amerika’ya gidiyorsunuz, Rusya’ya gidiyorsunuz, bölge ülkelerine
gidiyorsunuz, âdeta bir siyasi dilencilik pozisyonu ortaya çıkıyor, “Ne olur
PYD’ye, YPG’ye terör örgütü deyin.” diyorsunuz. Evrensel kriterlere göre, böyle
bir tanımı sizin dışınızda yapan kimse yok. Var, birkaç güç daha var, işte,
Suud rejimi var, belki Katar var, IŞİD var, El Nusra var, Ahrar el- Şam var.
Dikkat edin, bu IŞİD, El Nusra, Ahrar el- Şam’ın ortak özelliği bütün insanlık
değerlerine saldırıyorlar; PYD/YPG de insanlık değerlerini bu vahşet çetelerine
karşı savunduğu için bütün dünya PYD’nin, YPG’nin ne anlama geldiğini çok iyi
biliyor. 
Diğer taraftan, Demokratik Suriye Güçleri’yle oluşan
hem meclis hem askerî düzeydeki o ittifakta da Türkmen, Arap, Ermeni Süryani,
oradaki Nusayri halkların tamamı var. Dolayısıyla, oradaki iradeyi sizin kendi
siyasi çıkarlarınız doğrultusunda değerlendirmek değil, dünyadaki siyasi
gelişmeler doğru olur kanaatindeyiz. 
Şu ortaya çıkmıştır: Sizin, PYD’ye karşı angajman kuralları
da Türkiye sınırları için değil, El Nusra, Ahrar el- Şam ve IŞİD saldırıları
için geçerlidir. Bunu da zaten bütün dünya maskeniz düşecek şekilde tartışıyor.
(HDP sıralarından alkışlar) 
BAŞKAN – Teşekkür ederim Sayın Baluken. 
Sayın Özdağ ayaktaydı biraz önce. 
Sizi dinliyorum Sayın Özdağ. 
ÜMİT ÖZDAĞ (Gaziantep) – Sataşma var. 
BAŞKAN – Gerekçeyi ifade ederseniz… 
ÜMİT ÖZDAĞ (Gaziantep) – Sayın Bakan benim gerçeği
söylemediğimi ifade etti. 
BAŞKAN – Hangi konuda Sayın Özdağ?
ÜMİT ÖZDAĞ (Gaziantep) – PYD ile Türkiye arasındaki AKP
Hükûmetinin, haberleşme konusunda.
BAŞKAN – Buyurun Sayın Özdağ, size de 69’uncu madde
çerçevesinde söz veriyorum. 
Lütfen, bir sataşmaya meydan vermeden düşüncelerinizi
ifade ediniz.
3.- Gaziantep Milletvekili Ümit Özdağ’ın,
Millî Savunma Bakanı İsmet Yılmaz’ın sataşma nedeniyle yaptığı konuşması
sırasında şahsına sataşması nedeniyle konuşması
ÜMİT ÖZDAĞ (Gaziantep) – Sayın Başkan, değerli
milletvekilleri; ben PYD’nin yol kılavuzluğu yaptığını söylemiştim. Sayın
Bakan, bunun böyle olmadığını, bütün taraflara bilgi verildiğini söyledi. Bütün
taraflar Amerika Birleşik Devletleri, Rusya, Fransa ve İngiltere değil, PYD ve
IŞİD muhtemelen. Demek ki bütün taraflar deyince terör örgütleriyle
haberleştiğinizi de kendiniz ifade etmiş oldunuz Sayın Bakan. 
Para konusunun da gerçek olmadığını söylediniz. Devlet
sorumluluğuyla bildiğimiz her şeyi söylemiyoruz, neden verildiğini de
söylemiyoruz. Haritaya bakmak lazım. Haritada Ayn El Arap mı yazıyor yoksa
Kobani mi yazıyor? 
“Siyasetçiler halkın dilini konuşur.” dediniz, Sayın
Başbakan gitsin bakalım Edirne’de bu halk dilini konuşsun, kendisine ne
diyecekler. 
Ama beni en çok şaşırtan şey sizin 24’üncü Dönem
sonunda Sayın Erkan Akçay’ın vermiş olduğu soru önergesi üzerine burada yapmış
olduğunuz ve tutanaklarda olan konuşmada Ege’de işgal edilen adalar konusunda
sizin, Yunan ordusunun fiilî durum oluşturduğunu ifade etmenizdir.
MİLLÎ SAVUNMA BAKANI İSMET YILMAZ (Sivas) – Söylemedim
Ümit Bey.
ERKAN AKÇAY (Manisa) – Söylediniz efendim.
ÜMİT ÖZDAĞ (Devamla) – Bakın, Erkan Akçay da burada. 
MİLLÎ SAVUNMA BAKANI İSMET YILMAZ (Sivas) – Kabul
etmiyorum.
ÜMİT ÖZDAĞ (Devamla) – Ben bu konuda Sayın Bakan,
makale yazdım şeylere bakarak. 
MİLLÎ SAVUNMA BAKANI İSMET YILMAZ (Sivas) – Ben de
deniz hukuku uzmanıyım. 
ÜMİT ÖZDAĞ (Devamla) – Tamam. Onları getirtelim,
bakalım, ben sizden o zaman… 
MİLLÎ SAVUNMA BAKANI İSMET YILMAZ (Sivas) – Yaklaşık
beş yıla yakın Denizcilik Müsteşarlığı yaptım. 
ÜMİT ÖZDAĞ (Devamla) – Fiilî durum demediyseniz ve
Yunan işgalini kabul etmediyseniz bunlara benim söyleyecek bir şeyim yok ama
bir Yunan işgali adalarda devam ediyor.
MİLLÎ SAVUNMA BAKANI İSMET YILMAZ (Sivas) – 1998’deki
Demirel’in açıklamasına bak.
BAŞKAN – Genel Kurula hitap edin efendim.
ÜMİT ÖZDAĞ (Devamla) – Efendim, herhâlde orası da Genel
Kurul değil mi? Orası da Genel Kurul, onun için Sayın Bakana döndüm.
BAŞKAN – Yani, karşılıklı diyaloğa gerek yok anlamında
söylüyorum.
ÜMİT ÖZDAĞ (Devamla) – Teşekkür ediyorum. Mesele bundan
ibaret.
BAŞKAN – Teşekkür ederim Sayın Özdağ.
HİŞYAR ÖZSOY (Bingöl) – Sayın Başkan…
MEHMET NACİ BOSTANCI (Amasya) – Sayın Başkan…
MAHMUT TANAL (İstanbul) – Sayın Başkan…
BAŞKAN – Bir saniye değerli arkadaşlar, hepinizi
dinleyeceğim. Sayın Özsoy daha önce ayağa kalkıp bir söz talebinde bulunmuştu. 
Sayın Özsoy, dinliyorum sizi.
HİŞYAR ÖZSOY (Bingöl) – Sayın Başkan, AKP’li hatip
benim Suriye ve Cizre’ye yönelik yaptığım benzetmeye farklı anlamlar yükleyerek
ifade etti. O konuda bir açıklama yapmak istiyorum.
BAŞKAN – 69’uncu maddeye göre size de iki dakika
süreyle söz veriyorum. Lütfen, bir sataşmaya meydan vermeyecek şekilde
düşüncenizi ifade edin efendim. 
Buyurun.
4.- Bingöl Milletvekili Hişyar Özsoy’un,
Adana Milletvekili Talip Küçükcan’ın Hükûmetin gündem dışı konuşmasıyla ilgili
AK PARTİ Grubu adına yaptığı konuşması sırasında şahsına sataşması nedeniyle
konuşması
HİŞYAR ÖZSOY (Bingöl) – Teşekkür ediyorum Sayın
Başkanım.
Bakın, burada gerçekten polemik yapmanın bir anlamı
yok. Devletler sivil öldürdükleri zaman ya vatan savunması için ya teröristle
mücadele ediyorum diye yaparlar. Sizin için Suriye'de tabii ki haklı gerekçeler
var Hükûmet açısından, “Ben orada teröristlerle mücadele ediyorum.” diyor. E,
Suriye’ye sorun, aynısını söylüyorlar, Rusya da aynısını söylüyor. Yani, böyle
bir hayalet gibi bir terörist var, ben giderim istediğimi yaparım… Sonuç?
Yüzlerce sivil ölü var ve maalesef “Terörle mücadele ediyorum.” söylemi bu ölen
insanları meşrulaştırmıyor. Bunu söylüyoruz sadece. Dolayısıyla, bu konu
üzerine polemik yapmanın bir anlamı yok ve orada bu ablukalar sürecinde ölen
bütün sivillerin hesabının muhakkak sorulması lazım. Niye biliyor musunuz?
Sorulmazsa devlet çete olmuş olur. Çünkü, sizin sorumluluğunuz altındaki bir
ülkede devletin güvencesinde olan sivil insanlar ölmüş. Bunun sorumluluğu
büyüktür hem ulusal hem uluslararası hukukta.
Bakın, arkadaşlar, ortada şöyle bir durum var: Bir
mahkeme kararına dayanarak PYD terörist… E, ilan etseydin şimdiye kadar. PKK’yi
mesela diyorsunuz. Niye PYD şu ana kadar ilan edilmedi? Bir mahkeme kararının
arkasına saklanarak siyaset yapılmaz. İyi ki de edilmemiş diyoruz biz. Demek ki
Türkiye hâlâ belki ileride olabilir, belki bir ilişki, bir zemin tutabilirim
gibi düşünüyorsa Hükûmet iyi yapıyor, kötü yapmıyor bunda. Götürüp terör
kategorisine sıkıştırırsanız yarın ilişkilenebileceğiniz zemini de ortadan
kaldırırsınız. 2013 yılında gelmişti Salih Müslim buraya değil mi? Bazı
görüşmeler yapıldı. Bakın, bunlar kötü şeyler değil. Bu konuda doğru
yapıyorsanız o doğrunuzda bizce ısrarcı olmanız lazım. Dünya kadar söyleyelim
PKK, PYD, YPG terör örgütü olarak görebilirsiniz ama Orta Doğu siyasetinde
sosyolojik siyasal gerçekliklerdir. Bu gerçekliklere gözünüzü kapatıp ne
Türkiye'de ne Orta Doğu’da ne Suriye’de barışı tesis edemezsiniz. Onun için
çatışmadan ziyade biz müzakereyi öneriyoruz.
Teşekkür ediyoruz. (HDP sıralarından alkışlar)
BAŞKAN – Teşekkür ederim Sayın Özsoy.
MEHMET NACİ BOSTANCI (Amasya) –
Sayın Başkan…
BAŞKAN – Sayın Bostancı…
MEHMET NACİ BOSTANCI (Amasya) –
Sayın Baluken konuşmasında iktidarın, AK PARTİ’nin desteklediği iktidarın
çeşitli ülkelere giderek “PYD’yi terör örgütü olarak kabul edin.” diye siyasi
dilencilik yaptığını söylemiştir. Bu açık bir sataşmadır. Bu çerçevede…
BAŞKAN – Sayın Bostancı, Hükûmete
yönelik bir sataşma var burada efendim.
MEHMET NACİ BOSTANCI (Amasya) – AK
PARTİ’nin Hükûmeti sonuçta. 
MİLLÎ SAVUNMA BAKANI İSMET YILMAZ
(Sivas) – Desteklediği Hükûmet, güvenoyu verdiği Hükûmet.
MEHMET NACİ BOSTANCI (Amasya) –
Gökten zembille inmiyor. 
BAŞKAN – Peki, buyurun Sayın
Bostancı, size de iki dakika söz veriyorum. (AK PARTİ sıralarından alkışlar) 
Lütfen bir sataşmaya meydan
vermeyiniz.
5.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ BOSTANCI (Amasya) –
Sayın Başkan, değerli arkadaşlar; Hükûmet herhâlde bir yerden güç alarak
Hükûmet oluyor, kendi kendine Hükûmet olacak hâli yok. 
LEVENT GÖK (Ankara) – Ama sonuçta
adı “Türkiye Cumhuriyeti Hükûmeti” oluyor Sayın Bostancı.
MEHMET NACİ BOSTANCI (Devamla) –
Kıymetli arkadaşlar, Suriye’de insanların canı yanıyor. Suriye’deki insanların
canı yanınca Türkiye'nin de canı yanıyor. Türkiye elbette ki Suriye’deki
gelişmelere, orada terör yapılanmalarına ilişkin olarak çeşitli ülkelere
gidecek, onları bilgilendirecek. Bu bilgilendirmeye de ihtiyaç var çünkü bu
ülkeler burunlarının ucunu görmüyorlar Sayın Baluken.
İDRİS BALUKEN (Diyarbakır) –
Acaba!
MEHMET NACİ BOSTANCI (Devamla) –
“Burunlarının ucunu görmüyorlar.” lafı Sayın Demirtaş’ın. “Brüksel’dekiler
burunlarının ucunu görmüyor.” Hakikaten görmüyorlar, katılıyorum. 
İDRİS BALUKEN (Diyarbakır) – O
mülteciler konusunda.
MEHMET NACİ BOSTANCI (Devamla) –
Görmeleri lazım. Burunlarının ucunu görmedikleri için PYD’nin de bir terör
örgütü olduğunu görmüyorlar. Onlar neye bakıyorlar? Suriye’de kim kullanışlı, kim işimize yarar, oradaki
güçler ilişkisinde bize en az maliyeti kim çıkartır, kimi biz taşeron olarak
kullanabiliriz? Maalesef burada PYD kullanılmaya çalışılıyor. Bu coğrafyada
Kürtlerin ilk defa kullanılmaya çalışılması değildir bu arkadaşlar. Bu
coğrafyada Kürtler defalarca satıldı, yine satılacaktır, bundan haberiniz
olsun. Bu ülkedeki insanların gerçek dostları bu coğrafyadaki insanlardır, bunu
bilin. 
PYD, evet, terör örgütü. O terörü de önce oradaki
Kürtlere yaptı. Herhâlde PYD’yle bu kadar yakından ilgilenenler, orada
egemenlik kurmak için orada kendilerine itaat etmeyen Kürtlere neler
yaptıklarını iyi bilirler. Bu, bize hiç yabancı değil tabii. Kendisine
benzemeyen, kendisiyle aynı ideolojiyi paylaşmayan Kürtlere karşı o zalimane, o
müstebit, o faşizan yöntemleri kullanma bize hiç yabancı değil. O yüzden, bir
terör örgütünü tayin eden, esasen, oradaki halka ve insanlara şiddet marifetiyle
kendi iradesini dayatmasıdır. Cizre’de de yapılan budur, bir irade dayatması.
Devlet öyle mücadele etmez, böyle mücadele eder…
(Mikrofon otomatik cihaz tarafından kapatıldı)
MEHMET NACİ BOSTANCI (Devamla) – Allah rızası için
devlet nasıl mücadele edecek terörle? Bir de o konuda konuşsalar memnun oluruz.
Saygılarımla. (AK PARTİ sıralarından alkışlar) 
BAŞKAN – Teşekkür ederim Sayın Bostancı.
MAHMUT TANAL (İstanbul) – Sayın Başkan…
İDRİS BALUKEN (Diyarbakır) – Sayın Başkan…
BAŞKAN – Sayın Baluken, bir saniye…
Sayın Tanal, buyurun.
MAHMUT TANAL (İstanbul) – Teşekkür ederim Sayın
Başkanım.
Şimdi, Sayın Bakan açıklamasını yaparken Ege Denizi’nde
bulunan adalarla ilgili net bir açıklama yapmadı. Oradaki adalarda kimin
bayrağı asılı? Yunanistan bayrağı mı asılı, Türkiye bayrağı mı asılı? Yani
burada bu konuyla ilgili bir açıklama yapmak isterim. 
Bir de aynı şekilde Sayın Bakan dedi ki: “Efendim, PYD
terör örgütüdür.” Peki, terör örgütüyse bizim mevcut olan kanunlarımıza göre
bir örgütün terör örgütü sayılabilmesi için Bakanlar Kurulu kararı alınıp Resmî
Gazete’de ilan edilmesi gerekmiyor mu? Mademki öyle diyorsunuz, niye bunu
yapmaktan çekiniyorsunuz? Onun için, açıklama için… Yani mahkeme kararları
bugün…
BAŞKAN – Teşekkür ederim Sayın Tanal.
MAHMUT TANAL (İstanbul) – Açıklama için izin
verebilecek misiniz Başkanım?
BAŞKAN – Sayın Tanal, sözleriniz tutanaklara geçmiştir.
Teşekkür ederim efendim.
MAHMUT TANAL (İstanbul) – Bitmedi. Şu husus var izin
verirseniz: Şimdi, Sayın Bakan diyor ki: “Efendim mahkeme kararı.” Mahkeme
kararı yazılı emir yoluyla hâlen kesinleşmiş bir karar olmadığı için
Yargıtaydan bozulabilir veya kesinleşmişse yazılı emir yoluyla bozulabilir.
Siyasi iktidar burada sorumluluktan kaçınıyor, kamuoyuna doğru bilgi vermiyor.
Madem ki terör örgütüyse buyurun, elinizi tutan mı var? Her konuda, kentsel
dönüşümle ilgili Bakanlar Kurulu kararı alabiliyorsunuz, vatandaşın risksiz
olan alanını riskli hâle getirebiliyorsunuz. Bu konuda niçin karar
almıyorsunuz? 
Teşekkür ederim.
BAŞKAN – Sayın Tanal, sözleriniz tutanaklara geçmiştir.
Teşekkür ediyorum.
Sayın Baluken…
İDRİS BALUKEN (Diyarbakır) – Sayın Bostancı, konuşması
sırasında siyaseten burnumuzun ucunu göremediğimizi ifade etti, bu konuda açık
sataşmada bulundu.
MEHMET NACİ BOSTANCI (Amasya) – Bürüksel’dekiler dedim
Sayın Baluken.
BAŞKAN – Buyurun Sayın Baluken.
69’uncu madde çerçevesinde söz veriyorum, lütfen yeni
bir sataşmaya meydan vermeyiniz.
6.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
İDRİS BALUKEN (Diyarbakır) – Teşekkür ediyorum Sayın
Başkan. 
Değerli milletvekilleri; Cizre’deki, Sur’daki savaş
sürecini Kürt halkına karşı açılmış bir savaş diye söylediğimizde burada çıkıp
hendeklerden, barikatlardan söz ediyordunuz. Peki, şimdi, Azez’de, Afrin’de
hendekler mi var, barikatlar mı var? Siz Hükûmet olarak Orta Doğu politikasının
merkezine Kürt karşıtlığını, Kürt düşmanlığını koymuş durumdasınız.
MEHMET NACİ BOSTANCI (Amasya) – Yanlış!
İDRİS BALUKEN (Devamla) – Öyle PYD’nin arkasına
saklanarak, içeride terörle mücadele yalanına sarılarak bu gerçeği
gizleyemezsiniz, ortaya çıkıyor zaten. Nesi yanlış? Azez’den Cizre’ye kadar,
Sur’dan Halep’e kadar savaş koridoru oluşturdunuz. Nedir, mantığı ne? Hangi
omurga üstüne oturuyor? Kürtler statü sahibi olmasın diye El Nusra’yla iş
birliği yapıyorsunuz, Ahrar el-Şam’ın hamiliğini yapıyorsunuz, IŞİD çeteleriyle
ilişkinizi bütün dünya konuşuyor. Ne adına? “Kürtler statü elde etmesin.”
adına. Sonra buraya gelip “Yok, PYD kendinden olmayan Kürtleri bilmem şöyle
yapmış…” Bunlara dünya inanmaz, inanmaz. Orada tekçi zihniyeti yansıtan
IŞİD’dir, El Nusra’dır, Ahrar el Şam, El Kaide çeteleridir; kendinden farklı
olan herkesi kılıçtan geçiriyorlar, Kürt’ü, Arap’ı, Süryani’yi, Ermeni’yi,
Nusayri’yi, kendisi gibi olmayanın tamamını katlediyorlar. Onlara karşı
direnen, çoğul demokrasiyi esas alan tek güç PYD’dir, pratiği ortada.
Rojava’daki kanton yönetimlerine, demokratik Suriye meclisinin yapısına bakın.
Yöneten Başbakan, Eş Başkan Arap’tır, Meclisin çoğunluğu Türkmen’dir,
Ermeni’dir, diğer halklardır. Tel Abyad meclisinin, Gre Spi meclisinin yapısına
bakın. Bırakın Kürt’ü yok bilmem oraya sürme yalanını, diğer halkları da katliamdan
koruyan asıl güç PYD’dir. Sizin zorunuza giden de bu anlayışınızın teşhir
olmasıdır.
Bir saniye de mültecilerle ilgili ifade edeyim. PYD’nin
özgürleştirdiği her alana geri dönüşler olmuştur. Şu anda Halep’ten kaçanların
büyük kısmı da Afrin’e sığınıyorlar. Bu kadar açık ve nettir tablo.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Baluken.
MEHMET NACİ BOSTANCI (Amasya) – Sayın Başkanım, Sayın
Baluken’in “Sizin Orta Doğu politikanız Kürt karşıtıdır.” iddiasını şiddetle reddediyorum.
İDRİS BALUKEN (Diyarbakır) – Cevap verin. Aynen
öyledir, aynen öyledir.
MEHMET NACİ BOSTANCI (Amasya) – Türkiye’nin gerçekliği
pratik, bunu zaten nakzeder. 
BAŞKAN – Teşekkür ederim. 
İDRİS BALUKEN (Diyarbakır) – Kürt düşmanlığı üzerine
yakında Esad’a da gideceksiniz.
MEHMET NACİ BOSTANCI (Amasya) – Hiç alakası yok.
BAŞKAN - Tutanaklara geçmiştir Sayın Baluken.
Teşekkür ederim değerli arkadaşlar.
Sayın milletvekilleri, şimdi, sisteme girmiş
milletvekillerine söz talep sırasını gözeterek İç Tüzük’ün 60’ıncı maddesine
göre birer dakika süreyle söz vereceğim.
Sayın Tanal…
VI.- AÇIKLAMALAR
1.- İstanbul Milletvekili Mahmut Tanal’ın,
Artvin’de vatandaşların ormana ve doğaya sahip çıkmak için iki yüz kırk gündür
nöbet tuttuğuna ve Hükûmetin burada maden aranmasıyla ilgili düşüncesini
öğrenmek istediğine ilişkin açıklaması
MAHMUT TANAL (İstanbul) – Teşekkür ederim Sayın Başkan.
Sayın bakanlar, bugün, şu anda Artvin ilimizin
ormanına, doğasına sahip çıkmak için iki yüz kırk gündür orada vatandaş, siyasi
parti ayrımı yapmaksızın nöbet tutuyor. Ve geçmişte alınan ÇED raporu iptal
edildi. O rapora göre şu deniliyor: “Ya bu şehir taşınacak veyahut da burada
madencilik yapılacak.” Yani siz iktidar olarak şehrin taşınmasından mı
yanasınız, madenin araştırılmasından mı yanasınız? Burada net bir vaziyette
düşünceniz nedir? Hiç olmazsa ona göre de Artvin halkı yerleşim alanını mı
seçsin, yoksa mevcut alanda, yerleşim alanında devam mı etsin yaşamaya?
Teşekkür ediyorum, saygılarımı sunarım.
BAŞKAN – Sayın Atıcı… Yok sanıyorum.
Sayın Kayışoğlu…
2.- Bursa Milletvekili Nurhayat Altaca
Kayışoğlu’nun, kadına yönelik şiddetin ve kadın cinayetlerinin önlenmesi
konusunda Hükûmetin seçim bildirgesindeki sözünü tutması gerektiğine ilişkin
açıklaması
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkan.
Bugün yine bir kadın cinayeti işlendi. Adana’da Türkan
Sarıkaya, bir cani tarafından dövülerek yedi gün komada kaldıktan sonra bugün
hayatını kaybetti. 
Sayın Hükûmet… Gerçi gitmişler, vekillere seslenelim,
AKP’lilere seslenelim: Seçim bildirgenizin 90’ıncı sayfasında kadına şiddetle
ilgili mücadele vereceğinizi söylüyorsunuz, seçim bittikten sonra Aile
Bakanınız diyor ki: “Kadına şiddet yok, algıda seçicilik var.” Tamam, şiddet
yaygın ama hangi erkek sevdiği tarafından öldürüldü? Hangi erkek boşanmak
istediği için, ayrılmak istediği için dövüldü, öldürüldü, tecavüz edildi?
Elbette ki kadına şiddet var, bu gerçeği yok sayamazsınız. 
Diyoruz ki: Biz, evet, kadına yönelik şiddetin
önlenmesi için onlarca kanun teklifi verdik. Ya, zorunuza gidiyorsa kendiniz
getirin, biz kabul edelim bunu. Her gün öldürülen kadınlarda sizin de vebaliniz
var, bunu kabul edin ve artık Özgecanlar, bugün öldürülen Türkanlar, Dilaylar
öldürülmesin. Hiç mi vicdanınız sızlamıyor? Bugün Türkan’ın babasının isyanını
dinlemediniz mi? Sizin kız çocuklarınız yok mu? Yeter artık, bu kadar…
(Mikrofon otomatik cihaz tarafından kapatıldı)
BAŞKAN – Sayın Aydın…
3.- Bursa Milletvekili Erkan Aydın’ın,
Bursa’da teleferik ücretine yapılan zamma ilişkin açıklaması
ERKAN AYDIN (Bursa) – Sayın Başkan, Türkiye’de alt ve
orta gelir grupları için hayat gittikçe daha zorlaşmaktadır. Seçim bölgem olan
Bursa’da teleferiğe yapılan en son zamlarla birlikte, yüzde 600 oranında
yapılan zamla, 2008 yılında 6 liraya gidiş olan bir ücret, o zaman için 4
kişilik ailenin 24 lira olan ücreti, bugün 35 lira olup 4 kişilik bir aile 140
liraya hemen yanı başındaki bu doğal cennetten faydalanmak üzere gitmeye
çalışıyor. Ancak, dikkat ederseniz ki gelir gruplarına da bakıldığında bu oranla,
ya arabayla gitmeniz gerekiyor ya da yüksek gelir grubuna sahip olmanız
gerekiyor. Bursa’nın bu doğadan yararlanmak isteyen insanına yapılan bu zam
reva mıdır diyorum ve el insaf diyorum.
BAŞKAN – Sayın Yüceer…
Sayın Yüceer’i göremiyorum.
Sayın Gürer…
4.- Niğde Milletvekili Ömer Fethi Gürer’in,
Niğde ve Aksaray’da vatandaşların sel nedeniyle uğradıkları zararın giderilmesi
gerektiğine ve Çamardı Bademdere’deki TOKİ konutlarının hak sahiplerine teslim
edilemediğine ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Niğde ili Çiftlik ilçesinde 11 Eylül 2014 tarihinde sel
meydana geldi. Bozköy, Ovalıbağ, Divarlı, Çardak ve Orhanlı ile Kayırlı bu
selden etkilendi, hasar tespiti yapıldı. Benzer durum Aksaray Taşpınar
bölgesinde de meydana geldi. Niğde ve Aksaray’da ekili alanları zarar gören,
hayvanlarını yitiren vatandaşlar ile yolları zarar gören, köprüleri zarar gören
belediyeler meydana gelen hasar karşılığında alacaklarını iki yıldır
bekliyorlar. Maliye Bakanlığındaki evrakları işleme girmediği için iki yıl önce
selden zarar gören yurttaşlarımız bundan, verdikleri evraklar, tespitler
karşılığı alacaklarını alamıyorlar. 
Ayrıca, Çamardı Bademdere’de TOKİ konutları yapıldı,
bunlar da sorunlu olduğu için iki yıldır hak sahiplerine verilemiyor.
Defterdarlıkla yapan kişi arasında süren yazışmalar devam ediyor. Vatandaş bu
konuda da mağdur. Gerek TOKİ konutlarındaki sorunun çözülmesi gerek Çiftlik
ilçesinde ve Aksaray Taşpınar’da meydana gelen sel felaketindeki zararların bir
an önce giderilmesi konusunda Hükûmeti duyarlı olmaya davet ediyorum. 
BAŞKAN – Sayın Özkan…
5.- Denizli Milletvekili Cahit Özkan’ın,
yeni anayasayı hayata geçirmek için tüm muhalefet partilerini göreve davet
ettiğine ilişkin açıklaması
CAHİT ÖZKAN (Denizli) – Teşekkürler Sayın Başkan.
Bilindiği üzere, Anayasa Uzlaşma Komisyonumuz göreve
başladı. Milletimizin arzu ettiği anayasayı hayata geçirmek için uzun zamandan
beri bir arayış içerisindeyiz. Tabii, Anayasa bazı reformların öncesindedir.
Bugüne kadar AK PARTİ hükûmetleri olarak pek çok alanda reformlar
gerçekleştirdik. Âdeta bir gecekondu anayasası olarak tanımlayacağımız bu
Anayasa’nın olabildiğince değiştirilmesi için gayret ettik. Ancak, önümüzde
doğan süreçte kalıcı, uzun süreli, demokratik ve “Evet, benim anayasam.”
diyeceğimiz bir anayasayı hayata geçirme zaruretiyle karşı karşıyayız. Bugün
yerli otomotivden, kalkınma hamlelerimizden, akıllı telefonlardan ve büyük
yatırımlarımızdan çok daha önem arz eden bu anayasayı hayata geçirmek için tüm
muhalefet partilerini göreve davet ediyorum. 
Yüce Meclisi saygıyla selamlıyorum.
BAŞKAN – Sayın Engin…
6.- İstanbul Milletvekili Didem Engin’in,
emeklilikte yaşa takılanların sorunlarına ilişkin açıklaması
DİDEM ENGİN (İstanbul) – Teşekkür ederim Sayın Başkan.
Emeklilikte yaşa takılan
vatandaşlarımızın sorunlarını dile getirmek istiyorum. Biliyorsunuz, 8 Eylül
1999 tarihinden önce işe başlayanlar yaş şartı olmaksızın prim günü ve
sigortalılık süresinin tamamlanmasıyla emekli olabiliyorken bu tarihte yapılan
düzenlemeyle yaş şartı getirildi. Bu yasal düzenlemenin mağdur ettiği ve
kamuoyunda “emeklilikte yaşa takılanlar” olarak bilinen vatandaşlarımızın
mağduriyeti bir an evvel giderilmeli. Emeklilikte yaşa takılan vatandaşlarımız
emekli maaşı alamadıkları için ekonomik olarak sıkıntı yaşıyorlar. Gelir elde
etmek için tekrar çalışmak istediklerinde ise çoğu zaman yaşları gerekçe
gösterilerek işe alınmıyorlar. AKP Hükûmeti ise ne emeklilikte yaşa
takılanların tekrar iş sahibi olmalarına destek olacak bir düzenleme için çaba
gösteriyor ne de emeklilikte yaşa takılmanın önüne geçecek olan yasal
düzenlemelere destek veriyor. Sayıları neredeyse 100 bini geçen bu mağdur grubu
yok sayılmakta. Sorunları göz ardı ederek ya da öteleyerek çözüm üretemeyiz.
Emeklilikte yaşa takılan vatandaşlarımızın mağduriyetini giderecek yasal
düzenlemeyi el birliğiyle bir an evvel Meclisten geçirmeliyiz.
Teşekkür ederim.
BAŞKAN - Sayın Topal…
7.- Hatay Milletvekili Serkan Topal’ın,
Hatay Yayladağı’nda şehit olan askere Allah’tan rahmet dilediğine ve şehit edildiği
karakolun yandaş medya tarafından hedef gösterildiğine ilişkin açıklaması
SERKAN TOPAL (Hatay) – Teşekkür ediyorum Sayın Başkan.
Sayın iktidar milletvekillerine seslenmek istiyorum:
Dün Hatay ilimizin Yayladağı ilçesinde vicdanlarımızı sızlatarak şehit edilen
askerimize Allah’tan rahmet diliyorum. Acaba bu sabah uyandığınızda
vicdanlarınız sızladı mı? O karakolumuz günlerdir, sosyal medyada, yandaş medya
tarafından hedef gösterilmişti. Bu konuda ne yaptınız? Bunun müsebbibi
sizlersiniz, sizin yanlış dış politikanız iflas etmiştir. Madem barış
istiyorsunuz, o zaman barışa endeksli bir dış politika uygulamak zorundasınız.
Ya, yeter artık! Kaç şehit daha vereceğiz? Biraz elinizi vicdanınıza koyun,
öyle el kaldırıp indirin ya, yeter artık yeter! 
Teşekkür ediyorum. (CHP sıralarından alkışlar)
BAŞKAN - Sayın Bozkurt…
8.- Konya Milletvekili Mustafa Hüsnü
Bozkurt’un, Cumhurbaşkanı Recep Tayyip Erdoğan’ın bazı ifadelerine ilişkin
açıklaması
MUSTAFA HÜSNÜ BOZKURT (Konya) – Teşekkür ederim Sayın
Başkan.
Yanlış biliyoruz herhâlde, çünkü benim bildiğim,
Türkiye Cumhuriyeti devleti 9 Eylül 1922’de sona eren Kuvayımilliye‘nin Atatürk
öncülüğünde yaptığı ulusal Kurtuluş Savaşı’yla kurulmuş ve bu topraklar Lozan
Anlaşması’yla vatan olmuş idi.
Şimdi, bu ülkenin Cumhurbaşkanı on dört yıllık
iktidarının sonunda çıkıp diyor ki: “Bazı yerlerimiz yeniden vatan olsun diye
şehit veriyoruz.” Bu lafı şiddetle reddediyorum ve bu Meclis de reddetmelidir,
bu Meclis Gazi Meclistir. Oralar vatan toprağıdır, Diyarbakır da bizimdir, Serik
de bizimdir, Cizre de bizimdir, Sur da bizimdir, orada yaşayan her yurttaş da
bizim yurttaşımızdır. Dolayısıyla, vatanımızın bir kısmı vatan olmaktan
çıkmamıştır, bunu söylemek Sayın Cumhurbaşkanına yakışan bir laf değildir.
Teşekkür ederim.
BAŞKAN - Sayın Nurlu…
9.- Manisa Milletvekili Mazlum Nurlu’nun,
dünyada petrol fiyatları düşerken AKP hükûmetlerinin akaryakıta sürekli zam
yapmasının büyük bir çelişki olduğuna ilişkin açıklaması
MAZLUM NURLU (Manisa) – Sayın Başkan, dünyada petrol
fiyatları düşerken AKP hükûmetlerinin akaryakıta sürekli zam yapması çok büyük
bir çelişkidir. Yapılan zamlar vatandaşı çileden çıkarmaktadır. 2008 yılında
petrolün varil fiyatı 147 dolar, ülkemizde benzin fiyatı 3 lira 61 kuruş; 2014
yılında petrolün varili 58 dolar, ülkemizde benzin 4 lira 24 kuruş, bugün ise
petrolün varili 33 dolar, benzin ise 4 lira 6 kuruş. AKP Hükûmeti benzin ve
mazot fiyatlarına zam yaparken hep artan petrol fiyatlarını bahane olarak
göstermiştir. Son sekiz yıldır petrol fiyatları sürekli düşerken ülkemizde
akaryakıt fiyatları sürekli artmaktadır. İktidara geldiklerinde 1 litre benzin
1 dolar bile değil iken şimdi 1 litre benzin 1,4 dolar seviyesindedir. 147
dolardan 33 dolara düşen dünya petrol fiyatlarına uygun olarak ülkemizde de
akaryakıt fiyatlarının düşürülmesi gerekmektedir.
Genel Kurulu saygıyla selamlıyorum.
BAŞKAN – Sayın Bayır…
10.- İzmir Milletvekili Tacettin Bayır’ın,
İzmir’deki akademik personelin, AR-GE çalışmaları ve yenilik potansiyelini
artırmak için teşvik edilmesi gerektiğine ilişkin açıklaması
TACETTİN BAYIR (İzmir) – Sağ olun Başkanım.
İzmir’deki birçok kurum ve kuruluşta teknoloji
üretebilme yeteneğinin mevcut olduğu ancak bu yeteneğin istenilen düzeyde
hayata geçirilmediği ortaya çıkmıştır. Ayrıca, AR-GE ve yenilik potansiyelini artırmak
için İzmir’deki akademik personel proje oluşturma ve yürütme konusunda teşvik
edilmeli ve desteklenmelidir. Bu destekler proje oluşturma ve geliştirme
çalışmalarında özellikle genç araştırmacıların becerilerinin artırılması ve
proje oluşturmaya doğru teşvik edilmesi açısından da önem taşımaktadır. İzmir
üniversitelerinde yürütülen çalışmaların sanayiye istenilen düzeyde
aktarılamadığı ve bu iki taraf arasındaki etkin bir iş birliğinin
gerçekleşmesini beklemekteyiz.
Teşekkür ederim.
BAŞKAN – Sayın Kuyucuoğlu…
11.- Mersin Milletvekili Serdal
Kuyucuoğlu’nun, Mersin’de ihracat yapan iş adamlarının, KDV iadesinin çok geç
ödenmesinden şikâyetçi olduklarına ve bu sorunun çözülmesi gerektiğine ilişkin
açıklaması
SERDAL KUYUCUOĞLU (Mersin) – Teşekkürler Sayın Başkan.
Sayın Bakan, Mersin ilimizde ihracat yapan iş
adamlarımız KDV iadesinin çok geç ödenmesinden şikâyetçidir. Bazen bu
ödemelerin sekiz ay gibi bir süreyi bulduğundan yakınmaktadırlar. Takdir
edersiniz ki, bu gecikmeler iş adamlarımızı finansman sıkıntısına soktuğu gibi,
dolaylı olarak da birçok sektör bu durumdan etkilenmektedir. Bu gecikmelerin
nedeni herhangi bir evrak ya da işlem eksikliğinden kaynaklanmamaktadır,
anladığımız kadarıyla, keyfî bir uygulamadır. Bu ödemelerin, işlemlerin
tamamlanması sonrası belli bir zaman dilimi içerisinde ödeme zorunluluğu
olmalıdır. Bölge milletvekili olarak, bu sorunun çözümü konusunda bölge iş
adamlarımız ve ülke ekonomimiz adına sizden bir an önce çözüm beklediğimiz
gibi, bu keyfî uygulamanın nedenlerini de araştırmanızı istiyoruz.
Teşekkür ederim.
BAŞKAN – Sayın Arslan…
12.- Denizli Milletvekili Kazım Arslan’ın,
siyasi iktidarın ülkemizi savaşın eşiğine getirdiğine ve muhtarların hizmet
binalarının ne zaman yapılacağını öğrenmek istediğine ilişkin açıklaması
KAZIM ARSLAN (Denizli) – Sayın Başkanım, Suriye’yle
adım adım savaşa doğru gidiyoruz. Siyasi iktidar, içteki gerginlik politikasını
dıştaki ilişkilerde de aynı şekilde sürdürmeye devam etmektedir. Bu
girişimleriyle ülkemizi savaşın eşiğine getirmiştir. Siyasi iktidar gerginlik
politikasından ne zaman vazgeçecektir, bunu öğrenmek istiyorum.
Yine, ülkemizde birçok köy ve mahalle muhtarının hizmet
oda ve binaları yoktur. Muhtarlarımızın hizmet verecekleri hizmet binaları ne
zaman yapılacaktır, hizmet binalarına muhtarlarımız ne zaman kavuşacaktır, bunu
öğrenmek istiyorum.
Teşekkür ederim.
BAŞKAN – Sayın Adıgüzel…
13.- İstanbul Milletvekili Onursal
Adıgüzel’in, İstanbul’da metrobüs duraklarıyla ilgili yeni düzenlemenin
vatandaşı mağdur ettiğine ilişkin açıklaması
ONURSAL ADIGÜZEL (İstanbul) – Sayın Başkan, bugün
medyada yansıdığı üzere, İstanbul Büyükşehir Belediyesi, İstanbul’da her gün
binlerce kişinin kullandığı metrobüste vatandaşların tepkisini çeken yeni bir
düzenlemeye başlamıştır. 
Daha önceden Beylikdüzü’ndeki ara duraklardan
Söğütlüçeşme yönündeki yoğunluk nedeniyle metrobüse binemeyen vatandaşlar ters
yöndeki TÜYAP durağına giderek, boş metrobüslere ayrı bir ücret ödemeden
biniyordu. İstanbul Büyükşehir Belediyesine bağlı İETT tarafından bugün
başlatılan yeni düzenlemeye göre ise, son durak, TÜYAP durağından boş metrobüse
binmek isteyen yolcular ikinci kez bir bilet ücreti ödemek zorunda bırakılıyor.

Şimdi sormak istiyorum: Vatandaşların üzerinden kâr
etmesi değil, vatandaşlara hizmet etmesi gereken belediye, hangi gerekçelerle
vatandaşı mağdur edecek böyle bir uygulamaya imza atmıştır? Zamlarla boğuşan
vatandaşlarımızı daha fazla mağdur etmeden söz konusu uygulamaya bir an önce
son verilmelidir. 
Teşekkür ediyorum.
BAŞKAN – Sayın Usluer…
14.- Eskişehir Milletvekili Gaye Usluer’in,
Sosyal Güvenlik Kurumunun, akciğer kanseri olan hastaların ilaç parasını ödemek
için hiç sigara kullanmamış olmak koşulunu getirmesine ilişkin açıklaması
GAYE USLUER (Eskişehir) – Teşekkür ederim Sayın Başkan.
Sosyal Güvenlik Kurumu, akciğer kanseri olan hastaların
ilaç parasını ödemek için hiç sigara kullanmamış olmak koşulunu getiriyor ve bu
koşulun 3 Mart itibarıyla hayata geçirileceğini biliyoruz. 
Ülkemizde 17 milyon kişi sigara kullanıyor. Her yıl
18.479 kişi yeni akciğer kanseri tanısını almakta. Yine biliyoruz ki akciğer
kanserlerinin yüzde 91,5’inde neden sigara. 
Sigara elbette ki kötü alışkanlık, elbette ki devletler
halkın sigara içmesini önleyici birtakım önlemler, koruyucu tedbirler
alabilirler, ancak ben, buradan Sağlık Bakanlığını göreve davet ediyorum,
Çalışma ve Sosyal Güvenlik Bakanlığı, insan sağlığı üzerinden kâr etmek,
tasarruf etmek istemektedir. Lütfen hastaları müşteri, hastaneleri işletme
olarak görme zihniyetini bırakalım.
Teşekkür ederim.
BAŞKAN – Sayın Demir…
15.- Muğla Milletvekili Nurettin Demir’in,
18 yaşını doldurduğu için yetiştirme yurtlarından çıkarılan çocuklara sahip
çıkılması ve tarım danışmanlarına kadro verilmesi gerektiğine ilişkin
açıklaması
NURETTİN DEMİR (Muğla) - Teşekkür ederim Sayın Başkan.
Yetiştirme yurtlarında kalan çocuklarımız, gençlerimiz
18 yaşını doldurduğu için yurtlardan çıkarılıyor, sokağa atılıyor, hatta
ceplerine yol parası bile konmuyor. Sadece, üniversiteyi kazanırlarsa devletten
yardım alabiliyorlar. Bu çocuklara devlet sahip çıkmadığı için, çoğu gidecek
yer bulamıyor. Bu yüzden suça bulaşıyorlar, uyuşturucu bağımlısı oluyorlar. Bu
konuda mahkemelere de sıkça yansıyan olaylar bulunmaktadır. 
Yurttan ayrılan bu çocuklarımız suça itilmemeli, 18
yaşından sonra da sahip çıkılmalı, kontrol edilmelidir. Mesleki eğitim
fırsatlarıyla bu çocuklarımıza istihdam olanakları yaratılabilir. On dört
yıldır iktidarda bulunan AKP iktidarı neden bu sorunu görmezden geliyor? Bu
konuda bir çalışma olacak mıdır? 
Tarım alanında da, tarım danışmanı olarak çalışan 2.600
kişi taşeron şirketler tarafından mağdur ediliyor, maaşları eksik ve geç
veriliyor. Tarım danışmanlarına 4/A, 4/C kadroları verilmelidir.
(Mikrofon otomatik cihaz tarafından kapatıldı) 
BAŞKAN - Sayın Bektaşoğlu…
16.- Giresun Milletvekili Bülent Yener
Bektaşoğlu’nun, Millî Eğitim Bakanlığınca görevlerinden alınan eğitim kurumları
yöneticilerinin Danıştay kararına rağmen eski görevlerine iade edilmediğine
ilişkin açıklaması
BÜLENT YENER BEKTAŞOĞLU (Giresun) - Teşekkür ederim
Sayın Başkan.
Başta Sayın Bakan olmak üzere, hepimizin malumu olan
bir hususa dikkat çekmek istiyorum.
Millî Eğitim Bakanlığına bağlı eğitim kurumları
yöneticilerinin müdür ve diğer idari kadrodaki öğretmenlerin görevlerinden
alınarak başka okullarda görevlendirilmesine ilişkin kararı Danıştay iptal
etmiş olmasına rağmen, bu durumdaki öğretmenlerin eski görevlerine iade
edilmesine karar verilmiştir. Ancak Millî Eğitim Bakanlığı, aradan bir yıl
geçmesine rağmen, bu kararı uygulamamakta, Türkiye'nin pek çok ilinde 4.300
civarında, ilim Giresun’da da 16 eğitim yöneticisi öğretmeni görevlerine iade
etmemektedir. Bu öğretmenler ve eğitim sendikaları Bakanlık, valiler, Millî
Eğitim müdürleri hakkında savcılıklara suç duyurusunda bulunmakta ve kararın
uygulanmasını istemektedirler. Eğitimde sırf bu nedenle tam bir kaos
yaşanmaktadır. Böylesine, yöneticilik vasfı, deneyimi, bilgi ve görgü taşıyan
eğitimci kitlenin mağdur edilmesi, itibar kaybına uğratılması kabul edilebilir
değildir. Hukuka uymayan, hukuk kararlarını hiçe sayan bir Millî Eğitim
Bakanlığı imajının ortadan kalkması ancak eğitim yöneticilerini görevine iade
etmesiyle mümkündür. Bilginize sunulur.
Teşekkür ederim.
BAŞKAN - Sayın Aydın…
17.- Erzurum Milletvekili Kamil Aydın’ın,
Artvin’de vatandaşların maden arayışı ve HES’lere karşı bir tavır içerisinde
olduğuna ve Hükûmetin bunu dikkate alması gerektiğine ilişkin açıklaması
KAMİL AYDIN (Erzurum) - Teşekkür ederim Sayın Başkan.
Şimdi, biraz önce burada 5 bakanımız vardı; gönül
isterdi ki bu dilek ve temennileri, istekleri dinleselerdi ama 5’i de yok şu
anda. 
Sayın Millî Savunma Bakanımız dedi ki: “Halka soralım,
ona göre karar verip siyaset yapalım.” Şimdi, bugün, bu lafın üzerine gerçekten
çok ciddi bir olay yaşanıyor bölgemde, yeşil Artvin’de. O bölgenin muhalif milletvekili
olarak diyebilirim ki gerçekten o bölgede şu anda bir cinnet yaşanıyor. O
güzelim doğa harikası, bütün endemik türlerin yaşadığı, florasıyla, faunasıyla
muhteşem bir kent olan Artvin, madenciliğe heba edilmekte halkın iradesine
rağmen. Şu anda Artvin halkı direniyor, istemiyor bunu yani bölgede maden
arayışı ve HES’lere karşı bir tavır içerisindeler. Keşke Bakan Bey burada
olsaydı, sorsaydık: Bu nasıl halkın iradesine bakarak siyaset oluşturmaktır?
Üstelik mahkeme kararı olmasına rağmen, halkın iradesine rağmen şu anda
gerçekten Artvin ili bir zapturapt altındadır. Bunu özellikle belirtmek
istiyorum ve Artvin’in de yalnız olmadığını buradan belirtmek istiyorum. 
Teşekkür ederim. 
BAŞKAN – Sayın Sertel… 
18.- İzmir Milletvekili Atila Sertel’in, Kahramanmaraş’ta
cezaevlerindeki mahkûm sayısının fazlalığı nedeniyle yaşanan sıkıntılara ve
mahkûmların denetimli serbestlik süresinin yeniden gözden geçirilmesinin toplum
yararına olacağına ilişkin açıklaması
ATİLA SERTEL (İzmir) – Çok teşekkürler Sayın Başkanım. 
Toplumun tüm kesimleri Cumhuriyet Halk Partili
milletvekillerine telefonla ulaşabiliyor, hatta ben buradan yurttaşlarımıza
şahsi telefonumu da vermek isterim: 0 533 293 01 00. 
Kahramanmaraş Açık Cezaevinden bir mahkûm aradı beni.
Bu cezaevi, 160 kişilik bir cezaevi ve şu anda 410 kişi bu cezaevinde yatıyor.
Aynı cezaevinin kapalı kısmı ise 750 kişilik, şu anda 1.160 kişi yatıyor.
AKP’nin iktidara geldiği 2002’den sonra mahkûm sayısında hızla artış gözlenmiş.
2005’te bu rakam 55.870’ken 2015’te 170 bine ulaşmış, şimdi de ne yazık ki 200
binlere ulaşmış vaziyette. Mahkûmları birbirinin üzerine basarak tuvalete
gittikleri ve insan haklarının çiğnendiği cezaevlerinde yatırmak yerine,
mahkûmların denetimli serbestlik süresinin yeniden gözden geçirilmesinin
toplumun yararına olacağını düşünüyorum. 
Saygılar sunuyorum. 
BAŞKAN – Sayın Haberal…
19.- Ankara Milletvekili Erkan Haberal’ın,
Milliyetçi Hareket Partisinin, bölücü terör örgütü liderinin İmralı’da özel
misafir olarak ağırlanmasına ve avukatları vasıtasıyla terör örgütünü serbestçe
yönetmesine son verilmesini ısrarla talep ettiğine ilişkin açıklaması
ERKAN HABERAL (Ankara) – Teşekkür ederim Sayın Başkan. 
16/2/1999 tarihinde bölücü terör örgütü lideri, bebek
katili hain, Kenya’nın başkenti Nairobi’de yakalandı ve Türkiye’ye getirildi.
Milliyetçi Hareket Partisi, başından beri, bu hainin askerî yasak bölge
statüsündeki İmralı’da özel misafir olarak ağırlanmasına ve avukatları
vasıtasıyla terör örgütünü serbestçe yönetmesine son verilmesini ısrarla talep
etti. Ömür boyu ağırlaştırılmış mahkûmiyet cezasını gerçek hayat ortamında, tam
tecrit altında, F tipi cezaevinde çekmesini savundu. F tipi cezaevinde, bir
hücrede, mutlak tecrit altında yaşamak, terör örgütünü yönetmek imkânından
mahrum kalmak ve şerefsiz bir hayatın sonu için gün saymak bu caninin tek
özlemi olmalıdır. 
Teşekkür ederim.
BAŞKAN – Sayın Karakaya…
20.- Adana Milletvekili Mevlüt
Karakaya’nın, et ve ekmek fiyatlarındaki tüketici aleyhine fiyat artışlarının
ve süt fiyatlarındaki üretici aleyhine fiyat düşüşlerinin ciddi bir sorun
yarattığına ilişkin açıklaması
MEVLÜT KARAKAYA (Adana) – Teşekkür ediyorum Sayın
Başkan.
Son günlerde et ve ekmek fiyatlarındaki tüketici
aleyhine fiyat artışları, yine süt fiyatlarında üretici aleyhine yaşanan fiyat
düşüşleri ciddi bir şekilde sorun yaratmaktadır. Çiğ süt fiyatlarındaki bu
anormal düşüşler süt üreticilerini önemli ölçüde sıkıntıya sokmuştur. “Anası
olmayanın danası olmaz. Danası olmayan ülkenin de eti olmaz.” basit söyleminden
hareket ettiğimizde çiğ süt üreticilerinin yaşadığı bu sorunun çözümü için
Hükûmetin bir an önce tedbir alması gerekiyor. Aksi takdirde, 2008 yılında 1
milyon süt ineğinin kasaba gittiğini düşünecek olursak bugünlerde de benzer
oyunların oynandığını tekrar gündeme getiriyorum.
Çok teşekkür ediyorum efendim.
BAŞKAN – Teşekkür ederim Sayın Karakaya.
Birer dakikalık konuşmalar sona ermiştir.
Grup başkan vekillerinden bazılarının söz talebi
vardır, şimdi onları karşılayacağım.
Sayın Demirel…
21.- Diyarbakır Milletvekili Çağlar Demirel’in,
Oturum Başkanı TBMM Başkan Vekili Mehmet Akif Hamzaçebi’ye görevinde başarılar
dilediğine, Artvin Cerattepe’de halkın direnişini desteklediğine, sokağa çıkma
yasaklarının gün geçtikçe arttığı bir sürecin yaşandığına, Cizre’de bazı
binalarda mahsur kalan insanların cenazelerinin teşhisi ve alınmasıyla ilgili
ailelerin yaşadığı sıkıntıya, Adana’daki cinayetin kadın bedeni üzerinden
yapılan işkencenin son örneği olduğuna ve erkek egemen zihniyetin cinsiyetçi
yaklaşımının Türkiye tarihine kara bir leke süreceğine ilişkin açıklaması
ÇAĞLAR DEMİREL (Diyarbakır) – Teşekkürler Sayın Başkan.
Yeni görevinizde başarılar diliyorum. İlk kez sizin
olduğunuz oturuma katıldığım için şimdi söylemek zorunda kaldım, başarılar
diliyorum.
BAŞKAN – Çok teşekkür ederim, sağ olun.
ÇAĞLAR DEMİREL (Diyarbakır) – Sayın Başkan, değerli
milletvekilleri; evet, Artvin Cerattepe’de yaşanan olayı gerçekten kınıyor,
oradaki halkın direnişini de selamlıyorum. Herkesin yerelde yapması gereken, ne
istiyorsa, yereli ne istiyorsa onun gerçekleştirilmesi gereken düşünce ve
anlayışın hayata geçirilmesi gerektiğini bir kez daha ifade ediyorum.
İkincisi: Sizin de bildiğiniz gibi, sokağa çıkma
yasaklarının gün geçtikçe arttığı bir süreçten geçiyoruz. Evet, sokağa çıkma
yasağı bugün Sur’da 76’ncı gününde; Cizre’de 66 ve Silopi’de de kısmi olarak
66’ncı gününü devam ettiriyor. Bu da yetmezmiş gibi bu kadar sivil ölümlerin,
evlerin ve yaşanan alanların bu kadar yakılıp yıkıldığı bir süreçte, İdil’de de
bugün sokağa çıkma yasağı tekrar ilan edildi. 
Cizre’de “vahşet bodrumu” olarak ifade ettiğimiz
bodrumlarda kalan insanların cenazeleri ne yazık ki yakılmış bir şekilde birçok
ile gönderildi. Her ne kadar valilik açıklamasıyla “10 cenaze” dense, TRT alt
yazı olarak “100 cenaze”nin olduğunu ifade etse de bugün itibarıyla
baktığımızda, devletin ve Hükûmetin ne kadar çelişkili hareket ettiğini bir kez
daha görmüş oluyoruz. Şu anda tespit ettiğimiz, Şırnak, Silopi, özelde Silopi
Habur Sınır Kapısı, Urfa, Mardin ve Gaziantep’e gönderilen cenazelerin yakılması
ve gerçekten, bir şekilde bütünlüğünün bozulması nedeniyle ailelerin teşhis
etmesini bile zorlaştıran bir durumla karşı karşıyayız. Bu da yetmezmiş gibi,
bu acı yetmezmiş gibi aynı zamanda ikinci bir işkence ve acı ailelerine
yaşatılmak isteniyor. Cenazelerin teşhis edilmesi için aileler bir yandan
Gaziantep’e, bir yandan Mardin’e, bir yandan Şırnak’a, Cizre’ye, Urfa’ya ve
Silopi’ye koşturmak zorunda kalıyor. Yani, bu, Türkiye’de gerçekleştirilen bir
işkencedir; ölüsünü, cenazesini bile almaya gidemeyen aileler söz konusudur. Bu
sorunun gerçekten bir an önce çözülmesi gerekir. Aileler için, şu anda ancak
DNA testleriyle açığa çıkacak bazı teşhisler söz konusudur. Bunların bir an
önce ele alınması gerektiğini ve bu yaşanan vahşeti bir kez daha, buradan, kınadığımızı
ifade ediyoruz. Ailelere yaşatılan işkenceyi de kabul etmediğimizi bir kez daha
buradan söylemek istiyoruz. 
Yine, aynı şekilde, kadın cinayetleri üzerinden ifade
ediyorum: Bugün de bir kadın katledildi yine Adana’da; evet, ne yazık ki kadın
bedeni üzerinden yapılan işkencelerin en son örneği. Yani ilk başta Ekin Van
üzerinden Varto’da yaşandı. 
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, sözlerinizi
tamamlayınız Sayın Demirel. 
ÇAĞLAR DEMİREL (Diyarbakır) – Teşekkür ediyorum Sayın
Başkan.
Ekin Van’ın Varto’da katledilmesi ve çıplak bedeninin
bütün kamuoyuna gösterilmesine ilişkin tepkilerimizi buradan ifade etmiştik.
Ama ne yazık ki aynı iktidar döneminde aynı şeyi Cizre’de gördük. Ki kadın
bedenini katletmek, işkence etmek ve çıplak bedenini tüm kamuoyuna yansıtmak ve
bunun üzerinden de bir zafer işareti olarak bunu ifade etmek kabul edilecek bir
durum değildir. Biz 2016 Türkiyesi’nde bunu asla kabul etmeyeceğimizi... Erkek
egemen zihniyetin cinsiyetçi yaklaşımı, bir kez daha Türkiye tarihine kara bir
leke sürmüştür. Cizre’de yaşananların, bunun emrini verenlerin, bunu
yapanların ve bunu servis edenlerin mutlaka kamuoyunda açıklanması, ulusal ve
uluslararası sözleşmelere de aykırı olarak gerçekleştirilen bu durumun, bunları
yapanların mutlaka yargılanması gerektiğini bir kez daha ifade ediyor, bunu
kabul etmediğimizi tüm kamuoyuyla paylaşmak istiyoruz. 
Teşekkür ediyorum Başkanım.
BAŞKAN – Teşekkür ederim Sayın Demirel. 
Sayın Akçay...
22.- Manisa Milletvekili Erkan Akçay’ın,
Suriye kaynaklı mülteci krizinin her geçen gün büyüdüğüne ve NATO’nun mülteci
geçişine karşı tertibatını Suriye sınırında değil Ege Denizi’nde alması
konusunda Hükûmeti tedbir almaya davet ettiğine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Suriye kaynaklı mülteci krizi her geçen gün
büyümektedir. Uluslararası kamuoyu ve bazı ülkeler soruna her geçen gün daha
fazla müdahil oluyor ancak Hükûmet, mülteciler konusunda etkinliğini kaybetmiş
durumdadır.
11 Şubat günü, mültecilere karşı NATO’nun Ege
Denizi’nde devriye görevine başlayacağı haberleri kamuoyuna yansıdı. Aynı
günlerde, Yunan Savunma Bakanı, NATO’nun Ege’de kurtardığı mültecileri
Türkiye’ye iade edeceğini açıkladı. NATO Genel Sekreterinin 8 Aralık 2015
tarihinde söylediği şu sözlerini tekrar hatırlatıyorum: “Bu savaşta Müslümanlar
ön cephede, kurbanların çoğu Müslüman ve IŞİD’e karşı savaşanların çoğu da
Müslüman, bu mücadeleyi onlar için yürütemeyiz.” demiştir.
Parçaları birleştirince tablo ortaya çıkıyor. NATO,
mülteci geçişine karşı tertibatını Suriye sınırında değil Ege Denizi’nde alıyor
yani Avrupa Birliği sınırında. Soruyorum: NATO’nun sınırı Ege Denizi midir?
NATO’nun mülteciler için Ege Denizi’ne konuşlanması Türkiye’yi NATO dışında
bırakan bir tabloyu göstermektedir. Çıkan sonuç; korunması gerekenler Avrupa
ülkeleri, korunması gerekenler için görevli ülkeyse Türkiye olmaktadır.
NATO’nun bu hamlesinin Almanya Başbakanı Merkel’in Ankara ziyaretinde gündeme
getirmesiyse bir başka vahim noktadır. 
Hükûmeti bu konuda daha dirayetli, etkin ve Türkiye'nin
hak ve çıkarlarına uygun bir tedbir almaya davet ediyorum.
Teşekkür ediyorum.
BAŞKAN – Teşekkür ederim Sayın Akçay.
Sayın Özel…
23.- Manisa Milletvekili Özgür Özel’in,
CHP’li 4 milletvekilinin Artvin Cerattepe’de ormanı ve doğayı korumak isteyen
vatandaşlarla birlikte olduklarına ve yapılacak müdahaleler için Çevik Kuvvet
ekiplerinin bölgeye gönderilmesine ilişkin açıklaması
ÖZGÜR ÖZEL (Manisa) – Teşekkür ederim Sayın Başkan.
Bugün Artvin’de herkesin gözü Cerrattepe’de,
Türkiye'nin gözü Cerrattepe’de; bizim de gözümüz, kulağımız, yüreğimiz
Cerrattepe’deki insanlarla birlikte. Aslında iktidar partisinin seçimden önce
verdiği vaatlerin hangisini, ne zaman yerine getireceği tartışılıyor ama her
ihalenin altından çıkan şirketlerden bir tanesinin, seçimden önce son derece
rencide edici ve ahlaka aykırı sözlerinden bir tanesini yerine getirmek için
bugün Cerrattepe’de harekete geçtiğini hep birlikte görüyoruz. Bu saldırı ve
oradaki dünyada tescillenmiş en önemli 100 doğal ormandan 1 tanesinin olduğu
bölgeye yapılacak müdahale için 6 ilden Çevik Kuvvet ekiplerinin getirildiği,
devlet hastanesinin yaralılar konusunda uyarıldığı, yatak ve acil servis
müdahale kapasitesinin artırıldığı bir ortamda Cumhuriyet Halk Partisi Grubundan
4 sayın milletvekili; başta Artvin Milletvekilimiz Uğur Bayraktutan olmak üzere
Sayın Erdin Bircan, Sayın Barış Karadeniz ve Sayın Mehmet Tüm, dün akşam
saatlerinden itibaren bölgede doğayı, ormanı, yaşam haklarını ve torunlarına
emanet aldıkları o güzel ağaçları korumak isteyen Artvinlilerle ve
Cerrattepelilerle birlikteler. Maalesef, dünden itibaren gerek İçişleri
Bakanıyla kurmaya çalıştığımız temaslar gerekse kamudaki tüm yetkililer kararın
verildiğini, bugün devletin orada gereğini yapacağını söylüyor. Geçtiğimiz
dönemlerde Mersin’de, Sinop’ta, Manisa’da, Soma’da, Yırca’da devletin benzer
yaklaşımları daha sonra kamuoyu vicdanında mahkûm olmuştu. Yırca’da 70 yaşında
teyzelere yerlerde sürüklenip ters kelepçe vurulduğunda iktidar partisinin
başbakan yardımcıları o görüntülerden utandıklarını söylemişlerdi. 
Buradan uyarıyoruz: Utanılacak işler olmadan, oradaki,
6 ilden getirilen ve bu ülkenin evlatları olan Çevik Kuvvet polislerine
vatandaşa, sivil vatandaşa, teyzeye saldırma emrini vermeyin, verdiğiniz gaz
sıkma ve müdahale emirlerinden geri dönün. Çok net olarak söylüyoruz:
Cumhuriyet Halk Partisi Grubunun iradesi Artvinlilerin iradesidir. 
Saygılar sunuyorum.
BAŞKAN – Teşekkür ederim Sayın Özel.
Sayın Bostancı…
24.- Amasya Milletvekili Mehmet Naci Bostancı,
terörle mücadelenin zor bir iş olduğuna ve devletin bu mücadele sırasında hiç
kimsenin kaybını istemediğine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum. 
Terörle mücadele zor bir iştir, sevimli değildir, akıl
veren ve eleştiren çok olur ama işin sevimsiz kısmına ilişkin yükümlülüğü
üstlenmek isteyen çıkmaz. Türkiye istekli olduğu için değil, mecbur kaldığı
için mevcut terörist saldırganlıkla, terörist dalgayla mücadele etmek
durumunda. Eminim oradaki güvenlik görevlileri ve bu terörle mücadelenin her
aşamasında görev alan herkes, bu yaşanan olaylara karşı üzülerek, istemeyerek
ama bu ülkedeki insanların, halkın -Türk’üyle, Kürt’üyle- can ve mal emniyetini
sağlamak ahlaki ödevi dolayısıyla bu işi üstlenmek durumundalar. 
Türkiye temmuzdan bu yana Orta Doğu’daki gelişmelerin
bir neticesi olan terörist bir saldırganlıkla karşı karşıya. Bazı şehirlere bu
iş taşınmak, hendekler açılmak, buralar patlayıcılarla doldurulmak ve arkada
silahlı gençler marifetiyle de burada “öz yönetim” adı altında fiilî işgal
durumu yaratılmak isteniyor; devlet buna seyirci kalmaz. Keşke bu ülkede bu tür
gelişmeler yaşanmasa ve hayırlı bir iş yaptığını zannederek ellerine silah alıp
o hendeklerin arkasında kendilerince onurlu bir iş yaptığını düşünen o gençler,
esasen, başkalarının yaptığı gibi, meşru siyaset marifetiyle hak arayışına
girseler, üniversitelerde okusalar, bu ülkeye, bu ülkede yaşayan herkese karşı
hayırlı işler yapsalar; bu işin başka yolları var. Şiddet, kan dökmek, orada
devletin güvenlik kuvvetlerine karşı çatışmaya girmek ne Kürtlere ne Türklere
hiç kimseye hayır getirmez. Devlet, bu mücadeleyi verecek, bu mücadeleyi
verirken üzülerek elbette ki “Hiç kimsenin burnu kanamasın.” diye bir ihtimamla
yürütecek ama maalesef kayıplar yaşanıyor. Bu kayıpların yaşanmasını istemeyiz,
oradaki güvenlik görevlilerinin şehit olmasından hiç kimsenin memnun olmayacağı
gibi, emin olun orada gençlerin hayatlarını kaybetmesinden, o “terörist” diye
tanımladığımız ve esasen yaptıkları iş bu olan insanların kaybından da memnun
olmayız. Fakat bu bir mecburiyet, oradaki fiilî işgal etme girişimine karşı da
devletin kayıtsız kalmasını beklemek, “Yapsınlar, etsinler.” diye arkada
beklemek, durmak, seyirci olmak mümkün değil. Ben orada elinde silah olan, o
patlayıcılarla uğraşan gençlerin elbette ki bir suçu, kabahati olduğunu
düşünüyorum, elbette bunun yükümlülüğünü üstlenecekler ama asıl katil…
(Mikrofon otomatik cihaz tarafından kapatıldı) 
BAŞKAN – Mikrofonunuzu açıyorum, sözlerinizi
tamamlayınız Sayın Bostancı.
MEHMET NACİ BOSTANCI (Amasya) – Teşekkür ediyorum. 
Asıl katiller, bu işin asıl sorumluları, işin arkasında
duranlar, o çocukları çok onurlu bir iş yapıyormuş gibi plastik, muhayyel,
ideolojik diskurlarla oraya sevk eden 20, 22, 25 yaşında, belki başka bir mecra
bulsalar bu ülkedeki herkese hayırlı olacak gençleri ölüme gönderenlerdir, asıl
katiller onlardır. Elbette ki bu halk asıl katilleri unutmayacaktır.
Saygılarımla. 
BAŞKAN – Teşekkür ederim Sayın Bostancı.
Başkanlığın Genel Kurula Sunuşları vardır.
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım.
VII.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Avrupa Güvenlik ve İşbirliği Teşkilatı Parlamenter Asamblesinde,
NATO Parlamenter Asamblesinde, Parlamentolar Arası Birlik Asamblesinde Türkiye
Büyük Millet Meclisini temsil edecek grupları oluşturmak üzere Başkanlık
Divanınca uygun bulunan üyelerin isimlerine ilişkin tezkeresi (3/501)
15/02/2016
Türkiye Büyük Millet Meclisi
Genel Kuruluna
Türkiye Büyük Millet Meclisinin Dış İlişkilerinin
Düzenlenmesi Hakkında 3620 sayılı Kanun’un 2'nci maddesine göre Avrupa Güvenlik
ve İşbirliği Teşkilatı Parlamenter Asamblesi, NATO Parlamenter Asamblesi, Parlamentolar
Arası Birlik asamblelerinde Türkiye Büyük Millet Meclisini temsil edecek
grupları oluşturmak üzere, aynı kanunun 12'nci maddesi uyarınca, Başkanlık
Divanınca uygun bulunan üyelerin isimleri Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi Başkanı
Avrupa Güvenlik ve İşbirliği
Teşkilatı Parlamenter Asamblesi (Agitpa) Türkiye Delegasyonu Üyeleri
Asil Üye
Vedat Bilgin (Ankara)
Sena Nur Çelik (Antalya)
Hişyar Özsoy (Bingöl)

Cemalettin Kani Torun (Bursa)
Bihlun Tamaylıgil (İstanbul)
İsmail Emrah Karayel (Kayseri)
Haydar Akar (Kocaeli)
Celil Göçer (Tokat)
Yedek Üye
Orhan Atalay (Ardahan)
Ravza Kavakcı Kan (İstanbul)
Serap Yaşar (İstanbul)
Lale Karabıyık (Bursa)
Recai Berber (Manisa)
Mahmut Kaçar (Şanlıurfa)
NATO Parlamenter Asamblesi
Türkiye Delegasyonu Üyeleri
Asil Üye
Ertan Aydın (Ankara)
Aydın Ünal (Ankara)
Metin Lütfi Baydar (Aydın)
Ziya Pir (Diyarbakır)
Metin Bulut (Elâzığ)
Zehra Taşkesenlioğlu (Erzurum)
Ahmet Berat Çonkar  (İstanbul)
Şafak Pavey (İstanbul)
Şirin Ünal (İstanbul)
Oktay Vural (İzmir)
Osman Aşkın Bak (Rize)
Faik Öztrak (Tekirdağ)
Yedek Üye
Cemalettin Kani Torun (Bursa)
Feleknas Uca (Diyarbakır)
Faruk Özlü (Düzce)
Erkan Kandemir (İstanbul)
Hasan Sert (İstanbul)
İlhan Kesici (İstanbul)
Mehmet Babaoğlu (Konya)
Yılmaz Tezcan (Mersin)
Ebubekir Gizligider (Nevşehir)
Ruhi Ersoy (Osmaniye)
Parlamentolar Arası Birlik
(PAB) Türkiye Delegasyonu Üyeleri
Şahap Kavcıoğlu (Bayburt)
Lütfiye İlksen Ceritoğlu Kurt (Çorum)
Hasan Sert (İstanbul)
Aytuğ Atıcı (Mersin)
Ahmet Yıldırım (Muş)
Ebubekir Gizligider (Nevşehir)
Yasin Aktay (Siirt)
BAŞKAN – Bilgilerinize sunulmuştur. 
Meclis araştırması açılmasına ilişkin üç önerge vardır,
ayrı ayrı okutuyorum: 
B) Meclis Araştırması Önergeleri
1.- Artvin Milletvekili Uğur Bayraktutan ve
28 milletvekilinin, Doğu Karadeniz Bölgesi’nde yaşanan afetlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/93)
Türkiye Büyük Millet Meclisi
Başkanlığına
Doğu Karadeniz Bölgesi’nde yaşanan afetlerin yerinde
incelenip, gerekli tedbirlerin alınıp alınmadığının, olası afetlere karşı
önlemlerin alınması ve yeni projelerde muhtemel afetlerin bertaraf edilmesi
amacıyla kurulacak bir Meclis araştırması komisyonunun tüm bu sorunları yerinde
inceleyip belirlemesi amacıyla Anayasa'nın 98’inci ve İç Tüzük’ümüzün 104’üncü
ve 105’inci maddeleri gereğince Meclis araştırması komisyonu açılmasını
saygılarımızla arz ederiz.
1) Uğur Bayraktutan (Artvin)
2) Mahmut Tanal (İstanbul)
3) Ömer Fethi Gürer  (Niğde)
4) Gülay Yedekci (İstanbul)
5) Candan Yüceer (Tekirdağ)
6) Gürsel Erol (Tunceli)
7) Aylin Nazlıaka (Ankara)
8) Hüseyin Yıldız (Aydın)
9) Ali Yiğit (İzmir)
10) Murat Bakan (İzmir)
11) İbrahim Özdiş  (Adana)
12) Kamil Okyay Sındır (İzmir)
13) Mehmet Göker (Burdur)
14) Ahmet Akın (Balıkesir)
15) Özkan Yalım (Uşak)
16) Burcu Köksal (Afyonkarahisar)
17) Gamze Akkuş İlgezdi (İstanbul)
18) Ali Şeker (İstanbul)
19) Musa Çam (İzmir)
20) Ünal Demirtaş (Zonguldak)
21) Kadim Durmaz (Tokat)
22) Atila Sertel (İzmir)
23) Zülfikar İnönü Tümer (Adana)
24) Şerafettin Turpcu (Zonguldak)
25) Haydar Akar (Kocaeli)
26) Devrim Kök (Antalya)
27) Nurhayat Altaca Kayışoğlu (Bursa)
28) Okan Gaytancıoğlu (Edirne)
29) Aytuğ Atıcı (Mersin)
Gerekçe: 
Doğu Karadeniz Bölgesi doğa güzellikleri, temiz havası,
eşine az rastlanır nehirleri, şelaleleri, vadileri, yaylaları, denizin mavisi,
doğanın yeşili iç içe geçmiş, el değmemiş cennet bir köşe olarak bilinir.
Bilinir diyoruz çünkü bakir doğası her geçen gün zedeleniyor, sermaye ve rant
düşkünleri el değmemiş Doğu Karadeniz'i doğa cenneti değil, maalesef, pazar
cenneti olarak görüyor.
Bölgede hiçbir altyapı ve bilimsel araştırma yapılmadan
siyasi ve ekonomik ilişkiler neticesinde derelerimize irili ufaklı sayısız
hidroelektrik santralleri kuruluyor, dere yatakları, ekolojik yaşam ister
istemez değişime uğruyor. Sayısız ağaçlar kesiliyor, “yeşil yol” denerek
yaylalar betonlaşıyor. Bakir Doğu Karadeniz ormanları artık insanlığın değil,
sermayenin cenneti haline geliyor. Denizler dolduruluyor, ormanlar kesiliyor,
zaruri işler bir yana yangından mal kaçırırcasına, doğadan intikam alırcasına
talan üstüne talan gerçekleşiyor.
Halk dilinde
"Doğa er ya da geç kendine ait olanı geri alır." diye bir tabir
mevcuttur. Son beş yıl içerisinde Karadeniz Sahil Yolu defalarca deniz
tarafında geri alınmış, maddi ve manevi zararlar oldukça büyük olmuştur. Ancak
projeyi yapanlar, kontrol edenler ve onaylayanlar yaşanan milyonlarca dolar
kaybın, devleti zarara sokmanın hesabını vermemişlerdir. Aksine yaşanan afetler
yeni iş kapıları oluşturmuş, hatalarından kaynaklanan maliyetler sermayelerine
sermaye katmıştır. 
Yine, dere
yataklarıyla oynanmış, “HES” adı altında yapılması uygun olmayan projeler
siyasi ve ekonomik ilişkiler neticesinde geçmiş ve akabinde dereden alınanları
dere geri alarak büyük afetler yaşanmasına etken olunmuştur. Yetkililer ise
“doğal afet” deyip konuyu çok rahat geçiştirmişlerdir. Tabii, kaçak ağaç
kesimleri, doğanın tahribatı, taş ocakları vb gibi birçok doğa tahribatı da
bölgedeki ekolojik dengeyi bozmuş, iklimsel koşulları değiştirmiştir.
Doğu Karadeniz
Bölgesi’nde, özellikle Rize ve Artvin'i içine kapsayan bölgede aşırı yağışların
yaşandığı bilgisi yöre insanında olduğu gibi devletin ilgili kurumlarının da
malumatıdır. Ancak DSİ, Karayolları, AFAD, Çevre ve Şehircilik, Özel İdare gibi
ilgili kurumlarımız bölgede yaşananlara karşı yeterli olamadıkları gibi
yaşananlardan da ders çıkaramamış, hiçbir önleyici tedbir almamıştır. Her sel
afeti neticesinde anılan kurumlarımız yetersiz kalmış, yetersizlik neticesinde
mağduriyetlerin yaşanmasına neden olunmuştur.
24 Ağustos 2015
tarihinde Artvin ili Arhavi ve Hopa ilçesinde büyük bir sel felaketi yaşanmış,
tarifsiz maddi ve manevi kayıpların yanında telafisi olmayan can kayıpları da
gerçekleşmiştir. Bu tablo tüm Türkiye'yi ziyadesiyle üzmüş, ülkemizin dört bir
yanından araç gereçler gelerek bölgedeki yaraları sarmayı hedeflemiştir. Ancak,
mevcut yaralar sarılırken Borçka ve Murgul ilçelerimizde üç ay sonra bir afet
daha meydana gelmiş bölge yaşanmaz hâle gelmiştir. Durum yetkili ve sorumlu
kurumlar tarafından oldukça vahimdir. Devletimiz bölgede yaşanması muhtemel
afet karşısında, afet olmadan hazırlıklı olmak durumundadır.
Hepimizin
bildiği gibi, Doğu Karadeniz Bölgesi Türkiye'nin en çok yağış alan bölgesidir.
O nedenle yaşanan yağışlar neticesinde yetkililerin oluşan mağduriyeti “afet”
diye geçiştirmesi asla kabul edilemez bir durumdur. İlgili kurumların görevi,
durum tespiti yapıp yaşanan afeti açıklamak değil, o afet olmadan bertaraf
etmektir. O kurumların olmasının amacı da budur. İhmalkârlıklar neticesinde
vatandaşlarımız ölmektedir. Görevlileri afetiyle ilgili daha duyarlı olmaya,
özellikle de afet yaşanmadan önleyici tedbirlerin alınması yönünde çalışmalar
yapmaya, perşembenin gelişini çarşambadan anlamaya, her an afet olacakmış gibi
tedbirli olmaya davet ediyor, bir kez daha vurguluyoruz.
Yukarıda
belirtilen hususlar ışığında Doğu Karadeniz Bölgesi’nde yaşanan afetlerin
yerinde incelenip, gerekli tedbirlerin alınıp alınmadığının, olası afetlere
karşı önlemlerin alınması ve yeni projelerde muhtemel afetlerin bertaraf
edilmesi amacıyla kurulacak bir Meclis araştırması komisyonunun tüm bu
sorunları yerinde inceleyip belirlemesi amacıyla Anayasa'nın 98’inci ve İç
Tüzüğümüzün 104’üncü ve 105’inci maddeleri gereğince Meclis araştırması
komisyonu açılmasını saygılarımızla arz ederiz. 
2.- Artvin Milletvekili Uğur Bayraktutan ve
29 milletvekilinin, 24/8/2015 tarihinde Arhavi ve Hopa, 12/11/2015 tarihinde
Murgul ve Borçka ilçelerinde yaşanan sel afetinin bölgede yarattığı tahribatın
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/94)
Türkiye Büyük Millet Meclisi Başkanlığına
24 Ağustos 2015
tarihinde Arhavi ve Hopa, 12 Kasım 2015 tarihinde Murgul ve Borçka ilçelerinde
yaşanan sel afetinin bölgede yarattığı tahribatın tespit edilip,
vatandaşlarımızın yaşadığı mağduriyetleri yerinde inceleyip giderilmesi
amacıyla Anayasa'nın 98’inci ve İç Tüzük’ümüzün 104’üncü ve 105’inci maddeleri
gereğince Meclis araştırması komisyonu açılmasını saygılarımızla arz ederiz.
1) Uğur
Bayraktutan  (Artvin)
2) Mustafa
Sezgin Tanrıkulu  (İstanbul)
3) Mahmut Tanal  (İstanbul)
4) Ömer Fethi
Gürer (Niğde)
5) Gülay Yedekci
 (İstanbul)
6) Candan Yüceer
 (Tekirdağ)
7) Gürsel Erol  (Tunceli)
8) Aylin
Nazlıaka  (Ankara
9) Hüseyin
Yıldız  (Aydın)
10) Selina Doğan
 (İstanbul)
11) Ali Yiğit  (İzmir)
12) İbrahim Özdiş
 (Adana)
13) Erdin Bircan
 (Edirne)
14) Mehmet Göker
 (Burdur)
15) Ahmet Akın  (Balıkesir)
16) Özkan Yalım  (Uşak)
17) Burcu Köksal
 (Afyonkarahisar)
18) Gamze Akkuş
İlgezdi  (İstanbul)
19) Ali Şeker  (İstanbul)
20) Musa Çam  (İzmir)
21) Ünal Demirtaş (Zonguldak)
22) Kadim Durmaz (Tokat)
23) Atila Sertel (İzmir)
24) Zülfikar İnönü Tümer (Adana)
25) Şerafettin Turpcu (Zonguldak)
26) Haydar Akar (Kocaeli)
27) Devrim Kök (Antalya)
28) Nurhayat Altaca Kayışoğlu (Bursa)
29) Okan Gaytancıoğlu (Edirne)
30) Aytuğ Atıcı (Mersin)
Gerekçe:
24/8/2015 tarihinde Artvin iline bağlı Arhavi ve Hopa
ilçelerinde son elli yılın en büyük sel afeti yaşanmıştır. Metrekareye düşen
yağmur miktarı bölgeyi yaşanmaz hâle getirmiş ve neticesinde ilçelerde maddi ve
manevi zararların yanında Hopa ilçesinde 11 vatandaşımız hayatını kaybetmiş, 3
kişi de bulunamamıştır. Borçka ilçemizde maalesef 3 vatandaşımız 12 Kasım 2015
tarihindeki afet nedeniyle hayatını kaybetmiştir.
Yaşanan mağduriyetler vatandaşların beyanı esas
alınarak tespit edilmiş ancak bu tespitler hakkaniyetten uzak olmuştur.
Örneğin, aynı afet yerinde, aynı site ve apartman dairesinde kapı komşu iki
daireye farklı miktarların ödenmesi haksızlıklara neden olmuştur. Sıcağı
sıcağına yapılan tespitlerin hatalı olduğu iddiası bölge insanında feryat
derecesindedir. Bu beyanlar yeniden incelenmelidir.
Sel afetinin nedenleri mutlaka araştırılmalı, hatta
önleyici tedbirler alınmalıdır. Yaşanan can kayıpları geri gelmediği gibi
manevi zararlar ifade edilecek gibi değildir. Örneğin, 24 Ağustos 2015
tarihindeki sel afetinde Hopa ilçemizde tespit edilen 276 iş yeri, 152 ticari
araç, 65 hususi otomobil kullanılmaz hâle gelmiştir. Araçların 26'sı sel
sularına kapılarak kaybolmuştur. Yine 239 konutun oturulmaz hâle geldiği AFAD
yetkililerince rapora bağlanmıştır.
Sel afetinin yaşandığı Arhavi ve Hopa ilçelerimizde çay
tarımı yapılmakta olup kesin tespiti yapılamayan bilgilere göre Hopa ilçesinde
1.700 vatandaşımızın tarım arazisi zarar görmüştür. 160 dekar toprağın heyelan,
çökme vb gibi şekillerde kaybolduğu iddia edilmektedir. 170 oturulmaz durumda
evin olduğu, 70 evin ise tahliye edildiği söylenmektedir. 240 kişiye kira
yardımı yapılmıştır. Tüm tespitlerin yüzde 20'si esnaf ve vatandaşa ödenmiş,
geri kalan yüzde 80'inin ne zaman ödeneceği ise muamma konusudur. Bu rakamlar
Hopa ilçesine ait olup benzer tablonun Arhavi, Borçka ve Murgul ilçelerinde de
olduğunu söyleyebiliriz.
Afet neticesinde bütün halk teyakkuza geçmiş,
Türkiye'nin dört bir yanından, her kesimden yardımlar gelmiştir. Ancak bu
yardımlar günü kurtaran yardımlardır. Yaraların sarılabilmesi ve hayatın
normalleşmesi için devletimiz gücünü yurttaşlarına göstermesi gerekmektedir.
Devletin afet bölgesi için göndermiş olduğu yardımları bazı kurumlarımızın
başka ihtiyaçları için kullandıklarını vatandaşlarımız iddia etmektir.
Kurumlarımızın afet harcamaları incelenmeli varsa bir hata düzeltilmelidir.
Bölgeye gelen yardımlar ve vatandaşlarımıza ödenen miktarlar yetersizdir.
Bölgede detaylı incelemelerin yapılması, kurulacak bir Meclis araştırma
komisyonuyla birlikte içinde bilim adamlarının da olduğu bir çalışmanın
yapılması ve ivedilikle raporun hazırlanması gerekmektedir. Bölgede AFAD
şubesinin açılması, AKUT gibi ekiplerin kurulup desteklenmesi, hazine destekli
uzun vadeli ve ertelemeli kredilerin kaynak olarak sağlanması ve yerleşim
olarak riskli bölgeler çalışmasının yapılması, oturulamaz raporu verilen konut
sahiplerine kendilerinin de uygun göreceği alanlarda konut yapılması veya konut
bedelinin ödenmesi, doğal afetler bilincinin gelişmesi yönündeki çalışılmalar
hayata geçmelidir. Yaşanan bu doğal afetin yaralarını saracak yine büyük
devletimizdir. Bizler, milletin vekilleri olarak milletin sorunlarına sahip
çıkmak için Arhavi, Hopa, Murgul ve Borçka ilçelerimizde olup, afet bölgesinde
çalışmalar yapıp yaşanan mağduriyetleri bertaraf etmek durumundayız.
Yukarıda belirtilen hususlar ışığında; 24 Ağustos 2015
tarihinde Arhavi ve Hopa, 12 Kasım 2015 tarihinde Murgul ve Borçka ilçelerinde
yaşanan sel afetinin bölgede yarattığı tahribatın tespit edilip,
vatandaşlarımızın yaşadığı mağduriyetleri yerinde inceleyip giderilmesi
amacıyla Anayasa'nın 98’inci ve İç Tüzük’ümüzün 104’üncü ve 105’inci maddeleri
gereğince Meclis araştırması komisyonu açılmasını saygılarımızla arz ederiz.
3.- Konya Milletvekili Mustafa Hüsnü
Bozkurt ve 26 milletvekilinin, Konya’nın Karapınar ilçesinde belirli
aralıklarla meydana gelen obrukların yaratabileceği tehlikelerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/95) 
Türkiye Büyük Millet Meclisi
Başkanlığına
Obruk oluşumları ülkemizde artan arazi kullanımları
neticesinde meydana gelen bir doğal afet olup Konya havzasında yaygın olarak
karşılaşılmaktadır. Araştırmalar, havzadaki obrukların bir kısmının
fosilleştiğine, bazılarının hâlen aktif olduğuna işaret etmektedir. Özellikle
Karapınar ilçesi civarında yer altında zamanla eriyen kalker taşlarının boşluk
oluşturması ve zeminin çökmesiyle oluşan obruklar, son yıllarda bölgenin
sosyoekonomik gelişiminde büyük olumsuzluklar yaratacak derecede yoğunluk
kazanmış, ekili alanlara zarar vermesinin yanı sıra, yerleşim alanlarını ve bu
alanlardaki insanların can güvenliğini tehdit edecek boyutlara ulaşmıştır.
Yağışlarla birlikte yer yer göçmelerin yaşandığı ilçede, son üç ay içinde,
derinliği yaklaşık 70 metreyi bulan farklı çaplarda ve sonuncusu Ekim 2015'te,
10 metre çapında, 7 metre derinliğinde olmak üzere, 10'dan fazla obruk meydana
gelmiştir. Hâlihazırda bölgede irili ufaklı 200 civarında da obruk bulunmaktadır.
Karapınar, ekonomisi tarıma dayanan bir ilçedir ancak
tarım arazilerinde obrukların meydana gelmesi çiftçiyi zor durumda
bırakmaktadır. Korku içinde tarım yapan bölge halkı, obruk izlerini görünce ya
tarlasını ekmekten vazgeçmekte ya da her an obruk oluşması riskiyle, can
güvenliğini hiçe sayarak ekim yapmaktadır. İlçede 2008 yılının şubat ayında bir
mısır tarlasında meydana gelen obruğun ardından MTA'ya müracaatta bulunulmuş,
bölgenin risk haritasını oluşturmak için yetkililer tarafından çalışma
başlatılmıştır. Nitekim MTA yetkilileri zaman zaman bölgeye gelerek
çalışmalarını sürdürmektedir.
Konunun uzmanları, 4 milyon yıldan günümüze devam eden
yer altı karstlaşmasının bir sonucu olarak meydana gelen obrukları önlemenin
mümkün olmadığını belirtmekle beraber, çalışmalar neticesinde çöküntülerin
gelişebileceği potansiyel alanların ve yaklaşık boyutlarının
belirlenebileceğini dile getirmektedir.
Yukarıda bahsi geçen bilgiler ışığında, Konya'nın
Karapınar ilçesinde belirli aralıklarla meydana gelen obrukların incelenerek
tehlike arz edip etmediğinin saptanması, olası çökmelerin meydana gelebileceği
alanların belirlenmesi ve ekili alanların tespitinin ardından olası can ve mal
kayıplarının önlenmesi amacıyla, Anayasa'nın 98, TBMM İçtüzüğü'nün 104 ve 105’inci
maddeleri uyarınca Meclis araştırması açılmasını saygılarımla arz ederim.
1) Mustafa
Hüsnü Bozkurt  (Konya)
2) Şerafettin
Turpcu  (Zonguldak)
3) Mustafa
Sezgin Tanrıkulu  (İstanbul)
4) Namık
Havutça  (Balıkesir)
5) Gamze
Akkuş İlgezdi  (İstanbul)
6) Ahmet Akın
 (Balıkesir)
7) Mahmut
Tanal  (İstanbul)
8) Ömer Fethi
Gürer  (Niğde)
9) Gülay
Yedekci  (İstanbul)
10) Gürsel Erol
 (Tunceli)
11) Nurhayat
Altaca Kayışoğlu  (Bursa)
12) Kamil Okyay
Sındır  (İzmir)
13) İbrahim
Özdiş  (Adana)
14) Erdin
Bircan  (Edirne)
15) Özkan Yalım
 (Uşak)
16) Niyazi Nefi
Kara  (Antalya)
17) Musa Çam  (İzmir)
18) Ünal
Demirtaş  (Zonguldak)
19) Yaşar Tüzün
 (Bilecik)
20) Kadim
Durmaz  (Tokat)
21) Atila Sertel   (İzmir)
22) Zülfikar İnönü Tümer  (Adana)
23) Haydar Akar   (Kocaeli)
24) Devrim Kök   (Antalya)
25) Sibel Özdemir  (İstanbul)
26) Okan Gaytancıoğlu  (Edirne)
27) Aytuğ Atıcı   (Mersin)
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki görüşmeler, sırası geldiğinde
yapılacaktır. 
A) Tezkereler (Devam)
2.- Başkanlıkça, Kadın Erkek Fırsat
Eşitliği Komisyonunun (1/596) esas numaralı Kanun Tasarısı’nın İç Tüzük’ün
34’üncü maddesinin üçüncü fıkrası uyarınca kendisine havale edilmesine ilişkin
istemi İnsan Haklarını İnceleme Komisyonunca da uygun bulunduğundan, İç
Tüzük’ün 34’üncü maddesinin dördüncü fıkrası uyarınca gereğinin yerine
getirildiğine ilişkin tezkeresi (3/500)
BAŞKAN - Sayın milletvekilleri, Kadın Erkek Fırsat
Eşitliği Komisyonunun (1/596) esas numaralı Kanun Tasarısı’nın İç Tüzük’ün
34’üncü maddesinin üçüncü fıkrası uyarınca kendisine havale edilmesine ilişkin
istemi İnsan Hakları İnceleme Komisyonunca da uygun bulunduğundan, İç Tüzük’ün
34’üncü maddesinin dördüncü fıkrası uyarınca Başkanlığımızca gereği yerine
getirilmiştir. 
Birleşime on dakika ara veriyorum. 
Kapanma Saati: 17.31
İKİNCİ OTURUM
Açılma Saati: 17.46
BAŞKAN: Başkan Vekili Mehmet
Akif HAMZAÇEBİ
KÂTİP ÜYELER: Ömer SERDAR
(Elâzığ), Zihni AÇBA (Sakarya)
----- 0 -----
BAŞKAN – Sayın milletvekilleri, Türkiye Büyük Millet
Meclisinin 39’uncu Birleşiminin İkinci Oturumunu açıyorum.
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- HDP Grubunun, 15/2/2016 tarihinde Grup
Başkan Vekili Diyarbakır Milletvekili Çağlar Demirel tarafından, sokağa çıkma
yasaklarının ilan edildiği yerleşim yerlerinde kadınların işkence görerek
öldürülmesi ve ölü bedenlerinin sokak ortasında çıplak bir şekilde teşhir
edilmesi ile bu görüntülerin sosyal medya hesapları aracılığıyla basın yayın
organlarına servis edilmesi türü olayların tüm boyutlarıyla incelenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 16 Şubat 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
16/2/2016
Türkiye Büyük Millet Meclisi
Başkanlığına
Danışma Kurulu 16/2/2016 Salı günü, (bugün)
toplanamadığından grubumuzun aşağıdaki önerisinin, İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Çağlar
Demirel
 Diyarbakır

 Grup
Başkan Vekili
Öneri:
15 Şubat 2016 tarihinde Diyarbakır Milletvekili Grup
Başkan Vekili Çağlar Demirel tarafından verilen, 1054 sıra numaralı
"Sokağa çıkma yasaklarının ilan edildiği yerleşim yerlerinde kadınların
işkence görerek öldürülmesi ve ölü bedenlerinin sokak ortasında çıplak bir
şekilde teşhir edilmesi ile bu görüntülerin sosyal medya hesapları aracılığıyla
basın yayın organlarına servis edilmesi türü olayların tüm boyutlarıyla
incelenmesi amacıyla” Türkiye Büyük Millet Meclisine verilmiş olan Meclis
araştırması önergesinin Genel Kurulun bilgisine sunulmak üzere bekleyen diğer
önergelerin önüne alınarak, 16/2/2016 Salı günlü birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir. 
BAŞKAN – Halkların Demokratik Partisi Grubu önerisinin
lehinde Ayşe Acar Başaran, Batman Milletvekili. 
Buyurun Sayın Acar Başaran. (HDP sıralarından alkışlar)
Süreniz on dakikadır.
AYŞE ACAR BAŞARAN (Batman) – Sayın Başkan, değerli
milletvekilleri; 16 Ağustos 2015 tarihinden beri kürdistanın dört bir yanında
sokağa çıkma yasaklarıyla ilgili olarak, bu sokağa çıkma yasaklarında uygulanan
antidemokratik, vahşi uygulamalara dair burada birçok arkadaşımız konuşma
yaptı. Ancak bu sokağa çıkma yasaklarının bir başka boyutunu burada konuşup bu
konuyla ilgili olarak bir Meclis araştırması komisyonunun kurulması için bugün
konuşma yapacağım. Bu da bu sokağa çıkma yasakları süreçlerinde özellikle
kadınlar üzerinde uygulanan antidemokratik, gayrimeşru ve vahşi boyutlara varan
uygulamalardır.
İlk olarak, Varto’da Ekin Van katledildikten sonra
işkence edilerek, işkence edilip, fotoğraflarının çekilip sosyal medya
üzerinden özellikle teşhir edilmesiyle başlayan bu süreç, yine Silopi’de üç
kadın arkadaşımızın yaralı olarak bulundukları noktaların bildirilmiş olmasına
rağmen daha sonra kafaları parçalanarak vahşice katledilmesi, en son olarak da
Cizre’deki iki ayı aşkın süredir devam eden sokağa çıkma yasaklarında zafer
naraları atılırken sosyal medya üzerinden özellikle bizler de etiketlenerek
ahlaksızca birtakım yorumlar yapılıp kadın bedeni teşhir edilmiştir.
Bu şekilde teşhirin asıl nedeni, aslında bütün kadın
mücadelesini veren kadınlara karşı gözdağı vermektir. Bu şekilde özelde
kadınlar, Kürt kadınları, Kürt toplumu olmak üzere bütün toplumu baskıyla
sindirerek onları, bir şekilde, verilen mücadelelerin dışında tutulmasının
amaçlandığını hepimiz biliyoruz. 
Ekin Van olayında eğer etkili ve düzgün bir soruşturma
yapılsaydı, bugün Cizre’de, yine, kadın üzerinden uygulanan bu psikolojik savaş
konsepti uygulanmıyor olacaktı. Her ne kadar Şırnak Valisi kendini aklamak
adına birtakım açıklamalar yapsa da oranın Cizre olmadığını söylese de bizler
oranın Cizre olduğunu biliyoruz. Elimizde başka görüntüler de mevcut. Orası
Cizre’ydi. Orada aslında o kadın üzerinden bütün kadınlara bir mesaj verilmeye
çalışıyordu. Sizler iradenize sahip çıkarsanız sizi katlederiz ve bu şekilde
teşhir ederiz mesajıydı. Bu, aslında bugün bile katledilen, Türkiye’de sürekli
katledilen diğer kadınlardan, diğer kadınların durumundan çok bağımsız değil.
Şunu net olarak bilmemiz gerekiyor ki o teşhir edilen kadın üzerinden, iktidar,
aslında erkinin, iktidarının ne kadar güçlü olduğunu göstermeye çalışıyor. Bu
uygulama ulusal ve uluslararası hukuka göre suçtur. Ancak, maalesef ki
maalesef, bunlarla ilgili olarak şu ana kadar soruşturulacağına ya da
soruşturulması için en ufak bir adım atılacağına dair herhangi bir açıklama
yapılmamıştır. 
Çıplak olarak teşhir edilen kadının kim olduğuna
bakmadan, bakmaksızın aslında bugün buradaki bütün kadın vekillerin bir araya
gelip bu uygulamaya karşı bütün olarak bir isyan hâlinde olması gerekirken
maalesef suskunluğu görüyoruz yine. Ama dediğim gibi, bugün orada teşhir
edilen, aslında, bütün kadınlara verilecek bir mesajdı, bütün kadınların
onurunu bu şekilde ayaklar altına alma çabasıydı, bu erkin kadın üzerinden
bütün toplumu sindirme çabasıydı. Onun için, biz bir daha buradan sesleniyoruz:
Gelin, bu antidemokratik, bu gayrimeşru uygulamalara karşı komisyon kuralım,
gidip yerinden açıklama yapalım; kendi evinden çıkmayıp hiçbir şekilde bilgisi
olmayan valinin, odasından yaptığı açıklama üzerinden karar vermeyelim. Gidelim
orada bu uygulamayı yapanların hepsini hep beraber tespit edelim ve gerekli
cezayı alması için beraber mücadele edelim. Eğer, bugün burada hep beraber
bunun için bir komisyon çıkaramazsak bunun sorumlusu hepimiz olacağız ama
öncelikle, buna göz yuman, bunu görmezden gelen, bütün sosyal medya
hesaplarında dolaşmasına rağmen en ufak bir ses çıkartmayan kadın vekiller
olarak hepimiz, işte bu yapılan, bu ahlaksızca, bu gayriinsani, gayrimeşru
uygulamanın sorumlusu olacağız.
Bir gün bunun yargılanmayacağını, cezasız
kalacağını düşünmemek gerekiyor çünkü oradaki bu şekildeki uygulamalar
insanlığa karşı suç olarak kabul ediliyor ve bu suçların zaman aşımı yoktur.
Bugün sessiz kalabilirsiniz, bugün hiçbir tepki vermeyebilirsiniz ama bir gün,
mutlaka ama mutlaka, bunu yapanlar yargılanacaktır. Vicdanen de insanen de
dinen de bu uygulamanın hepimiz karşısında olmalı, buna karşı ortak mücadele
etmeliyiz. Onun için, dediğim gibi, özellikle kadın üzerinden, kadını
hiçleştirmeye çalışan, kadını dört duvar arasına hapsetmeye çalışan, kadını
iradesizleştirmeye çalışan, kadın mücadelesinin önünü tıkamaya çalışan bu tür
uygulamalara karşı, kadın vekiller olarak eğer buradan bir komisyon kurulmasa
bile, buyurun, gelin, bizler kadınlar olarak, bütün kimliklerimizi bir tarafa
bırakarak, bütün siyasal, etnik, dini kimlikleri gerekirse bir tarafa bırakarak
hepimiz gidip oradaki bu vahşi uygulamalara karşı kendimiz araştırıp kendimiz
tespit edelim. Bunu tespit etmememiz, dediğim gibi, hepimizin sorumluluğu
olacaktır ve bu sorumluluktan hiçbir şekilde kaçmamız da söz konusu değildir. 
Bunun için, bugün verdiğimiz araştırma
önergesinin -bugüne kadar hiçbiri kabul edilmedi ama- bunun en azından vicdanen
kabul edilerek, bütün ön yargılardan bağımsız, gidip oradaki tespitinin
yapılması için sizlerin de desteğini, özellikle kadınların desteğini
bekliyoruz. 
Tekrar teşekkür ederim. 
BAŞKAN – Teşekkür ederim Sayın Acar
Başaran. 
Önerinin aleyhinde Leyla Şahin Usta,
Konya Milletvekili. 
Buyurun Sayın Usta. (AK PARTİ sıralarından alkışlar) 
Süreniz on
dakikadır. 
LEYLA ŞAHİN USTA (Konya) – Saygıdeğer
Başkanım, saygıdeğer milletvekillerim; bugün burada HDP grup önerisinin
aleyhinde görüşlerimizi açıklamak için huzurunuzda bulunmaktayım. Hepinizi
saygı ve sevgiyle selamlıyorum. 
Öncelikle, hangi koşul ve şartlar altında
olursa olsun bedenin mahremiyeti kişiye özeldir. İster sağ olsun, isterse bir
ölünün bedeni olsun, bu konu ulusal ve uluslararası hükümlerle teminat
altındadır ve bunun da sonuna kadar savunucusu olduk, bundan sonra da
savunucusu olacağız. 
Bu olayı elbette ki büyük bir esefle ve
şiddetle kınıyoruz, bu bir insanlık ayıbıdır ve bir insanlık suçudur. 
Zor şartlar altında görev yapan
askerlerimizin ve tüm güvenlik güçlerimizin bölgede vatandaşlarımızla kurduğu
güven bağını ve yardım elini kırmaya yönelik bir karalama kampanyası
başlatılmaya çalışılmıştır. Bu, askerlerimizin bölgede Kürt vatandaşlarla olan
yakın teması ve sivil halkı, yaşlısıyla, çoluğuyla çocuğuyla gerekirse sırtında
taşıyarak, hem de bunu, terörle olan, terörizmle olan mücadeleyi devam
ettirirken yaparken Mehmetçik’imizin itibarını zedelemeye yönelik yapılmış bir
çalışmadır, bir kampanyadır. Bu, kasıtlı olarak yayılmış bir sosyal medya
algısıdır.
Bugüne kadar çıkıp açıkça PKK’nın,
PYD’nin bir terör örgütü olduğunu söyleyemeyen ve her fırsatta terör
örgütlerinin propagandasını yapmak için bu milletin kürsüsünü kullanan HDP’nin
önerisinin de gerçeklerden uzak ve yanıltıcı olduğunu yüce Meclisin dikkatine
sunuyorum.
Şırnak Valimizin yapmış olduğu
açıklamadan, sosyal medyada servis edilen fotoğrafın Cizre’yle hiçbir
alakasının olmadığı açıkça tespit edilmiştir. Bu konuda araştırma ve soruşturma
başlatılmıştır. Bu konuyla ilgili müfettişler görevlendirilmiş ve bölgede
çalışmalarını devam ettirmektedirler. 
Burada asıl sorun, terör örgütlerinin
hiçbir kutsalının olmadığının farkına varmamızdır. Okulları, ibadethaneleri,
hastaneleri bombalayan, okulların bahçelerinde çocuklar oynarken bile hiç
endişe etmeden oraya roketatarlı füzelerle saldırılar yapan ve sivil halk
dâhil, askerimizi, polisimizi şehit etmekten, katletmekten çekinmeyen bir
örgütten bahsediyoruz. 
Sosyal medyaya servis edilen bu
fotoğraflarla ilgili gerekli araştırma ve soruşturmanın başlatıldığını tekrar
özellikle söylemek istiyorum. O yüzden, asıl bu fotoğrafların kimlere ve neye
hizmet ettiğine bakmalıyız ve bundan nemalanan siyasi bir grup olarak HDP’nin
önerisinin samimi olmadığını açıkça burada ifade etmek istiyorum.
Tekrar söylüyorum: Valilik tarafından
resmî açıklama yapılmış olmasına rağmen Türkiye Cumhuriyeti’nin resmî
kurumlarının yapmış olduğu açıklamayı dahi itibarsızlaştırma çalışmalarına
karşı daha uyanık, daha bilinçli ve daha şuurlu hareket etmek zorundayız. 
Biz bugüne kadar herkesin hakkını ve
hukukunu, kutsalını koruduk, bundan sonra da koruyacağız. Burada yapılan,
servis edilen fotoğraflarla ilgili görüntülerin hiç kimse için kabul
edilemeyeceğini; hiçbir kadın için, hiçbir erkek için, hiçbir çocuk için,
hiçbir insan için kabul edilemeyeceğini tekrar vurgulayarak, bu işi servis
edenlerin kime ve neye hizmet ettiklerini düşünmemiz gerektiğini tekrar
vurgulamak istiyorum. Bu öneriyi verenler teröristlerle bir olarak bu halkın
çocuklarını ölüme sürükleyip sonra da onların aileleriyle birlikte ağlıyorlar
maalesef. 
Az önceki konuşmacının Türkiye
Cumhuriyeti sınırları içerisinde olmasına rağmen “kürdistan” diye bahsettiği
bir yer yoktur. Orası Türkiye Cumhuriyeti sınırları içerisindedir; orası Türkiye
Cumhuriyeti sınırları içerisindeki Şırnak’tır, Cizre’dir, Diyarbakır’dır, bizim
doğu ve güneydoğu bölgesindeki illerimizdir.
İSMAİL OK (Balıkesir) – Bravo! (MHP
sıralarından alkışlar)
LEYLA ŞAHİN USTA (Devamla) – Siz 40 defa
da olsa “Burası kürdistandır.” deseniz de bu doğru değildir. 40 defa da
söyleseniz doğru olmayacaktır. (AK PARTİ ve MHP sıralarından alkışlar) 
İDRİS BALUKEN (Diyarbakır) –
Cumhurbaşkanına söyle onu.
LEYLA ŞAHİN USTA (Devamla) – Az önce
“Elimizde başka görüntüler var.” diyerek bile bu olayı sahipleniyorsunuz. Bu
görüntüler niye sizlerin ellerinizde var da başka kimselerin ellerinde yok? 
ERTUĞRUL KÜRKCÜ (İzmir) – Sen uyuyorsun
çünkü.
LEYLA ŞAHİN USTA (Devamla) – Servis
etmemek için neyi beklediniz? Başka bir zamanı ve başka bir olayı mı
bekliyorsunuz? Bunların hepsi bu önergenin ne kadar doğru ve gerçekçi bir
ifadeyle sunulduğunun ve ülkenin gündeminin yalan yanlış olaylarla çarpıtılmaya
çalışıldığının açık bir göstergesidir diyerek ben önerge üzerindeki aleyhteki
fikirlerimi bu şekilde belirtmek istiyorum.
Yüce Meclisimizin de takdirlerine sunarak
sizlere tekrar saygı ve sevgilerimi, teşekkürlerimi iletiyorum. (AK PARTİ
sıralarından alkışlar) 
BAŞKAN – Teşekkür ederim Sayın
Usta.
Öneri lehinde ikinci söz…
İDRİS BALUKEN (Diyarbakır) – Sayın
Başkan…
ÇAĞLAR DEMİREL (Diyarbakır) –
Sayın Başkan, az önce konuşan hatip HDP’nin bu önergesiyle samimi olmadığını
ifade etti. 
Ben söz hakkı istiyorum sataşmadan
dolayı.
BAŞKAN – Şimdi, Sayın Demirel;
sayın hatip, Sayın Usta…
ÇAĞLAR DEMİREL (Diyarbakır) – Yani başka şeyler de
ifade etti de bunu öncelikle söylüyorum.
İDRİS BALUKEN (Diyarbakır) – Konuşmanın tamamı sataşma
zaten.
BAŞKAN – Yani sataşmaya yönelik açık bir cümle alamadım
sizden. Hangi cümleyle 69’uncu maddeye tekabül eden bir durum oluştu?
ÇAĞLAR DEMİREL (Diyarbakır) – Konuşmanın tamamı,
aslında bütün çerçevesi direkt bizim verdiğimiz önergeye ilişkin farklı
söylemlerdi. HDP’nin vermiş olduğu önergenin samimi olmadığını, bu verdiği
önergede bile samimiyetinin ifade edilmediğini ifade etti. Yalan yanlış
bilgileri ifade ettiğimizi söyledi. Gerçeklerden uzak ifadelerde bulunduğumuzu
söyledi. Sanırım bunlar…
BAŞKAN – Sayın Demirel “yalan yanlış ifade” cümlenize
atfen size 69’uncu maddeye göre söz vereceğim ama onun ötesinde, önerge
üzerinde siyasi parti grupları elbette kendi görüşlerini ifade edeceklerdir.
İfade edilen her görüşü 69’uncu madde çerçevesinde almıyorum ama “yalan yanlış
bilgiler” ifade ettiğiniz için bu çerçevede size söz veriyorum. 
Buyurun efendim.
Süreniz iki dakikadır.
V.- SATAŞMALARA İLİŞKİN KONUŞMALAR (Devam)
7.- Diyarbakır Milletvekili Çağlar
Demirel’in, Konya Milletvekili Leyla Şahin Usta’nın HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
ÇAĞLAR DEMİREL (Diyarbakır) – Teşekkür ediyorum Sayın
Başkan.
Tabii ki eleştiriye herkesin açık olması lazım, bütün
partilerin bütün düşüncelere ve görüşlere, eleştiriye açık olması lazım ama
işin içinde somut bir durum söz konusu. Somut bir olay üzerinden ifade
ediyoruz. Bunu biz ifade etmiyoruz. Bu görseli de biz yayınlamadık. İçişleri
Bakanı, Bütçe Komisyonunda kendisine sorduğumda bile “Orada olabilir, yapılmış
olabilir.” demesine rağmen, AKP’den milletvekili ve bir kadın milletvekili
“Kesinlikle öyle bir şey yoktur.” ifadesini kullanıyor. Yani ben gerçekten
anlamakta zorlanıyorum. Bu, kadın mücadelesine vurulmak istenen bir darbedir.
Kadın bedenini teşhir etmek, kadın bedenini öldürmek, işkence etmek, işkence
sonucunda da bütün çıplak bedenini teşhir etmek… Ben anlam veremiyorum, tüm
partiler ve özelde kadınlar nasıl bunu savunabiliyor; nasıl buna ilişkin bir
tepki gösteremiyor. Yalan yanlışsa ya da gerçek dışıysa açığa çıkaralım.
SAİT YÜCE (Isparta) – Onu savunan yok. 
ÇAĞLAR DEMİREL (Devamla) – Kadın mücadelesine vurulmak
istenen bir darbedir bu. Biz bunu asla kabul etmeyeceğiz. Ve kadın
mücadelesinin ve iradesinin de bununla asla geri adım atılmayacağını bilmeleri
gerekiyor.
SAİT YÜCE (Isparta) – Kadın haklarını sizden iyi
savunuyoruz biz, sizden iyi. Orada yalan yanlış şeyler söyleme!
ÇAĞLAR DEMİREL (Devamla) – Özelde iktidarın, AKP
Hükûmetinin bilmesi gerekiyor. 
SAİT YÜCE (Isparta) – Kadın haklarını daha iyi
savunuyoruz, daha iyi. Öyle bağırarak olmaz bu. 
ÇAĞLAR DEMİREL (Devamla) – Onlar bu tür uygulamalarla…
Zafer naraları atanlara ifade ediyoruz ki, kadın mücadelesi her şeyi açığa
çıkaracaktır. 
SAİT YÜCE (Isparta) – Kadın haklarını savunan orada
gidip bomba atmaz. 
ÇAĞLAR DEMİREL (Devamla) – Kadın mücadelesi dimdik
ayakta duracak, iradesi dimdik ayakta duracak ve bunların hepsini
lanetleyecektir.
Onlar…
SAİT YÜCE (Isparta) – Hadi oradan!
NİHAT ÖZTÜRK (Muğla) – Devletin polisi, devletin ordusu
zafer narası atıyor. Sen ne anlatıyorsun?
BAŞKAN – Sayın milletvekilleri, lütfen…
ÇAĞLAR DEMİREL (Devamla) – Onlar bunu ifade edebilir. 
NİHAT ÖZTÜRK (Muğla) – Zafer narası atan kim? Ondan
rahatsız mı oldun?
BAŞKAN – Sayın milletvekilleri, lütfen hatibi dinleyin
efendim. 
ÇAĞLAR DEMİREL (Devamla) – Onlar bu zafer naralarını
atarak çıplak bedenlerin… 
(Mikrofon otomatik cihaz tarafından kapatıldı) 
ÇAĞLAR DEMİREL (Devamla) – Ama bizler direnişi
giyineceğiz. Biz kadınlar olarak zafer direnişini giyineceğiz.
Teşekkür ederim. (HDP sıralarından alkışlar) 
NİHAT ÖZTÜRK (Muğla) – Devam et bakalım direnişine. Biz
de aslanlar gibi orduyu savunacağız. Anlat bakalım sen. 
BAŞKAN – Teşekkür ederim Sayın Demirel.
Önerinin lehinde…
MEHMET NACİ BOSTANCI (Amasya) – Sayın Başkan…
BAŞKAN – Sayın Bostancı, dinliyorum sizi.
MEHMET NACİ BOSTANCI (Amasya) – Sayın Başkanım, değerli
konuşmacı çıplak kadın bedenine yapılan işkencenin ve oradaki görsellerin
kullanılmasının savunulduğundan bahsetti. Burada hiç kimse onu savunmaya
yönelik bir beyanda bulunmadı.
İDRİS BALUKEN (Diyarbakır) – Konuşmayı dinlemediniz o
zaman.
MEHMET NACİ BOSTANCI (Amasya) – Bu tamamen yanlış bir
izlenimdir ve haksız bir temelde mukabil iddiadır. Bunu tashih etmek amacıyla
zabıtlara geçsin diye…
BAŞKAN – Tutanaklara geçmiştir. 
Teşekkür ederim Sayın Bostancı.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 15/2/2016 tarihinde Grup
Başkan Vekili Diyarbakır Milletvekili Çağlar Demirel tarafından, sokağa çıkma
yasaklarının ilan edildiği yerleşim yerlerinde kadınların işkence görerek
öldürülmesi ve ölü bedenlerinin sokak ortasında çıplak bir şekilde teşhir
edilmesi ile bu görüntülerin sosyal medya hesapları aracılığıyla basın yayın
organlarına servis edilmesi türü olayların tüm boyutlarıyla incelenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 16 Şubat 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Önerinin lehinde ikinci söz hakkı Necati
Yılmaz, Ankara Milletvekiline aittir. 
Buyurun Sayın Yılmaz. (CHP sıralarından alkışlar) 
Süreniz on dakikadır.
NECATİ YILMAZ (Ankara) – Sayın Başkan, sayın
milletvekilleri; Halkların Demokrasi Partisinin sokağa çıkma yasaklarının ihlal
edildiği yerleşim bölgelerinde kadınların işkence görerek öldürülmesi ve ölü
bedenlerinin sokak ortasında teşhir edildiğine dair görüntülerinin sosyal
medyada paylaşılmasıyla ilgili bu önergesi üzerinde grubumuz adına söz almış
bulunuyorum.
Sevgili milletvekilleri, öncelikle 2016 yılında
Meclisin gündeminde böyle bir konuyu konuşuyor durumda olmaktan dolayı
ülkemizin demokrasi düzeyi, özgürlük düzeyi ve insan hakları düzeyiyle ilgili
ciddi bir eksikliği ve utancı tespit ediyorum. Hemen burada bizleri insan
olmaktan utandıran görüntüleri ortaya çıkaran terör ve şiddet ortamında
yaşamını yitirmiş olan bütün yurttaşlarımızı ve güvenlik güçlerimizi rahmetle
anıyorum. 
On üç yıllık AKP iktidarının ülkemizi getirdiği noktada
yaşanan sıcak çatışmaların olduğu bölgede, başta yaşam hakkı olmak üzere, çoklu
insan hakkı ihlallerinin sıradan, gündelik olaylar hâline gelmesi, özellikle
şiddet ve nefretin görünümünün giderek kadın bedeni üzerinden
şekillendirilmesi, kadın bedeninin bir iktidar ve çatışma alanına
dönüştürülmesi her kesim tarafından infialle karşılanmaktadır.
Önce Varto’da, sonrasında Cizre’de yaşandığı kamuoyunun
gündemine gelen ve bu araştırma önergesine konu edilen, bedenleri sokak
ortasında çırılçıplak sürüklenen bu kadın cesetleri üzerinden toplumu
psikolojik olarak namus ve şeref kavramı üzerinden bölmeye yönelik nefret suçu
ve söylemi niteliğindeki olayları ibretle izliyorum. Bu kadınlar, bu ülkenin
yurttaşlarının anası olan kadınlardır, bu ülkenin yurttaşlarının bacısı olan
kadınlardır, bu ülkenin yurttaşlarının evladı olan kadınlardır.
Sevgili milletvekilleri, üzerinde konuştuğumuz konu
terörle mücadele meselesi üzerinden ülkemizin gündemine gelmiş, başta yaşam
hakkı ve insan onuru olmak üzere, insan hakkı ihlallerine ilişkin bir
meseledir. 
Sevgili milletvekilleri, terörle mücadele her devletin
hakkı ve yurttaşlarına karşı vazgeçilmez bir ödevidir. Devlet bu ödevinden ve
yükümlülüğünden bir dakika olsun geri duramaz, eksik kalamaz. Ancak devlet
olmanın bir başka varlık nedeni de devlet olarak kalabilmek, devlet tutumuyla
davranabilmektir. Yani bu mücadeleyi yaparken kendisini var eden, meşru kılan,
başta Anayasa olmak üzere, hukuk kuralları içerisinde davranabilmektir. Ne
yazık ki iktidarınızın aynı şeyleri yaptığını, bu gereklere uygun davrandığını
söylemek pek de mümkün görünmemektedir. 
Devlet bir yandan terörle mücadele edecek, bir yandan
da terörle mücadele ederken terör örgütünün yöntemlerinden ve hukuk
dışılığından uzak kalacaktır. Ve yine bunu yaparken vatandaşının, sivil
yurttaşının başta yaşam hakkı olmak üzere tüm özgürlüklerini güvence altına
alacaktır; suçluyla mücadele ederken devletin öncelikli varlık nedeninin
yurttaşını yaşatmak olduğunu unutmayacaktır. Yine mücadelesini asla ve asla
hukuki ve meşru yöntemler dışına çıkarmayacaktır. 
Siyasal iktidarların hukukla sınırlandırılmış olduğu anayasal
düzenin öncelikli ilkesi keyfîliğin olmaması, hukuki ve meşru koşullarda
kişinin onurunun, maddi ve manevi varlığının korunmasının sağlanmasıdır. Bunun
en olumlu sonucu insan hak ve özgürlüklerinin hukuk güvenliği altında olması,
yargı ve yürütmenin yasayla bağlılıktan asla uzaklaşmamasıdır. Bu anlamda temel
çerçeve Anayasa’mızın başlangıç hükümlerinin beşinci paragrafında ve yine
devletin amaç ve görevlerini düzenleyen 5’inci maddesinde, temel hak ve
hürriyetlere ilişkin 15’inci maddesinde ve yine kişinin dokunulmazlığı ve maddi
varlığını düzenleyen 17’nci maddesinde açıklıkla düzenlenmiştir. Anayasa’mızın
17’nci maddesinin üçüncü fıkrasında “Kimseye işkence ve eziyet yapılamaz; kimse
insan haysiyetiyle bağdaşmayan bir cezaya veya muameleye tabi tutulamaz.”
denilmektedir. Ayrıca işkence yasağı 15’inci maddede sayılan çekirdek yani
hiçbir şart altında hiçbir şekilde sınırlandırılmayacak haklar kapsamında yer
almakta ve birinci fıkrada belirlenen durumlarda da “Savaş hukukuna uygun
fiiller sonucu meydana gelen ölümler dışında kişinin yaşama hakkına, maddi ve
manevi varlığının bütünlüğüne dokunulamaz.” hükmü yer almaktadır. Anayasa’daki
bu düzenlemeye paralel düzenlemeler ceza kanunumuzda da yer almaktadır. 
Sevgili milletvekilleri, iç hukuktaki bu doğrudan
düzenlemenin yanı sıra Türkiye, işkence ve insanlık dışı muamele yasağıyla
ilgili birçok uluslararası insan hakları sözleşmesine taraf olmuştur. Avrupa
İnsan Hakları Sözleşmesi’nin 3’üncü maddesi İnsan Hakları Evrensel
Beyannamesi’nin 5’inci maddesi, Birleşmiş Milletler Kişisel ve Siyasal Haklara
İlişkin Uluslararası Sözleşme’nin 7’nci maddesi, “İşkenceye ve Diğer Zalimane,
Gayriinsanî veya Küçültücü Muamele veya Cezaya Karşı Birleşmiş Milletler
Sözleşmesi ve İşkence ve İnsanlık Dışı veya Onur Kırıcı Davranış veya Cezanın
Önlenmesine İlişkin Avrupa Sözleşmesi Türkiye tarafından imzalanmıştır. 
Son olarak, 1 Haziran 2007 tarihinde yürürlüğe giren
Avrupa Konseyi Terörizmin Önlenmesi Sözleşmesi, ülkemiz bakımından 1 Temmuz
2012 tarihi itibarıyla yürürlükte bulunmaktadır. Sözleşmenin “Güvenceler”
başlıklı 12’nci maddesi, taraf devletin terörle mücadelede insan haklarına
saygı duyması gerektiğini düzenlemiş; her bir tarafa, insan hakları ve temel
özgürlüklerin korunmasına dair sözleşme, uluslararası medeni ve siyasi haklar
sözleşmesi ve uluslararası hukuk uyarınca diğer yükümlülüklerin de yer aldığı
şekilde o tarafa uygulanabildiği durumlarda insan hakları yükümlülüklerine uyma
ve aksine davranışları, özellikle de sözleşmenin 5 ila 7 ve 9’uncu maddelerinde
yer alan konuları suç hâline getirme yükümlülüğünü taraf devletlere
yüklemiştir. Haliyle de bu sözleşmeler Anayasa’mızın 90’ıncı maddesi gereği iç
hukukumuzun bir parçası olmuştur. 
Özetle sevgili milletvekilleri, kadınların ve
çocukların korunması, savaş dönemlerinde dahi uluslararası sözleşmelerle
güvence altına alınmıştır. 
Sevgili milletvekilleri, bu ihlallerin yaşandığı
dönemde ülkemizde ve dünyamızda yaşanmışlıkla sabittir ki bu dönemler özellikle
olağanüstü dönemlerdir. Yani savaş, sıkıyönetim ve olağanüstü hâl dönemleridir.
Yani darbe, cunta dönemleridir. Bu dönemler, insanın kendisinin, yani yaşam ve
bedensel bütünlüğünün hedef alındığı ve tüm özgürlüklerin sistematik biçimde
ihlal edildiği hatta yok edildiği dönemlerdir.
Yakın tarihimizde buna örnek 12 Mart darbe dönemidir,
12 Eylül darbe dönemidir ve en son kendini hukukla dahi bağlı görmeyen AKP’nin
bugün bize yaşattığı darbe dönemidir. Tüm darbe dönemlerinde durum aynıdır ve
böyledir. 
Sevgili milletvekilleri, bu dönemler otoritenin
sorgulanmadığı, hukukun uygulanmadığı, siyasal iktidarın hesap vermediği
dönemlerdir. Bu dönemler, can pazarında insanların canının, yaşam hakkının
derdine düştüğü dönemlerdir. Bu dönemleri kim ister? Elbette ki sorgulanmak
istemeyen, denetlenmek istemeyen, topluma ve hukuka hesap vermekten çekinen
iktidar sahipleri ister.
Sevgili arkadaşlar, sevgili
milletvekilleri; böylesine karanlık ve olağanüstü yönetim dönemlerinin o ağır
koşulları ve bizlere yaşattıkları tüm acılar ve sonuçları örtülür veya
örtülemez şekilde tüm tahribatlarıyla bir gün geride kalacaktır. Ancak,
biliyoruz ki böylesine karanlık dönemlerde, böylesine çatışma dönemlerinde
geriye kalan 3 şey daha var: Bir, ölüler ordusu; iki, öksüzler ordusu; üç,
hırsızlar ordusu. Bunlar da geriye kalacaktır. (CHP sıralarından alkışlar)
Sevgili milletvekilleri, şunun altını
çizmemiz lazım: Yerde sürüklenen ceset, bir suçlunun cesedi dahi olsa ölmüştür,
cesettir. Bu cesedin sürüklenmesiyle ne istenilmekte, ne mesaj verilmektedir?
Ne etkiler yaratılmak istenmektedir? Yaratacağı etki açıktır, nettir; halk
arasında, toplum arasında yaratacağı duygu kindir, nefrettir. Bu duyguyu kim
ister, kim bundan medet umar, kim bunun üzerinden bir gelecek kurgular?
Öncelikle bundan uzak olması gereken de devlettir, devlet görevlileridir. 
Dolayısıyla, sevgili arkadaşlar, güvenlik
güçlerinin böyle bir itham altında kalması bizim için kabul edilecek bir durum
değildir. Siyasal iktidar yaptığı her şeyin hesabını hukuka ve diğer denetim
mekanizmaları kapsamında elbette ki yasamaya vermelidir. Dolayısıyla, bu önerge
kabul görmelidir ve Türkiye bu utancın muhatabı olmaktan çıkmalıdır. Ülkemiz,
bu dönemde böyle bir tarih yaşanmışlığı varsa açığa çıkarmanın hiç değilse
tesellisini yaşamalıdır. 
Sevgili milletvekilleri, yıkılan
şehirleri onarabiliriz, sökülen ağaçları dikebiliriz, şehirlerimizin
altyapısını yeni baştan giderebiliriz ancak bu olayların, bu yaşanmışlıkların
toplum içerisinde, bireyler arasında yarattığı sevgi bağlarını koparan etkisini
gidermekte çok ciddi zorluklar çekeriz. 
(Mikrofon otomatik cihaz tarafından
kapatıldı) 
NECATİ YILMAZ (Devamla) – Ve elbette ki
birlikte yaşama arzumuzu ayakta tutmakta ve büyütmekte büyük sıkıntılar
yaşayabiliriz. 
İstiyorum, diliyorum ki yaşayacağımız bu
aydınlanma, gelecekteki birlikte yaşama arzumuza katkı sunsun. 
Teşekkür ediyorum, saygılar sunuyorum.
(CHP sıralarından alkışlar) 
BAŞKAN – Teşekkür ederim Sayın Yılmaz. 
İDRİS BALUKEN (Diyarbakır) – Sayın
Başkan…
BAŞKAN – Sayın Baluken…
İDRİS BALUKEN (Diyarbakır) – İç Tüzük
60’a göre bir kısa açıklama yapmak istiyorum. 
BAŞKAN – İç Tüzük 60’a göre mikrofonunuzu açıyorum.
Buyurun.
VI.- AÇIKLAMALAR (Devam)
25.- Diyarbakır Milletvekili İdris
Baluken’in, Konya Milletvekili Leyla Şahin Usta ile Ankara Milletvekili Necati
Yılmaz’ın HDP grup önerisi üzerinde yaptıkları konuşmalarındaki bazı
ifadelerine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Son derece önemli bir konuyu görüşüyoruz. Yani, gerek
insani açıdan gerek ahlaki, vicdani, dinî, inançsal açıdan değerlendirdiğimizde
hiçbirimizin duyarsız kalamayacağı, insanlığa karşı işlenmiş bir suçla ilgili
Parlamentonun inisiyatif almasıyla ilgili bir görüşme yapıyoruz. Dolayısıyla,
bu konuda bütün milletvekillerine yönelik en azından iradelerini ortaya
koyarken yardımcı olması açısından birkaç hususu ifade etmek istiyorum. 
Ama ondan önce, demin Cumhuriyet Halk Partisi adına
konuşan sayın hatibin niyetten bağımsız olarak ifade ettiği bir hususu
Halkların Demokratik Partisi olarak kabul etmediğimizi belirtmek isterim. Kadın
kimliğini tanımlarken “Onlar bizim eşimiz olabilir, evladımız olabilir, anamız
olabilir.” üzerindeki bir söylemin erkeğe ait bir aidiyet duygusu üzerinden bir
kadın tanımlamasına girdiğini, bunun özgür kadın kimliği anlayışına uymadığını,
Halkların Demokratik Partisi olarak erkeğe ait bir aidiyet üzerinden kadını
tanımlamanın doğru olmadığını ifade etmek isterim. 
Diğer taraftan, görüştüğümüz konuyla ilgili AKP'li
sayın hatip de kürsüde, Şırnak Valiliğinin açıklamalarına ithafen olayın doğru
olmadığını ya da bu anlama gelecek birtakım cümleler kullandı. Şunu söyleyeyim,
hani Şırnak Valiliğinin açıklamalarının ne kadar güvenilir olduğuna dair sadece
size iki örnek sunayım. 
LEYLA ŞAHİN USTA (Konya) – Sizden daha güvenilir!
ŞAMİL TAYYAR (Gaziantep) – Sizden daha güvenilir!
İDRİS BALUKEN (Diyarbakır) – Yakın dönemde, çözüm
süreci döneminde Roboski köylülerinin katırları bizzat Valiliğin emriyle itlaf
edildiğinde, katledildiğinde o katırlar için resmî olarak “Katırlar intihar
etti.” açıklaması…
(Mikrofon otomatik cihaz tarafından
kapatıldı)
BAŞKAN – Mikrofonunuzu açıyorum, sözlerinizi
tamamlayınız Sayın Baluken.
İDRİS BALUKEN (Diyarbakır) – “Katırlar intihar etti.”
diyecek kadar güvenilirliğini ve ciddiyetini ortaya koymuş olan bir kişiden
bahsediyoruz. 
Yine, bu vahşet bodrumlarıyla ilgili, TRT kanallarında
o bodrumlara baskın yapıldığı ve 60’ın üzerinde kişinin etkisiz hâle
getirildiği altyazıları geçildiğinde de Başbakanı da yanıltacak şekilde resmî
açıklama yapıp “Orada, sadece 10 terörist etkisiz hâle getirilmiştir.” şeklinde
bir operasyonel açıklama yapan birisidir. O 10 sayısının daha sonra ulaşılan
bodrumlarda 145 cenazeye tekabül ettiğini bugün itibarıyla hepimiz biliyoruz. 
Dolayısıyla, böylesi önemli bir konuda, hele hele bir
kadın vekil olarak güvenilirliği ve ciddiyeti ortada olan bir vali ya da
valilik üzerinden yaklaşımın doğru olmayacağını ifade etmek istiyorum. 
Daha önceki Varto olayında… 
(Mikrofon otomatik cihaz tarafından kapatıldı) 
İDRİS BALUKEN (Diyarbakır) - … hem Başbakan hem
İçişleri Bakanı soruşturma emri verdiklerini ve bu konuyu asla kabul
edemeyeceklerini ifade etmişlerdi. Bugünkü yaklaşımın da aynı olması gerekiyor.
Biz, o soruşturma sonucunun ne olduğunu bilmiyoruz. Belki soruşturma sonucunu
bilseydik bugün, hepimizin vicdanına insanlığa karşı bir suç olarak işlenecek
bu ayıbı bir kez daha bu topraklarda yaşamıyor olacaktık. 
O yüzden, özellikle AKP’li vekillerin bu önergeyle
ilgili oy kullanma esnasında bu bilgileri dikkate almasını özellikle rica
ediyorum. 
BAŞKAN – Teşekkür ederim Sayın Baluken. 
Sayın Özel…
26.- Manisa Milletvekili Özgür Özel’in, CHP
Parti Meclisi üyesi Avukat Sera Kadıgil’in Cumhuriyet Halk Partisinin kurumsal
kimliğini savunduğu bir davada Cumhurbaşkanı Recep Tayyip Erdoğan’la ilgili
söylediği bir söz nedeniyle cezaya çarptırılmasına ilişkin açıklaması
ÖZGÜR ÖZEL (Manisa) – Sayın Başkan, çok teşekkür
ederim. 
Bugün, Parti Meclisi üyemiz, Parti Meclisimizin genç ve
kadın üyelerinden bir tanesi Avukat Sera Kadıgil, Çağlayan’da 44. Asliye Ceza
Mahkemesinde sanık olarak bir mahkemeye çıktı ve duruşmada bir yıl dokuz ay
hapis cezasına çarptırıldı. Kendisi, Cumhuriyet Halk Partisinin kurumsal
kimliğini savunduğu bir davada, savunmada kullandığı bir tanımlama nedeniyle bu
cezaya çarptırıldı. Öncelikle, bir avukatın asliye ceza mahkemesinde
yargılanmaması gerektiği gerçeğinin ve ağır ceza dışında yargılanamayacağı
gerçeğinin altını çizip ardından, savunma mesleğinin icrasının asla
soruşturmaya ve yargılamaya konu edilemeyeceğinin altını çizip Sera Kadıgil’i,
genç ve kadın bir siyasetçiyi bir yıl dokuz ay özgürlüğünden mahrum bırakacak
tanımlamanın “otoriterleşen Erdoğan rejimi” kelimeleri olduğunu yüce Meclisle
paylaşmak isterim. Sera Kadıgil, Cumhuriyet Halk Partisinin kurumsal kimliğini
savunduğu bir davada “otoriterleşen Erdoğan rejimi” tanımlamasını kullandığı
için Cumhurbaşkanına hakaret suçundan bu cezaya çarptırıldı. Tabii, bu yargı
sürecinin tamamlanması ve -üst mahkemede onaylanmayacağını ümit ediyoruz ama-
onaylanması durumunda da Sera Kadıgil hem Türkiye’de hem de uluslararası
hukukta haklarını arayacaktır. Sera Kadıgil’in, Cumhuriyet Halk Partisi olarak
bu genç kadın siyasetçinin arkasında olduğumuzu, tam da o tanımlamasının nasıl
gerçeğe dönüştüğünü ispatlayan bir cezaya çarptırıldığını da Meclisin
bilgilerine sunmak isterim.
Teşekkür ederim efendim.
BAŞKAN – Teşekkür ederim Sayın Özel.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 15/2/2016 tarihinde Grup
Başkan Vekili Diyarbakır Milletvekili Çağlar Demirel tarafından, sokağa çıkma
yasaklarının ilan edildiği yerleşim yerlerinde kadınların işkence görerek
öldürülmesi ve ölü bedenlerinin sokak ortasında çıplak bir şekilde teşhir
edilmesi ile bu görüntülerin sosyal medya hesapları aracılığıyla basın yayın
organlarına servis edilmesi türü olayların tüm boyutlarıyla incelenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 16 Şubat 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Halkların Demokratik Partisi Grubu önerisinin
aleyhinde ikinci söz hakkı İstanbul Milletvekili Haydar Ali Yıldız’a aittir.
Buyurun Sayın Yıldız. (AK PARTİ sıralarından alkışlar) 
Süreniz on dakikadır.
HAYDAR ALİ YILDIZ (İstanbul) – Sayın Başkan, saygıdeğer
milletvekilleri; HDP grup önerisi üzerine AK PARTİ grubu adına söz almış
bulunuyorum. Bu vesileyle sizleri saygıyla selamlıyorum.
Grup önerisinden önce burada müzakere edilen ve sorulan
bir soruya şahsım adına bir cevap vermek istiyorum. Neden Suriye’de bu duruma
gelindiği sorusuna hepimiz yüz yıl öncesinden bir cevap bulabiliriz. Yüz yıl
önce bu topraklarda Sykes-Picot ve ismi geçmeyen, tıpkı bugün olduğu gibi Sykes
ile Picot arasındaki sözleşmenin onayına tabi olan Rus Sazonov vardı. Amaçları
-tıpkı 1915’te Çanakkale’de Britanya’nın amacı- Bakü petrollerine ulaşmak ve
Suriye bölgesindeki İngiliz ve Fransız egemenliğini, silah egemenliğini, petrol
üzerindeki egemenliğini tesis etmekti. Daha sonra, savaştan sonra “Birleşmiş
Milletler” adı altında bir örgüt kurdular. Bu örgütün de kuruluşu Versay
Antlaşması’na dayanıyor. Orada, Osmanlı İmparatorluğu’ndan sonra kurulacak olan
devletlerin yasal ve meşru bir zeminde tanınması için bu örgütü kurdular ve yüz
yıl sonra Recep Tayyip Erdoğan “Dünya 5’ten büyüktür.” dediğinde, bugün Meclis
olarak şunu demeliyiz; Birleşmiş Milletler eğer bu topraklarda, Osmanlı
bakiyesi bu topraklarda bir meşru zemini tesis etmek için kurulmuş ise biz de
hep birlikte Türkiye Büyük Millet Meclisinde bulunanlar olarak demeliyiz ki:
Evet, dünya 5’ten büyüktür. (AK PARTİ sıralarından alkışlar)
Tabii, zaman zaman medyada ve
burada “özerklik” ve “özerk yönetim” adı altında da müzakereler yapılabiliyor,
konuşmalar yapılabiliyor. Bununla ilgili de “Bilgeliğin Yedi Sütunu” adlı anı
kitabında Lawrence “İngiliz Hükûmeti bölgedeki halklara özerklik ve özerk
yönetim vadederek, onlara yine İngiliz hâkimiyetini sağlamak için vaatlerde
bulunuyordu.” diye anılarında ifade ediyor. Bunları bir tarihî kayıt olarak
sizlerle paylaşmak istedim.
Elbette ki grup önerisine gelince, bahsedilen, sosyal
medyada bir kadın vücudunun teşhir edilmesi bizim inanç değerlerimizde,
medeniyet değerlerimizde, örf ve âdetlerimizde, geleneğimizde yeri olmayan, kabul
edilemez bir durumdur. Fakat bizim inancımız bize der ki: “Size biri bir haber
ulaştırdığında -buradaki olayda sosyal medyadaki görüntüden bahsedersek-
kaynağını araştırın.” Kim, ne maksatla bu görüntüyü sosyal medyaya servis
etmiştir, bunun araştırılması lazım. Elbette ki devletimiz bir hukuk
devletidir, hukukun üstünlüğünü ve insan onurunu esas alan bir devlettir. Bu
anlamda, hukuk dairesinde bununla ilgili gerekli araştırma ve tahkikat
yapılacak ve bununla ilgili varsa suçlular bunlar da cezalandırılacaktır. 
Türkiye Cumhuriyeti bin yıldır bu
topraklarda var olma mücadelesini veren, köklü medeniyeti olan bir devlettir.
Defalarca bu topraklarda varlık mücadelesini hep birlikte vermiş olan bir
milletiz. Önemli olan, böyle zamanlarda kimin, nerede durduğudur, tarih ve
millet karşısındaki duruşudur. Tarih ve millet kahramanları ve hainleri de
kaydeder, toprak, vatan için şehitlerini ve toprağa kan akıtan teröristi de
kaydeder.
Bu konuda, devlet olarak, Hükûmet olarak
temel paradigmamız, Cumhurbaşkanımız ve Başbakanımız tarafından defaatle ifade
edilmiştir. Esas, hukukun üstünlüğüdür. Yapılan, bir terörle mücadeledir tanım
olarak. Amaç, terörle mücadeleye kamu düzenini sağlayıncaya kadar devam
etmektir ve amaç, kapsam ve şümul anlamında da kim nerede olursa olsun, ismi ne
olursa olsun; ister PKK ister PYD, YPG, DHKP-C, DEAŞ, paralel ve benzeri
örgütler terör örgütüdür. Devletimiz ve milletimizi el ele bu terör
örgütleriyle mücadeleyi sonuna kadar hukukun üstünlüğü çerçevesinde, özgürlük
ve güvenlik dengesini gözeterek; devlet organları, Anayasa ve yasalar
çerçevesinde hak ve hürriyetlere riayet ederek; uluslararası, evrensel insan
hak ve hürriyetlerine riayet ederek bir hukuk devletine yakışır tarzda
mücadelesini devam ettirecek, sorumlularını da elbette ki yargıya intikal
ettirecektir.
Elbette ki burada terörle Türkiye’yi
kuşatmak isteyenler Türkiye’ye, bu millete diz çöktürmek istiyorlar. Tarih
şahittir ki bu millet Allah’tan başka hiç kimsenin önünde eğilmeyen bir
millettir. Terörle de kimse bu millete diz çöktüremeyecek ve boyun
eğdiremeyecektir. 
Evet, grup önerileriyle Meclisimizde
farklı konular görüşülecek ama çözüm, başkanlığı esas alan, insan onurunu esas
alan, milleti esas alan, kadim geleneğimizi esas alan, medeniyet değerlerimizi
esas alan, millet kokan, tarih kokan, bu topraklar kokan bir anayasayı hep
birlikte yapmaktır. Muhatap bizleriz, Türkiye Büyük Millet Meclisidir. 
Sözlerimi Ziya Paşa’nın bir sözüyle
bitirmek istiyorum. 
“İnsana sadakat yaraşır görse de ikrah
Yardımcısıdır doğruların Hazreti Allah.”
Hepinize saygılar sunuyorum. (AK PARTİ
sıralarından alkışlar)
BAŞKAN – Teşekkür ederim Sayın Yıldız.
Sayın Şahin Usta, bir söz talebiniz mi var? 
LEYLA ŞAHİN USTA (Konya) – Sayın Başkan, fotoğraflar
üzerine yaptığım konuşmamda olayı savunmadığımı söylememe rağmen savunuyormuşum
gibi bir ithamda bulundular. Bunun için söz almak istiyorum. 
BAŞKAN – 60’ıncı maddeye göre yerinizden söz talebiniz
var, öyle anlıyorum. 
LEYLA ŞAHİN USTA (Konya) – Evet. 
BAŞKAN – Buyurun, mikrofonunuzu açıyorum. 
VI.- AÇIKLAMALAR (Devam)
27.- Konya Milletvekili Leyla Şahin
Usta’nın, Diyarbakır Milletvekili İdris Baluken’in yaptığı açıklamasındaki bazı
ifadelerine ilişkin açıklaması
LEYLA ŞAHİN USTA (Konya) – Saygıdeğer Başkanım ve
saygıdeğer milletvekillerimiz; az önce yaptığım konuşmamda ısrarla belirtmeme
rağmen… Şunu söyledim: Sadece kadın fotoğrafları bile değil, bu görüntülerin
bir erkek bedenine dahi, bir çocuk bedenine dahi hiçbir insana yapılamayacak,
bırakın insanı, hiçbir hayvana dahi uygulanamayacak ve servis edilmeyecek
görüntüler olduğunu söylememe rağmen, bunu kınıyor olmama rağmen, tam tersiymiş
gibi, sanki savunuyormuşum gibi bir ithamda bulundular. Bunun böyle olmadığını
tekrar ifade etmek istiyorum. Servis edilen fotoğraflar hiçbir şekilde kabul
edilmeyecek fotoğraflardır ama bunun kime ve neye hizmet ettiğini iyi
düşünmemiz gerektiğini ve bu konunun Cizre’yle alakasının olmadığını tekrar
vurgulayarak tutanaklara bu şekilde geçirilmesini… Biz, her zaman için, kutsal
olarak gördüğümüz bütün değerlerimizle birlikte, insan haklarına ve hukukuna
saygılı bir şekilde bir tutum içerisinde olmuşuzdur. Bundan sonra da bu
tutumumuzu sürdüreceğiz. O yüzden, yapılan konuşmalarda söylenen sözlerin
dikkatli dinlenilmesini ve ifadelerin çarpıtılmadan bir anlam çıkartılmasını
özellikle tüm siyasi gruplardan rica ediyorum. 
Teşekkür ederim Başkanım. 
BAŞKAN – Teşekkür ederim Sayın Şahin Usta. 
Sayın Demirel, sizin de sanıyorum yerinden söz
talebiniz var. 
Buyurun, mikrofonunuzu açıyorum. 
28.- Diyarbakır Milletvekili Çağlar
Demirel’in, tüm siyasi partilere ve siyasi partilerdeki kadınlara, kadınların
işkence görerek öldürülmesi ve cesetlerinin teşhir edilmesiyle ilgili bir
araştırma komisyonu kurulması konusunda çağrıda bulunduğuna ilişkin açıklaması
ÇAĞLAR DEMİREL (Diyarbakır) – Teşekkürler Sayın Başkan.

Sayın Başkan, bu öneri tabii ki hem hak ihlallerine
ilişkin hem kadın katliamlarına, kadına yapılan işkencelere hem de kadın
düşüncesine özgün bir durumdur. Bunun, aslında, şu şekilde anlaşılması
gerekiyor: Ne olursa olsun, savaş ortamlarında bile hiçbir ölüye, hiçbir cesede
işkence yapılamayacağı ve bunun teşhir edilmeyeceği hem TCK’da açıklaması
vardır, cezası bellidir hem de hiçbir hukukta, ahlakta böyle bir şeye yer
yoktur. O yüzden, basında veya işte İnternet sitelerinde yayınlananların
araştırılması noktasında bir talebimiz vardır. Hani, bunun, bu gündemin
getirilip, özellikle kadın bedeni üzerine yapılan bu durumun getirilip başka
konularla ortaklaştırılmasını doğru bulmadığımızı başta ifade edelim. Yani bu
konunun, işte çözüm süreciyle ya da –şunu söyleyelim- başkanlık sisteminin
oluşmasıyla, anayasadaki başkanlık sistemiyle çözüleceğini ifade eden bir
ibareyle bir alakasının olmadığını ifade etmek istiyorum. Burada, insan
haklarına, kadın haklarına aykırı, ulusal ve uluslararası sözleşmelere aykırı
bir durum söz konusudur. Onun için, eğer gerçekleri açığa çıkarmak istiyorsak
buradan hep birlikte, hepimiz kınıyorsak bu durumu -ki herkes kınadığını ifade
ediyor- eğer kınıyorsak bunu gerçekleştirenleri, bunu yapanları, bunun emrini
verenleri, bunu uygulayanları açığa çıkaralım. Nerede olduğu çok önemli değil
bizim için, kim olduğu da önemli değil ama yapanlar, bu emri verenler ve bunu
yaptıktan sonra da zafermiş gibi gösterenlere ilişkin araştırma yapalım.
(Mikrofon otomatik cihaz tarafından kapatıldı) 
ÇAĞLAR DEMİREL (Diyarbakır) – Bitiriyorum Sayın Başkan.
BAŞKAN – Buyurun, tamamlayınız sözlerinizi.
ÇAĞLAR DEMİREL (Diyarbakır) – Kim yapmışsa, kim
gerçekleştirmişse bu durumu, bu vahşi durumu, hep birlikte kınıyorsak, o zaman
gelin bu Parlamento bir ilki gerçekleştirsin. Kadınlar olarak, bütün siyasi
partilerde bulunan kadınlar olarak çağrımızdır, tüm siyasi partilere
çağrımızdır: Bu vahşeti kınıyorsak bunu birlikte araştıralım. Hep birlikte bir komisyon
kuralım -eğer kabul etmiyorsak- birlikte gidelim, araştıralım ve açığa
çıkartalım. Kim yapmışsa yargı ona -gereken ne ceza varsa- cezasını versin
diyelim, burada hep birlikte bir karara varalım. Eğer biz bu önergeyi kabul
etmiyorsak o zaman bu suça ortak olacağız demektir.
Teşekkür ediyorum.
BAŞKAN – Teşekkür ederim Sayın Demirel.
İDRİS BALUKEN (Diyarbakır) – Karar yeter sayısı…
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 15/2/2016 tarihinde Grup
Başkan Vekili Diyarbakır Milletvekili Çağlar Demirel tarafından, sokağa çıkma
yasaklarının ilan edildiği yerleşim yerlerinde kadınların işkence görerek
öldürülmesi ve ölü bedenlerinin sokak ortasında çıplak bir şekilde teşhir
edilmesi ile bu görüntülerin sosyal medya hesapları aracılığıyla basın yayın
organlarına servis edilmesi türü olayların tüm boyutlarıyla incelenmesi
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 16 Şubat 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN - Halkların Demokratik Partisi Grubu önerisini
oylarınıza sunacağım. Öneriyi oylamaya sunmadan önce karar yeter sayısı talebi
olduğundan oylamada karar yeter sayısı arayacağım. 
Öneriyi kabul edenler… Etmeyenler… Öneri
kabul edilmemiştir, karar yeter sayısı vardır.
İç Tüzük’ün 37’nci maddesine göre
verilmiş bir doğrudan gündeme alınma önergesi vardır, okutup işleme alacağım ve
oylarınıza sunacağım.
VII.- BAŞKANLIĞIN GENEL KURULA SUNUŞLARI
(Devam)
C) Önergeler
1.- İstanbul Milletvekili Mustafa Sezgin
Tanrıkulu’nun, (2/159) esas numaralı Ulusal Bayram ve Genel Tatiller Hakkında
Kanunda Değişiklik Yapılmasına Dair Kanun Teklifi’nin doğrudan gündeme
alınmasına ilişkin önergesi (4/14)
Türkiye
Büyük Millet Meclisi Başkanlığına
2/159 esas numaralı Kanun Teklifi’min İç
Tüzük’ün 37’nci maddesine göre doğrudan Genel Kurul gündemine alınmasını arz
ederim.
Saygılarımla.
 Mustafa
Sezgin Tanrıkulu
 İstanbul
BAŞKAN – Teklif sahibi Mustafa Sezgin
Tanrıkulu.
Buyurun Sayın Tanrıkulu. (CHP
sıralarından alkışlar) 
Süreniz beş dakikadır.
MUSTAFA SEZGİN TANRIKULU (İstanbul) –
Sayın Başkan, değerli milletvekilleri; hepinizi saygıyla selamlıyorum.
Zorlu, kanlı, acılı, kara bir kışın
ardından yeni bir bahara hazırlanıyoruz. Orta Doğu’da her gün katliamlar
yaşanırken, Türkiye’de her gün insanlarımız öldürülürken yaklaşmakta olan
döneme, bahara ilişkin bir umut yok önümüzde. Bugünkü politikalarıyla Hükûmet,
savaştan medet uman, savaştan rant sağlayan kesimler dışında kimseye bir şey
kazandırmıyor. İnsan hayatına değer verenler, öldürmeyi değil yaşatmayı,
Türkiye içinde ve dışında barışı hedefleyenler olarak umudu kendimiz
yaratacağız.
Değerli milletvekilleri, bu koltuklarda hangi partiden
olursa olsun oturan herkes Türkiye için, temsil ettiği tüm halk için çaba sarf
etmekle mükelleftir. Bizi buraya gönderen seçmen, yeni çatışma ve savaşlar
çıkaralım diye değil ülkeyi barış içinde huzura kavuşturalım diye gönderdi.
Ancak bu politikayı yürütenler Suriye politikalarıyla iflah olmaz bir kumarbaza
benziyorlar, kaybettikçe kaybediyor ve kaybettikçe o hırsla daha çok şeyi bu
politikaya yatırıyor, tüm ülkenin geleceğini kendi hırsları için harcıyorlar.
Bugün Orta Doğu’nun etkili aktörü olmanın yolunu savaşta görenler, tüm Türkiye
halklarını aldatmaya çalışıyor. Mezhep savaşları, etnik temelli savaşlar Orta
Doğu’ya neler çektiriyor hep beraber görüyoruz. Bu gittiğimiz yol stratejik
derinlik değil, stratejisiz deliliktir. 
Değerli milletvekilleri, 21 Mart, Kafkasya’dan Orta
Doğu’ya tüm bu coğrafyanın insanları için bahar bayramıdır, müjdedir,
karanlıktan aydınlığa çıkış zamanıdır, yaşamın ölüme karşı zaferidir, yeniden
doğuştur, zalimin zulmüne karşı mazluma sunulan bir umuttur. Baharda filizlenen
çocuklarımızın, gençlerimizin, kadınlarımızın, erkeklerimizin kanları akmasın
diyoruz. İnsanlarımızın “Nevroz”u hak ettiği biçimde kutlaması için yeni bir
barış, yeni bir kardeşlik iklimini hep beraber yakalama şansımız hâlâ var.
Bütün çatıştırma siyasetlerine rağmen, Türkiye'nin insanlarının çoğu hâlâ
birbirleriyle ve ülke dışında çatışmaktan yana değil, hâlâ siyasetin yurtta ve
bu coğrafyada barışı sağlamasını bekliyor. Sur’dan, Cizre’den, Silopi’den,
Nusaybin’den, İdil’den, Yüksekova’dan binlerce insanımız hâlâ “Barış.” diye
haykırıyor. Biz de onların, İzmir’den Edirne’ye, Trabzon’a, Türkiye'nin dört
bir yanında, insanı öldürmek değil yaşatmak isteyenlerin sesi olmaya
çalışıyoruz. Siyaset devreye girerse güvenlik sorunları da bir bir
çözülecektir. Bu Meclisin buna gücü var. Savaş zamanı kurulmuştur bu Meclis ve
barışın değerini bilen bir cumhuriyetin Meclisidir. 
Değerli arkadaşlar -kayıtlara geçmesi açısından- bugün
son derece karanlık kimlikler, isimler devrededir. Savaş ortamı bu gibi
karanlık şahsiyetleri beslemektedir. Ben de bugünlerde ciddiye almak zorunda
kaldığım boyutta tehditler alıyorum. Son derece şüphe çekecek tuhaf olaylarla
karşılaşıyorum. Eğer Sevgili Hrant Dink ve Tahir Elçi cinayetlerini
yaşamasaydık, onları en verimli çağlarında hayattan koparan cinayetlerin
karanlık ağı çözülseydi, bugün ne ben, ne siyasetçi, politikayla ilgilenen
hiçbir arkadaşımız, insanımız tehdit altında olmazdı. Ancak, o karanlık ağ
devrede. Buradan ihbar ediyorum: Bana bir zarar gelirse, yakınlarıma bir zarar
gelirse, bu milletin de bir vekili olarak beni ve benim gibileri tehdit edip
hedef gösteren bu iktidar bizi koruyamazsa bu işin sorumlusu kendisidir. 
Değerli milletvekilleri, “Nevruz”, “Nevroz”, ne
derseniz deyin, tüm bu coğrafyanın bayramını beraberce kutlayabiliriz, barışa
ve siyasetin yeniden doğuşuna vesile olabiliriz. 
Teşekkür ediyorum. (CHP sıralarından alkışlar)
BAŞKAN – Teşekkür ederim Sayın Tanrıkulu.
Önerge üzerinde, 37’nci madde kapsamında, bir
milletvekili bağlamında söz isteyen Şenal Sarıhan, Ankara Milletvekili.
Buyurun Sayın Sarıhan. (CHP sıralarından alkışlar)
Sizin süreniz de beş dakikadır. 
ŞENAL SARIHAN (Ankara) – Değerli Başkanım, değerli
kâtip üyesi arkadaşlarım, değerli milletvekilleri ve diğer emekçi arkadaşlar;
biraz önce arkadaşım tarafından bilgilerinize sunulmuş olan kanun teklifimizin
gündeme alınması konusundaki düşüncelerimi ben de bilgilerinize sunmaya
çalışacağım. 
Nevruz Bayramı konusunda idi istemimiz. Bir bayram
gününün resmîleşmesini talep ediyoruz. Hepiniz bilirsiniz ki ister ulusal
bayramlar olsun isterse gelenek ve göreneklerimize ya da dinsel inançlarımıza
bağlı bayramlar olsun, bunların hepsi o ülke sınırları içinde yaşayan
yurttaşların maddi ve manevi alanda birliklerini sağlayıcı, onların kardeşlik
duygularını, onların bir arada yaşama duygularını, ortak bir geçmişe sahip olma
ve ortak bir geleceği inşa etme duygularını geliştiren günlerdir. Hangi
bayramlar olursa olsun, ister dinî bayramlarımız ister ulusal bayramlarımız ya
da gelenek ve görenekler içinde artık bir bayram gününe dönüşmüş olan günler
olsun. 
Biliyorsunuz ki Nevruz Bayramı aslında hem Türklerde
hem Kürtlerde yıllardır kutlanmakta olan, fiilen kutlanmakta olan bayramlardır.
Göktürklerin Ergenekon’dan demirden dağı eritip çıkmalarıyla gündeme gelmiş
olan ve baharın gelişini, doğanın uyanışını ifade ettiği söylenen bu gün, Doğu
Türkistan’dan Balkanlara kadar tüm Türk kavimleri ve toplulukları tarafından
milattan önce 8’inci yüzyıldan bu yana fiilen kutlanmakta olan günlerdir. Türki
cumhuriyetler de ise resmî bayram niteliğindedir. Eski Mısır, İran, Safevi,
Sasani, Moğollar, Selçuklular ve Osmanlılar da bu günü bayram olarak
kutladılar. 
Bilirsiniz, bizim Manisa’daki mesir şenliklerimiz
aslında Nevruziye kavramından gelmiş ve macun anlamına gelen Manisa
şenliklerine esas olmuştur. Alevi ve Bektaşilerde ise “Mart 9’u” diye
anılmaktadır. Kürtlerin geleneklerinde ise, Kürt etnik kökenden gelen
arkadaşlarımızın, yurttaşların geleneklerinde ise 21 Mart Sümer inancından
Dumuzi yani “yeni doğuş”un simgesi olarak, doğurganlığın simgesi olarak
kutlanılmakta olan bir gündür. Ayrıca, her ikisinde de bizim Ergenekon Destanı
gibi, Kawa Destanı gibi bu günün, bu uyanışın, halkın zulme karşı uyanışı
olarak da ifade edildiğini biliriz, bu tür öyküleri de biliriz. 
Şimdi, bizim kendi geçmişimize, yakın tarihimize
bakalım. Şöyle bir şeye rastladım, paylaşmak isterim sizinle: 21 Mart 1922
tarihli Hâkimiyet-i Milliye Gazetesi o günün yarı resmî gazetesidir. 461’inci
sayısında şöyle bir haber var, diyor ki: “Yarın, Nevroz münasebetiyle
şehrimizde bulunan kıtaat Büyük Millet Meclisi önünde bir resmî geçit icra
ettikten sonra şehri dolaşacaktır.” 23 Mart 1922 tarihli Hâkimiyet-i
Milliye’nin 463’üncü sayısında ise “Resmî geçit bütün göğüsleri kabartacak ve
bütün halkı kucaklayacak derecede muntazam olmuştur.” bilgisi var. Şimdi,
Kurtuluş Savaşı’nın hemen arkasından Nevruz Bayramı’nın kutlanmakta oluşu
aslında Türk, Kürt, hangi kökenden olursa olsun bu sınırlarımız içinde ortak
yaşama iradesini besleyecek bir gün olarak değerlendirilmiş ve bir bayram günü
olarak nitelendirilmiştir. 
Şimdi, çok yaklaşacak olan Nevruz şenliklerini yeni
baştan, çok yakın zamanda yaşadığımız gibi, bir kan gölüne döndürmemek amacını
da gözeterek bu günün bayram günü olarak kabul edilmesinin önümüzü açacak,
birliğimizi ve kardeşliğimizi güçlendirecek bir gün olacağı inancındayım. 
Saygıyla bilgilerinize sunarım.
Teşekkür ederim.
BAŞKAN – Teşekkür ederim Sayın Sarıhan.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Alınan karar gereğince sözlü soru önergeleri ile diğer
denetim konularını görüşmüyor ve gündemin "Kanun Tasarı ve Teklifleri ile
Komisyonlardan Gelen Diğer İşler" kısmına geçiyoruz.
1’inci sırada yer alan, Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu’nun görüşmelerine kaldığımız
yerden devam edeceğiz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/540) (S. Sayısı: 97) (x)
BAŞKAN – Komisyon? Yerinde.
Hükûmet? Yerinde.
11 Şubat 2016 tarihli 38’inci Birleşimde İç Tüzük’ün
91’inci maddesine göre temel kanun olarak görüşülen tasarının ikinci bölümünde
yer alan 15’inci madde kabul edilmişti.
16’ncı madde üzerinde, ikisi aynı mahiyette olmak üzere
üç önerge vardır.
Önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 16’ncı
maddesinde geçen “off-set” ifadesinin “katılımına ait” şeklinde
değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Şefkat Çetin
 Denizli Hatay Ankara
 Baki Şimşek Mustafa
Mit İsmail Ok
 Mersin Ankara Balıkesir
BAŞKAN – Şimdi okutacağım iki önerge aynı mahiyette
bulunduğundan önergeleri birlikte işleme alacağım, talepleri hâlinde önerge
sahiplerine ayrı ayrı söz vereceğim.
Aynı mahiyetteki önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
16’ncı maddesinin tasarı metninden çıkarılmasını arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Mizgin Irgat Ahmet
Yıldırım Ertuğrul Kürkcü
 Bitlis Muş İzmir
Aynı mahiyetteki diğer önergenin imza sahipleri:
 Gaye Usluer İbrahim
Özdiş Kazım Arslan
 Eskişehir Adana Denizli
 Muharrem Erkek Murat
Emir
 Çanakkale  Ankara
BAŞKAN – Komisyon önergelere katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Aynı mahiyetteki önergeler üzerinde söz
isteyen Kazım Arslan, Denizli Milletvekili. (CHP sıralarından alkışlar)
Buyurun Sayın Arslan. 
KAZIM ARSLAN (Denizli) – Sayın Başkan, değerli
milletvekilleri; görüşülmekte olan tasarının 16’ncı maddesi üzerine söz aldım.
Hepinizi öncelikle sevgiyle saygıyla selamlıyorum.
Öncelikle, bugün İstanbul 44. Asliye Ceza Mahkemesince
Avukat Sera Kadıgil arkadaşımıza verilmiş olan cezayı gerçekten savunmaya karşı
verilmiş bir karar, haksız bir karar, hukuka aykırı bir karar olarak söylüyorum
ve bunu açıklıkla huzurunuzda ifade ediyorum.
Değerli arkadaşlarım, bu maddenin içinde -yer alması
istenen- “off-set” uygulamasının kaldırılması isteniyor, biz ise bunun yerinde
kalması şeklinde düşünüyoruz. 
Cumhuriyet Halk Partisi olarak genelde olumlu olarak
yaklaştığımız AR-GE Kanunu’nun, bu tasarının, Komisyon ve Genel Kurul süresince
eksikliklerinin giderilmesini ve Bakanlığa aşırı yetki veren hususların da
kaldırılmasını özellikle talep ediyoruz. Bunu söylerken, iş dünyasından gelmiş
bir arkadaşınız olarak iş dünyasının ihtiyaçlarına dönük olarak beklentilerine
cevap veren, onların istemlerini göz ardı etmeden çalışmalarını sürdüren ve
AR-GE’nin özellikle maliyetleri olumsuz yönde etkileyen enerji, akaryakıt,
doğal gaz ve vergi yükünün azaltılması yönündeki çalışmaların da öne
çıkarılmasının ihtiyaç olduğunu belirtmek istiyorum. 
Bu yasa, genç akademisyenlerin projelerden elde
edecekleri gelirlerin desteklenmesi ve bu yaptıkları proje çerçevesinde gelir
kaynağına daha çok kavuşmalarını amaç edinmektedir. 
Biz, AR-GE tasarısıyla kimlere hangi oranda teşvik ve
vergi indiriminin sağlanacağını tartışırken, bunları konuşurken sanayicimiz çok
daha kapsamlı reformlar bizlerden beklemektedir. Davos’ta ise dünya ülkeleri
dördüncü sanayi devrimini tartışmaktadır. İşte bu noktada, sanayimizin
özellikle insan odaklı, üretim odaklı ve yatırım odaklı yapılmasının bir kez
daha öne çıkarılmasının önemini burada vurgulamak istiyorum. 
Sanal dünyaya baktığımızda, özellikle sanal dünya ile
gerçek dünya arasındaki duvarların tümden yıkılacağı, teknolojiye yepyeni bir
bakışın katılacağı ve yeni bir sanayi toplumunun temel dinamikleri olarak
ortaya konulan şu konuları özellikle arz etmek istiyorum: Ülkemizin eğitiminin
küçük yaştan itibaren beceri kazandırabilen özellikte olması. Fen eğitimi alan,
bilgi sistemiyle desteklenen, soran, sorgulayan ve özgürce düşünüp araştırma
yapan ve gelişmelere ayak uyduran bir neslin yetiştirilmesine büyük ihtiyaç
bulunmaktadır. İşte bu temel dinamikler karşısında iktidarın ufkunda ve ortaya
koyduğu yasa maddelerinde, maalesef, bunları göremiyoruz.
Değerli milletvekilleri, bu tasarı günü kurtarmak adına
yapılan bir hazırlıktır. Dünya, dördüncü sanayi devrimi için AR-GE kaynaklı
yatırımlarla, eğitimde büyük reformlarla 2020 yıllarının hazırlığını yaparken
bizim daha onun çok gerisinde çalışmalar yaptığımız ortaya çıkmaktadır.
Üretime ve yüksek teknolojinin önemine eğitim alanında
değer veren, meslek ve teknik okullara önem veren, özerk üniversitelerin
kurulduğu, çalışmalarını bu alanda yaptığı, üniversite-sanayi iş birliğinin de
gerçekleştirildiği ve katma değerli ürünlerin daha fazla üretildiği bir
Türkiye’yi yeniden ortaya koymak zorundayız. 
Bu nedenle, insan sermayesine yatırım yapmaya önem
veren, sanayisini daha ileriye taşımaya çalışan bir Türkiye temennisiyle
sözlerimi bitiriyorum.
Hepinizi tekrar saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Arslan.
Aynı mahiyetteki ikinci önergenin imza sahipleri adına
Ertuğrul Kürkcü, İzmir Milletvekili.
Buyurun Sayın Kürkcü. (HDP sıralarından alkışlar) 
Süreniz beş dakikadır.
ERTUĞRUL KÜRKCÜ (İzmir) – Sayın Başkan, sevgili
arkadaşlar; bu 16’ncı maddenin değiştirilmesi, bunun tamamen çıkartılması
doğrultusunda bir değişiklik önergesi verdik ama aslında bu değişiklik
önergesi, tasarının tamamıyla, ruhuyla ilgili bir başka tartışma yapmaktan bizi
alıkoymuyor. 
Her şeyden önce en ilgi çekici bölümlerden bir tanesi
genel amaçlar arasında “Ülkenin bilim ve teknoloji alanında çekim merkezi
hâline gelmesi için temel bilimler, yüksek lisans, doktora eğitimi
desteklenecek ve nitelikli yabancı çalışmasının önü açılacaktır.” der. Fakat,
bu, gerçekten kayda değer bir amaç. Fakat bununla ilgili olarak yapılması
gereken şey kanun çıkartmak değil uluslararası alanda Türkiye’yi ve Türkiye
üniversitelerini, Türkiye’deki araştırma geliştirme faaliyetlerini ciddi,
insanlığa yeni bir değer katan bir merkez olarak görecekleri bir ülke hâline
getirmek. Bunun da temel taşı barış ve esenlik. Barışın olmadığı yerde, her gün
Türkiye'nin hangi ülkeye askerini sokacağına dair hesap yaptığı ve bu
hesaplarını yaygın medyadan yaydığı bir yerde, bırakın bilim insanını,
Türkiye’yi gezmek için Türkiye’ye gelen yabancı sayısında ne kadar büyük bir
düşüş olduğunu turizmciler size anlatsın. Benim bir şey anlatmama bile gerek
yok. Antalya boşaldı, İstanbul’a gelen turist sayısında çok büyük düşüş var.
Esasen gelirleri turizme dayalı bütün her yerde Türkiye bir barış ülkesi olarak
görülmediği için insanların ilgisini çekmeyen iş hâline geldi uluslararası
alana kendinizi takdim etmek.
Dolayısıyla, bence, bu kanunu çıkartmak yerine -ki bu
kanunun kendisinde çok ciddi problemler var- Türkiye'nin kendisini bir barış
ülkesi hâline getirmeyi Hükûmet deneyebilir mi acaba? Bunu yaptığı takdirde
bunun için bir kanun çıkartmaya bile gerek olmaksızın, bu yükselen refah ve
barıştan payını almak için dünyanın her yerinden gözler zaten buraya
dikilecektir. 
Ancak bunun yanı sıra araştırma geliştirme
faaliyetlerinin doludizgin gidebilmesinin temel şartı, düşünce ve ifade
özgürlüğünün mevcudiyeti. Siz, sakıncalı araştırma alanları, sakıncalı deneyim
alanları…
İDRİS BALUKEN (Diyarbakır) – Sayın Başkan, uğultu çok
fazla.
BAŞKAN – Sayın Kürkcü, bir saniye efendim…
Değerli arkadaşlar, bir uğultu hissediyorum Genel
Kurulda. Sessiz olursak çok daha iyi dinleyeceğiz.
Teşekkür ederim.
Buyurun, devam edin efendim.
ERTUĞRUL KÜRKCÜ (Devamla) – Biz halka
konuşuyoruz zaten, dinleyen dinlemeyen olabilir, hiç önemi yok, halk dinliyor. 
Sakıncalı araştırma alanları, sakıncalı deneyim
alanları bir bir artarken, bunların oluşturduğu sakıncalılık alanı özgürlük
alanını fersah fersah geçmişken araştırma-geliştirme faaliyetlerine ne kadar
yatırım yaparsanız yapın, asıl düşünce sahipleri, kendilerinde bir
geliştirme-araştırma cevheri olanların hiçbirisi bu imkânları kendileri için
değerlendiremeyeceklerdir. Çünkü aslında Hükûmetin, devletin araştırılmasının
yasak olduğunu söylediği alanlara girmek ihtiyacını gören, buna cesaret eden
herkesin başına neler geldiği malumdur. Yıllarca Türkiye’de Kürdistan
araştırmaları yasak konuydu, Ermeni soykırımı araştırmaları yasak konuydu.
Türkiye’de şimdi giderek felsefi alanda da yasaklar bir bir üremektedir. Örneğin
evrim teorisinin üniversiteden kovulması, bunun yerini yaradılış inancının
alması yönündeki basınçların nasıl bir üniversite bize sunacağını söylemeye
bile gerek yok. 
Bütün bu nedenlerle, çevre faktörünü de istediğiniz
kadar dikkate almak istediğinizi söyleyin, Türkiye Kyoto Anlaşması’nı imzaladı
mı, imzalamadı. Türkiye esasen karbon salımı konusunda kendi önüne engeller
konulmasına razı değildir. O zaman çevreye duyarlı, ekolojik bir yaklaşım bu
kanunla nasıl sağlanacaktır? Bu aslında bir oksimorondur yani birinci terimin
ikinci terimi yadsıdığı bir ifade. O yüzden bu yasanın özü ve bütün maddeleri
aslında Türkiye’nin alelacele uluslararası alana…
(Mikrofon otomatik cihaz tarafından kapatıldı)
ERTUĞRUL KÜRKCÜ (Devamla) – …yetişme çabası içerisinde
önündeki temel sorunları sihirli çizmelerle atlama çabasıdır.
BAŞKAN – Sayın Kürkcü…
ERTUĞRUL KÜRKCÜ (Devamla) – Ama öyle bir sihirli çizme
yok yüzünüzü halka dönmekten başka. (HDP sıralarından alkışlar)
BAŞKAN – Teşekkür ederim.
Sözünüze biraz önce müdahale etmek zorunda kaldığım
için ilave söz verecektim size ama gerek kalmadı sanıyorum.
ERTUĞRUL KÜRKCÜ (İzmir) – Bu kadarı kâfi.
BAŞKAN – Peki, teşekkür ederim. 
Aynı mahiyetteki iki önergeyi oylarınıza sunuyorum:
Kabul edenler… Etmeyenler… Önergeler kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 16’ncı
maddesinde geçen “off-set” ifadesinin “katılımına ait” şeklinde
değiştirilmesini arz ve teklif ederiz.
İsmail Ok (Balıkesir) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan. 
BAŞKAN – Hükûmet?
BİLİM SANAYİ VE TEKNOLOJİ BAKANI FİKRİ IŞIK (Kocaeli) –
Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önerge
üzerinde söz isteyen İsmail Ok, Balıkesir Milletvekili. 
Buyurun Sayın Ok. (MHP sıralarından alkışlar)
Süreniz beş dakikadır. 
İSMAİL OK (Balıkesir) – 97 sıra sayılı Tasarı’nın
16’ncı maddesi üzerindeki önergemiz hakkında söz almış bulunmaktayım. 
Öncelikle, Sayın Başkan, değerli milletvekilleri;
hepinizi saygıyla selamlıyorum. 
Maalesef, ülkemizde bütün sosyal kesimler büyük sıkıntı
içerisinde yaşamaktadırlar ama özellikle Türk köylüsü ve çiftçisi,
Balıkesir’deki süt üreticileri bugünlerde eşi ve benzeri görülmemiş bir sıkıntı
içerisinde bulunmaktadırlar. Çünkü Hükûmetin uygulamış olduğu yanlış iç ve dış
politikalar başta olmak üzere, yanlış tarım politikaları sonucunda şu anda
Balıkesir’de süt üreticileri sütünü verecek bir pazar bulamamaktadırlar. 
Bazı rakamlar üzerinden Adalet ve Kalkınma Partisinin on üç yılını kısaca
değerlendirmek istiyorum. 2002-2015 yılları arasında, on üç yılda
çiftçilerimize dağıtılan destek 80 milyar TL. Peki, bu kadar destek verilmiş,
sonuç ne olmuş? Maalesef, çiftçi sayısı, tarımsal üretim ve ekilen alan ciddi
bir şekilde azalmıştır. Tarım ürünü ithalatı ise patlama yapmış. Maalesef, Türkiye Cumhuriyeti tarihinde ilk kez saman
ithal ettik. Sadece bununla da kalmadı, kurbanlık canlı hayvan ithal eder
duruma düştük. Toplam 3 milyon 300 bin baş hayvan ve 193.045 ton karkas et
ithalatı yapılmıştır. On üç yılda çiftçiye verilen destek büyük oranda ithalata
gitmiş yani halkın vergilerinden toplanan parayla ithalatçı ülkelerin
çiftçileri desteklenmiştir. On üç yılda toplam 75 milyar dolarlık tarım ve gıda
ürünü ithalatı yapılmıştır. Yıllardan beri canlı hayvan ve et ithalatıyla
sorunlar çözülemedi. Her defasında ithalatın çözüm olmadığı görülmesine rağmen
bu politika ısrarla sürdürülmeye devam etmektedir. 
Maalesef, meralar, yeşil alanlar toplu konutlara tahsis
edilmiştir. 1990’lı yıllarda 24 milyar hektar olan mera ve çayır alanı, bugün
9-10 milyar hektara kadar gerilemiştir. Yani, hayvanlarımız hazır yemle
beslenmek zorunda kalmaktadırlar. Bu da bizi dışa bağımlı yani ithalata dayalı
bir hayvancılığa yönlendirmektedir ve bunun sonucunda da maliyetler hızla
artmaktadır. Et ithalatı da kendi çiftçimize darbe vurmak, rakibimiz diğer
ülkelerin çiftçilerine destek vermektir. Kısacası, üretici de tüketici de
memnun değil. Peki, bu durumdan kimler memnun? Çözüm, maliyetlerin düşürülmesi
ve üretim artışıyla mümkündür. 
Çiftçi perişan, et ve süt üreticileri iflasın
eşiğindedir. Süt üreticileri sütlerini satamamakta, satanlar, maliyetinin
altında satmalarına rağmen ücretlerini alamamaktadırlar. Süt üretiminin daha
çok artacağı bahar dönemine doğru yaklaşıyoruz ama süt alımı hızla yavaşlıyor.
Sütte yaşanan sorunlar çözülmezse ve sürdürülebilir süt üretimi olmazsa
hayvancılıkta tarihin en büyük krizlerinden biri yaşanabilir. Böyle bir krizin
altından kalkmak hiç de kolay olmaz. Süt referans fiyatı, 1 Temmuz 2014’ten bu
yana artmamasına rağmen, litre fiyatı 1 lira 15 kuruş olmasına rağmen bugün
üreticiler sütlerini 90 kuruşa dahi satamamaktadırlar. Daha da kötüsü, firmalar
sütü bırakmaya ve süt alımını durdurmaya başlamışlardır. Süt bedelleri on beş
günde ödenirken artık iki üç ayda ödenmeye başlamıştır. Hatta iki üç ayda
ödenme teklifleri üreticilerimize sunulmaya başlanılmıştır. Bunun sonucu olarak
süt üreticileri inek kesimlerini hızla artırmaktadırlar. Süt fiyatı, maliyetlerini
karşılamadığı için bugün içinde bulunduğumuz durum 2008 krizinden daha kötüdür.
Eğer önlem alınmazsa 2008 krizinde nasıl milyonlarca süt ineği kesildiyse bugün
ondan daha büyük krizlerle karşı karşıyayız. 
Zamanımız çok sınırlı ama çiftçimizin sorunları çok
büyük, özellikle süt üreticilerinin sorunları çok büyük .
(Mikrofon otomatik cihaz tarafından kapatıldı) 
İSMAİL OK (Devamla) – Buradan özelikle iktidar
partisinin milletvekillerine seslenmek istiyorum. Öğrencinin fakiri zengini
olmaz, öğrenci her zaman yardımca muhtaçtır. Eğer süt krizine derhâl çözüm
bulamazsak Balıkesir’de olduğu gibi Türkiye’de süt üretici ve et üretici
çiftçilerimiz iflas edecektir. Bunun için diyorum ki öncelikli olarak
üniversitelerde okuyan öğrencilerimize -devletimizin gücü bunu karşılayacak
düzeydedir- ve sadece ana sınıflarında değil, ilköğretim ve liselerdeki bütün
öğrencilere ücretsiz süt dağıtılmalıdır. Tabii, bu, bir çözüm değildir. Çözüm,
mera alanlarının tahrip edilmesiyle dışa bağlı bir yem politikası izlemememizdir;
çözüm ithalatın durdurulması, ithalata verilen paraların Türk köylüsüne ve Türk
çiftçisine aktarılmasıdır.
BAŞKAN – Teşekkür ederim Sayın Ok.
İSMAİL OK (Devamla) – Aksi takdirde, Türk köylüsünü ve
çiftçisini ve özellikle süt üreticilerini, Balıkesir’i, Türkiye’nin en büyük
süt üretimi ve beyaz et, kırmızı et üretiminin merkezi olan Balıkesir’imizi ve
Türkiye’yi çok büyük tepkiler beklemektedir.
Sayın Başkanım, anlayışınıza teşekkür ediyorum, çok
önemli bir konu. 
Bugün çiftçilerimiz, sütlerini sokaklarda
dökmektedirler. Buna Hükûmet derhâl çözüm bulmak durumundadır. Aksi takdirde,
biraz önce de ifade ettiğim gibi, milyonlarca süt ineği kesilmeyle karşı
karşıya. Çiftçilerimiz iflasın eşiğindedir. 
Bu vesileyle, tekrar, başta anlayışları dolayısıyla Sayın
Başkanımıza ve yüce Meclise selam ve saygılarımı sunuyorum. (MHP sıralarından
alkışlar)
BAŞKAN – Teşekkür ederim Sayın Ok. 
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
17’nci madde üzerinde üç önerge vardır, önergeleri
aykırılık sırasına göre işleme alacağım. 
Şimdi, önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
17’nci maddesinde yer alan “Ar-Ge” ibaresinin “Araştırma ve Geliştirme” olarak
değiştirilmesini arz ve teklif ederiz. 
 İdris
Baluken Mahmut Toğrul Mehmet Emin
Adıyaman
 Diyarbakır Gaziantep Iğdır
 Mizgin
Irgat Ahmet Yıldırım Filiz
Kerestecioğlu Demir
 Bitlis Muş İstanbul
Türkiye Büyük Millet Meclisi
Başkanlığına
Görüşülmekte olan 97 sıra sayılı
Araştırma ve Geliştirme Faaliyetlerinin Desteklenmesi Hakkında Kanun ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 17’nci maddesinde geçen “Teknoloji Geliştirme Bölgelerinde,”
ifadesinin “Teknoloji Geliştirme Bölgelerinde ve ayrıca” şeklinde
değiştirilmesini arz ve teklif ederiz. 
 Emin
Haluk Ayhan Mehmet N. Ahrazoğlu Kamil
Aydın
 Denizli Hatay Erzurum
 Mustafa
Kalaycı  Ümit Özdağ  Baki
Şimşek
 Konya Gaziantep Mersin
BAŞKAN – Şimdi, maddeye en aykırı önergeyi okutup
işleme alacağım. 
Türkiye Büyük Millet Meclisi
Başkanlığına
Görüşülmekte olan 97 sıra sayılı
Araştırma ve Geliştirme Faaliyetlerinin Desteklenmesi Hakkında Kanun ile Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 17’nci maddesinde yer alan “ve bunlar dışında öz kaynaklar ile
geliştirilmiş ve değerlendirilmesi için gerekli usulleri Bilim, Sanayi ve
Teknoloji Bakanlığınca belirlenen ve Türkiye Bilimsel ve Teknolojik Araştırma
Kurumu tarafından AR-GE projesi neticesinde ortaya çıktığı belgelendirilen
ürünlerin” ibaresinin “AR-GE projesi sonucunda oluştuğu belgelendirilen
ürünlerin” biçiminde değiştirilmesini arz ve teklif ederiz.
 Kazım
Arslan Ali Şeker Haluk
Pekşen
 Denizli İstanbul Trabzon
 Özcan
Purçu Murat Emir
 İzmir Ankara
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
üzerinde söz isteyen Haluk Pekşen, Trabzon Milletvekili. 
Buyurun Sayın Pekşen. (CHP sıralarından alkışlar)
Süreniz beş dakikadır. 
HALUK PEKŞEN (Trabzon) – Sayın Başkanım, saygıdeğer
milletvekilleri; Türkiye'nin içerisinde bulunduğu bu süreçte önemli bir
ekonomik sıkıntıyla baş başa kalmak üzere olduğumuzu hepiniz biliyorsunuz. 
Türkiye'nin beş büyük sektörü var; bunlardan birisi
tarım, birisi turizm, otomotiv, yurt dışı müteahhitlik hizmetleri ve tekstil. 
Şu anda, özellikle Rusya uçak krizi sonrasında turizm
ve yurt dışı müteahhitlik hizmetleri sektörlerinde Türkiye, artık büyük bir
ekonomik krizle karşı karşıyadır. Turizmde aşağı yukarı yüzde 38’lik bir
rezervasyon kaybı yaşanmakta, müteahhitlik hizmetlerinde de yalnızca Rusya’yla
62 milyar dolarlık kontrat kaybettik. 
Bütün bunlar olurken Hükûmetin bunlara ilişkin nasıl bir
tedbir aldığını, bu krizlerin sektörlere yansımasını, sektörlerin çökmesine
engel olmak için neler yaptığını da merak ettik, ancak bugüne kadar elle
tutulabilir, ciddiye alınabilir hiçbir tedbirin olmadığını görüyoruz. 
Şimdi, çok kıymetli milletvekilleri, elimde 21/9/1992
tarihinde görevde olan rahmetli Demirel Hükûmetinin bir YPK kararı var. O
tarihte de Irak’ta, Türkiye'nin birçok şirketi, Irak politikası sebebiyle krize
girmiş, o tarihteki YPK toplanıyor. O YPK’nın çok kıymetli, o dönemdeki müsteşarı
Sayın Bakanımız İlhan Kesici’yi de selamlıyorum; görev almış, bu kararnamenin
altına imza atmış. Hükûmet o dönemde demiş ki: “Bu şirketlerin sektörde ayakta
kalabilmeleri için vergi borçları, SSK borçları, banka kredi borçlarının
yapılandırmaları, yurt dışındaki alacaklarının Eximbank tarafından iskonto
edilmesi ve faizsiz krediyle, ucuz kredilerle desteklenmeleri çok önemlidir.”
Çünkü bu şirketler, sektörden bir kez çıkarlarsa yeniden o piyasanın, o pazarın
içerisine giremeyeceklerini Hükûmetimiz biliyormuş. 
Şimdi, Rusya’da müteahhitlik hizmetlerinde büyük
kaybettik, tekstilde Denizli, Adıyaman, Kahramanmaraş, Gaziantep gibi illerimiz
büyük kaybetti. Turizmde çok büyük kaybediyoruz, müthiş bir rezervasyon kaybı
var. Siz, yalnızca Türkiye’ye gelecek olan uçaklara 6 bin dolar destek
veriyorsunuz. Arkadaşlar, gelmeyen turisti taşımayacak uçağa 6 bin dolar yakıt
desteğinin hiçbir anlamı yoktur. Bu, yalnızca spesifik bir destek veriyormuş
gibi davranıştır. Biz 2000 yılında… 1999 yılında da benzer bir krizi depremle
birlikte yaşadık. O zamanki Hükûmet, yurt dışı tanıtımlara büyük destek verdi
ve o zaman da YPK kararıyla birlikte bu sektörlerin ayakta tutulmalarıyla
ilgili çok ciddi önlemler aldılar. Şu anda özellikle Samsun’da ve milletvekili
olarak görev yaptığım Trabzon ilinde meyve, sebze ihracatının yüzde 37’si
gerçekleştiriliyor ve ne yazık ki o sektörde görev yapan şirketlerin çok büyük
bir kısmı battı. Yalnızca Trabzon’da, Samsun’da değil elbette, Mersin’de de
Denizli’de de çok sayıda lojistik şirket de ekonomik krizin içerisinde çöküyor.
Bu şirketlerin ekonomiye yeniden kazandırılması kolay iş değildir. Hükûmetin
bunlara yönelik tedbir almaması, doğrusu, izah edilebilir bir durum değil.
Üstelik de bu sermaye grupları, Türkiye'nin bu sanayi gruplarını temsil eden
önemli sanayicilerimiz de aynı zamanda Hükûmetin siyasi partisine oy
vermişlerdir. Şimdi, o insanların büyük bir acziyet içerisinde, çaresizlik
içerisinde olduklarını biliyoruz. Bunlara ilişkin, ivedilikle bir YPK önleminin
alınmasını öneriyoruz ama bu hazırlıkları yapmanızda eğer destek isterseniz,
ben eminim, Sayın Kesici, size bu konuda destek olacaktır. Zaten bütçe
konuşmasında da bu konuda açık kapı bırakmıştı. Bu konuda her türlü desteği
sağlamaya hazır olduğumuzu ifade ediyorum.
Sayın Bakanım, bu arada Plan ve Bütçe Komisyonundaki
vizyon planınızı da paylaştınız. Buna ilişkin de bir şey söyleyeyim. Benim ilim
Trabzon’a geldiniz, orada bir yatırım adası vaadinde bulundunuz. Bunun
içerisinde yatırım adasını göremedim. Acaba unuttunuz mu, yoksa yatırım adası,
seçimlerin yapılmasıyla birlikte yattı mı? Biz Trabzonlular size bu konuda
tolerans tanıyacağız. Bu yıl unuttuğunuzu farz ediyoruz. Umuyorum, gelecek
yılki bütçenin içerisine koyarsınız ama koymazsanız, emin olun, Trabzonlular
unutmaz, takip edeceğiz.
Genel Kurulu, dinlediği için nezaketle, saygıyla
selamlıyorum. Çok teşekkür ediyorum. (CHP sıralarından alkışlar)
BAŞKAN – Teşekkür ederim Sayın Pekşen.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Kısa bir açıklama yapabilir miyim konuşmayla ilgili.
BAŞKAN – 60’ıncı maddeye göre söz talebiniz var Sayın
Bakan.
Buyurun.
VI.- AÇIKLAMALAR (Devam)
29.- Bilim, Sanayi ve Teknoloji Bakanı
Fikri Işık’ın, Trabzon Milletvekili Haluk Pekşen’in 97 sıra sayılı Kanun
Tasarısı’nın 17’nci maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkan, sayın hatibin biraz önce ifade ettiği konularla ilgili bugün
Bakanlar Kurulunda çok kapsamlı bir değerlendirme yapıldı. Turizm sektörüyle
ilgili, pazartesi günü Sayın Başbakanımızın bizzat açıklayacağı çok kapsamlı
bir paket olacak. Genel Kurulun bilgilerine arz ediyorum.
Trabzon yatırım adası, Hükûmetimizin bir projesidir,
devam edecektir. Ancak, biz yatırım programına giren konuları kitapçığa
alıyoruz. Bu, Hükûmetimizin bir projesidir ve hayata geçirilecektir
BAŞKAN – Teşekkür ederim Sayın Bakan.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/540) (S. Sayısı: 97) (Devam)
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
İkinci önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 17’nci
maddesinde geçen “Teknoloji Geliştirme Bölgelerinde,” ifadesinin “Teknoloji
Geliştirme Bölgelerinde ve ayrıca” şeklinde değiştirilmesini arz ve teklif
ederiz.
Kamil
Aydın (Erzurum) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önerge
üzerinde Kamil Aydın, Erzurum Milletvekili. 
Buyurun Sayın Aydın. (MHP sıralarından alkışlar) 
Süreniz beş dakikadır. 
KAMİL AYDIN (Erzurum) – Sayın Başkan, değerli
milletvekilleri; ilgili maddedeki küçük bir değişiklik için Milliyetçi Hareket
Partisi adına söz almış bulunmaktayım ama konuşmamın içeriğini… Kurulun
açılışından bu saate kadarki çok önemli bir meselenin irdelenmesi noktasında
bir şeyler ifade etme adına söz aldım. 
Efendim, güney sınırımız, uzun bir sınırımız, 900 küsur
kilometre dedi arkadaşlar, işin uzmanları. Bu sınırımızda, hâlihazırda, bir
güvenlik sıkıntısı yaşamaktayız hem içeriye hem dışarıya yönelik. Bir
milletvekili arkadaşımız dedi ki: “Biz hep sonuçlar üzerinde konuşuyoruz.”
Doğrudur, hep sonuçlar üzerinde konuşuyoruz, nedenleri hiç sorgulamadık ama iç
ve dış siyasette başarılı sonuçlar alabilmek için biz çok güçlü nedenler
oluşturmalıyız. Batı demokrasilerine baktığımızda bu örnekleri çok rahat
görüyoruz. Yani, bizim hem içeride hem dışarıda, kısa, orta ve uzun vadeli
siyasetimizde çok sağlıklı bir paradigmamız yok, nedenlerimiz yok. Bunu nereden
anlıyoruz? İşte, sonuçlar üzerinden konuşarak yani bizim siyasetimizin ekseni
“hayır”, zaman zaman “belki” oluyor, “belki”, “evet” oluyor ya da tam tersi
“evet”ten “belki”ye dönüşüyor, “belki”den “hayır”a dönüşen bir siyasi yapımız
var. 
Bunu biraz somutlaştırmak gerekirse; bakın, neyi
tartışıyoruz: Dün, YPG’yle dost muyduk, değil miydik; Hükûmet bunlarla flört
hâlinde miydi, değil miydi; hayır, az flörttü, çok flörttü; efendim,
birlikteydik, değildik; efendim, terör bitmiş miydi, bitmemiş miydi… Ya da bir
paradigma oluşturma adına, inanın… 
Bakın, Batı demokrasilerinde paradigmayı kim oluşturur
biliyor musunuz: Özellikle uzun vadeli siyaseti sadece siyasi erki elinde
bulunduran iktidar oluşturmaz; tam tersine, istişare kültürü, bizim yapımızda,
inancımızda, geleneğimizde olan istişare kültürü, bugün modern anlamda ifade
edildiği şekliyle ortak akılla hareket edilerek oluşturulur. Bunlar da nedir?
Efendim, siyasi aktörlerdir, kurumlardır. Hangi kurumlardır? İçişleri
Bakanlığıdır, Dışişleri Bakanlığıdır, Türk Silahlı Kuvvetleridir, MİT’tir,
STK’lardır, üniversitelerin araştırma merkezleridir. Ama bugün görüyoruz ki
Türkiye’nin siyasi bir paradigması oluşturulurken sadece bir kişiye bakıyoruz,
sanki her şeyi bilenmiş gibi -haşa- her şeye kudretliymiş gibi. Zaman zaman bu
tür ifadeler, yakıştırmalar da yapıyor bazı arkadaşlarımız. Arkadaşlar, bir
paradigma ne kadar paydaşlarla, oluşturulan istişare gruplarıyla tartışılır,
sonuca varılırsa o kadar sağlıklı sonuçlar verir. İşte, bizim sağlıksız sonuç
almamızın nedeni budur. 
Amerika Birleşik Devletleri -ister Bush olsun, ister
Clinton olsun, ister ondan sonra gelen Obama olsun- Orta Doğu projesinde, Orta
Doğu politikasında hiçbir değişiklik yapmamıştır. Efendim, İngiltere’de büyük
bir yönetim değişikliği olmuştur 1991’de; muhafazakârlar gitmiş, Tony Blair Başkanlığında
İşçi Partisi gelmiştir ama Orta Doğu projesinde uygulamada hiçbir değişiklik
yapmamıştır Büyük Britanya. Ama bizde nedense birinin yaptığını bozmak bir
geleneğimiz… Hâlbuki bizim paradigmamız var. Kurucu irade demiş ki: “Yurtta
sulh, cihanda sulh.” Allah aşkına, bunun neresinde eksik var, neresinde kusur
var? Ben soruyorum yüce Meclise: Ne istiyoruz? Bu paradigmaya “Yurtta sulh,
cihanda savaş” mı diyeceğiz ya da “Cihanda savaş, yurtta sulh.” ya da “Hem
cihanda savaş hem yurtta savaş” mı diyeceğiz? Neresini beğenmediysek bunu
paydaşlarla bir araya gelip bir an önce oluşturalım. 
Ben bizatihi deneyimlerinden aktarıyorum: Yıl 2009,
“Lider Ülke Türkiye” diye Genel Başkanımızın bir öngörüsüyle… Maalesef, bugün
AKP tarafından tırtıklanan bir projedir, o, Milliyetçi Hareket Partisinin
vizyonudur. “Lider Ülke Türkiye” konulu panellere gidiyoruz, konferanslar
veriyoruz. Hiç unutmuyorum, bir ilimizde bir harita kullandım. 2006, Roma’daki
NATO eğitim toplantısında kullanılan bir harita ve o haritada bugün yaşadığımız…
Bugün yeni yeni gündeme gelen harita gösterildi ve biz onu kullandık, “Eyvah,
Türkiye üzerinde çok derin hesaplar var. Bu harita eyleme dönüştürülüyor.”
dedik, çok hafife alındık. Ama, bugün görüyoruz ki geldiğimiz nokta itibarıyla
pişmanlıklar var. “Efendim, Türkiye, mazlumların her zaman yanında olduğu için
bu hâllere geliyoruz.” Böyle bir açıklama lafügüzaftır. Türkiye mazlumların
yanında olurken mazlumlaşıyor değerli milletvekilleri. “Efendim, Türkiye’de
beka sorunu var.” demek yetmiyor. “Türkiye'nin bir bölgesini yeniden
vatanlaştırıyoruz”; bunlar lafügüzaftır diyorum, saygılar sunuyorum. (MHP
sıralarından alkışlar) 
BAŞKAN – Teşekkür ederim Sayın Aydın.
Önergeyi oylarınıza sunuyorum: Kabul
edenler… Etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
17’nci maddesinde yer alan “Ar-Ge” ibaresinin “Araştırma ve Geliştirme” olarak
değiştirilmesini arz ve teklif ederiz. 
İdris Baluken (Diyarbakır) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önerge
üzerinde söz isteyen Filiz Kerestecioğlu, İstanbul Milletvekili. 
Buyurun Sayın Kerestecioğlu. (HDP sıralarından
alkışlar)
Süreniz beş dakikadır. 
FİLİZ KERESTECİOĞLU DEMİR (İstanbul) – Teşekkürler. 
Sayın Başkan, değerli milletvekilleri; tek tip insan,
eleştiri olmadan ya da gerçekten, insanların sözleri boğazına düğümlenmişken ve
insanlar kendilerini ifade edemezken ne araştırma olabilir ne geliştirme olabilir
ne üretim olabilir, aslında hiçbir şey olmaz, yaratıcı hiçbir şey de çıkmaz
maalesef. O nedenle, Şırnak’a gitmeye, uzaklara gitmeye gerek yok. Ama, daha
iki gün önce İstanbul Kadıköy’de toplantı, gösteri hakkıyla, ifade özgürlüğüyle
ilgili yaşadığım bir durumu size aktararak bu ülkede neden icat olmadığını,
neden mucit olmadığını, neden buluş yapılamadığını, neden gerçekten çocukların
o sıkışmış eğitim içerisinde kaldığını ve sadece, belki daha önce de ifade
ettiğim gibi, sermayeye hizmet etmek, sermayenin çıkarları için, bir şeyleri
geliştirmek için bazı akılların ortaya koyduğu şeylerin araştırma ve geliştirme
sayılabileceğini söylemek istiyorum. 
Evet, sokakta bir kadının çıplak bedeni teşhir edildi.
O yaptı, bu yaptı, yapmadı; bunların hiçbir önemi yok ama hepimiz bununla
sarsıldık, özellikle kadınlar sarsıldı. Ve İstanbul’da Kadıköy’de de kadınlar
sokağa çıktılar, topu topu 60-70 kadın ve dediler ki: “Savaşa hayır, barış
hemen şimdi.” ve Cizre’deki insanlara da selam gönderdiler. Hemen megafonla bir
ses geldi: “Terörü öven sloganlar atmayın.” Ben milletvekili olarak, bir de
hukukçu olarak neyin neyi övdüğünü veya övmediğini ya da protestonun hak olup
olmadığını, ifade etmenin nasıl bir şey olduğunu, özgürlüğün olup olmadığını
biliyorum, sizler de biliyorsunuz. Sonuçta hepimiz burada, aynı çatı altında
milletvekili olmuş insanlarız ve sadece herhâlde bu kürsüden olan bir ifade
özgürlüğü için yaşamıyoruz bu ülkede, başka insanların ifade özgürlüğünü de,
protesto hakkını da garanti altına almak için buradayız aynı zamanda. Ve
giderek giderek, kalkanlarla kalkanlarla kuşatıldık, kıstırıldık, daha fazla
üstümüze üstümüze geldiler ve ben orada bir mülki amir yardımcısını aradım.
Bana dedi ki: “Biz devletin hukukunu savunuyoruz.” “Devletin hukuku” nedir arkadaşlar?
“Devletin hukuku” diye bir şey mi var? Hukuk dediğiniz şey -ki şu gün en
eksiğiyle gediğiyle olan bile-aslında insanların, yani ticarette olsun, aile
hukukunda olsun, başka konularda olsun özgürlüğünü korumak için ama bunu
özellikle devlete karşı korumak için zaten üretilmiş kavramlardır çünkü
devlettir güçlü olan, vatandaş güçlü değildir, vatandaş zayıftır, korunması
gereken odur. Ve en ufak bir protestoya dahi, barışçıl bir protestoya, 60
kadının toplandığı, sadece orada kalkıp da bir basın açıklamasını okuyacakları
bir protestoya dahi izin verilmeyen bir ülkeden ne buluş çıkar ne mucit çıkar
ne özgürlük çıkar, hiçbir şey çıkmaz; tek tip insan çıkar. 
Şurada kalkıp hepimiz aynı konuşmaları yapsak çok
sıkılmaz mısınız bu Mecliste? Gerçekten farklı düşünceleri ifade etmesek çok
sıkılmaz mısınız? O zaman, polis, bu gücü nereden alıyor? Bu gücü vermeyin
Emniyet görevlilerine. Oradaki Emniyet görevlileri, barışçıl bir gösteri varsa,
oradaki insanları korumak için vardır; onlara karşı olmak, onları bastırmak,
onları durdurmak için değil. Bunun gidebileceği tek yer faşizmdir, buradan
faşizm çıkar, başka hiçbir şey çıkmaz ve insanlar soluksuz kalırlar,
kendilerini ifade edemezler. Ondan sonra da gerçekten, gelişmiş bir toplum
değil, bugün işte içeride yaşadığımız savaş gibi, dışarıda da aslında en kadın
düşmanı olan o ittifak bulduğumuz ülkelerle, Katar’dı, Suudi Arabistan’dı gibi
ülkelerle ya da öncesinde karşı çıkıp şimdi, bugün müttefik olduğumuz İsrail
gibi ülkelerle yalnız başımıza kalırız. Daha özgür bir ülkeden daha büyük
şeyler çıkar, daha güzel insanlar çıkar.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Kerestecioğlu.
Önergeyi oylarınıza…
İDRİS BALUKEN (Diyarbakır) – Karar yeter
sayısı istiyorum.
BAŞKAN – Oylamaya geçmeden önce karar yeter sayısı
talebi olduğu için oylamada karar yeter sayısı arayacağım.
Önergeyi kabul edenler… Kabul etmeyenler… Karar yeter
sayısı yoktur. 
Birleşime bir saat ara veriyorum. 
Kapanma Saati: 19.29
ÜÇÜNCÜ OTURUM
Açılma Saati: 20.34
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 39’uncu Birleşiminin Üçüncü
Oturumunu açıyorum.
97 sıra sayılı Kanun Tasarısı’nın 17’nci maddesi
üzerinde İstanbul Milletvekili Filiz Kerestecioğlu ve arkadaşlarının
önergesinin oylamasında karar yeter sayısı bulunamamıştı. 
Şimdi önergeyi tekrar oylarınıza sunacağım ve karar
yeter sayısı arayacağım. 
Kabul edenler… Etmeyenler… Önerge kabul edilmemiştir,
karar yeter sayısı vardır. 
Tasarının görüşmelerine devam edeceğiz.
Komisyon ve Hükûmet yerinde.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
18’inci madde üzerinde üç önerge vardır,
önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 18’inci maddesindeki
"teknolojiye katkısı" ibaresinden sonra gelmek üzere
"uluslararası düzeyde kabul görmüş" ibaresinin eklenmesini arz ve
teklif ederiz.
 Kazım Arslan Muharrem
Erkek İbrahim Özdiş 
 Denizli Çanakkale Adana
 Mustafa Hüsnü Bozkurt Murat
Emir Nurhayat Altaca Kayışoğlu
 Konya Ankara Bursa
Türkiye Büyük Millet Meclisi
Başkanlığına
Görüşülmekte olan Araştırma ve Geliştirme
Faaliyetlerinin Desteklenmesi Hakkında Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 18’inci maddesinde aşağıdaki
değişliklerin yapılmasını arz ederim.
27/2/2003 tarihli ve 4817 sayılı Yabancıların Çalışma
İzinleri Hakkında Kanun’un 6’ncı maddesinin (1)’inci fıkrasında yer alan
"yabancılara" ibaresi "yabancılar ile bilim ve teknolojiye
katkısı bakımından anahtar personel niteliğinde olan yabancılara, ilgili arge
projesindeki araştırmacı sayısının %20’sini aşmamak üzere..." şeklinde
değiştirilmiştir.
 Mehmet Necmettin Ahrazoğlu Emin
Haluk Ayhan Celal Adan
 Hatay Denizli İstanbul
 Mustafa Mit Ruhi
Ersoy Nuri Okutan
 Ankara Osmaniye Isparta
 Fahrettin Oğuz Tor
 Kahramanmaraş
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
18’inci maddesinin tasarı metninden çıkarılmasını arz ve teklif ederiz.
 İdris Baluken 
Mahmut Toğrul Mehmet Emin Adıyaman
 Diyarbakır Gaziantep Iğdır
 Ahmet Yıldırım Mizgin
Irgat Hişyar Özsoy
 Muş 
Bitlis Bingöl
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkanım.
BAŞKAN – Komisyonun ve Hükûmetin katılmadığı önerge
üzerinde söz isteyen Sayın Hişyar Özsoy, buyurun. (HDP sıralarından alkışlar) 
Süreniz beş dakikadır. 
HİŞYAR ÖZSOY (Bingöl) – Teşekkür ederim. 
Sayın Başkan, değerli milletvekilleri; hepinizi tekrar
saygıyla selamlıyorum. 
18’inci madde şöyle diyor, önce kısaca bir madde
gerekçesini okuyalım: “Ülkemizin AR-GE ve yenilik ekosistemini güçlendirmek,
teknoloji transferini sağlamak, işletmelerimizin teknoloji seviyesini
yükselterek katma değeri yüksek ürünler üretilmesini sağlamak için eğitim
düzeyi, mesleki deneyimi, bilim ve teknolojiye katkısı, Türkiye’deki
faaliyetinin veya yatırımının ülke ekonomisine ve istihdama etkisi önemli olan
yabancılara süresiz çalışma izni verilebilmesi amaçlanmaktadır.” 
Şimdi, bu vesileyle, ben, zaten ülkemizde olup çalışan
ama işine son verilen Mardin Artuklu Üniversitesindeki bazı hocaların durumuna
dikkat çekmek istiyorum. Özellikle bir akademisyene yönelik bir durum var ki
gerçekten kayda değer. Geçen yazdan beri bu konu hakkında biz bir soru önergesi
de verdik. Mardin Artuklu Üniversitesinde, Rektörün inisiyatifiyle, tamamen
gayrihukuki bir şekilde, Türkiye’de yaşayan ve Mardin Artuklu Üniversitesinde
ders veren hocalardan 14’ü görevlerinden çıkarıldılar. Şu an çalışmıyorlar.
Bunların bazıları mahkemeye başvurdular. İdari mahkemede bu kararın
durdurulmasına yönelik karar aldıkları hâlde, YÖK, kesinlikle bu insanların
işlerine geri dönmesine müsaade etmiyor. 
Bakın, ortada son derece ilginç bir durum var. Biz
araştırma geliştirmeyi tabii ki üniversitelerle yapacağız, bilimsel kurumlarla
yapacağız ancak dünyanın en iyi üniversitelerinde okuyup Mardin Artukluya
gelmiş, burada bir müddet çalıştıktan sonra hiçbir mantıklı gerekçe
gösterilmeden işine son verilen -bir iki isim de vereceğim size bu konuda- bu
insanların, bu akademisyenlerin Türkiye’ye gelebilmesi için çok büyük, çok
ciddi çalışmalar da yürütüldü. Daha önceki, Mardin Artuklunun özellikle Rektör
Yardımcılığını yapan Kadri Hocamız şu an HDP milletvekili.
Birçok insan geldi. Bunlardan bir tanesinin ismini
vermek istiyorum çünkü durumu çok ilginç. Kemal Süleymani aslen İranlı bir Kürt
ama Avrupa’da ve Amerika’da eğitim almış, dünyanın en iyi üç beş
üniversitesinden biri olan Kolombiya Üniversitesinde karşılaştırmalı edebiyat
okumuş, dünya kadar yayın yapmış, akademik performansı son derece yüksek. Bir
gün Mardin Artuklu Üniversitesine geliyor ve eline kâğıt tutuşturuyorlar
işinize son verildi diye.
Kemal Süleymani şu an New York’ta, Kolombiya
Üniversitesine dönmüş. Davayı kazandığı hâlde, Türkiye’ye gelmek istemediğini
söylüyor. Bunu hak etmediğini düşünüyor çünkü görevine son verildiği zaman
kendisine sorulmamış, Bölüm Başkanının fikri alınmamış, performans kriterlerine
bakılmamış, uluslararası kaç tane dergide kaç tane yayını olduğuna kesinlikle
bakılmamış, bir şekilde muhtemelen –öyle düşünüyoruz- eleştirel düşünceye sahip
olduğu için kendisine yol vermişler, kaba bir şekilde söyleyeyim. Binbir
güçlükle dünyanın en iyi üniversitelerinde okuyup Türkiye’ye gelen ama Türkiye
vatandaşı olmayan insanlara Mardin Artuklu Üniversitesinin gösterdiği muamele
maalesef bu. 
Bunu şunun için söylüyoruz: Şimdi, araştırmayı
geliştirmeyi, tabii, yetişmiş insanlar, eğitim almış insanlar yapacaklar.
Binbir zahmetle buraya bir şekilde getirilen insanlara, idari birtakım
kararlarla, siyasi birtakım kararlarla set çekiliyor. Mardin Artuklu
Üniversitesinde toplam 14 kişi işten çıkarılmış, mahkeme kararlarına rağmen YÖK,
kararları tanımıyor. Zaten YÖK gibi bir kurumun olması bir üniversitede başlı
başına abes olan bir durumdur, akademik özgürlükle kesinlikle bağdaşır bir
tarafı yoktur. 
Az önce Filiz Vekilimiz de ifade etti, düşüncelerin
serbest bir şekilde ifade edilmediği, dolaşıma girmediği bir ortamda, ne
araştırmadan ne geliştirmeden bahsedebilirsiniz. Dolayısıyla, bu insan
kaynaklarını bu kadar siyasi kaygılarla harcamanın bir anlamı yoktur. Eğer
araştırmak, geliştirmek istiyorsak, yeni fikirlere, yeni insanlara ihtiyacımız
var. Tabii ki yabancıların bu ülkeye gelip burada çalışmasına yönelik olarak
bizim olumsuz bir tavrımız yoktur, aksine, buraya gelen yabancıların…
(Mikrofon otomatik cihaz tarafından kapatıldı) 
HİŞYAR ÖZSOY (Devamla) - …düşünceleri yüzünden işten
çıkarılmasına net bir itirazımız söz konusudur. 
Bu Mardin Artuklu Üniversitesindeki duruma ilişkin
olarak da Millî Eğitim Bakanlığını ve YÖK’ü bu konuyu acilen görüşmesi ve
olumlu anlamda bir sonuca bağlaması için göreve davet ediyor, hepinizi saygıyla
selamlıyorum. (HDP sıralarından alkışlar) 
BAŞKAN – Teşekkür ederim Sayın Özsoy.
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı Sayın
Başkan.
BAŞKAN – Karar yeter sayısı talebi vardır, önerge
oylamasında karar yeter sayısı arayacağım.
Kabul edenler… Kabul etmeyenler… Önerge kabul
edilmemiştir, karar yeter sayısı vardır.
İkinci önergeyi okutuyorum:
Türkiye Büyük Millet Meclisi
Başkanlığına
Görüşülmekte olan Araştırma ve Geliştirme
Faaliyetlerinin Desteklenmesi Hakkında Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 18’inci maddesinde aşağıdaki
değişliklerin yapılmasını arz ederim.
27/2/2003 tarihli ve 4817 sayılı Yabancıların Çalışma
İzinleri Hakkında Kanun’un 6’ncı maddesinin (1)’inci fıkrasında yer alan
"yabancılara" ibaresi "yabancılar ile bilim ve teknolojiye
katkısı bakımından anahtar personel niteliğinde olan yabancılara, ilgili arge
projesindeki araştırmacı sayısının %20’sini aşmamak üzere…" şeklinde
değiştirilmiştir.
Fahrettin Oğuz Tor
(Kahramanmaraş) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önerge
üzerinde Fahrettin Oğuz Tor, Kahramanmaraş Milletvekili.
Buyurun Sayın Tor. (MHP sıralarından alkışlar) 
Süreniz beş dakikadır.
FAHRETTİN OĞUZ TOR (Kahramanmaraş) – Sayın Başkan,
kıymetli milletvekilleri; 97 sıra sayılı Kanun Tasarısı’nın 18’inci maddesi
üzerinde Milliyetçi Hareket Partisinin görüşlerini açıklamak üzere
huzurlarınızdayım.
Günümüzde ülke ekonomilerinin verimlilik düzeyleri ve
üretim yapıları istikrarlı bir ekonomik büyümeye kavuşabilmek ve refah artışı
sağlayabilmek açısından büyük önem arz etmektedir. Bu çerçevede, dünyada
araştırma geliştirme ve inovasyon faaliyetlerine yönelim ivme kazanmakta ve
ülkelerin daha az kaynakla daha fazla katma değer yaratma çabası içerisinde
oldukları görülmektedir.
Dinamik bir nüfus yapısına sahip olan Türkiye’nin 2023
yılı itibarıyla küresel bazda ilk 10 ekonomi arasında yer alabilmesi, 25 bin
dolarlık kişi başına millî gelir ve 500 milyar dolarlık ihracat hedefine
ulaşabilmesi için mutlaka, muhakkak surette AR-GE ve inovasyon alanlarında
atılım yaparak üretim yapması, dönüşüm yapması, dönüşüm gerçekleştirmesi
gerekmektedir. Ancak baktığımızda, mevcut durum itibarıyla bu hedef sadece
hayaldir.
Değerli milletvekilleri, 1950 yılında
Güney Kore’nin fert başına düşen millî geliri 100 dolar civarındadır,
Japonya’nın 130 dolar civarındadır, Türkiye’nin fert başına düşen millî geliri
200 dolar civarındadır. Bugün Güney Kore’nin satın alma paritesine göre fert
başına düşen millî geliri 35.485 dolardır, Japonya’nın 46 bin küsur dolardır.
Geçen süre içerisinde Güney Kore 350, Japonya ise yaklaşık 359 kat fert başına
düşen millî gelirini artırmıştır. Türkiye ise ancak 50 kat artırabilmiştir. 
Değerli milletvekilleri, her iki ülkenin
nüfusu, yüz ölçümü, coğrafi şartları, iklim şartları ile ekonomik göstergeleri
birlikte değerlendirildiğinde başarıları karşısında tek kelimeyle şapka
çıkarmamız lazımdır. 
Değerli milletvekilleri,
Japonya-Kore-Türkiye karşılaştırmasında esasında ülkelerin yer değiştirmesi
gerekiyordu. Zira, hadisişeriflerde buyruluyor ki “İki günü aynı olan
ziyandadır.” Bu sadece uhrevi işler için değil, dünyevi işler için de böyledir.
Siz hem böyle bir inanca mensup olacaksınız hem de -tabirimi mazur görünüz-
yerlerde sürüneceksiniz. 
Türkiye’nin imkânları Japonya’da, Güney
Kore’de olsa herhâlde fert başına düşen millî gelir 100 bin dolar olurdu diye
düşünüyorum. Bu ülkede taş taş üstüne koyana minnet duyarız ancak olması
gereken bu değildir. Her gün kapınızda, telefonunuzda yalvarırcasına iş
istemeler bu ülkeye asla yakışmamaktadır. Her gün gazetelerde yer alan imar
yolsuzlukları, adam kayırma iddiaları, para sıfırlama iddiaları, Rıza Sarraf’ın
arkasında kuyruk oluşturma iddiaları bu güzelim ülkemize yakışmamaktadır.
İslam inancı, inancımız en küçük bir
yolsuzluk iddiasının dahi soruşturulmasını emretmektedir. Israrla söylüyorum, Cumhurbaşkanının
bineceği otomobili Güney Amerika’ya götürmesi israftır ve İslami değildir.
Finlandiya Cumhurbaşkanının örnek alınmasını tavsiye ederiz. 
Kıymetli milletvekilleri, dünya genelinde
2009 yılında 1,2 trilyon dolar AR-GE harcaması yapılmıştır. Tahminlere göre,
2012 yılında bu rakam 1,4 trilyon dolara çıkacaktır. Çin 2009’da AR-GE’ye 154
milyar dolar harcamıştır. Japonya’nın harcaması 138 milyar dolardır, Güney Kore
40 milyar dolar harcamaktadır. Türkiye’nin ise harcaması sadece 11,1 milyardan ibarettir.

Yüksek teknoloji ürünleri daha rekabetçi ve katma
değeri yüksektir. Asya-8 ülkelerinin yüksek teknolojili mallar ihracatı rakamı
576 milyar dolar, Çin’in 476 milyar dolardır. Çin, Japonya, Güney Kore ve diğer
ülkeler bu başarıyı yakalamıştır. Cevabı, çalışmaktır, dürüst olmaktır,
hırsızlatmamaktır, israf etmemektir, sorumluluk sahibi olmaktır, ideal ve
heyecan sahibi olmaktır, adil olmak, işi ehline vermek, israf yapmamaktır. 
Değerli milletvekilleri, AR-GE olmazsa olmazımızdır.
Bakınız, Çin’de AR-GE faaliyetlerinde çalışan kişi sayısı 1 milyonun
üzerindedir, Güney Kore’de 250 binin üzerindedir, ülkemizde ise bu rakam 65 bin
civarındadır. Patent açısından baktığımızda, Çin’de 2011’de alınan patent
sayısı 172 bindir, Türkiye’de bin rakamına bile ulaşmamıştır. 
Sonuç olarak şunları söylemek istiyorum: Türkiye’de
değil çağı yakalamak, maalesef, çağın oldukça gerisinde kalmamak için AR-GE
faaliyetlerinin…
(Mikrofon otomatik cihaz tarafından kapatıldı)
FAHRETTİN OĞUZ TOR (Devamla) – …desteklenmesi kaçınılmaz
hâle gelmiştir. Bu sebeple tasarıyı destekliyor ve hayırlı olsun diyoruz.
Bu vesileyle yüce heyetinizi de saygıyla selamlıyorum. (MHP sıralarından alkışlar)
BAŞKAN – Teşekkür ederim Sayın
Tor.
Önergeyi
oylarınıza sunuyorum: Kabul edenler… Etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun Hükmünde
Kararnamelerde Değişiklik Yapılmasına Dair Kanun Tasarısı’nın 18’inci
maddesindeki "teknolojiye katkısı" ibaresinden sonra gelmek üzere
"uluslararası düzeyde kabul görmüş" ibaresinin eklenmesini arz ve
teklif ederiz.
Muharrem Erkek (Çanakkale) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında Muharrem Erkek, Çanakkale Milletvekili.
Buyurun Sayın Erkek. (CHP sıralarından alkışlar)
Süreniz beş dakikadır. 
MUHARREM ERKEK (Çanakkale) – Sayın Başkan, değerli
milletvekilleri; 97 sıra sayılı Yasa Tasarısı’nın 18’inci maddesine ilişkin
verdiğimiz önerge üzerine söz almış bulunuyorum. Bu vesileyle yüce Meclisi
saygılarımla selamlıyorum.
Sözlerime başlamadan önce, bir hukukçu olarak büyük
üzüntü duyduğum bir kararla ilgili görüşlerimi sizlerle paylaşmak istiyorum.
Evet, bugün İstanbul 44. Asliye Ceza Mahkemesi, Parti Meclisi üyemiz Avukat
Sera Kadıgil’i bir yıl dokuz ay cezaya mahkûm etti ve bu cezayı ertelemedi.
Avukat Sera Kadıgil, başka bir davada, duruşmada Cumhuriyet Halk Partisini
savunurken yaptığı savunmayla ilgili bugün cezalandırıldı. Bu, hukuk adına
büyük üzüntü verici bir karar ve maalesef, ülkemizde hukukun kuvvetinin değil,
kuvvetlinin hukukunun devrede olduğunu bize gösteriyor. 
Tasarıyla ilgili, Cumhuriyet Halk Partisi Grubu olarak
tasarının geneline katılmakla birlikte tasarının yapısal bir reform
içermediğini önemle vurguluyoruz. Unutmayalım ki AR-GE konusunda yapısal bir
reform sağlayamazsak gelecekte ülkemizi teknolojik olarak küresel rekabette ön
plana çıkaramayız. Tasarı böyle bir yaklaşım maalesef öngörmemektedir. 
7 Haziran ve 1 Kasım seçim bildirgelerimizde AR-GE
konusuna özel önem verdik. İnsan odaklı kalkınma modeli ve herkesi kapsayan bir
büyüme anlayışıyla AR-GE’ye yönelik kapsamlı destek ve teşvik verilmesini
savunmuştuk, savunmaya da devam ediyoruz. Yalnız, bu desteğin millî gelirin
sadece yüzde 1’iyle yapılamayacağı da açıktır. Gelişmiş ülkelerde bu rakamın
yüzde 3 olduğu düşünüldüğünde, bulunduğumuz durum pek de iç açıcı değildir.
Ekonominin yeni yıldızı Güney Kore’de bu rakam yüzde 4,15’tir. 
Değerli milletvekilleri, dünyada inovasyona dayalı
ekonomilere baktığımızda üç ortak özellik görüyoruz. İlk olarak, bu
ekonomilerde bilgiye ulaşmanın önünde ekonomik ve siyasal hiçbir engel yok yani
demokrasi. İkinci olarak, inovasyona dayalı ekonomilerde adil rekabet yasal
güvence altında yani hukukun üstünlüğü. Üçüncü olarak, yeni ekonomi dayanışmaya
dayalı bir ekosistemde gelişiyor, ihtiyacı olana el uzatma ve dayanışma ruhu.
Adına “bilgi toplumu”, “bilgi ekonomisi” denen bu yeni dönemin sacayağı aslında
aydınlanma döneminden miras üç önemli değer: Özgürlük, adalet ve dayanışma.
Peki, biz bu üç unsurda dünyada neredeyiz? Bilgiye ulaşma özgürlüğünde 180 ülke
içinde 154’üncü sıradayız. 2015 Yılı Hukukun Üstünlüğü Endeksi verilerine göre,
Türkiye 99 ülke arasında 80’inci sırada. Bu rakamlar maalesef az gelişmiş
ülkelerin rakamlarına denk geliyor. Dayanışmaya dair veriler de çok farklı
değil. Yaratıcılık ve problem çözme becerisinde ileri seviyede yaratıcılığa
sahip gençlerimizin oranı yalnızca yüzde 2,2; OECD ortalaması yüzde 11,4. 
Hukukun üstünlüğünü sağlamadan, bilginin önündeki
engelleri kaldırmadan, gerçek bir demokrasi yaratmadan maalesef kalkınma da
mümkün olmuyor. Yeni ekonomik düzende özgürlük, adalet ve dayanışma olmadan
soframızda ekmek de olmayacak. 
Değerli milletvekilleri, AKP hükûmetleri adalet ve
özgürlük konusunda Türkiye’ye gerçekten çağ atlattı ama geriye doğru. Modern
çağdan feodal çağa, hukuk devletinden polis devletine doğru geriye gittik ve
gitmeye de devam ediyoruz. Demokratikleşmiyoruz, otoriterleşiyoruz. Böyle devam
ederse 2023’te dünyanın ilk 10 ekonomisine girmeyi bırakın, ilk 20 bile hayal
görünüyor. 
Sayın Başkan, değerli milletvekilleri; tasarının
Başbakan Ahmet Davutoğlu tarafından imzalanan genel gerekçesinde bir vurgu
dikkatimizi çekti, “niceliksel kalkınma, niteliksel derinlik” vurgusu. AR-GE
çalışmalarındaki niteliksel derinlik, umarım, dış politikadaki stratejik
derinliğe benzemez. Malum, dış politikada stratejik derinlik diye yola çıktınız
ve bugün, başımıza neler geldi. 
Sayın Başkan, değerli milletvekilleri; sözlerime son
verirken, 18’inci maddeye ilişkin önergemizin kabul edilmesini diler, hepinize
sevgi ve saygılarımı sunarım. 
Teşekkür ederim. (CHP sıralarından alkışlar) 
BAŞKAN – Teşekkür ederim Sayın Erkek. 
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
19’uncu madde üzerinde iki önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun
Tasarısı’nın 19’uncu maddesinde yer alan “yenilik” ibaresinin “inovasyon”
şeklinde değiştirilmesini arz ve teklif ederiz. 
 İdris
Baluken Mahmut Toğrul Mehmet Emin
Adıyaman
 Diyarbakır Gaziantep Iğdır
 Mizgin
Irgat Ahmet Yıldırım Mahmut
Celadet Gaydalı
 Bitlis Muş Bitlis
BAŞKAN - Şimdi, maddeye en aykırı
önergeyi okutup işleme alacağım.
Türkiye
Büyük Millet Meclisi Başkanlığına
Görüşülmekte olan 97 sıra sayılı
Araştırma ve Geliştirme Faaliyetlerinin Desteklenmesi Hakkında Kanun ile Bazı
Kanun Hükmünde Kararnamelerde Değişiklik Yapılmasına Dair Kanun Tasarısının 19
uncu maddesiyle düzenlenen 4817 sayılı Kanun’un 8’inci maddesinin birinci
fıkrasına eklenen (j) bendinin aşağıdaki şekilde değiştirilmesini arz ve teklif
ederiz.
 İbrahim
Özdiş Mustafa Hüsnü Bozkurt  Kazım Arslan
 Adana Konya Denizli
 Murat
Emir Nurhayat AltacaKayışoğlu Melike Basmacı
 Ankara Bursa Denizli
“j) Ülkemizin bilim, teknoloji, AR-GE, yenilik ve
tasarım alanındaki gelişimine katkı sağlayacağı TÜBİTAK tarafından belirlenen
koşullar çerçevesinde karar verilen yabancılara,” 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın Başkan.

BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan.
BAŞKAN – Önerge üzerinde Melike Basmacı, Denizli
Milletvekili 
Buyurun. (CHP sıralarından alkışlar)
Süreniz beş dakikadır.
MELİKE BASMACI (Denizli) – Sayın Başkan,
sevgili vekiller; hepinizi saygıyla selamlıyorum.
“İçinde azıcık nur olmayana dışarıdan
verilen öğüt fayda etmez.” demiş Yüce Mevlâna ama biz yine de diyelim ve
anlaşılsın diye de umut edelim.
Ey AKP’liler, ülkemde altı aydır…
SEBAHATTİN KARAKELLE (Erzincan) – Vay,
vay, vay!
MELİKE BASMACI (Devamla) - …282 şehit
verdiğimizi, türkü söyleyen, halaylar çekilen, efeler oynanan ülkemin yas evine
döndüğünü…
SEBAHATTİN KARAKELLE (Erzincan) – Vay,
vay, vay!
MELİKE BASMACI (Devamla) - …anaların
gözyaşlarının durmadığını, çocukların babasız kaldığını biliyor musunuz?
Ey AKP’liler…(AK PARTİ sıralarından
“Oy,oy!” sesleri)
AHMET HAMDİ ÇAMLI (İstanbul) – Ey
CHP'liler!
MELİKE BASMACI (Devamla) - …ülkemde
işçinin, memurun, emeklinin elektriğinin ödemediği için kesik olduğunu, suyunun
akmadığını… (AK PARTİ sıralarından “Bravo!” sesleri)
BAŞKAN – Sayın milletvekilleri, lütfen
sükûnet içerisinde hatibi dinleyelim.
MELİKE BASMACI (Devamla) - …et yiyemediğini, hatta 1
liraya aldığı ekmeğe yüzde 58 zam geldi diye soğanı, sarımsağı bile katkı,
katık edemediğini, sabah pazar pahalıdır diye gece karanlıkta pazara çıkıp siz
ağalardan kalanları topladığını biliyor musunuz?
Ey AKP’liler, araç sigortalarını ödeyemediği için
sigortasız araca binenleri, SRC belgesini çıkaramadı diye işten kovulanları,
K1, K2 belgesine parası yetmediği için yük taşıyamadığı ya da kelle koltukta
kaçak taşıyanları biliyor musunuz?
SUAT ÖNAL (Osmaniye) – Tiyatro sahnelerine eleman
aranıyor!
MELİKE BASMACI (Devamla) – Ey AKP’liler, Diyarbakır,
Suriye, Rusya pazarını yanlış dış politikalar yüzünden kaybettik diye ülkemde
her gün iflas erteleme isteyenleri, fabrika kapatanları, boğazına kadar kredi
borcu olan iş adamlarını biliyor musunuz?
Ey AKP’liler…
AHMET HAMDİ ÇAMLI (İstanbul) – Ey CHP’liler!
MELİKE BASMACI (Devamla) – Siz, ülkemde 17 milyon
yoksul, 6 milyon işsiz, 350 bin atanamayan öğretmen, ziraat mühendisi, hemşire
olduğunu, 26 milyonun antidepresan kullandığını biliyor musunuz?
Ey AKP’liler…
ZEHRA TAŞKESENLİOĞLU (Erzurum) – Ey CHP’liler!
MELİKE BASMACI (Devamla) – …on üç yılda uyuşturucu
kullanan sayısının yüzde 678 arttığını, fuhşun yüzde 790 arttığını, cezaevine
girenlerin yüzde 437 arttığını ve çoğunun borçtan olduğunu, kadın şiddetinin
yüzde 1.400 arttığını biliyor musunuz?
OSMAN AŞKIN BAK (Rize) – 1 Kasımda AK PARTİ’nin yüzde
50 aldığını biliyor musun sen? Onu söyle!
BAŞKAN – Sayın milletvekilleri, lütfen, dinleyelim
hatibi efendim. 
MELİKE BASMACI (Devamla) – Ey AKP’liler, sizin
aranızdan çıkan sayın bakanların Mardin’de terörü türkü çığırarak çözmeye
çalıştıklarını, 25 bin konut projesini unutturmak için teleferikte kartopu
oynadığını, canına kıyan öğretmenlerle “Gösteri yapıyorlar.” diye eğlenenleri
biliyor musunuz? (CHP sıralarından alkışlar) 
Ey AKP’liler, siz bunları nereden bileceksiniz? 
OSMAN AŞKIN BAK (Rize) – 1 Kasım sonucunu biliyor
musun?
MELİKE BASMACI (Devamla) – Tam on üç yıldır ülkemdeki
her devlet kuruluşunu babanızın malıymış gibi kullandınız. 
ZEHRA TAŞKESENLİOĞLU(Erzurum) –Ey CHP’liler, SGK’yı
hatırlıyor musunuz?
MELİKE BASMACI (Devamla) – KİT’lere liyakatle değil,
üniversiteli çocukların hakkını yiyerek siyasi mülakatlarla aldınız. 
ZEHRA TAŞKESENLİOĞLU (Erzurum) – Ey CHP’liler, İSKİ
Gate’i hatırlıyor musunuz, İSKİ Gate’i? Yaşın tutmuyorsa da anlatayım ben sana!
MELİKE BASMACI (Devamla) – Ama, keşke Osmanlı
padişahlarının tahtına, şatafatına özeneceğinize Kanunî Sultan Süleyman’ın
dediği “Beni gömerken bir elimi dışarıda bırakın, o elimi görsünler ve koskoca
Sultan Süleyman bile bu dünyadan bir şey götüremedi.” sözünü şiar edindirdiniz.
Saygılarımla.
Teşekkür ediyorum. (CHP sıralarından alkışlar)
OSMAN AŞKIN BAK (Rize) – 1 Kasımda AK PARTİ kaç oy
aldı, onu biliyor musun?
BAŞKAN – Teşekkür ederim Sayın Basmacı.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
19’uncu maddesinde yer alan “yenilik” ibaresinin “inovasyon” şeklinde
değiştirilmesini arz ve teklif ederiz.
Mahmut Celadet Gaydalı
(Bitlis) ve arkadaşları
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önerge
hakkında Sayın Celadet Gaydalı, Bitlis Milletvekili.
Buyurun Sayın Gaydalı. (HDP sıralarından alkışlar)
Süreniz beş dakikadır.
MAHMUT CELADET GAYDALI (Bitlis) – Sayın Başkan, değerli
milletvekilleri; partim ve grubum adına, görüşülmekte olan 97 sıra sayılı Kanun
Teklifi’nin 19’uncu maddesi üzerinde söz almış bulunmaktayım. Sözlerime
başlamadan önce Genel Kurulu saygıyla selamlıyorum. 
Söz konusu maddeyle, bilim, teknoloji,
AR-GE, yenilik ve tasarım alanında gelişmeye katkı sağlayacak nitelikli
yabancıları desteklemek amaçlanmaktadır. AR-GE faaliyetlerine destek verilmesi
ve bu alandaki çalışmalara yönelik teşviklere karşı değiliz fakat burada
önceliğin öz kaynaklara verilmesi taraftarıyız.
Bilimin diyalektiği göz önüne alındığında, bilimsel
ilerlemenin din, ırk, renk veya mezhep kriterlerine göre değil, evrensel akıl
ve öngörü üzerinde yükseldiğini kabul etmeliyiz. Bu temelde, bilimsel
ilerlemeyi güçlendirecek, toplumsal bilgiyi artıracak, teknolojik gelişmeleri
sağlayacak katkı nereden gelirse ve nasıl geliyorsa gelsin, toplumun yararına
hizmet ediyorsa, yaşamı, emeği önceliyorsa önemlidir ve aynı zamanda
desteklenmelidir. 
Burada temel konu şu: Bilimsel, teknolojik ilerleme ve
gelişimde dışa bağımlılığı azaltacak uzun erimli planlara ihtiyacımız var; bu
da ancak sağlıklı ve nitelikli bir eğitim politikasıyla mümkündür. 
Eğitimin her evresi çok mühimdir çünkü ardışık olarak
birbirlerine hazırlık yaparlar. Kuşkusuz ki yükseköğretim de bu işin finalidir.
Bugün ülkemizde, üniversitelere baktığımız zaman, durumumuzun iç açıcı olduğunu
söyleyemeyiz. AR-GE çalışmalarında atılım yapmak ve öncü bir ülke olmak, bilgi
birikimi ve bilimsel gelişimle doğru orantılıdır. Bilginin ve bilimsel
ilerlemenin dinamiği olan üniversitelerin bu rolünün ancak ve ancak özgür
düşüncenin, bilimsel ve akademik özgürlüklerin güvence altında olduğu
dönemlerde ve ortamlarda olduğu görülmektedir. Fakat, bugün Türkiye’de
üniversitelerimiz, başta YÖK olmak üzere Hükûmetin ve polisin baskısı
altındadır. Akademisyenlerin siyasal ve toplumsal sorunlara ilişkin çağrıları
“vatan hainliği” olarak değerlendirilmekte, haklarında gözaltı kararları
verilmekte, soruşturmalar açılmaktadır. Üniversite kapılarında polis kimlik
kontrolü yapmakta, kampüslerde özel güvenlik noktaları kurulmaktadır. 
Savaş politikalarının, güvenlikçi zihniyetin, siyasal
kadrolaşmanın, ideolojik kutuplaşmanın Hükûmet politikalarıyla
derinleştirildiği, akademik özgürlüklerin askıya alındığı böylesi bir süreçte
Türkiye’de bilimsel bir gelişmeden söz etmek mümkün olmayacağı gibi, AR-GE
çalışmalarında da, hangi düzenlemeyi yaparsanız yapın, herhangi bir ilerleme
olmayacaktır. Barışın inşası, özgürlüklerin artırılması, toplumsal adalet ve
eşitliğin sağlanması, demokrasinin güçlendirilmesi AR-GE çalışmaları açısından
da öncelik arz etmektedir. Bunların sağlanmadığı bir ortamda gelişim beklemek
hayalciliktir. Savaşın yüceltildiği, ölümün kol gezdiği bir atmosferde, sokağa
çıkma yasaklarının, ablukaların rutine dönüştüğü bir ülkede bilim nasıl
ilerleyebilir? Bilim, bilgi ve ona bağlı bütün gelişmeler yalnızca huzur, barış
ve özgür ortamlarda gelişir. Bizlerin ilk ve önemli görevi, halklar arası sevgi
ve kardeşlik tohumlarını ekmemizdir. Toplumlar bizden bunu bekliyor. Türkiye
halkları “barış, demokrasi” dedikçe karşımıza savaşa ve askerî harcamalara
öncelik veren bir anlayış dikilmektedir. Bugün, bu anlayış, yurtta barış
sürecini ve istikrarı bozup savaşı başlattığı yetmiyormuş gibi şimdi de
Suriye’ye girme planları yapıyor, ülkeyi savaşa sokmaya çalışıyor; Suriye’de
kendi özgürlüğü için mücadele eden Kürt, Arap, Türkmen güçlerinin oluşturduğu
Demokratik Suriye Güçlerini top ateşine tutuyor. IŞİD ve El Kaide’nin sınırda hâkimiyet
kurmasından mutlu olan, “bin yıllık kardeşim” dediği Kürt’ün ise en ufak
kazanımından rahatsız olan bir yaklaşımla karşı karşıyayız. Hükûmetin
Türkiye’yi soktuğu yol, bu çıkmaz yoldur. 
Son olarak şunu belirteyim: Hamaset, belki siyasetle,
belki sosyal yaşamla bağdaşabilir fakat teknolojiyle asla bağdaşamaz. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Gaydalı. 
Önergeyi oylarınıza… 
İDRİS BALUKEN (Diyarbakır) – Karar yeter sayısı… 
BAŞKAN – Karar yeter sayısı talebi vardır. Karar yeter
sayısı arayacağım. 
Kabul edenler… Etmeyenler… Önerge kabul edilmemiştir,
karar yeter sayısı vardır. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
20’nci madde üzerinde bir önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
20’nci maddesinde yer alan “yenilik” ibaresinin “inovasyon” şeklinde
değiştirilmesini arz ve teklif ederiz.
 İdris
Baluken Mahmut Toğrul Mehmet Emin
Adıyaman
 Diyarbakır Gaziantep Iğdır
 Mizgin
Irgat Erol Dora Ahmet
Yıldırım
 Bitlis Mardin Muş
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Önerge hakkında söz isteyen Erol Dora, Mardin
Milletvekili.
Buyurun Sayın Dora.
Süreniz beş dakikadır.
EROL DORA (Mardin) – Sayın Başkan, değerli
milletvekilleri; 97 sıra sayılı, Araştırma ve Geliştirme Faaliyetlerinin
Desteklenmesi Hakkında Kanun Tasarısı’nın 20’nci maddesiyle ilgili önerge
üzerinde söz almış bulunuyorum. Genel Kurulu saygıyla selamlıyorum.
Hazırlanan tasarının gerekçe kısmında ana eksenler
“yüksek katma değerli ürünlerin üretilmesini sağlamak ve desteklemek, AR-GE
insan kaynağı kapasitesini artırmak, bilgiyi ticarileştirmek, teknoloji ve
yenilikçi şirketlerin ortaya çıkmasını ve gelişimini desteklemek, üniversite-sanayi
iş birliğini geliştirmek ve kurumsallaştırmak” biçiminde belirtilmiştir.
Değerli milletvekilleri, elbette üniversitelerde
üretilen bilimsel bilgilerin, nitelikli bir toplumsal yaşamı inşa etmede
çağdaş, teknik araçların geliştirilmesiyle medeni bir yaşamı teçhiz etme
yolunda önemi çok büyüktür.
Araştırma geliştirme faaliyetlerinin önemsenerek buna
dönük teşvik edici ekonomik politikaların geliştirilmesi, akademilerin ve
akademisyenlerin özenle geliştirdikleri çalışmaların toplumsal yaşamda ihtiyaç
hissedilen alanlarda kullanıma sokulmasına dönük yasama çalışmaları da son
derece önemsediğimiz bir husustur. 
Eklemek gerekir ki üniversiteler bağlamında yaratıcı
teknik tasarımların, ekonomik değeri yüksek tasarımların ortaya çıkabilmesinin
temel ön koşullarından en önemlisi de hiç şüphesiz ki özgür bir çalışma
ortamıdır. Bunun yanında unutmamak gerekir ki toplumsal yaşam gündelik yaşamda
kullanılan teknik araç ve gereçlerden ibaret değildir, üniversiteler de sadece
teknik ve mühendislik bölümlerinden ibaret bir yapı değildir. Üniversiteler,
teknik bilimlerden mühendislik bilimlerine, hukuktan tıbba, doğa bilimlerinden
sosyal bilimlere, yaşamın her alanına dair gerçek bilgi arayışının
kurumsallaşmış biçimidirler.
Değerli milletvekilleri, hepimiz biliyoruz ki fen
bilimleri kadar sosyal bilimlerin çalışma alanları olan sosyoloji, hukuk,
tarih, antropoloji, arkeoloji, psikoloji, eğitim bilimleri gibi disiplinlerin
ve bu disiplinler üzerinde çalışan akademisyenlerin ortaya koydukları bulgular,
veriler de nitelikli bir toplumsal yaşamın nasıl mümkün olabileceğine dair
hayati ipuçları sunanlar. Elbette, bilimsel faaliyetlerin ortaya çıkabilmesinin
en temel şartı özgür bir çalışma ortamı ve bilimsel verileri beyan edebilme
yani ifade özgürlüğüdür. 
Değerli milletvekilleri, bu bağlamda, üniversiteler,
akademisyenler ve ifade özgürlüğü üzerinde durmak kaçınılmazdır. İfade
özgürlüğünün demokrasinin temel değerlerinden biri olması, onunla ilgili
taleplerin asli muhatabının devlet olduğu anlamına gelir ve öncelikle kamu
otoritelerinin keyfî müdahalesinden korunması gerekir. Bu ise kişilerin görüş,
duygu ve düşüncelerini ifade etmelerinin devletçe keyfî olarak engellenmemesini
ve ifade ettikleri düşüncelerinden dolayı da kamu otoritelerinin herhangi bir
baskıcı muamelesiyle karşılaşmamalarını gerektirmektedir; yine devletin başka
kişi ve gruplardan gelebilecek baskılara karşı da bu özgürlüğün öznesini
korumasını gerektirir.
Sayın Başkan, değerli milletvekilleri; ifade özgürlüğü
toplumda kanaat oluşumunun ve kamusal tartışmanın varlığını mümkün kılar.
Fikirlerin serbestçe dile getirilemediği bir toplumda kamusal, toplumsal
meseleler hakkında sağlıklı bilgi ve fikir edinmek ve neyin kamunun iyiliğine
olduğunu tespit etmemize imkân verecek bir tartışma ve müzakere ortamını oluşturmak
mümkün değildir. Kamu otoritelerinin ve iktidarın alenen eleştirilebilmesi
demokrasinin temel taşıdır. 
Değerli milletvekilleri, bakınız, Avrupa Birliği
Türkiye 2015 İlerleme Raporu’nda, ifade özgürlüğünün kısıtlanması ve özel
hayatın gizliliğinin endişe verici boyutlarda olduğu, 2015 yılında 80 bin
İnternet sitesinin engellendiği, Türkiye'nin Twitter’a içerik silme ya da
hesapların askıya alınması için dünyada en fazla başvuru yapan ülke olduğu ve
daha da uzayıp giden, Türkiye adına son derece kötü bir tabloyla
karşılaşmaktayız. 
Değerli milletvekilleri, bugün, bilgiye erişim
haklarımızın âdeta askıya alındığı, direnen birkaç basın organı dışında da tek
sesli bir koro hâline getirilmiş ve iktidar güdümünde hareket etmekten başka
seçenek bırakılmamış bir medya ve barış isteminin dahi vatan hainliğiyle eş
tutulduğu ibret verici bir durumla karşı karşıya bulunmaktayız. Dilerim ki
bundan sonra ifade özgürlüğünün gelişmesi bağlamında bütün siyasi partiler
gereken özeni gösterir diyor, tekrar hepinizi saygıyla sevgiyle selamlıyorum.
(HDP sıralarından alkışlar) 
BAŞKAN – Teşekkür ederim Sayın Dora. 
Önergeyi oylarınıza sunuyorum...
İDRİS BALUKEN (Diyarbakır) – Karar yeter sayısı...
BAŞKAN – Karar yeter sayısı talebi vardır, karar yeter
sayısı arayacağım. 
Kabul edenler... Etmeyenler...
Kâtip üyeler arasında anlaşmazlık olduğundan, karar
yeter sayısı için elektronik cihazla oylama yapacağım.
Oylama için iki dakika süre veriyorum. 
(Elektronik cihazla oylama yapıldı) 
BAŞKAN – Önerge kabul edilmemiştir, karar yeter sayısı
vardır.
Maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
21’inci madde üzerinde bir önerge vardır; önergeyi
okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
21’inci maddesinde yer alan “görevli” ibaresinin “görev alanı” şeklinde
değiştirilmesini arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır  Gaziantep Iğdır
 Mizgin Irgat Ahmet
Yıldırım 
 Bitlis Muş
BAŞKAN - Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge hakkında söz isteyen Mehmet Emin
Adıyaman, Iğdır Milletvekili. 
Buyurun Sayın Adıyaman. (HDP sıralarından alkışlar)
Süreniz beş dakikadır.
MEHMET EMİN ADIYAMAN (Iğdır) – Sayın Başkan, değerli
milletvekilleri; hepinizi saygıyla selamlıyorum. 
Şimdi, tabii, bugün, Suriye’yle ilgili Hükûmetin
politikalarına ilişkin Hükûmet adına yirmi dakikalık bir konuşma süresi varken
Sayın Savunma Bakanının on dakikalık konuşmasından sonra, gönül isterdi ki
Dışişleri Bakanı da kalan on dakikalık süre içinde Suriye’ye ilişkin ve genel
olarak da Orta Doğu politikalarına ilişkin Meclisi bilgilendirmiş olsaydı ama
maalesef, Dışişleri Bakanı bu konuda bir bilgilendirme yapmadı, sadece Savunma
Bakanı işin savunma boyutuna, bir bakıma işin askerî boyutuna vurgu yaptı.
Şimdi, değerli arkadaşlar, Suriye dolayısıyla Orta
Doğu’ya ilişkin Türkiye'nin kısa vadeli değil, belki önümüzdeki otuz yıllık,
elli yıllık süreç boyunca nasıl bir politika izleyeceğine ilişkin, maalesef, ne
Hükûmetin ne de ilgili bakanlığın Meclise vermiş olduğu bir bilgilendirme yok.
Zaten, geçmişte de öyleydi; üç, dört yıl öncesine kadar Suriye’yle neredeyse
stratejik iş birliği, Suriye neredeyse Orta Doğu’daki en yakın müttefikimiz
iken, Hükûmetin bugün diktatör olarak ilan ettiği Beşar Esad Sayın
Cumhurbaşkanıyla aile boyu tatil yaparken üç yıl sonra tamamen zıddına, tersine
bir politikayla şimdi “Suriye düşman ülke, Suriye Hükûmeti düşman hükûmet”
şeklinde bir politika oluştu. Gerçekten, Türkiye'nin Orta Doğu’ya yönelik
politikası ne yani nasıl bir politika? Orta Doğu’da müttefikler kimler? Düşman
dinamikler kimler? Orta Doğu’da Skyes-Picot Anlaşması’nın 100’üncü yıl
dönümünde, özellikle iktidar partisi belki sevinerek Skyes-Picot’un miadını
tamamladığını ve çözüldüğünü söylüyor. E, doğrudur, zaten, Skyes-Picot
Anlaşması bundan yüz yıl önce, âdeta Japon yapıştırıcısıyla farklı inançları,
farklı mezhepleri, kimlikleri zoraki bir dayatmayla birbirlerine yapıştırıp
işte, bildiğimiz Sünni yapay bir Suriye devletini oluşturdu ama neydi bu
devletin temel paradigması? Arap milliyetçiliğine dayalı Baas ideolojisi. Bu
ideoloji yüz yıl sonra, zorla, baskıyla, şiddetle devam ettirilmesinin sonucu
olarak bugün karşılaştığımız gerçeklikle yüz yüze kalacaktı ve parçalanacaktı,
nitekim parçalanıyor. Nedir bu? Tarihsel, doğal dinamiklerine dönüyor aslında
Suriye. Suriye’de Kürtler var, bu bir gerçeklik, Sünni Araplar var ve Şii
Araplar var; bir azınlığın tahakkümüne veya tek bir etnisitenin tahakkümüne
dayalı bir iktidar olamayacağına göre parçalanacaktı. Dolayasıyla, Türkiye'nin
şu anda Suriye’de dayandığı hiçbir dinamik yok; mevcut Baas iktidarı düşman,
Kürtler düşman, geriye kala kala elde işte IŞİD kaldı, El Nusra kaldı, bunlar
da çözülüyor dolayısıyla Orta Doğu’daki politikası iflas etmiş durumda. 
Yapılması gereken şey şu: Orta Doğu ve dolayısıyla
Suriye’de taşlar yerli yerine otururken, yüz yıl önceki Sykes-Picot’la yapay
oluşturulan yapılar çözülürken Türkiye'nin kısa vadeli değil, Kürt düşmanlığı
üzerinden, YPG, YPJ veya PYD düşmanlığı üzerinden değil, önümüzdeki elli yıl,
belki yüz yıl Orta Doğu’da nasıl ittifaklar gerçekleştireceğine, nasıl bir
diplomasi yürüteceğine, dost ve müttefik güçlerin kimler olacağına karar
vermesi lazım ve politikayı buna göre belirlemesi lazım. Yarın ne olacaktır?
Muhtemelen, IŞİD, El Nusra gibi çeteler tasfiye edilince salt Kürtler orada bir
statü elde etmesin diye belki de Hükûmet, düşman ilan ettiği Beşar Esad’la
gidip sarmaş dolaş olacak, böyle bir durumda Rusya’yla sarmaş dolaş ya da
İran’la olacak ya da doğru olan şeyi yapması gerekiyor; şimdiden, tıpkı
Irak’taki gibi Suriye Kürtleriyle ittifaka dayalı, eşitliğe dayalı, onların
statüsünün tanınmasına dayalı bir dostluk politikası geliştirmesi lazım, böyle
bir dış politika geliştirmesi lazım diyorum, hepinizi saygıyla selamlıyorum.
(HDP sıralarından alkışlar)
BAŞKAN – Teşekkür ederim Sayın Adıyaman.
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı
istiyoruz.
BAŞKAN – Karar yeter sayısı talebi vardır, karar yeter
sayısı arayacağım.
Kabul edenler… Etmeyenler… Önerge kabul edilmemiştir,
karar yeter sayısı vardır. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
22’nci madde üzerinde iki önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve
Hükmünde Kararnamelerde Değişiklik Yapılmasına Dair Kanun Tasarısı’nın 22’nci
maddesinde geçen "göreve" ibaresinin “çalışmaya” olarak değiştirilmesini
arz ve teklif ederiz.
 Kazım Arslan  Hüseyin
Çamak  İbrahim Özdiş
 Denizli  Mersin
 Adana
 Mustafa Hüsnü Bozkurt  Murat
Emir  Nurhayat Altaca Kayışoğlu
 Konya  Ankara
 Bursa
BAŞKAN – Şimdi okutacağım önerge maddeye en aykırı
önerge olup okuttuktan sonra işleme alacağım.
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
22’nci maddesinde yer alan "mesleki eğitime, staja veya bursiyer olarak
göreve" ibaresinin “mesleki eğitime, staja veya bursiyerler şeklinde
göreve” olarak değiştirilmesini arz ve teklif ederiz.
 İdris Baluken  Mahmut
Toğrul  Mehmet Emin Adıyaman
 Diyarbakır  Gaziantep
 Iğdır
 Mizgin Irgat  Ahmet
Yıldırım  Ayşe Acar Başaran
 Bitlis  Muş
 Batman
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkanım. 
BAŞKAN – Önerge hakkında söz isteyen Ayşe Acar Başaran,
Batman Milletvekili.
Buyurun Sayın Acar Başaran. (HDP sıralarından alkışlar)

Süreniz beş dakikadır.
AYŞE ACAR BAŞARAN (Batman) – Sayın Başkan, değerli
milletvekilleri; tekrar Genel Kurulu saygıyla selamlıyorum. 
Bugün, Türkiye Büyük Millet Meclisinin 97 sıra sayılı
Araştırma ve Geliştirme Faaliyetlerinin Desteklenmesi Hakkında Kanun ile Bazı
Kanun Hükmünde Kararnamelerde Değişiklik Yapılmasına Dair Kanun Tasarısı ve
Sanayi, Ticaret, Enerji, Tabii Kaynaklar, Bilim ve Teknoloji Komisyonu
Raporu’nun 22’nci maddesi üzerinde söz almış bulunuyorum. 
Evet, kanunun başlığında “araştırma ve geliştirme
faaliyetleri” yer alsa da maalesef ki yakında Türkiye’de araştırılacak -en
azından kültürel olarak- hiçbir yapı kalmayacak. Bunun en önemli örneği de
bugün Batman sınırları içerisinde olan Hasankeyf’in sadece elli yıllık bir
proje için sular altında bırakılmasıdır. 
Bugün iktidarın “gelişme” dediği tek alan, maalesef,
Türkiye'nin dört bir yanında HES’ler, barajlar ve dağların tepelerine kadar
bütün doğayı tahrip eden yollardır. 
Bugün, dediğim gibi, benim açımdan en önemli konulardan
biri Hasankeyf’tir. Hasankeyf, UNESCO’nun dünya mirası kriterlerinin onda 9’unu
taşımasına rağmen, bugün sadece elli yıllık bir su için, elli yıllık bir proje
için şu anda sular altında bırakılıyor ve Hasankeyf halkı zorla evlerinden göç
ettirilip ucube, sadece maket olarak kabul edilebilecek başka bir alana
taşınıyor.
Bugün, bin yıllardır bütün medeniyetlerin beşiği olan
Hasankeyf’in aslında yerinden edilmesi bir şekilde kültürel asimilasyonun da
bir parçasıdır.
Yine, son süreçte, özellikle sokağa çıkma yasaklarının
olduğu bölgelerde tarihî yapılar bilerek, isteyerek, kasıtlı olarak
bombalanmakta, oradaki bütün tarihî yapılar yerle bir edilmektedir. Bu da yine,
dediğim gibi, tarihsel olarak -bir milletin tamamen kültürünü yok ederek,
aslında o milletin bir yönüyle geçmişini yok ederek- asimilasyonun bir
parçasıdır.
Gelişmekten kastımız sadece, dediğim gibi, her tarafa
barajlar kurmaktır. Ama, bakarsanız, bir taraftan da şu anda bilim yuvası olan
üniversitelerde hiçbir bilimsel araştırmanın yapılması mümkün değildir. Çünkü
en ufak bir muhalif ses çıkaran bilim adamları bir şekilde soruşturmalara maruz
kalmakta ve bu bilim yuvalarının dışına itilmektedir. Yani sadece iktidarın
“benim bilim adamım” dediği, sadece kendi ideolojisiyle bağlı olanları kendi
bünyesinde tuttuğu şu anda üniversitelerle maalesef karşı karşıyayız. Bu
üniversitelerden de sonuç olarak ortaya çıkacak, geleceğimiz dediğimiz
gençlerin nasıl tek tip, muhakeme yetenekleri olmayan, maalesef sadece bir
düşünce çerçevesinde şekillenmiş olacağını ve geleceğimizin de bu şekilde nasıl
karartıldığını hepimiz net olarak görüyoruz.
Yine, bilim yuvaları dediğimiz özellikle ilkokullarda
ve ortaokullarda öğretmenleri sürekli baskı altında tutmak, eğitime sürekli
darbe niteliğini taşıyor. Bu şekilde gelişmekten söz ediyorsak sadece söz
üzerinde, sadece yazı üzerinde, sadece iktidarın kendi istekleri, kendi
çıkarları doğrultusunda bir şekilde gelişmekten söz ediliyorsa bunu kabul
etmememiz mümkün değildir. Bu şekilde gelişmek ve ilerlemek bu ülkenin kaderi
olmamalıdır. Söz üzerinde, kâğıt üzerinde burada çıkaracağımız hiçbir yasa
önümüzdeki gelişimi, teknolojiyi ya da bilimi geliştirmeyecektir.
Onun için, özellikle, dediğim gibi, bütün gelişmeyi,
tarihi tahrip ederek, bütün doğayı tahrip ederek sadece rant üzerine kurulan
bir gelişme sisteminden, bir zihniyetten vazgeçerek gerçekten bu ülkenin daha
aydınlık yarınlarında hep beraber buluşabileceğimiz şekilde bilim yuvalarında
gerçek bilimin üretilebilmesi için hep beraber el ele vermemiz gerektiğini
düşünüyorum.
Ben, tekrar, Genel Kurulu saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Acar Başaran.
Önergeyi oylarınıza sunuyorum…
İDRİS BALUKEN (Diyarbakır) – Kara yeter sayısı Sayın
Başkan.
BAŞKAN – Karar yeter sayısı talebi vardır. Karar yeter
sayısı arayacağım.
Kabul edenler… Etmeyenler… Önerge kabul edilmemiştir,
karar yeter sayısı vardır. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 22’nci
maddesinde geçen "göreve" ibaresinin “çalışmaya” olarak
değiştirilmesini arz ve teklif ederiz.
Hüseyin Çamak (Mersin) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Önerge üzerinde söz isteyen Hüseyin Çamak,
Mersin Milletvekili. 
Buyurun Sayın Çamak. (CHP sıralarından alkışlar) 
Süreniz beş dakikadır. 
HÜSEYİN ÇAMAK (Mersin) – Sayın Başkan ve değerli
milletvekilleri; 97 sıra sayılı Kanun Tasarısı’nın 22’nci maddesi üzerinde
verdiğimiz önergeyle ilgili CHP Grubu adına söz almış bulunuyorum. Hepinizi
saygıyla selamlarım. 
5510 sayılı Kanun’un 7’nci maddesinin birinci
fıkrasının (a) bendinde yer alan “mesleki eğitime veya staja” ibaresi “mesleki
eğitime, staja veya bursiyer olarak göreve” şeklinde değiştirilmiştir. Bu kanun
değişikliğiyle beraber kamu destekli projelerde görev alan bursiyerlere sigorta
imkânının sağlanmasını olumlu karşılıyoruz. Fakat, burada muğlak olan “görev”
ibaresinin bilinçli olarak tercih edildiği kanısındayız. Bunun yerine daha net
bir anlam içerecek bir görevi icra etme açısından “çalışma” sözcüğünün tercih edilmesi
gerektiği kanısındayız. 
Bu araştırma ve geliştirme
faaliyetlerinde bulunacak olan stajyer ve bursiyerler mesleki alanlarında yoğun
olarak emek harcamaktadır. Özellikle bilgi teknolojisinin son derece önemli bir
anlam ifade ettiği bu çağda AR-GE faaliyetlerinde bulunanlar, belirli bir
görevden ziyade, eğitim alırken aynı zamanda başlı başına bir meslek icra
etmektedirler. Öte yandan, sigorta imkânı tanımak için gerçekleştirilen
değişikliklerle durumları iyileştirilmeye çalışılan stajyer ve bursiyerlerin
eğitimleri formaliteden ibaret olmamalıdır. Bu mesleki eğitimlerini sağlıklı
bir şekilde tamamlayıp ehil olduklarından emin olunmalıdır, “Sen git, sürenin
sonunda gel, staj belgeni al.” şeklinde olmamalıdır. Fakat maalesef, ülkemizde
bazen işler bu şekilde gerçekleştirilmekte ve buna engel olmak için denetim
mekanizmaları görevlerini yerine getirmemektedir. 
Değerli milletvekilleri, bildiğiniz gibi
stajyer ve bursiyer öğrencilere asgari ücretin yüzde 33,5’u burs yaptıkları
yani staj yaptıkları kurumlar tarafından ödenmektedir ama ne yazık ki bunun da
zaman zaman ödenmediğini bilmekteyiz, bunun sıkı bir şekilde denetlenmesi
gerekir. 
Ayrıca, AR-GE ve tasarım alanında çalışan
yurt dışındaki vatandaşlarımıza belli kolaylık ve istisnalar tanınarak
ülkemizde de bu alanda eğitim gören öğrencilerin çalışma alanlarında araştırma
laboratuvarlarında da istihdamı ve stajı sağlanmalıdır. Bunun yanı sıra, bu
AR-GE Kanunu’ndaki değişikliklerle yabancıların yasal güvenceleri sağlanarak
çalışmaları yabancıların daha fazla katkı sunacakları turizm gibi alanlara da
yansımalıdır. 
Değerli milletvekilleri, bu yasayla AR-GE’de çalışan
stajyer ve bursiyerlere sigorta güvencesi garanti altına alınmışken yine bu
5510 sayılı Genel Sağlık Sigortası Kanunu kapsamındaki milyonlarca vatandaşımızdan
işsiz oldukları için zorunlu ücretler hâlen alınmaya devam edilecektir. Gelir
testinden geçip ödemesini yapamayan veya gelir testini yaptırmayıp en yüksek
oranda ödemek zorunda bırakılan vatandaşlarımızın hâli ne olacak? Gün geçmesin
ki hastane kapısından birileri arayıp “Sigorta paramı yatıramadım, onun için
bakılamıyorum, sağlık hizmeti alamıyorum. Bizim hâlimiz ne olacak?” Oysa
hepimizin bildiği gibi sağlık doğuştan bir haktır. Anayasa’nın 56’ncı maddesi
devletin herkesin hayatını beden ve ruh sağlığı içinde sürdürmesini sağlamakla
görevli olduğunu belirtmektedir. Burada “Parası olmayana veya sigortası
olmayana böyle bir hak sunulmaz.” diye bir ibare yoktur. O hâlde neden bu
vatandaşlara GSS zorunlu olarak ödetilmek isteniyor ve neden bu vatandaşlar hep
hastane kapılarından çevriliyor? Meclis olarak GSS mağdurlarımıza bir çözüm
bulmamız gerekli. Artık bize gelen telefonların, e-postaların, mesajların,
“tweet”lerin haddi hesabı yok. Bunlara bir çare bulalım.
Yüce Meclisi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Çamak.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
23’üncü madde üzerinde bir önerge vardır.
Önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
23’üncü maddesinde yer alan “kamu kurum ve kuruluşları tarafından desteklenen
projelerde görevli bursiyerler” ibaresinin “kamu kurum ve kuruluşlarının
desteklediği ve/veya finanse ettiği projelerde görev alan bursiyerler” şeklinde
değiştirilmesini arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Mizgin Irgat Ahmet
Yıldırım
 Bitlis Muş
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN - Önerge üzerinde söz isteyen Sayın İdris
Baluken, Diyarbakır Milletvekili. 
Buyurun Sayın Baluken. (HDP sıralarından alkışlar) 
Süreniz beş dakikadır.
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri; hepinizi
saygıyla selamlıyorum.
Tabii, araştırma geliştirmeyle ilgili önemli bir yasa
tasarısı görüşüyormuşuz gibi bir izlenim veriyoruz ama şu anda Türkiye’deki
mevcut ortamın ne AR-GE çalışmalarını geliştirmeye yönelik ne de “academia”da
bir özgürlük sağlamaya yönelik hiçbir demokratik içerik taşımadığını en
başından ifade etmek istiyoruz. “Academia”da, üniversitede araştırma
geliştirmeyi, özgürlüğü tamamen kısıtlayan, tamamen demokrasiyi rafa kaldıran,
mevcut hukuk devleti anlayışını bitiren bir hükûmetin getireceği yasal
düzenleme de ancak bu kadar olur. 
Eğer bu yasa tasarısı savaşla ilgili bir araştırma
geliştirme olsaydı o konuda gerçekten başarılı işler yapmıştınız, burada da
önemli tartışmalar yürütülebilirdi çünkü diyalog masaları nasıl devrilir, savaş
nasıl başlatılır, sivillere yönelik katliamlar nasıl devreye konulur, dışarıda
belaya nasıl bulaşılır, içerideki savaştan sonra dışarıda da ülkeyi savaşa
doğru nasıl sürükleriz noktasında gelmiş geçmiş en başarılı hükûmetlerden
birisiniz. Bunu açık bir şekilde ifade etmek gerekiyor. Hatta o kadar
başarılısınız ki işte, o dönemin Başbakanı şimdiki Cumhurbaşkanı, geçmişte Orta
Doğu’daki savaşlara neden bulaşmadık diye şimdi öz eleştiri veriyor, 1 Mart
tezkeresiyle “Irak’taki savaşa neden müdahil olmadık?” diye Türkiye kamuoyunun
gözünün içine baka baka açıklamalar yapıyor. Doğrusu dehşete kapılıyoruz yani
bütün dünya Irak’taki vahşeti, Irak’taki oluk oluk akan Müslüman kanını
sorgularken, oradaki emperyal planların bu coğrafyaya hangi faciaları
getirdiğini ortaya koyarken bu ülkenin Cumhurbaşkanı çıkıp “1 Mart tezkeresine
onay vermemekle çok büyük bir hata yaptık.” diyor. O dönemin savaşın
yürütücülerine bakın hiç kimse o savaşa sahip çıkma cesaretini gösteremiyor.
Tony Blair defalarca İngiliz kamuoyundan özür diledi “Biz aldatıldık, Irak’la
ilgili yanlış bilgiler bize verildi.” dedi. Bush’la ilgili herhâlde çok fazla
bir şey ifade etmeme gerek yok ama Amerika, Irak’taki o savaş sürecinden ilk
fırsatta hemen askerini geri çekip bölgede işte sizin Hükûmetinizin de olduğu
gibi kendisine âdeta taşeronluk yapan, jandarmalık yapacak olan güçlerin
arayışına girdi. 
Şimdi, ortada böyle bir tablo varken,
biz, hâlâ, 1 Mart tezkeresinde niye onay vermemişiz de, niye Irak’ta oluk oluk
akan Müslüman kanına ortak olmamışız diye bir tartışma yürütüyoruz. Neyse
bereket ki yani bu sıralardan çok fazla ayrıksı düşünce gelip burada ifade
edilmiyor ama AKP içerisinde de artık ayrıksı bazı düşünceler yüksek sesle dile
getirilmeye başlandı.
O dönemin bakanlarından birisinin çıkıp
kendi oyuna sahip çıkması, “Ben bu oyu kullanmakla en doğru işi yaptım ve o
dönemin suçlarına, emperyal suçlarına ortak olmadım.” açıklamasını yapması son
derece önemlidir. Keşke bugün de bu savaş politikalarına karşı bu sıralardan bu
şekilde itirazlar yükselse. On yıl sonra itiraz yükseltmenin çok fazla bir
anlamı kalmıyor. On yıl sonra çıkıp “Bu koca çınarın altında hangi güneşe
ulaşmamış hakikatler var.” açıklaması yapmak maalesef süreci geriye götürmüyor,
yaşanan kayıpları tekrar bize kazandırmıyor. O nedenle, özellikle burada AKP
sıralarında oturan milletvekili arkadaşlarıma da AKP’nin kurucu kadrolarının şu
anda nerede olduğuna, nasıl bir tutum içerisinde olduğuna bir bakmalarını
tavsiye ediyorum.
MUHAMMET BALTA (Trabzon) – Akıl verme, sen kendine bak.
İDRİS BALUKEN (Devamla) - Size doğru gelen neyse,
vicdanınızdan gelen ses neyse çıkıp onu burada dile getirin. Bir yerden gelmiş
olan talimatla burada sadece parmak indirip parmak kaldırıp vekillik yaparsanız
biz de işte karar yeter sayısı isteyerek sizin içerisine düşmüş olduğunuz o
durumu bütün halkımıza göstermek durumunda kalırız. 
Umarım içinizde demokrasi gelişir, umarım o güneşle
buluşmamış olan hakikatler bir an önce gün yüzüne çıkar ve sizin için de
memleket için de hayırlı sonuçlar doğar.
Hepinizi saygıyla selamlıyorum. (HDP sıralarından
alkışlar)
MUHAMMET BALTA (Trabzon) – Aklını kendine sakla.
BAŞKAN – Sayın Bakan, 60’ncı maddeye göre söz talebiniz
mi var efendim?
VI.- AÇIKLAMALAR (Devam)
30.- Bilim, Sanayi ve Teknoloji Bakanı
Fikri Işık’ın, Diyarbakır Milletvekili İdris Baluken’in 97 sıra sayılı Kanun
Tasarısı’nın 23’üncü maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Evet.
Sayın Başkan, sayın hatip konuşmasında Hükûmetimizi
taşeronlukla suçladı. Sadece AK PARTİ hükûmetleri değil, hiçbir Türkiye
Cumhuriyeti Hükûmeti hiç kimseye taşeronluk yapmaz. Kayıtlara geçmesi için
özellikle ifade ediyorum.
Teşekkür ediyorum. (AK PARTİ sıralarından alkışlar)
BAŞKAN - Teşekkür ediyorum Sayın Bakan.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/540) (S. Sayısı: 97) (Devam)
BAŞKAN - Önergeyi oylarınıza sunuyorum: Kabul edenler...
Kabul etmeyenler... Önerge kabul edilmemiştir.
Maddeyi oylarınıza sunuyorum: Kabul edenler... Kabul
etmeyenler... Madde kabul edilmiştir.
24’üncü madde üzerinde iki önerge vardır, önergeleri
okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
24’üncü maddesinde yer alan “kamu kurum ve kuruluşları tarafından desteklenen
projelerde görevli bursiyerler” ibaresinin “kamu kurum ve kuruluşlarının
desteklediği ve/veya finanse ettiği projelerde görev alan bursiyerler” şeklinde
değiştirilmesini arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Ahmet Yıldırım Mizgin
Irgat Erol Dora
 Muş Bitlis Mardin
BAŞKAN – Şimdi
maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 97 sıra sayılı Araştırma ve Geliştirme Faaliyetlerinin Desteklenmesi
Hakkında Kanun ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın 24’üncü maddesinin aşağıdaki şekilde
değiştirilmesini arz ve teklif ederiz.
 İbrahim Özdiş Mustafa
Hüsnü Bozkurt Kazım Arslan
 Adana Konya Denizli
 Murat Emir Nurhayat
Altaca Kayışoğlu
 Ankara Bursa
MADDE 24 –
31/5/2006 tarihli ve 5510 sayılı Sosyal Sigortalar ve Genel sağlık Sigortası
Kanununun 87 nci maddesinin birinci fıkrasının (e) bendinde yer alan “bu
öğrencilerin eğitim gördükleri okullar” ibaresinden sonra gelmek üzere “kamu
kurum ve kuruluşları veya kamu kurumu niteliğindeki meslek kuruluşları/üst
kuruluşları tarafından desteklenen projelerde görevli bursiyerler” ibaresi
eklenmiştir.
BAŞKAN –
Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılmıyoruz Sayın
Başkan. 
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Önerge hakkında söz isteyen…
ÖZGÜR ÖZEL (Manisa) – Gerekçe…
BAŞKAN – Gerekçeyi okutuyorum:
Gerekçe:
Tasarı metnine eklenen “kamu kurumu niteliğindeki
meslek kuruluşları/üst kuruluşları tarafından desteklenen projelerde görevli
bursiyerler” ibaresi ile ilgili maddenin kapsamı genişletilerek daha fazla
bursiyerin iş kazası ve meslek hastalığı sigortası kapsamına alınması
amaçlanmıştır. 
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
24’üncü maddesinde yer alan “kamu kurum ve kuruluşları tarafından desteklenen
projelerde görevli bursiyerler” ibaresinin “kamu kurum ve kuruluşlarının
desteklediği ve/veya finanse ettiği projelerde görev alan bursiyerler” şeklinde
değiştirilmesini arz ve teklif ederiz.
İdris Baluken (Diyarbakır) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
İDRİS BALUKEN (Diyarbakır) – Erol Dora konuşacak
efendim.
BAŞKAN – Önerge hakkında söz isteyen Erol Dora, Mardin
Milletvekili. 
Buyurun Sayın Dora. (HDP sıralarından alkışlar)
Süreniz beş dakikadır.
EROL DORA (Mardin) – 97 sıra sayılı Kanun Tasarısı’nın
24’üncü maddesi üzerinde söz almış bulunuyorum. Genel Kurulu saygıyla
selamlıyorum.
Sayın Başkan, değerli milletvekilleri; otuz yıllık
düşük yoğunluklu savaştan sonra tecrübe etmeyi denediğimiz çözüm ve barış
süreci ülkemizin tamamına rahat bir nefes aldırmıştı, bunu hiçbirimiz inkâr
edemeyiz. Bu sürecin en önemli kazanımlarından birisi de sorunlarımızı
birbirimize ifade ederek, diyalogla, müzakereyle çözebileceğimize dair
umutların yeşermiş olmasıydı. 
Bu bağlamda, geçtiğimiz haftalarda başlayan ve hâlen de
devam eden aydınların, akademisyenlerin, sanatçıların, sporcuların barışa ses
veren çabalarını hepimizin önemsemesi gerektiğine inanıyorum. Buna karşın
akademisyenlerin cezalandırılmakla tehdit edilmesi, barış isteyen tüm kesimleri
dehşete düşürmektedir. Onlarca akademisyen, kangren hâline gelmiş toplumsal bir
meselemiz hakkında fikirlerini beyan ettikleri için gözaltına alınıyorlar,
evlerine baskınlar düzenleniyor, üniversitelerden atılıyorlar, sporculara
cezalar veriliyor, buna da hep birlikte karşı durmamız gerektiğine inanıyorum.
Sayın Başkan, değerli milletvekilleri; akademisyenlerin
toplumsal alana dair, ülke barışına dair, savaşlara ve ölümlere dair söz
söylemeleri, bu konuda rol üstlenmeleri topluma örnek olan ve bizlerin de
teşvik etmesi gereken bir tutumdur. Bir siyaset bilimci elbette toplumsal
barışın tesisine dair siyasi yöntemler konusunda çalışmalar yapacak ve bu
konudaki fikrini de toplumla paylaşabilecektir. Bir sosyolog elbette sosyal,
toplumsal alanda yaşanan her türlü sorunla ilgili fikirlerini beyan edecektir.
Bu, onun her şeyden önce aynı zamanda görevidir. Toplumsal bir meseleyle ilgili
görüşlerini ifade etmesi için bir akademisyenin sosyal bilimci olmasına da
gerek yoktur. 
Sayın Başkan, değerli milletvekilleri; ulusal güvenlik
ve güvenlikçi politikalar gerekçesiyle eleştirel düşünce sansürlenmekte ve
cezalandırılmaktadır. Eleştirel tartışma ortamının “ihanet” olarak
damgalanması, iktidara yöneltilen eleştirilerin “devletin bütünlüğünü bozma
girişimi” biçiminde maniple edilmesi özgür düşünceye gözdağı verme girişimidir,
bunu kabul etmemiz asla mümkün değildir.
Değerli milletvekilleri, bakınız, en faşizan rejimlerde
bile eşine az rastlanır yöntemlerle, Kürt kentlerine yönelik aylardır “sokağa
çıkma yasağı” adı altında, hukuki temeli bulunmayan keyfî ablukalar
uygulanmaktadır. Türkiye toplumu 100 bini aşkın nüfusa sahip Cizre ilçesinde
neler olup bittiğini bilmemektedir, Parlamento bilmemektedir. Tam bir bilgi
karartması yaşatılmaktadır. Sivil insanlar, yaralılar tüm çağrılarımıza ve
girişimlerimize karşın “vahşet bodrumu” olarak nitelendirdiğimiz sığınaklarda
vahşice ölüme gönderilmiştir. Cenazelerin otopsi süreçleri apar topar ve
gizlice yapılmaktadır. Otopsilere avukatlar alınmamaktadır.
Değerli milletvekilleri, yaşanan vahşet karşısında
parti olarak tüm girişimlerimiz Hükûmet ve bağlı birimlerince engellenmiştir.
Bölgenin seçilmişleri olarak kentlere girişimize izin verilmemiştir.
İnsanlarımızın en temel hakkı olan yaşam hakkı en vahşi yöntemlerle ayaklar
altına alınmıştır. İnsanlarımızın göz göre göre ölümüne razı olmamız
beklenmektedir, toplum duyarsızlaştırılmak istenmektedir. Yurttaşlarımıza
yönelik hak ihlallerinin dile getirilmesine bile tahammül edilmemektedir. 
Sayın Başkan, değerli milletvekilleri; geldiğimiz noktada,
gerek Kürt halkının ve gerekse diğer halkların ve inançların “eşit yurttaşlık”
temelinde kimlik haklarının yasal güvenceye alınması ertelenemez bir aciliyet
arz etmektedir. Gerek Hükûmetin gerekse diğer siyasi partilerin, ülkede olup
bitene kriminal pencereden bakmaktan bir an önce vazgeçip ortak vatanda eşit ve
özgür yurttaşlığın bir an önce tesis edilebilmesi yönünde yapısal değişiklikler
üzerinde yoğunlaşmaları gerektiğine inanmaktayız. Demokratik bir toplumsal
yaşamın ön şartı eşit ve özgür yurttaşlıktır. Eşit ve özgür bir yurttaşlığı
tesis edemediğimiz müddetçe gerçek bir barışı elde etmemizin de mümkün
olmadığını belirtiyor, bu duygu ve düşüncelerle tekrar Genel Kurulu saygıyla
selamlıyorum. (HDP sıralarından alkışlar)
BAŞKAN - Teşekkür ederim Sayın Dora.
Önergeyi oylarınıza sunuyorum…
İDRİS BALUKEN (Diyarbakır) - Karar yeter sayısı
istiyoruz.
BAŞKAN - Karar yeter sayısı talebi vardır. Karar yeter
sayısını arayacağım.
Önergeyi kabul edenler… Etmeyenler… 
Kâtip üyeler arasında anlaşmazlık olduğundan, karar
yeter sayısına ilişkin oylamayı elektronik cihazla yapacağım.
Oylama için iki dakika süre veriyorum. 
Oylamayı başlatıyorum. 
(Elektronik cihazla oylama yapıldı)
BAŞKAN – Önerge kabul edilmemiştir, karar yeter sayısı
vardır. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
25’inci madde üzerinde bir önerge vardır. 
Önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
25’inci maddesinde yer alan “şeklinde” ifadesinin “biçiminde” olarak
değiştirilmesini arz ve teklif ederiz. 
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Ahmet Yıldırım Mizgin
Irgat
 Muş Bitlis
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan. 
BAŞKAN – Önerge hakkında söz isteyen Mehmet Emin
Adıyaman, Iğdır Milletvekili. 
Buyurun Sayın Adıyaman. (HDP sıralarından alkışlar)
Süreniz beş dakikadır. 
MEHMET EMİN ADIYAMAN (Iğdır) – Sayın Başkan, değerli
milletvekilleri; hepinizi tekrar saygıyla selamlıyorum. 
97 sıra sayılı Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 25’inci maddesinin başlığının
değiştirilmesine ilişkin önerge verdik. 
Değerli arkadaşlar, 25’inci madde, Araştırma ve
Geliştirme Faaliyetlerinin Desteklenmesi Hakkında Kanun’un başlığının
değişikliğine ilişkindir. Tabii, tasarıda “Araştırma, Geliştirme ve Tasarım
Faaliyetlerinin Desteklenmesi Hakkında Kanun.” şeklindedir. Bizim önergemiz de
“Araştırma ve Geliştirme ile Tasarım Faaliyetlerinin Desteklenmesi Hakkında
Kanun.” Ben Türkçeyi sonradan öğrendim. Kürt olduğum için, tabii Türkçeyi
ilkokul yıllarında, hatta ilkokulu bitirdikten sonra öğrendim ama sanırım bizim
verdiğimiz önerge Türkçe gramere daha uygundur. “Araştırma, geliştirme” olmaz,
“araştırma ve geliştirme ile tasarım.” çünkü “tasarım” kanuna yeni eklenen bir
faaliyet. Dolayısıyla, hem “araştırma ve geliştirme” teknik olarak, kelime
olarak da birbirlerinden ayrı iki işlevi, iki faaliyeti ifade eder. Dolayısıyla
“ve” ile ayrılması -daha teknik- Türkçe gramere de uygun düşer diye
düşünüyorum.
Şimdi, tabii, arkadaşlar, araştırma ve geliştirme esas
itibarıyla önemli bir alan ama hem araştırmanın hem geliştirmenin
gerçekleşebilmesinin belli aşamaları var. Şimdi, birinci aşama, hiç şüphesiz
bilgi birikim sürecidir yani bir faaliyet, bir icraat, bir hizmet ya da bir
ürünün ortaya çıkabilmesi için öncelikle bir bilgi birikiminin oluşması lazım
veya bir hayalin bir tasarıma dönüşmesi lazım. Bu bilgi birikiminin oluştuğu
alan hiç şüphesiz eğitim kurumları ve bunun başında da üniversiteler gelmekte.
Dolayısıyla, bu birinci aşama üniversiteleri ilgilendirildiği için, Türkiye’de,
maalesef, mevcut üniversitelerin hem fiziki koşulları hem altyapı sorunları hem
öğretim elemanlarının kalite düzeyi böyle bir araştırma ve geliştirmenin yani
diğer deyişle, bilgi birikiminin, yeni bir bilginin, yeni bir tasarımın ortaya
çıkmasına elverişli değil, öncelikle bu alanı geliştirmek lazım.
İkinci önemli aşaması, hiç şüphesiz
biriken bilgi birikiminin veya hayalin bir tasarıya, projeye dönüşebilmesi için
yine bir zeminin olması lazım. Yani, bir laboratuvarın, bir araştırma
mekânının, o araştırma mekânı içerisinde bilgi birikimine sahip insanların
tasarımlarını, hayallerini veya bilgi birikimini deneyebileceği, sonuçlarını
görebileceği bir zemin gerekiyor ki Türkiye’de maalesef bu düzeyde hem bilimsel
anlamda, hatta bilimin her alanında yeteri kadar araştırmaya elverişli zemin,
laboratuvar veya benzeri araştırma mekânları yok. 
Üçüncü aşaması nedir? Denenmiş olan bu
bilginin, yani hayal edilen, tasarlanan veya yeni icada dönüşecek,
laboratuvarda denenmiş o bilginin pratiğe geçirilmesi, uygulamaya
geçirilmesidir yani bir sonuca ulaşmasıdır, bir çıktının elde edilmesidir. Bu,
yine bir ürün, yeni bir ürün olabileceği gibi, var olan bir ürünün daha ileri
bir düzeye getirilmesi veya bir meta ya da örneğin bir mimarın hayalinin ürünü
olan bir tasarım olabilir. Dolayısıyla, bunun da pratiğe geçmesi için, yine o
bilginin, o birikimin uygulanacağı -örneğin fabrika gibi- örneğin eğer tıbbi
alansa bir hastanede ya da örneğin pazara yönelik bir meta ise keza onun
pazarda denenmesi gerekiyor. Maalesef, Türkiye’de bunun zemini ve koşulları
yok. Dolayısıyla, bizce her ne kadar araştırma ve araştırma yapacak elemanlara,
özellikle bilim adamlarına, doktora veya doçentlik kariyerine, profesörlük
kariyerine ulaşmış, bilgi birikimine sahip insanlara bir katkı sunacaksa da,
teorik düzeyde bir fayda getirecekse de pratikte çok sonuç alıcı bir ürün elde
edemeyeceğimizi, istenilen sonucun elde edilemeyeceğini düşünüyorum.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim Sayın Adıyaman.
Önergeyi oylarınıza sunuyorum: Kabul
edenler... 
İDRİS BALUKEN (Diyarbakır) – Karar yeter
sayısı istiyoruz.
BAŞKAN – Karar yeter sayısı arayacağım.
Kabul edenler… Etmeyenler… Önerge kabul
edilmemiştir, karar yeter sayısı vardır.
Maddeyi oylarınıza sunuyorum: Kabul
edenler... Etmeyenler… Madde kabul edilmiştir.
26’ncı madde üzerinde bir önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
26’ncı maddesinde yer alan “şeklinde” ifadelerinin “biçiminde” olarak
değiştirilmesini arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır  Gaziantep Iğdır
 Mizgin Irgat Ahmet
Yıldırım 
 Bitlis Muş
BAŞKAN - Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Önerge hakkında söz isteyen İdris Baluken,
Diyarbakır Milletvekili. 
Buyurun Sayın Baluken. (HDP sıralarından alkışlar)
Süreniz beş dakikadır. 
İDRİS BALUKEN (Diyarbakır) – Teşekkür ediyorum. 
Sayın Başkan, değerli milletvekilleri; tekrar hepinizi
saygıyla selamlıyorum. 
Bu cumhuriyet ilk kurulduğu dönemde beş toplumsal
kesime çok ağır zulümler yaptı, hatta o dönemden bugüne kadar da maalesef, tarihimizde
ağır katliamlar da bu topraklarda hepimizin bulunmuş olduğu coğrafyayı kana
bulayacak şekilde devreye kondu. Özellikle Kürtler, Aleviler, bazılarının
“siyasal İslam geleneği” dediği mütedeyyin kesimler, sosyalist kesimler ve
gayrimüslim halklar cumhuriyetin 1924 Anayasası’ndaki tekçi anlayışıyla
beraber, herkesi tekleştirme potasında eritme mantığıyla çok ağır zulümler
gördüler. Sizler de bu ağır zulümleri görmüş olan bir gelenekten aslında
geldiniz ve 2002 yılında, sizler, halka, Türkiye’de demokrasiyi geliştirme,
uluslararası alanda evrensel hukuk normlarını ve Avrupa Birliği kriterlerini
vadederek oy topladınız ve iktidara geldiniz. Ama, maalesef, bir ezilen
damardan, cumhuriyet boyunca ağır haksızlıklara maruz kalmış olan bir siyasal
gelenekten gelmenize rağmen, özellikle 2010’dan sonra sizler de muktedir
olmanın öz güveniyle âdeta iktidar hastalığına yakalandınız, devletleştiniz,
devlete toz konduramaz bir duruma geldiniz. Bu kürsüden devlet şu yanlışı yaptı
dediğimiz anda, artık en fazla reaksiyonu bu sıralardan görüyoruz. Oysaki, bu
sıralardaki her bir milletvekili bu devletin tarihinde hangi yanlışların
olduğunu bizden çok daha iyi biliyor. Şimdi, böyle bir durumda, bütün
özgürlükleri kısıtlamayı bu iktidarın devamı, bu devletleşme anlayışının devamı
olarak, vazgeçilmez bir doğru olarak değerlendiriyorsunuz. O nedenle
üniversiteyi susturmaya çalışıyorsunuz. “Üniversite biat ediyorsa olsun, biat
etmiyorsa, aykırı düşünüyorsa kafasına sopayı vurup mutlaka susturmamız
gerekir.” diyorsunuz. Akademisyen savaş politikalarınıza destek veriyorsa
konuşsun ama “Ben savaşa ortak olmak istemiyorum, bu topraklarda barış
istiyorum.” diyorsa o zaman gözaltına alıp işine son veriyorsunuz. Basın
özgürlüğü, düşünce, ifade özgürlüğü, örgütlenme özgürlüğü, bütün alanlarda
maalesef siz gelmiş olduğunuz o geleneğe, deyim yerindeyse ihanet ettiniz.
Ezilen bir gelenekten gelenler bu muktedirlik hastalığına yakalanma lüksüne
sahip değiller, devleti kutsallaştırma anlayışına sahip değiller. Devlet ne
kadar demokratikleşirse, ne kadar çoğul kimlikleri, çoğul sesleri içerisinde
barındırırsa o ölçüde biz kendi sorunlarımızı çözebiliriz anlayışından hızla
maalesef savruldunuz. 
Hitler’in meşhur bir sözü var, özellikle otoriterlik ve
diktatörlük anlayışını bisiklet sürmeye benzetir “Bir kere yola çıktınız mı
artık durmamanız gerekir çünkü durduğunuz anda devrilirsiniz.” der. Keşke, 2010
yılından sonra özellikle, siz böyle bir hastalığa yakalanmış olmasaydınız.
Keşke, bu ülkede çoğul demokrasiyi geliştirme adına, ezilen bütün kesimlerin
hakkını hukukunu en çok siz savunuyor olsaydınız. 
Sayın Bostancı cevaba hazırlanıyor; şöyle bir anekdot
aktarayım: Hemingway’in ünlü bir köpek balığı tarifi vardır, der ki: “Köpek
balığının dişlerini fark etmeyinceye kadar deniz altında gördüğünüzde onun
büyüsüne, onun renklerine, onun o ihtişamına kapılırsınız. Devlet de böyle bir
şeydir; çıkar ilişkileri, krediler, ekonomik birtakım şeyler o köpekbalığının
gövdesindeki ihtişam kadar önemlidir ve insanları kendisine bağlar. Ama, ne
zamanki köpek balığının dişleri görülürse o zaman o ihtişamdan eser kalmaz ama
o zaman da çok geç olur.” der. Şimdi, sizin de yaşamış olduğunuz şey biraz bu
Hemingway’in köpek balığı tanımına benziyor. Öyle hiçbir şeyi burada
kutsallaştırmayın. Hele hele siyasal İslam geleneğinden geldiğini iddia edip
devletin ve hükûmetin pratiklerini kutsallaştırma asla hiçbir milletvekiline
yakışmaz diyorum.
Bugün, Başbakan Yardımcısı Numan Kurtulmuş’un da bu
kürsüde ifade ettiğimiz pek çok sorunla ilgili “yanlış yapılmışsa ki yapılma ihtimali
yüksektir” anlamına gelen açıklamaları var.
(Mikrofon otomatik cihaz tarafından kapatıldı)
İDRİS BALUKEN (Devamla) – “Üstüne gideceğiz.” dedi. O
yüzden sizler de burada körü körüne yanlışları savunmak yerine, biraz
vicdanınıza ve geçmişinize bakın diyorum.
Hepinizi saygıyla selamlıyorum. (HDP sıralarından
alkışlar)
YILDIZ SEFERİNOĞLU (İstanbul) – Bir de siz kendinizi
“check” edin, PKK’ya destek verme tavrınızı “check” edin.
BAŞKAN – Teşekkür ederim Sayın Baluken.
Sayın Özgür Özel, buyurun efendim.
ÖZGÜR ÖZEL (Manisa) – Sayın Başkanım, Sayın Baluken
konuşması sırasında 1924’ten, kurucu iradeden bahsederken hem partimize hem
partimizin kurucularına ağır sataşmalarda bulunmuştur. O konuyla ilgili cevap
hakkımızı kullanmak isteriz.
İDRİS BALUKEN (Diyarbakır) – Hayır, kurucularına
hakaret etmedim canım!
BAŞKAN – Buyurun, 69’uncu maddeye göre size söz
veriyorum Sayın Özel.
Süreniz iki dakikadır.
V.- SATAŞMALARA İLİŞKİN KONUŞMALAR (Devam)
8.- Manisa Milletvekili Özgür Özel’in,
Diyarbakır Milletvekili İdris Baluken’in 97 sıra sayılı Kanun Tasarısı’nın
26’ncı maddesiyle ilgili önerge üzerinde yaptığı konuşması sırasında Cumhuriyet
Halk Partisine sataşması nedeniyle konuşması
ÖZGÜR ÖZEL (Manisa) – Burada uzayacak tartışmaları
körükleyecek değilim ama 1924’te kurulan cumhuriyetle ilgili ve daha sonra
başlayan aydınlanma devrimiyle ilgili günü geldiğinde “Bu ülkeyi Türk’ü, Laz’ı,
Kürt’ü, Çerkez’i birlikte kurduk. Çanakkale’de atalarımız, dedelerimiz birlikte
yatıyor.” diye söylerken daha sonra, iktidar partisiyle ortaya çıkan bir
çelişkiden dolayı o dönemlere ilişkin kullanılan dilin biraz daha özenli, biraz
daha az incitici olması gerekir. 
Cumhuriyet Halk Partisine yönelik olarak burada zaman
zaman çok haddini aşan sataşmalarda bulunuldu. Cumhuriyet Halk Partisi cumhuriyetin
ilk dönemini hatasıyla, sevabıyla kabullenen ama bunun Türkiye Cumhuriyeti’ni
oluşturan tüm katmanların ortak bir mücadelesi ve ortak ortaya koydukları bir
ürün, inanış ve yaşayış biçimi olduğunu hep ifade ettik. 
“Dersim’le hesaplaşın.” diye söylediler. Getirdik;
dokuz kez, iktidar partisi Dersim’i araştırma önergemizi reddetti. Gün oldu
hakikatleri araştırma komisyonunu önerdik, bundan kaçan yine Adalet ve Kalkınma
Partisi oldu. 
1980’de, Sayın Baluken, bizim partimiz kapatıldı, bizim
genel başkanlarımız tutuklandı, bizim mal varlığımıza el konuldu. Adalet ve
Kalkınma Partisinin o dönemdeki mağduriyetini anlamak için Recep Tayyip
Erdoğan’ı dinlemek ve ondan çok etkilenmiş olmak gerekir çünkü o, buna kendini,
partisini ve partisinin teşkilatını inandırdı ama biz, AKP’nin geldiği siyasi
geleneğe saygı duyuyoruz ancak AKP’nin bu ülkede, bu salonda en az mağduriyet
yaşamış ve kendi iktidarı döneminde en çok mağduriyet yaşatmış siyasi parti
olduğunun da altını çizmek istiyoruz. 
Teşekkür ederim. (CHP sıralarından alkışlar)
BAŞKAN – Teşekkür ederim Sayın Özel.
MEHMET NACİ BOSTANCI (Amasya) – Sayın Başkan…
İDRİS BALUKEN (Diyarbakır) – Sayın Başkan…
BAŞKAN – Bir saniye Sayın Baluken. Sayın Bostancı’nın
söz talebi var.
Buyurun Sayın Bostancı, mikrofonunuzu açıyorum efendim.
VI.- AÇIKLAMALAR (Devam)
31.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in 97 sıra sayılı Kanun
Tasarısı’nın 26’ncı maddesiyle ilgili önerge üzerinde ve Manisa Milletvekili
Özgür Özel’in sataşma nedeniyle yaptıkları konuşmalarındaki bazı ifadelerine
ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum.
Özgür Bey’in, HDP’li sayın hatibin konuşması üzerine
sataşmadan söz alıp AK PARTİ’ye eleştiriler dolu bir konuşma yapmasını
şaşırtıcı bulmuyorum. Önce bunu belirteyim.
Sayın Baluken, ulus devletle birlikte Türkiye
Cumhuriyeti’nde zulümler ve -konuşmasının girişinde- katliamlar yapıldığından
bahsetti. Zulümler bir eleştiri olabilir ama katliamlar, tarihin de reddettiği
haksız bir iddiadır. 
Türkiye Cumhuriyeti devleti, 19’uncu yüzyılda bütün
dünyaya egemen olan, esasen birçok yerde örneği teşekkül eden ulus devletin bir
formu olarak kurulmuştur; bir dünyanın gerçekliği olarak kurulmuştur. Ulus
devletler, 19’uncu yüzyılda kuruldukları zamanda ve 20’nci yüzyıla intikal eden
mirasçılarında -Türkiye Cumhuriyeti dâhil- kimi hatalar, eleştirilecek yanları
vardır. Zaten demokrasi, özgürlükler vesaire bu alanda gelişmeler yaşandıkça
ulus devletler de bu hatalarından geri dönmeye, devletle halkın bütünleştiği
bir mecrada ilerlemeye başlamışlardır ki Türkiye Cumhuriyeti’nin de yürüdüğü
mecra burasıdır. 
Tarihe bakarken hakkaniyetli olmak gerekir. Hemen
burada şunu belirteyim: Sayın Baluken’in de ait olduğu siyasi gelenek kendi ilham
kaynağı olarak, Türkiye Cumhuriyeti’nin ulus devlet olarak kurulduğu dönemleri
almaktadır. Öcalan’ın buna ilişkin atıflarını hatırlatırım. Yani bugün
eleştirdikleri ulus devlet formunun daha da gerisinde bir tahayyülle, bir
ulusçu devlet arayışıyla davrandıklarına ilişkin sayısız delil vardır kendi
geleneklerinde. Türkiye Cumhuriyeti’nin yaşadığı mecra, geldiği bugünkü
birikim, vardığı nokta geçmişle mukayese edildiğinde halkıyla kucaklaşan bir
ulus devlet formudur. 
Öte yandan, AK PARTİ’ye yönelik olarak “Siz dün
mazlumdunuz, bugün zalim oldunuz. Devletle bütünleştiniz.” eleştirilerini kesin
bir dille reddediyorum. Devlet, bugünkü devlet, dünkü devletten farklı olarak
daha demokratik, daha özgürlükçü bir siyaset ve iktidar ilişkileri üzerinden
teşekkül ediyor. Bizim devletimiz değil, herkesin devleti böyle. Bugün Sayın
Baluken de burada oturuyor ve o devletin bir parçası olarak konuşuyor. 
Devlet dediğimiz, orada, dışımızda olan bir kurum değil
ki. Hep beraber aynı devletin bir parçası olarak görev yapıyoruz. Kendileri de
bu devletin bir parçası. Biz sadece iktidarız. 
Ayrıca, devlete yönelik eleştiriler elbette
yapılabilir. Bunlar da yapılıyor zaten. Haksız olan, “Devlet halka katliam
yapıyor.” dediğinizde bu ideolojik bir propagandaya dönük, hiçbir şekilde
devletin fiillerini karşılamayan, siyasi olarak da eleştiri bağlamına
yerleştirilemeyecek bir açıklamadır. 
Öte yandan, akademik özgürlüklerden bahsediliyor,
birkaç sayın konuşmacı daha aynı hususlara değindi. Entelektüel… Buna ilişkin
birçok tanım vardır. “Epistemik statüsü eleştiri olan yaralı bilinç.” biraz
şairane ama doğru, Dariush Shayegan’ın bir tanımıdır. Walter Benjamin -ki
Frankfurt Okulunun önemli isimlerinden- devlete mesafeli olmayı entelektüel
olmanın bir şartı olarak görür. Eğer ona bakarsak, tabii, o arkadaşın da
devlette olmaması gerekir, o tanımlardan birisine bakarsak. 
KAMİL AYDIN (Erzurum) – Devlet değil iktidar Sayın
Başkan. Mesafe iktidara karşı, yanlış yorumlamayın.
MEHMET NACİ BOSTANCI (Amasya) – Her hâlükârda,
entelektüel olan kişinin -devlete mesafeli olabilir, eleştirel olabilir ama-
gidip de mikro düzeyde bir başka iktidar odağının dünya görüşünü de ifade eden,
oraya oturan birisinin de olmaması gerekir diye düşünüyorum.
BAŞKAN – Lütfen sözlerinizi tamamlayınız Sayın
Bostancı.
MEHMET NACİ BOSTANCI (Amasya) – Affedersiniz… 
Örnek nedir, tabii bakmak lazım. Ama bu tartışmalarda
hep devlete eleştirel bir referans verilirken ilgili kişilerin bir başka, daha
küçük mikro iktidar çevresinin sözcüsü olma durumu atlanıyor. 
Buna dikkat çekmek istedim. Saygılarımla.
BAŞKAN – Teşekkür ederim Sayın Bostancı.
İDRİS BALUKEN (Diyarbakır) – Sayın Başkan…
BAŞKAN - Sayın Baluken…
İDRİS BALUKEN (Diyarbakır) – İki sataşmadan dolayı söz
isteyeceğim.
Cumhuriyet Halk Partisi adına konuşan sayın grup başkan
vekili cumhuriyetin kurucu değerlerine ve kurucu iradesine hakaret ettiğimizi
söyledi, açık bir sataşmada bulundu.
ORHAN KIRCALI (Samsun) – Sataşmadı, doğruları söyledi,
doğruları.
İDRİS BALUKEN (Diyarbakır) – Yine, Sayın Bostancı da
konuşması sırasında, benim yapmadığım değerlendirmeler üzerinden birtakım
çözümlemeler yaparak sataşmada bulundu.
MEHMET NACİ BOSTANCI (Amasya) – Ben de sen yapıyorsun
demedim ki, ilgili siyasi gelenek dedim Sayın Baluken.
BAŞKAN – Peki, her iki sataşma nedeniyle size 69’uncu
madde çerçevesinde söz veriyorum.
Buyurun Sayın Baluken. (HDP sıralarından alkışlar) 
Süreniz dört dakikadır.
V.- SATAŞMALARA İLİŞKİN KONUŞMALAR (Devam)
9.- Diyarbakır Milletvekili İdris
Baluken’in, Manisa Milletvekili Özgür Özel’in sataşma nedeniyle yaptığı
konuşması ile Amasya Milletvekili Mehmet Naci Bostancı’nın yaptığı açıklaması
sırasında şahsına sataşması nedeniyle konuşması
İDRİS BALUKEN (Diyarbakır) – Teşekkür ediyorum Sayın
Başkan.
Değerli milletvekilleri, tekrar hepinizi saygıyla
selamlıyorum.
Ben burada bir zihniyetten bahsettim; 24 Anayasası’nın
inkârı, asimilasyonu ve imhayı esas alan, Şark Islahat Planlarıyla bugüne kadar
bu ülkede yaşanan pek çok soruna kaynaklık eden bir zihniyetten bahsettim.
Burada kurucu değerlere ya da kendisinin, grup başkan vekilinin belirttiği
gibi, cumhuriyetin kurucularına yönelik en küçük bir ithamım ya da hakaretim
olmadı. Ha, ağır eleştirilerim var ama bu ülkedeki 78 milyonun tamamının
hassasiyetlerini gözeten bir milletvekili olarak onlara hakaret etmeyi kendi
siyasi anlayışıma, siyasi ahlakıma zül sayarım. Dolayısıyla bunu özellikle
düzeltmek istiyorum.
Diğer taraftan, tabii, yani bu ülkenin tarihinde
katliamlar olmuş mudur olmamış mıdır, bu sıradaki milletvekillerinden birçoğu
biliyor. Biz özellikle 1925 Şeyh Sait Kıyamı’ndan, Ağrı Zilan sürecinden Dersim
katliamına kadar; oradan tutun işte Çorum, Maraş, Sivas’a kadar, yaşanan bu
hadiselere bakışımızı hep ifade ediyoruz. Siz, binlerce, on binlerce insanın
yaşamını yitirdiği bu süreçleri bir katliam olarak değerlendirmeyebilirsiniz
ama bunları kendi doğrularınız üzerinden bize dayatma ya da dikte ettirme
anlayışına veya hakkına sahip değilsiniz.
MEHMET NACİ BOSTANCI (Amasya) – Siz de değilsiniz.
İDRİS BALUKEN (Devamla) – Nitekim, şuna şaşırıyorum
yani Başbakan Tayyip Erdoğan bu Meclis kürsüsünde “Dersim’de katliam yapıldı.”
derken hiçbirinizden ses çıkmıyor, HDP’li milletvekilleri söyleyince anormal
bir savunma refleksi içerisine giriyorsunuz. Biz tabii ki tarihçi değiliz ve
burada da tarihi tartıştırmıyoruz. Ama bu ülkenin gerçek demokrasisinin, kendi
geçmişiyle doğru temelde bir yüzleşme, hakikatleri açığa çıkarma ve yapıcı bir
şekilde bir çoğul demokrasiyi geliştirmekten geçtiğine inanıyoruz. Burada
kürsüde ifade ederken de çıkıp da 78 milyonun tamamında bir rahatsızlık
yaratalım, şöyle bir sinir uçlarına dokunalım, herkes bizden nefret etsin
merakı içerisinde değiliz. Tam tersine, bazı hakikatlerin bu Meclis kürsüsünde
özgürce tartışılması gerektiğini, geçmişle ilgili bazı şeylerin artık bu
ülkenin tarihinde sağlıklı bir tartışma sürecine tabi tutulması gerektiğini
söylüyoruz. Bunu söylemeye de devam edeceğiz. Yani siz inkâr edebilirsiniz ama
biz 1924 Anayasası’nın ruhunun sonraki gelen darbe anayasalarıyla birlikte
hâlen yaşatıldığına ve bu ülkeye, bu ülkenin halklarına yakışmadığına
inanıyoruz. Bunu bir an önce değiştirip çoğul demokrasiyi esas alan; halkları,
kimlikleri, inançları, dinleri bir tehlike olarak görmeyen, onların hakkını
hukukunu bir toplumsal sözleşmeye kavuşturmaya çalışan bir anlayışın bir an önce
yaşam bulması gerektiğini ifade ediyoruz. “AR-GE’yle ilgili getirdiğiniz yasa
bir işe yaramıyor.” derken tam da bunu ifade ediyoruz. Yani, bu temel
sorunlarımızla ilgili birtakım ilerlemeler sağlamadan, demokrasiyle ilgili
birtakım gelişmeler sağlamadan, bu ülkede çoğul tartışma kültürünü sokaktan
üniversiteye kadar yaşamın bütün alanına nüfuz ettirmeden buraya AR-GE
Yasası’nı getirseniz ne, getirmeseniz ne; söylemek istediğimiz budur. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Baluken. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/540) (S. Sayısı: 97) (Devam)
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
Birleşime beş dakika ara veriyorum. 
Kapanma Saati:22.21
DÖRDÜNCÜ OTURUM
Açılma Saati: 22.30
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Ömer SERDAR (Elâzığ), Zihni AÇBA (Sakarya)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 39’uncu Birleşiminin Dördüncü
Oturumunu açıyorum.
97 sıra sayılı
Kanun Tasarısı’nın görüşmelerine devam edeceğiz.
Komisyon?
Yerinde.
Hükûmet? Yerinde.
27’nci madde
üzerinde iki önerge vardır.
Okutuyorum:
Türkiye Büyük Millet Meclisi Başkanlığına
Görüşülmekte
olan 1/540 esas numaralı Araştırma ve Geliştirme Faaliyetlerinin Desteklenmesi
Hakkında Kanun ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın 27’nci maddesinde geçen “kimya” ifadesinden
sonra gelmek üzere “, istatiktik” ifadesinin eklenmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Şefkat Çetin
 Denizli Hatay Ankara
 Mustafa Mit Yusuf
Halaçoğlu Celal Adan
 Ankara Kayseri Adana
 Kamil Aydın
 Erzurum
BAŞKAN – Şimdi
maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 97 sıra sayılı Kanun Tasarısı’nın 27’nci maddesinin “m)” bendinde yer alan
“herhangi” ifadesinin madde metninden çıkarılmasını arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Mizgin Irgat Ahmet
Yıldırım Mahmut Celadet Gaydalı
 Bitlis Muş Bitlis
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN - Önerge hakkında söz isteyen, Mahmut Celadet
Gaydalı, Bitlis Milletvekili.
Buyurun Sayın Gaydalı. (HDP sıralarından alkışlar) 
Süreniz beş dakikadır.
MAHMUT CELADET GAYDALI (Bitlis) – Teşekkür ediyorum. 
Sayın Başkan, değerli milletvekilleri; 27’nci madde
üzerine partim ve grubum adına söz almış bulunuyorum. 
Şunu arz etmek istiyorum: AR-GE, teknolojinin olmazsa
olmazıdır. Yalnız, bizim toplumumuzda muzdarip olduğumuz iki hastalık var.
Tanıyı, teşhisi doğru yapmazsak tedaviyi de doğru yapamayız maalesef, bu
hastalıkların birisi bencillik, ikincisi de megalomani hastalıklarımız. Biz,
bunlardan kurtulamadığımız sürece hiçbir zaman teknoloji toplumu da olamayız,
araştırma ve geliştirme ortamı da sağlayamayız. 
Ben başımdan geçen bazı olayları size aktaracağım.
Tabii, yaş ortalamasının üzerinde bir yaşım var. Sene 1976, genç bir
mühendisken ben kendi arzumla Hakkâri’ye çalışmaya gittim. Oranın valisi
-şimdi, tabii, rahmetlik olmuştur, Allah rahmet eylesi- benim oraya gittiğimi
fark edince beni yemeğe çağırıp sohbet etti benimle, aynen valinin söylediğini
size aktarıyorum: Sene 1957, ilk defa Hakkâri’ye İstanbul Teknik mezunu bir
mühendis kendi arzusuyla çalışmaya gitmiş, aradan on dokuz sene geçiyor, sene
1976, benim ikinci kendi arzusuyla oraya çalışmaya giden mühendis olduğumu
ifade etti. Tabii, etrafıma baktığım zaman, hakikaten de bütün insanlar sağdan,
soldan sürgün olarak gönderilmiş. Hani hamaset nutukları yapıyoruz ya
“Kardeşiz, her tarafta eşitlik olsun.” Sayın Valiyle bu konuyu konuşurken “Sayın
Valim, bu il pilot bölge ilan edilerek insanlara cazip hâle getirilebilir.”
Sayın Valinin ifadesi de aynen şu oldu: “Gaydalı, burası pilot bölge ilan
edildi ama gelenler pilot oldu, buraya hiçbir şey olmadı.” Şimdi, bu tür
şeylerle, doğrudur, belki AR-GE’de de bazı insanları pilot yapmak için bir
şeyler olur ama araştırma, geliştirme kesinlikle olmaz. 
Hakkâri’deki bir anımı daha size
anlatayım: Oradaki bir binayı bana gösterdiler, gezdirdiler, mükemmel bir
binaydı; mimarisi, görünümü, her şeyiyle dört dörtlük. Zamanın birinde, Hakkâri
mirine biri geliyor diyor ki: Ben şu kadar odalı şöyle bir bina yapacağım şu
kadar sürede, zaman tanımını falan da yapıyor. Tabii, mirin pek hoşuna
gitmiyor, “Peki, buyur, meydan ortada.” diyor. Adam –tabii, başına da kontroller
konuyor- söylediği süre içinde hatta kullanacak taş adedini de söyleyerek
bitiriyor binayı “Bu kadar taş kullanacağım.” Tabii, böyle bir ortam Batı
toplumlarında olsa takdir edilir değil mi? Bu adamcağızın akıbeti ne olmuş
biliyor musunuz? “Bunun ruhunda şeytan var.” diye idam edilmiş. Ne yazık ki bu
kafa yapısında, bizim genlerimizde var herhâlde bu şey; bir türlü
kurtulamıyoruz bundan.
Aynı şey İznik çinilerinde de olur. İznik’te
çinicilikte bizim bayağı ileri bir teknolojimiz vardı. Ama zamanın birinde bir
tane Osman usta çıkıyor, “İznik mavisi” diye bir tane renk çıkarıyor ve sır
kullanıyor, “Kesinlikle benden sonra kimse bunu bilmesin ve benim ismimle
anılsın.” İşte, ne yazık ki söylediğim bencillik ve megalomani hastalıkları
toplumumuzda var. Önce bizim bunu tedavi etmemiz lazım, bundan kurtulmamız
gerekiyor ki, böyle bir ortam yaratalım ki AR-GE gelişsin.
Hepinizi saygıyla selamlıyorum, teşekkür ediyorum. (HDP
sıralarından alkışlar)
BAŞKAN – Teşekkür ediyorum Sayın Gaydalı.
Önergeyi oylarınıza sunuyorum.
İDRİS BALUKEN (Diyarbakır) – Karar yeter sayısı…
BAŞKAN - Karar yeter sayısı talebi vardır, karar yeter
sayısı arayacağım.
Önergeyi kabul edenler... Kabul etmeyenler... Karar
yeter sayısı vardır, önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 1/540 esas numaralı Araştırma ve Geliştirme Faaliyetlerinin Desteklenmesi
Hakkında Kanun ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın 27’nci maddesinde geçen “kimya” ifadesinden
sonra gelmek üzere “,istatistik” ifadesinin eklenmesini arz ve teklif ederiz.
Kamil
Aydın (Erzurum) ve arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılmıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Katılmıyoruz Sayın Başkan.
BAŞKAN – Komisyonun ve Hükûmetin
katılmadığı önerge hakkında Kamil Aydın, Erzurum Milletvekili konuşacak. 
Buyurun Sayın Aydın (MHP sıralarından
alkışlar)
Süreniz beş dakikadır.
KAMİL AYDIN (Erzurum) – Sayın Başkan, çok değerli
milletvekilleri; gecenin bu saatinde sabrınızı zorlayacağım, kusura bakmayın
ama şu ana kadarki konuşmalar hakikaten böyle bir ihtiyaç doğurdu diyorum.
Şimdi, efendim, bakın, biz mütemadiyen söyledik, dedik
ki: Devlet milletin kurumsallaşmış, sistematikleşmiş hâlidir. Bu devleti çok
ötekileştirmeyin, bu devleti çok böyle yabancılaştırmayın. Aslında, söylemek
istediğimiz icraatların eleştirisidir. Devleti büyük bir malikâneye benzetin;
büyük bir ev, çok odalı bir eve benzetin. Bu malikânede, bu evde farklı odalar
var; mutfak var, yatak odası var, efendim, oturma odası var, dinlenme odası
var, vesaire vesaire. Bu odaların herhangi birindeki bir sıkıntıyı tutup da o
güzelim malikâneye mal etmeyin. “Toptan olarak bu malikâneyi tartışmaya tabi
tutalım, yıkalım, yok edelim.” 
Şimdi, bu aralar çok moda ulus devleti linç etme
siyaseti. Sevgili Hocam, affınıza sığınarak söylüyorum: Dünyada, Avrupa’da ulus
devlet yapısı Fransız İhtilali’yle başlamadı. Bakın, ulus devletin temelleri ta
Rönesans’a kadar gider. Orta Çağ’dan bıkan Avrupa’da uluslaşma süreci ta o
dönemde başlamıştır. Onun için, İngilizler “Anglikan Kilisesi” demiştir, yani
kilise İngiliz kilisesi, dini millileştirmiş neredeyse Avrupa. Erasmus onun
için İncil’in Latinceden, Yunancadan çevirilerini, Avrupa dillerine
çevirilerini savunmuştur. Onun için, üniversitelileşme süreci Orta Çağ’dır,
Fransa’da da öyledir, İngiltere’de de öyledir, Almanya’da da öyledir. Göttingen
öyledir, Oxford öyledir, efendim, Sorbonne öyledir. Burada da eğitim dili o
halkın diline çevrilmiştir, artık bu üniversitelerde Fransızca, İngilizce ve
Almanca eğitim dili olacaktır. İşte bunlar ulus devletin ilk ayak sesleridir.
Yani İngiliz demiştir ki: “Ben artık İngiliz’im, Roma’daki Vatikan Kilisesi’nin
emriyle ben birlikte hareket etmeyeceğim.” Fransa’da da aynı şey olmuştur,
Almanya’da da öyle şey olmuştur. Maalesef, bunlar bakın, sanki ulus devletten
vazgeçmişler. Hayır, efendim, burada bir düzeltme yapıyorum: Ulus devlet süreci
tamamlanmıştır Avrupa’da ve Amerika’da, Batı toplumlarında ama ne menemdir ki
onlar ulus devlet olma süreçlerini tamamladıktan sonra, “melting pot” eritme
potası diye kavram vardır. Buradan bu kavramı kullanan milletvekiline de
söylemek istiyorum. Bu Türkiye Cumhuriyeti kurulurken böyle bir kavram
kullanılmadı. Bu Amerikan yapımı bir kavramdır, eritme potasıdır; 72 milleti
katmış, eritmiş, bir millet daha çıkarmış ondan ve bugün, artık o milletin
bekası ve kurumsal yapısı tartışılmıyor. 
Allah aşkına biz neyin peşindeyiz? Niye bunları sürekli
tartışmaya tabi tutuyoruz? Burada, aslında icraatlardır tartışma konusu olan.
Yani bu malikânenin mutfağında sıkıntı var. 
Şu yüce Mecliste neyiz biz? Biz neyiz? Yasamayız değil
mi? İşte, bu devlette, güç olan devletin organlaşmış hâlinin bir parçasıyız.
Yasamayı doğru yapamıyorsak bu bizim suçumuz. Yürütme hükûmettir; yürütme iyi
yürütemiyorsa, doğru yürütemiyorsa, bu onun hatasıdır, burada sorgulanması
gereken yürütmedir, yargı yapamıyorsa yargıdır, yasama yapamıyorsa yasamadır. 
Efendim, “Devletten uzak duralım.” Böyle bir
entelektüel tanım yok. Bakın, burada kastedilen, Shayegan de, Walter Benjamin
de, Said de -hatta daha fazlasını da sayabiliriz- Gramsci de diyor ki:
“İktidardan uzak durun.” “Nizamın köpeği” diye bir kavram kullanır entelektüel
uzmanlar, “İktidardan uzak durun.” der. Yani organik bir bilgi teknisyeni
olmayın. Entelektüel, iktidara mesafe koyar, hakkı söyler, hakkı savunur; biz
bunu söyledik. 
Bugün, inanın, kendi iktidar yanlışlarımızı kamufle
etmek için ya da Türkiye'nin birlik beraberliğini, cumhuriyetini, genç bir
yapıyı, devleti yok etmek için sürekli yapay birtakım söylemler peşindeyiz.
Bunlardan vazgeçeceğiz. Efendim, yolcu hatalıysa yolun günahı yoktur. Burada
yolla uğraşmayalım lütfen. 
Evet, Türkiye'de neredeyse soykırıma bile “evet”
diyecek duruma gelmiş iktidar partisi. Yapmayın bunu lütfen. Hatalar vardır ama
soykırım derecesinde değildir. Hatalar vardır tabii ki, bireysel hatalar
vardır, ama burada devleti zan altında bırakmak haksızlıktır. Bu çatı, devletin
varlığının bir simgesidir. 
Ben şimdi size soruyorum: Aynı duyarlılığımızı, Dersim
için gösterdiğimiz aynı duyarlılığımızı Dersim’deki rakamların katbekat üstünde
olan depremlerde…
(Mikrofon otomatik cihaz tarafından kapatıldı) 
KAMİL AYDIN (Devamla) – … hatalarımızdan dolayı
kaybettiklerimiz için konuştuk mu? Her bayram trafik kazalarında
kaybettiklerimizi on yıl üst üste koyun, inanın 50 tane Dersim hikâyesi çıkar.
Niye bunları konuşmuyoruz? Neden sadece devletin bekasını yorumlayacak, sorgulayacak
birtakım şeyleri dile getiriyorsunuz? Artık lütfen… Bu, siyaset üstü bir
ifadedir. 
Hepinizin affına sığınarak söylüyorum, siyasetimize bunu
malzeme etmeyelim, o malikâneyi yıkmayalım. O devlet, o malikâne yıkılırsa
altında ne yasama kalır ne yürütme kalır ne yargı kalır.
Teşekkür ederim. (MHP sıralarından alkışlar)
BAŞKAN – Teşekkür ederim Sayın Aydın.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
ÖZGÜR ÖZEL (Manisa) – Sayın Başkan…
BAŞKAN – Buyurun Sayın Özel.
ÖZGÜR ÖZEL (Manisa) – Çok teşekkür ederim Sayın Başkan.

AR-GE kanununu Cumhuriyet Halk Partisi olarak
desteklediğimizi hep söyledik. Eksikleri var, olumlu katkılar sağladık,
Komisyon üyelerimiz Komisyonda çok ciddi katkılar sağlamaya çalıştılar. Burada
da belli sayıda önergeyle daha iyiye doğru geliştirmek için bir çaba içinde
olduk. Ancak, hani hep söylüyoruz ya “Artık Komisyonun olmadığı anlaşıldığından
oturuma ara veriyoruz...” Biz de önergelerimize artık destek gelmeyeceği
anlaşıldığından bundan sonraki maddelerde… Birkaç maddedir önerge vermedik. Ama
önergeyle anlatamadığımız bir hususu burada dikkatlere sunmak istiyoruz, eğer
Sayın Bakan talimat verirse ortak bir önergeyle bu iş halledilebilir. 
Gelecekte görüşeceğimiz 28’inci maddede AR-GE
merkezleri için bir teşvik ortaya konuyor ve teknoloji geliştirme
bölgelerindeki girişimcilerden bu noktada bu AR-GE merkezlerine verilen
teşvikten önemlisinin kendileri için olduğunu ve burada bir düzenleme
gerektiğini ifade ediyorlar ama burada bir önerge versek, çıksak üzerinde
konuşsak… Dönülüyor, Sayın Bakan… Hatta orada da şöyle bir gelenek var, benim
çok hoşuma giden, Sayın Bakan nedense o geleneği takip etmiyor: Eğer ki maddeyi
daha iyiye geliştiren ancak Hükûmetin maddi imkânsızlıklardan, belki ekonomik,
belki başka sebeplerden katılamadığı önergelerde “Katılmıyoruz.” demek yerine
“Katılamıyoruz.” demesi hem önerge sahiplerine karşı bir nezaket hem de
meseleye yaklaşımı göstermek açısından... Sayın Bakan herkesin olumlu katkı
yaptığı böyle bir yerde, hep iyiye -önergelerde dahi- büyük bir şevkle
“Katılmıyoruz.” diyor. Hatta önergeleri reddederken de, sanki ihtiyaç varmış
gibi, iki elini kaldırarak bir bakan arkadaşına da vekâlet ediyor. Onu sorduk:
Kime vekâlet ediyor? “Bütün bakanların bütün bakanlara…” gibi tuhaf bir
vekâletnameyi bize sundular. 
(Mikrofon otomatik cihaz tarafından kapatıldı) 
BAŞKAN - Mikrofonunuzu açıyorum. Sözlerinizi
tamamlayınız Sayın Özel.
ÖZGÜR ÖZEL (Manisa) - “Bütün bakanların bütün bakanlara
vekâlet ettiği” gibi tuhaf bir Adalet ve Kalkınma Partisi uygulamasını dosya
hâlinde sundular. Oysa, açıktır, sayın bakanların Divana, hangi bakana vekâlet
ettiklerini ve o vekâletle ilgili belgeyi sunmaları lazım. O belge de usulüne
uygun sunulmadığı hâlde ve ihtiyacı da yokken, hem de tüm muhalefet partileri
daha iyiye götürmek için önerge verirken “Önergelere katılmıyoruz.”, iki elle
de reddediyor. Biz bunu Sayın Bakana ve meselenin ruhuna yakıştıramadık. Bundan
sonra da, Sayın Bakanın iyileştirme çabalarından bir fayda murat etmediği
anlaşıldığından önergemiz yoktur.
Arz ediyorum.
BAŞKAN - Teşekkür ederim Sayın Özel.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Sayın Başkan, çok kısa bir açıklama…
BAŞKAN - Sayın Bakan, buyurun efendim.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Şimdi, Sayın Başkan, değerli milletvekili arkadaşlar; biz bu kanunun başından
beri olumlu katkılara hep açık olduk. Hatta bu 28’inci maddede CHP Grubunun
Komisyonda verdiği önergeyi de, Tasarım Danışma Konseyinin görüşleri
doğrultusunda kriterlerin belirlenmesi noktasında -Sayın Arslan vardı, işte,
Komisyondaki arkadaşımız Sayın Tahsin Tarhan burada şu anda- biz bunu kabul
ettik. 
Şimdi, kanunun, kanun tasarısının
içeriğine yönelik verilen her önergeyi kesinlikle bizim toptan reddetmek veya
“Muhalefet veriyor.” diye kabul etmemek gibi anlayışımız kesinlikle olmaz. Şu
anda söylediğiniz konuda da eğer size AR-GE’yle ilgili paydaşlardan gelen “Şu
olsa daha iyi olur.” dediğiniz herhangi bir şey varsa lütfen onu getirin,
beraber değerlendirelim. 
ÖZGÜR ÖZEL (Manisa) – Getirdik Sayın Bakan. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Hayır, getirmediniz. 
ÖZGÜR ÖZEL (Manisa) – Didem Hanım sabahtan beri
diplomasisini yaptı, “Yapamayız.” demişsiniz. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Kim? Hayır, bana hiç kimse gelmedi. 
ÖZGÜR ÖZEL (Manisa) – Biraz önce arkadaşımız iletti
efendim. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Hayır, bakın, lütfen… Şu ana kadar bana muhalefet partilerinin hiç birinden,
Mecliste görüşmeye başladığımız andan itibaren yani “Şu kanunun içeriğinde şu
düzenlemeyi yapsak daha iyi olur.” diyen herhangi bir şey gelmedi. 
ÖZGÜR ÖZEL (Manisa) – Önergeler haddizatında öyle de…
İDRİS BALUKEN (Diyarbakır) – Önergeler var zaten,
önergelerimiz orada. 
ÖZGÜR ÖZEL (Manisa) – Önerge dediğimiz öyle bir şeydir
de…
İDRİS BALUKEN (Diyarbakır) – Önerge odur zaten. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Değerli arkadaşlar, burada, bu AR-GE kanunu biz özellikle… Türkiye'nin
geleceği açısından, bütün partilerin kendi parti programlarında da, seçim
beyannamelerinde de aşağı yukarı, neredeyse ortak cümlelerle vurguladığı bir
alan. Bu noktada bizim kesinlikle yaklaşımımızda iktidar-muhalefet ayrımı yok
ama takdir edersiniz ki verilen önerge, kanunun metnini, sadece lafzını…
“İlişkin” değil de işte, efendim, “şekli” gibi böyle sadece lafız olarak bazı
değişmeleri bizim burada kabul etmemiz mümkün değil ama kanun tasarısının
içeriğine yönelik, içeriği zenginleştirecek, paydaşların ihtiyacını
karşılayacak herhangi bir önergeye bizim kayıtsız kalmamız mümkün değil.
Kayıtlara geçmesi açısından açıklama ihtiyacı hissettim. 
Teşekkür ederim Sayın Başkan. 
BAŞKAN – Teşekkür ederim Sayın Bakan. 
ÖZGÜR ÖZEL (Manisa) – Sayın Başkan, çok kısa bir söz
daha… 
BAŞKAN – Buyurun Sayın Özel. 
ÖZGÜR ÖZEL (Manisa) – Sayın Başkanım, teşekkür ederim
anlayışınız için. 
Sayın Bakanım, Cumhuriyet Halk Partisinin ikinci bölüm
üzerinde verdiği 5 tane önergenin hiçbir tanesi, dediğiniz gibi öyle şeklî bir
önerge falan değil, onları incelerseniz görürsünüz. Madem böyle söylüyorsunuz…
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– İçeriği zenginleştiren değil.
ÖZGÜR ÖZEL (Manisa) – Komisyon üyemiz Didem Hanım
Komisyon Başkanımız Ziya Bey’e iletmiş, Ziya Bey çok olumlu olacağını ancak
bunun yük getireceğini söylemiş. Önerimiz şudur -getirin önergeyi, hemen beş
dakika ara verelim, hep beraber imzalayalım- AR-GE merkezlerine sağlanan
teşvikin teknoloji geliştirme bölgelerindeki girişimciler için de sağlanmasını
öneriyoruz. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Var zaten şu anda kanunda. 
ÖZGÜR ÖZEL (Manisa) – Nasıl var efendim? Komisyon
Başkanı bunun kapsamı genişleteceğini, yük artıracağını söylüyor. 
BAŞKAN – Teşekkür ederim Sayın Özel. 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Sayın Başkan, bir açıklama müsaadenizle…
BAŞKAN - Sayın Bakan, bir saniye efendim. Şimdi Sayın
Özgür Özel bazı önerilerde bulunuyor. Siz olumlu önerileri karşılamaya hazır
olduğunuzu ifade ediyorsunuz, önergeler dışındaki diğer önerileri kastetiğinizi
anlıyorum bundan. Öyle anlıyorum ki arada bir anlaşmazlık var. Eğer böyle bir
karşılıklı çalışma imkânı olacaksa bir ara da verebiliriz arzu ederseniz,
değilse devam edeceğim. (AK PARTİ sıralarından “Devam” sesleri)
Evet, 28’inci madde üzerinde iki önerge vardır,
önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 1/540 esas numaralı Araştırma ve
Geliştirme Faaliyetlerinin Desteklenmesi Hakkında Kanun İle Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 28’inci
maddesinin (f) bendinin sekizinci fıkrasında geçen “kâğıtlar” ifadesinin
“değerli kâğıtlar” şeklinde değiştirilmesini arz ve teklif ederiz.
 Emin Haluk Ayhan Mehmet
Necmettin Ahrazoğlu Şefkat Çetin
 Denizli Hatay Ankara
 Mustafa Mit Yusuf
Halaçoğlu Celal Adan
 Ankara Kayseri İstanbul
 Ruhi Ersoy
 Osmaniye
BAŞKAN – Şimdi maddeye en aykırı önergeyi okutup işleme
alacağım:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
28’inci maddesiyle 5746 sayılı Kanun’un 3’üncü maddesinin ikinci fıkrasına
eklenen “Haftalık kırk beş saatin üzerindeki ve ek çalışma sürelerine ilişkin
ücretler bu istisnadan faydalanamaz.” ifadesinin madde metninden çıkarılmasını
arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Mizgin Irgat Ahmet
Yıldırım
 Bitlis Muş
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılamıyoruz Sayın
Başkan.
BAŞKAN - Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılamıyoruz Sayın Başkanım.
BAŞKAN – Komisyonun ve Hükûmetin katılmadığı önerge
hakkında söz isteyen, İdris Baluken, Diyarbakır Milletvekili. 
Buyurun Sayın Baluken.
İDRİS BALUKEN (Diyarbakır) – Teşekkür ediyorum.
Sayın Başkan, değerli milletvekilleri;
hepinizi tekrar saygıyla selamlıyorum.
Gerek demin yapılan konuşmaya gerekse de
Sayın Naci Bostancı’nın ulus devlet anlayışı üzerinden bize getirmiş olduğu
bazı eleştirilere de bu vesileyle cevap vermek istiyorum.
Sayın Bostancı okumaya meraklı birisi ama anladığım
kadarıyla söz konusu biz olunca, HDP olunca o konuda okumaktan çok zihnindeki
ön yargılarla hareket etmeyi tercih ediyor. Eğer biraz inceleme şansı olmuş
olsaydı, HDP’nin sadece ulus devlet anlayışına değil, bir bütün olarak ulus
devletin de dâhil olduğu kapitalist moderniteye karşı olduğunu, kapitalist
modernitenin 3 sacayağı olan kapitalizmi, endüstriyalizmi ve ulus devleti bir
sorun olarak gördüğünü tespit edebilirdi. Biz, bu her 3 sacayağına karşı
demokratik ulusu, komünal ekonomiyi ve ekolojik toplumu önceleyen bir
paradigmaya sahibiz ve bunların tamamının yaşama geçmesi durumunda da gerek
Türkiye'nin gerek Orta Doğu’nun temel meselelerinin çözüleceğini söylüyoruz.
Dolayısıyla, Orta Doğu’daki bütün sorunların kökeni olarak, omurgası olarak
gördüğümüz bir ulus devlet anlayışı üzerinden bize yöneltilen ithamları kabul
etmemiz mümkün değil. Zaten yaşadığımız bütün sorunların kökeni, sadece Türkiye
için değil bütün Orta Doğu için, bu eline cetvel almış emperyal güçlerin ve
bölgesel hegemonik güçlerin çizmiş olduğu sınırlar ve yarattığı ulus
devletlerdir. Bütün dünyada şu anda ulus devlet anlayışları aşılıyorken,
ülkeler arasındaki sınırlar yerini kolektif birlikteliklere bırakıyorken siz
hâlâ kendi Hükûmetiniz döneminde Rojava’yla aranıza -hani hep şikâyet
ediyorsunuz ya- hendekleri kazdınız, duvarlar ördünüz; Irak’la aynı şekilde,
İran’la aynı şekilde. Biz, tam tersine bu anlayışı sorunlu bir anlayış olarak
görüyoruz. “Demokratik ulus” dediğimiz şey, Türk’ün, Kürt’ün, Arap’ın, Laz’ın,
Çerkez’in, Alevi’nin, Sünni’nin bir arada bir toplumsal sözleşmeyle haklarının
çoğul demokrasiyle güvence altına alınmış olduğu bir yapıdır, bir sistemdir.
Yine, kapitalizmi herhâlde anlatmaya gerek yok, Sayın Bostancı çok iyi bilir.
Yani, ülkenin bir tarafında çocuklar aç olarak başlarını yastığa koyarken diğer
tarafta milyon dolarlık saraylar yapmak değil, işte ona da karşıyız. Onun
yerine de biz komünal bir ekonomik anlayışı, gelir dağılımı adaletsizliklerinin
ortadan kaldırıldığı eşitlikçi bir anlayışı savunuyoruz. “Endüstriyalizm”
derken işte bugün Artvin Cerattepe’deki durumu görüyorsunuz yani azami kâr
uğruna, aşırı kâr uğruna bütün doğayı talan eden, her tarafa maden ocakları,
HES’ler, bilmem barajlar yapan bir sömürü sistemi, bir talan sisteminden
bahsediyoruz. Bunun, bu anlayışın yanlış olduğunu, öncelenmesi gereken
anlayışın doğa ve insanı koruma üzerine bir paradigma olduğunu ifade ediyoruz.
Şimdi, bu ulus devlet yapısıyla ilgili bazıları farklı düşünebilir ama biz
kendimizle çelişmeme adına bunu sadece bu coğrafya için değil her taraf için
savunuyoruz. Yani, düşünün ki ulus devleti eğer savunuyorsak o zaman
Bulgaristan’da, bilmem Batı Trakya’da Bulgar milleti adına asimile edilen
Türklerin durumunu nasıl ele alacağız? Orada inancını yaşayamayan, asimile
edilen Müslümanların durumunu nasıl alacağız? Bulgar milleti yaratılıyor diye
bunu bir anlayış üzerinden mi değerlendireceğiz? Bu konuda biz duruşumuzun net
olduğunu ifade etmek istiyoruz. Özellikle Türkiye'nin bölünme paranoyası
üzerinden bir yaklaşımı da bir kenara bırakın yani onu savunsak çıkar burada
söyleriz, korkmayız, bedeli neyse de öderiz, bizim öyle bir anlayışımız yok.
Yani, şu anda “Türkiye’de bir bölünme yaratalım, bir bağımsız ulus devlet, bir
kürdistan yaratalım…” Bunu bir çözüm olarak görmüş olsak gelir burada söyleriz,
hiç kimseden de korkmayız ama biz bunun bir çözüm olmadığını, tam tersine şu
anda İsrail başta olmak üzere emperyal planların da daha çok yeni ulus
devletçikler yaratarak Orta Doğu’da kendine alan yaratma arayışı içerisinde
olduğunu, buna karşı en etkili panzehrin de halkların bir arada yaşayacağı
demokratik ulus modeli olduğunu ifade ediyoruz. Bu konudaki düşüncemiz son
derece nettir. Keşke üniversitelerimiz özgür olsaydı da bu bahsettiğim
kapitalist modernite, demokratik ulus anlayışı, bunlarla ilgili araştırma yapma
imkânına sahip olmuş olsalardı diyorum, hepinizi saygıyla selamlıyorum.
BAŞKAN – Teşekkür ederim Sayın Baluken.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan (1/540) esas numaralı Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 28’inci maddesinin (f) bendinin
sekizinci fıkrasında geçen “kâğıtlar” ifadesinin “değerli kâğıtlar” şeklinde
değiştirilmesini arz ve teklif ederiz.
Ruhi Ersoy (Osmaniye) ve
arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılamıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FİKRİ IŞIK (Kocaeli) – Katılamıyoruz Sayın Başkanım.
BAŞKAN –
Komisyonun ve Hükûmetin katılmadığı önerge hakkında söz isteyen Ruhi Ersoy,
Osmaniye Milletvekili.
Buyurun Sayın
Ersoy. (MHP sıralarından alkışlar)
RUHİ ERSOY
(Osmaniye) – Sayın Başkan, değerli milletvekilleri; Genel Kurulu grubumuz adına
saygıyla selamlıyorum.
Devlet, millet, devleti ebet müddet, temel
kavramlarımızı oluşturan değerlerimiz ve değerlerimizin toplamı üzerine çeşitli
tartışmalar yapılıyor. Elbette ki milletin kürsüsünde, milleti temsil
noktasında olanlar düşüncelerini ifade edecek. Çıkış noktamız AR-GE yasası olsa
da görüşler bu kürsüden ifade ediliyor. İfade edilirken kullanılan kavramlar
bazen anakronik ifadeler, bazen kendisi için yeni ama uzmanlık alanı olan için
sıradan kelimeler olabiliyor. Elbette burası siyaset kürsüsü, Akademia kürsüsü
değil ama siyasetle Akademia’yı birleştirerek müktesebatlar üzerine insanlar
görüşlerini söyleyebilirler. Milliyetçi Hareket düşüncesinde devlet ebedi
müddettir; millet kavramı, bu ebedi müddetin kökü mazide olan atisidir; halk
kavramı, yaşadığı kesitteki vatandaşlarıdır. Dolayısıyla, yer yüzünde varlığını
ifade etmiş olan ilk Türk belgelerinde Bilge Kağan’ın Tonyukuk’un yazıtlarında
yerini bulmuş olan “Ey Türk…” diye başlayan ifadelerden bugüne, bugünden de
henüz ruhlar âleminde, bezmielestte, inancımıza göre “…”(x)
diyerek tekrar yeryüzüne, bir Türk-İslam bedenine gönderilmek üzere bekleyen
ruha kadarki olan sorumluluk da milleti oluşturur. Nasıl ki bugün gündelik
yaşamda vatandaşın mutluluğunu düşünüyor, ona göre siyaset üretiyorsak bu siyaseti
üretirkenki değerlerimiz, millî kimliğimiz, mazimizi var eden değerlerin
toplamı üzerinde bizi var ettiği için, bugünkü gündelik hayatın içerisinde bazı
konuları sadece bugüne göre değil, doğmamış olanları, doğacak olanları da
hesaba katıp geleceği planlamakla mümkün olmuştur. 
İşte, bin yıldır bu topraklarda var olan medeniyet,
gelecek bin yıllarda da bu temel diskurla, bu temel ülküyle ancak mümkün
olabilecektir. Ondan dolayı, devleti ebet müddetinde Kanuni Sultan Süleyman’ı
düşündüğümüzde adaleti, kanunu, hakkı, hukuku bize getiren ve medeniyetimizdeki
imparatorluğun âdeta -altın harflerle- yüz akı kabul edilen Kanuni’nin, başta,
hepimizin maalesef popüler kültür üzerinden öğrendiği Şehzade Mustafa meselesi
değil, ondan daha sonraki cereyan eden Beyazıt vakası ve Beyazıt’ın çocukları
dâhil, kanını dökmeden boğdurarak öldürme meselesini düşündüğümüzde, belki de
Kanuni, devleti ebet müddet için bunları yapan bir insandı. 
Evet, birtakım değerleri seküler akılla izah
edemezsiniz, bu değerler var olan manevi kuvvetin içerisinde varlıklarını
göstermeden temsil ederler. Bu manevi kuvvet, bazen bir fert, bazen bir şahıs,
bazen bir mebus, bazen bir vatandaş; gündelik hayatta ise bunun adına “irfan
meclisi” dediğimiz, hayatın biriktirdikleriyle beraber bu medeniyetin
içerisinden süzülmüş bir hâl diliyle, bir kâl diliyle, bir cümleyle kendini
ifade eden bir vatandaştan terennüm edebilir. Bu değerlerin üzerinde yol
yürüdüğümüzü bilerek hareket etmemiz gerektiğine inanıyoruz ve merkez-kenar
ikileminde İbn-i Haldun teorisi der ki: “Kenardan merkeze gelenler, bir müddet
sonra kendileri merkezîleşirler ve yeni kenarlar oluştururlar. Çürüme
başladığında kenardan yeni bir yürüyüş, o çürümenin önüne geçmeye çalışır.”
İşte, on dört yıllık iktidarı sürecinde çeşitli çürümelere
rağmen, “muhalefet olma” ifadelerinin içerisini başka saiklerle doldurarak
kendini güncellemeye çalışan bir Hükûmet var fakat bu Hükûmetin karşısına millî
birikimle ve samimiyetle bu milletin müktesebatını haiz, iyi bir hazırlık
içerisinde olan Milliyetçi Hareket Partisi var. Milliyetçi Hareket Partisi de
deminki bahsetmiş olduğumuz değerler manzumesinde “Önce ülkem yani devletim,
sonra partim ve ben.” anlayışını ortaya koyduğu için, doğru olan işlerde,
mücadelelerde yanlarında olmuştur. Siyasi iradenin, devlet anlayışını yerine
getirmesi ve bu konuda kararlı olması ve katı kurallarla “Vatan bölünmez.”
diyebilmesi için vereceği her türlü mücadelede bilerek ve isteyerek yanında
olma prensibiyle hareket etmekteyiz. 
Bu duygu ve düşüncelerle hepinizi saygıyla selamlıyor,
hayırlı akşamlar diliyorum. (MHP sıralarından alkışlar)
BAŞKAN – Teşekkür ederim Sayın Ersoy.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Sayın milletvekilleri, 28’inci maddenin oylanmasından
önce Komisyonun bir düzeltme talebi vardır. 
Komisyona söz veriyorum şimdi.
Buyurun.
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Sayın Başkan, redaksiyon
kapsamında tasarının 28’inci maddesiyle 5746 sayılı Kanun’un 3’üncü maddesine
eklenen “Tasarım Danışma Konseyinin” ibaresinin başına meri mevzuattaki adına
uygun olarak “Türk” ibaresinin eklenmesi gerekmektedir.
Teşekkür ediyorum.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkan, bir kısa açıklama da ben…
BAŞKAN – Buyurun Sayın Bakan, size de açıklama için söz
veriyorum.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Sayın Başkan, biraz önce Cumhuriyet Halk Partisi Grup Başkan Vekili Sayın
Özgür Özel’in yaptığı açıklamayla ilgili yaptığımız görüşmede Cumhuriyet Halk
Partisi Grubunun önergeyle talep ettiği konuyu, inşallah, bir sonraki üretim
reform paketi hazırlığımız var, orada temel bilimlerin hem fen bilimlerinin hem
de sosyal bilimlerin desteklenmesi kapsamında temel bilimler mezunlarını
çalıştıranlara devlet bütçesinden yardım yapılmasıyla ilgili düzenlemeyi orada
hayata geçireceğiz. Bunun kayıtlara geçmesini ben de özellikle belirtmek
isterim.
BAŞKAN – Teşekkür ederim Sayın Bakan.
Sayın Bakan farklı bir konuda açıklamada bulundu.
Komisyon şunu söylüyor değerli milletvekilleri:
Görüştüğümüz 28’inci maddede yer alan “Tasarım Danışma Konseyi” ibaresi, meri
mevzuatta, yani ilgili Bakanlar Kurulu kararında “Türk Tasarım Danışma Konseyi”
olarak geçmiş olduğu için buradaki ibareye “Türk” kelimesinin eklenmesi
gerekiyor. Bu konuda bir redaksiyon yetkisiyle maddenin oylanmasını talep
ediyor Komisyon. Ben de bu talebi uygun görüyorum. Eğer Genel Kurul da uygun
görürse bu şekilde madde yasalaşmış olacak.
Komisyonun düzeltmesi çerçevesinde 28’inci maddeyi
oylarınıza sunuyorum: Kabul edenler… Etmeyenler… Madde kabul edilmiştir.
29’uncu madde üzerinde iki önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı
Araştırma ve Geliştirme Faaliyetlerinin Desteklenmesi Hakkında Kanun ile Bazı
Kanun ve Hükmünde Kararnamelerde Değişiklik Yapılmasına Dair Kanun Tasarısı’nın
29’uncu maddesinde geçen “onbeşe" ifadesinin “ona” şeklinde
değiştirilmesini arz ve teklif ederiz.
 Mehmet
Necmettin Ahrazoğlu Emin Haluk Ayhan  Celal
Adan
 Hatay
 Denizli  İstanbul
 Mustafa
Mit  Ruhi Ersoy  Nuri
Okutan
 Ankara
 Osmaniye  Isparta
BAŞKAN – Şimdi, maddeye en aykırı önergeyi okutup
işleme alacağım.
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
29’uncu maddesinde yer alan “TÜBİTAK’ın görüşü alınmak suretiyle "
ifadesinin “TÜBİTAK’tan görüş alınması” şeklinde değiştirilmesini arz ve teklif
ederiz.
 İdris Baluken  Mahmut
Toğrul  Mehmet Emin Adıyaman
 Diyarbakır  Gaziantep
 Iğdır
 Mizgin Irgat  Ahmet
Yıldırım  Bitlis
 Muş  
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılamıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkanım. 
BAŞKAN – Komisyonun ve Hükûmetin katılmadığı önerge
hakkında söz isteyen Mehmet Emin Adıyaman, Iğdır Milletvekili.
Buyurun Sayın Adıyaman. (HDP sıralarından alkışlar) 
MEHMET EMİN ADIYAMAN (Iğdır) – Sayın Başkan, değerli
milletvekilleri; hepinizi saygıyla selamlıyorum.
Değerli milletvekilleri, tabii, bugün Suriye’ye ilişkin
çokça konuştuk, birçok hatip arkadaşımız görüşlerini dile getirdi. Keza
Türkiye'nin Orta Doğu ve özel olarak Suriye’ye ilişkin dış politikasını
tartıştık, gündeme getirdik. Yine, PYD’nin son dönemde Türkiye tarafından top
atışlarıyla baskı altına alınmasına ilişkin konular gündeme geldi, ama
bildiğiniz üzere, sadece AKP Hükûmeti, PYD’yi Suriye’de bir terör örgütü olarak
kabul etmekte. Buna mukabil dünyanın hemen hemen tüm ülkeleri, PYD’yi ve onun
askerî gücü olan YPG’yle YPJ’yi, IŞİD ve El Kaide çetelerine karşı mücadele
veren seküler, demokratik ve çoğulcu bir yapıyı savunan bir yapı olarak
değerlendirmekte.
Son dört gün, hatta beş gündür Türkiye sınırlarından
yapılan topçu atışlarıyla -bildiğiniz üzere- PYD’nin ele geçirdiği Suriye’deki
kasaba ve köyler bombalanıyor. Bunun üzerine Rusya, Türkiye'nin bu topçu
atışlarını ve tacizini Birleşmiş Milletler Güvenlik Konseyine götürmüştü. 
HÜSEYİN KOCABIYIK (İzmir) - Hey sana
söylüyorum! Suriye senin neyin oluyor?
MEHMET EMİN ADIYAMAN (Devamla) – Basına düşen haberlere
göre, şu anda Birleşmiş Milletler Güvenlik Konseyi oy birliğiyle Türkiye’ye
çağrı yapıp Suriye’ye yapılan topçu atışlarına son vermesi gerektiği yönünde
bir karar almış bulunmaktadır.
Değerli arkadaşlar, biz, burada, ısrarla Türkiye'nin şu
ana kadar Suriye’de yürüttüğü politikanın, hem uzun vadede hem de Türkiye'nin
kendi iç dinamikleri açısından, bölge dinamikleri açısından ve Türkiye'nin
çıkarları açısından doğru politikalar olmadığının hep altını çizdik, hep
vurguladık. Bunu tarihten örneklerle destekledik, Türkiye’deki dinamiklerle
destekledik, keza tarihî geçmişle destekledik. Hatta hatta tüm arkadaşların
burada dile getirdiği Sykes-Picot Anlaşması’yla suni sınırların çizildiğini…
Mesela, Türkiye-Suriye sınırının, hepinizin bildiği gibi, sadece bir tren
hattının sınırı olarak belirlendiğini, bunun tarihî gerçeklere uymadığını
söyledik ve Türkiye'nin özel olarak Suriye ve genel olarak da Orta Doğu
siyasetinde en doğru müttefiklerinin Kürtler olacağını, hem Irak’ta hem
Suriye’de ve hatta İran’da tıpkı o tarihsel geçmiş gibi doğru müttefikin
Kürtler olacağının altını ısrarla çizdik. Ama maalesef AKP Hükûmeti, dış
siyasette, özellikle Suriye politikasında, Kürtleri inkâr, ret, Kürt
düşmancılığı üzerinden ısrarla bir politika devam ettirmekte. İşte, bu
politikanın, bu yanlış politikanın uluslararası arenada, uluslararası boyutta
karşılığı da tıpkı şu anda basına yansıdığı gibi Birleşmiş Milletler Güvenlik
Konseyinin almış olduğu karardır.
Buradan bir kez daha sesleniyoruz arkadaşlar: Doğru
politikaya dönmek zorundadır AKP Hükûmeti, uzun vadeli bir dış politika
stratejisi belirlemek durumundadır. Yoksa, bugün PYD düşman, tıpkı Güney
Kürdistan’da on yıl önce yürüttüğü politika gibi, sonra, iki yıl sonrasında
dost. Suriye’de aynı konuma düşmemeli. İki yıl sonra, belki bir yıl sonra bu
kez Suriye’deki Kürtler bizim müttefikimiz, dostlarımız konumuna düşmeden,
doğru siyaseti, doğru yöntemi bence bugünden, şu andan, yarından tezi yok,
Türkiye’nin bu ittifakı, bu doğru politikayı hayata geçirmesi lazım. 
(Mikrofon otomatik cihaz tarafından kapatıldı) 
MEHMET EMİN ADIYAMAN (Devamla) – Suriye’deki barbar
IŞİD ve El Kaide örgütlerine dayanmaktan vazgeçmesi gerekiyor. 
Hepinizi saygıyla selamlıyorum. 
BAŞKAN – Teşekkür ederim Sayın Adıyaman. 
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 97 sıra sayılı Araştırma ve
Geliştirme Faaliyetlerinin Desteklenmesi Hakkında Kanun ile Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Tasarısı’nın 29’uncu
maddesinde geçen “onbeşe" ifadesinin “ona” şeklinde değiştirilmesini arz
ve teklif ederiz.
Mehmet Ahrazoğlu (Hatay) ve
arkadaşları
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) - Katılamıyoruz Sayın
Başkan.
BAŞKAN - Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılamıyoruz Sayın Başkanım.
BAŞKAN – Komisyonun ve Hükûmetin katılmadığı önerge
hakkında söz isteyen yok. 
Gerekçeyi okutuyorum:
Gerekçe: 
Öte yandan, doğası gereği daha az sayıda AR-GE veya
tasarım personeliyle faaliyet gösteren sektörlerdeki işletmelerin AR-GE veya
tasarım merkezi açabilmesini teminen tam zaman eşdeğer AR-GE ve tasarım
personeli sayısını belirli bir sayıya kadar indirme ve sektörel farklılaştırma
yapabilme konusunda Bakanlar Kuruluna yetki verilmektedir. Bu kapsamda, ülkemiz
açısından stratejik önemi haiz olan sektörlere ilişkin AR-GE ve tasarım merkezi
açılabilmesi teşvik edilmiş olmaktadır.
AR-GE çalışması yapmayı hedefleyen girişimcilerin veya
KOBİ'lerin daha az sayıda AR-GE ve tasarım personeliyle faaliyetlerine imkân
sağlanmaktadır.
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
30’uncu madde üzerinde bir önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan 97 sıra sayılı Kanun Tasarısı’nın
30’uncu maddesinde yer alan "iptal etmek veya" ifadesinin "iptal
etmek ve/veya" şeklinde değiştirilmesini arz ve teklif ederiz.
 İdris Baluken Mahmut
Toğrul Mehmet Emin Adıyaman
 Diyarbakır Gaziantep Iğdır
 Mizgin Irgat Ahmet
Yıldırım 
 Bitlis Muş 
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılamıyoruz Sayın
Başkan.
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
– Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
üzerinde Sayın İdris Baluken, Diyarbakır Milletvekili.
Buyurun Sayın Baluken.
İDRİS BALUKEN (Diyarbakır) – Teşekkür ederim.
Sayın Başkan, değerli milletvekilleri; tekrar hepinizi
saygıyla selamlıyorum. 
Aslında yaşadığımız sorunların tamamı, empati yapma
duygusundan yoksun olmamızdan kaynaklanıyor. Yani biz buraya çıktığımızda bize
nefret duygusuyla bakan gözlerdeki o duyguları görebiliyoruz. (AK PARTİ
sıralarından gürültüler)
MEHMET NACİ BOSTANCI (Amasya) – Biz mi? Yok öyle bir
şey. 
HASAN TURAN (İstanbul) – İnsan olarak yoruluyoruz ayrıca.
İDRİS BALUKEN (Diyarbakır) – Biz de hani bu sıralarda
oturan herkese o anlamda çok yakınlık hissetmiyoruz ama halkın vekilleri
olarak, halkın temsilcileri olarak burada belli şeylerin tartışılmasını, oyunu
almış olduğumuz halkımıza karşı bir görev olarak biliyoruz. 
“Düşünce özgürlüğü yok, ifade özgürlüğü yok,
akademiyada özgürlük yok.” derken, bundan gerçekten mutluluk duymuyoruz,
düzelsin diye söylüyoruz. Yani grup başkan vekilleri burada, bakanlar burada.
Belki, hani geçmişte olduğu gibi halkın vekillerinin söylediklerine bir kulak
kabartır, not alırlar, onun üzerine bu düşüncelerimizi dile getiriyoruz.
HÜSEYİN KOCABIYIK (İzmir) – Günlerdir iddia
ediyorsunuz!
İDRİS BALUKEN (Devamla) - Bakın, ben empati duygusu
için bir yazı okuyacağım, Ahmet Altan’ın 1995 yılında yazmış olduğu bir yazı ve
sanırım 1 yıl 8 ay da ceza almıştı Ahmet Altan. Şöyle diyor, “Atakürt” başlıklı
bir yazı: “Düşünün ki Mustafa Kemal, Selanik’te değil de Musul’da doğmuş bir
Osmanlı paşası olsaydı, Kurtuluş Savaşı’nı Türkler ve Kürtlerle birlikte
gerçekleştirdikten sonra kurulmasına önayak olduğu cumhuriyetin adını Kürdiye
Cumhuriyeti koysaydı, kendisi de Meclis kararıyla Atakürt adını alsaydı...
Kürdiye Cumhuriyeti’nin bütün vatandaşlarına Kürt
deneceği için hepimiz Kürt sayılsaydık, Taksim’e, Kadıköy’e, Kızılay
Meydanı’na, Kordon’a "Ne mutlu Kürt’üm diyene" pankartları
asılsaydı...
Kürdiye’de Türk olmadığı, herkesin aslında Kürt olduğu
söylenseydi, kendilerini Türk sananların aslında ‘deniz Kürt’ü’ oldukları iddia
edilseydi…” Bunları yazan da bir Türk arkadaşlar, onu hatırlatayım: “Kürtlerin
‘yedi bin yıllık’ bir tarihi bulunduğunu, Anadolu’nun esas sahiplerinin Kürtler
olduğunu, Moğolların, Hunların, Etrüsklerin aslında Kürtlerin atası
sayıldığını, Osmanlı’daki Kürt paşalarının kahramanlıklarını derslerde
okusaydık. Teoman, Cengiz, Atilla, Osman gibi isimler almamız yasaklansaydı,
Berfin, Beruj, Tiruj, Nevruz gibi isimler almak zorunda kalsaydık. Türkçe
televizyon kurulması yasak edilseydi, bütün televizyon yayınları Kürtçe
yapılsaydı… Romanlarımızı, hikâyelerimizi, şiirlerimizi Kürtçe yazmak zorunda
kalsaydık, yalnızca Kürt şarkıları dinleseydik, gazetelerimizi Kürtçe
çıkarsaydık… Okullarımızda yalnız Kürtçe okutulsaydı ve Türkçe okutulması
yasaklansaydı… ‘Biz Türküz, bizim bir tarihimiz, bir dilimiz var.’ dediğimizde
sorgusuz sualsiz hapislere atılsaydık.
İstanbul’da, Ankara’da, İzmir’de, Bursa’da, Edirne’de
polis sürekli olarak bizi izleseydi, ‘özel timler’ bizim ‘Kürdiye
Cumhuriyeti’ni parçalamak isteyen ‘ayrılıkçılar olmamızdan’ kuşkulanıp hepimize
sürekli ‘suçlu’ muamelesi yapsaydı, sırf Türk olduğumuz için hakaretlere
uğrasaydık. 12 Eylül darbesinden sonra bütün batı bölgesindekiler hapishanelere
doldurulsa, inanılmaz işkencelerden geçirilse, boğazlarına kadar çamurların
içine battıkları hücrelere konsa, tazyikli sularla iç organları perişan edilse,
azgın köpeklerle bacakları parçalansaydı…
Evlerimiz basılsa, ayrılıkçı ‘Türk teröristlere’ yardım
ettiğimiz iddialarıyla apartmanlarımız yakılsa, biz evimizden bir eşya bile
alamadan çıkarılıp Diyarbakır’a, Hakkâri’ye sürgüne gönderilerek, çadırlarda
yaşamak zorunda bırakılsaydık… Biz Türkler buna razı olur muyduk, ‘işte hepiniz
Kürdiye Cumhuriyeti’nin vatandaşı olarak birer Kürtsünüz, ayrıca Türklük diye
niye tutturuyorsunuz, isterseniz başbakan bile olabilirsiniz’ sözlerini bir
hakkaniyet işareti olarak kabul eder miydik?”
MEHMET AKİF YILMAZ (Kocaeli) – O söylediklerini AK
PARTİ ortadan kaldırdı.
İDRİS BALUKEN (Devamla) – “Yoksa, Türk kimliğimizin,
dilimizin, kültürümüzün, bu ülkenin ‘eşit’ vatandaşları olarak kabul
edilmesinde ısrarcı mı olurduk?” diye giden bir yazı ve “Burada kendimiz için
isteyeceğimizi, bizimle eşit olduğunu kabul ettiğimiz insanlara vermemek için
bu kadar kan dökmeye, ülkeyi bir çıkmaza sürüklemeye değer mi?” sorusuyla biten
bir yazı.
Eğer cevabınız “hayır” ise demokrasi testinden
geçmişsiniz demektir ama cevabınız hâlâ bu yazıya da, empati duygusu
geliştirmeniz için buradan ifade etmeye çalıştığımız bu yazıya yönelik
sataşmaysa da söyleyecek sözümüz yok diyorum.
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Baluken.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
31’inci madde üzerinde bir önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
31’inci maddesinde yer alan “Bakanlık, uhdesindeki” ifadesinin “Bakanlık,
bünyesindeki” değiştirilmesini arz ve teklif ederiz.
 İdris Baluken Mahmut
Toğrul Mizgin Irgat
 Diyarbakır  Gaziantep Bitlis
 Mehmet Emin Adıyaman Behçet
Yıldırım
 Iğdır Adıyaman
BAŞKAN – Komisyon önergeye katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılamıyoruz Sayın
Başkan.
BAŞKAN – Hükûmet?
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkanım.
BAŞKAN - Komisyonun ve Hükûmetin katılmadığı önerge
hakkında?
İDRİS BALUKEN (Diyarbakır) – Gerekçe…
BAŞKAN – Gerekçeyi okutuyorum:
Gerekçe:
Düzenlemeyle maddenin daha anlaşılır olması
amaçlanmıştır.
BAŞKAN - Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
32’nci madde üzerinde bir önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun Tasarısı’nın
32’nci maddesinde yer alan “Bu kanunun yayımını” ifadesinin “Bu kanun resmi
gazetede yayımlanmasını” şeklinde değiştirilmesini arz ve teklif ederiz.
 İdris Baluken Mahmut
Toğrul Mizgin Irgat
 Diyarbakır  Gaziantep Bitlis
 Mehmet Emin Adıyaman Behçet
Yıldırım
 Iğdır Adıyaman
BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılamıyoruz Sayın
Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
İDRİS BALUKEN (Diyarbakır) – Gerekçe okunsun. 
BAŞKAN – Önerge hakkında söz isteyen yok.
Gerekçeyi okutuyorum: 
Gerekçe: 
Düzenlemeyle maddenin daha anlaşılır olması
amaçlanmıştır. 
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
33’üncü maddede bir önerge vardır, okutuyorum: 
Türkiye Büyük Millet Meclisi
Başkanlığına
Görüşülmekte olan 97 sıra sayılı Kanun
Tasarısı’nın 33’üncü maddesinde yer alan “Bu kanun hükümlerini Bakanlar Kurulu
yürütür.” ifadesinin “Bu Kanun hükümleri Bakanlar Kurulu tarafından yürütülür.”
şeklinde değiştirilmesini arz ve teklif ederiz.
 İdris
Baluken Mahmut Toğrul Mehmet Emin
Adıyaman 
 Diyarbakır Gaziantep Iğdır
 Mizgin
Irgat  Behçet Yıldırım
 Bitlis Adıyaman

BAŞKAN – Komisyon önergeye katılıyor mu? 
SANAYİ, TİCARET, ENERJİ, TABİİ KAYNAKLAR, BİLGİ VE
TEKNOLOJİ KOMİSYONU BAŞKANI ZİYA ALTUNYALDIZ (Konya) – Katılamıyoruz Sayın
Başkan. 
BAŞKAN – Hükûmet? 
BİLİM, SANAYİ VE TEKNOLOJİ BAKANI FİKRİ IŞIK (Kocaeli)
- Katılmıyoruz Sayın Başkan.
BAŞKAN – Önerge hakkında söz talebi yok. 
Gerekçeyi okutuyorum: 
Gerekçe: 
Düzenlemeyle maddenin daha anlaşılır olması
amaçlanmıştır. 
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
Değerli milletvekilleri, ikinci bölümde yer alan
maddelerin oylamaları tamamlanmıştır. 
Şimdi, oyunun rengini belli etmek üzere söz talep eden
milletvekillerine İç Tüzük’ün 86’ncı maddesine göre söz vereceğim. 
Lehte olmak üzere Şahin Tin, Denizli Milletvekili. 
Buyurun Sayın Tin. (AK PARTİ sıralarından alkışlar)
Süreniz beş dakikadır. 
ŞAHİN TİN (Denizli) – Sayın Başkan, değerli
milletvekilleri; görüşülmekte olan kanun tasarısının tümü üzerinde oyumun
rengini belirtmek üzere lehte söz almış bulunmaktayım. Bu vesileyle hepinizi
saygıyla selamlıyorum.
Öncelikle, milletimizin huzuru, vatanımızın özgürlüğü,
bayrağımızın ilelebet bu topraklarda varlığı için canlarını veren, dün
Denizli’de defnettiğimiz Mustafa Uygun kardeşimiz başta olmak üzere tüm aziz
şehitlerimize Allah’tan rahmet diliyorum. 
AK PARTİ iktidarı olarak Türkiye'de on dört yıldır nice
reformlara imza attık ve nice başarılı icraatları milletimizle birlikte
gerçekleştirdik. Türkiye olarak her alanda kendini yenileyen ve güçlenerek
dünyada adından söz ettiren bir ülke olmanın haklı gururunu yaşıyoruz.
Türkiye'nin büyümesinin önündeki engeller hep birlikte aşılmalı, yerli üretim
daha çok desteklenmelidir. 
Sayın Başkan, değerli milletvekilleri; artık, Türkiye,
teknolojiyi üreten ülke olmakla yetinmemelidir, Türkiye, aynı zamanda dünyaya
teknoloji satan bir ülke olmak durumundadır. Bu anlamda hazırlanan AR-GE Reform
Paketi sanayicimize ve üreticimize güç verecektir. Yapılan bu yasal
düzenlemeyle ülkemizde AR-GE kültürü daha da gelişecek, bilim kurullarının
sanayiye güç vermesine büyük bir destek verilmiş olacaktır. Bilim adamlarımızın
üretim sektörüne güç vermesi, şüphesiz, daha kaliteli ve marka değeri yüksek
yerli ürünlerin piyasada olması bakımından önemlidir. Üretim, kahramanlık
işidir çünkü.
Değerli milletvekilleri, üretim sektörüne ilişkin kendi
ilim Denizli’den bahsetmek istiyorum. Hepimizin bildiği gibi, Denizli, sanayisi
güçlü, girişimci insanların var olduğu, üreten bir şehirdir. Özellikle tekstil
ve hazır giyim sektörü bakımından Denizli, kendini dünyaya kabul ettirmiş ve
markalaşmış bir şehirdir. Tekstil ve hazır giyim sektöründe tasarımın
ehemmiyeti ise son derece büyüktür. Tasarım konusunda mutlaka destek sağlamamız
gerekiyor. Üzerinde konuştuğumuz tasarı, tekstil ve hazır giyim sektörü başta
olmak üzere ilintili tüm sektörler için önemli bir yeniliktir. Tekstil
sektörünün yanı sıra yine birçok makine, mermer, kablo ve tarım ürünleri üretimi
yeni ve yerli markaların imalatıyla Denizli’den dünyaya açılmaktadır. Yenilikçi
fikirlere sahip gençlerimizin desteklenmesi, üniversite-sanayi iş birliği
faaliyetlerinde bulunan öğretim üyelerine güç verilmesi adına bu reform
paketinin getirileri ülkemiz ve ilimiz açısından vazgeçilmez bir ihtiyaçtır. 
Reform niteliğinde olan bu düzenlemenin ilk ışığını
yakan Sayın Başbakanımız başta olmak üzere, tasarının hazırlanmasında büyük
emeği olan Bilim, Sanayi ve Teknoloji Bakanımız, Bakan Yardımcımız, AK PARTİ
Grubumuz, ilgili bürokratlarımız, iktidarıyla muhalefetiyle birlikte
çalışmasını yaptığımız tüm Komisyon üyelerimize, sanayicilerimiz ve milletimiz
adına şükranlarımı sunuyorum.
Son olarak şu husustan bahsetmeden geçemeyeceğim:
Ülkemizde yaşanan terör uzantılı elim hadiseler bizleri derinden üzmektedir.
Aslına bakıldığında, ülkemizin büyümesinin önündeki en büyük engel iç
huzurumuza yönelik, dışarıdan organize edilen ve içerideki taşeronların maşa
olduğu, adı her ne olursa olsun teröristlerdir. Türkiye Büyük Millet Meclisi
çatısı altında hiçbir milletvekilinin terör taşeronluğu yaparak kahraman
güvenlik güçlerimize dil uzatması asla kabul edilemez. Bu kürsü, milletin
kürsüsüdür, terörü ve teröristi destekleyenlerin nutuk attığı, hamaset yaptığı
bir kürsü asla değildir ve olmayacaktır. Bu yüce millet hainleri asla unutmaz.
Tarih bunun en büyük şahididir.
Değerli milletvekilleri, görüşülen kanun tasarısının
tümü üzerinde kabul yönünde oy kullanacağımı belirtiyor, yüce heyetinizi ve
milletimizi saygıyla selamlıyorum. (AK PARTİ sıralarından alkışlar) 
BAŞKAN – Teşekkür ederim Sayın Tin. 
Aleyhte Mahmut Tanal, İstanbul Milletvekili. 
Buyurun Sayın Tanal. 
Süreniz beş dakikadır. 
MAHMUT TANAL (İstanbul) – Değerli Başkan, değerli
milletvekilleri; hepinizi saygıyla, hürmetle selamlıyorum.
Cumhuriyet Halk Partisi Grubu olarak, Türkiye'nin
lehine olan tüm yasalara bugüne kadar katkı verdik, katkı vermeye de devam
edeceğiz lehe olanlara. Ancak, mevcut olan bu AR-GE yasa tasarısı yeterli mi?
Yetersiz. Nasıl yetersiz? 
Buradan şimdi Sayın Bakana soruyorum: Mevcut olan AR-GE
yasasıyla ilgili, yapılacak olan buluşlar ve bu geliştirme ve araştırma
neticesinde herhangi bir yasal koruma var mı? “Var” diyeceksiniz. “Hangi yasaya
göre var?” diyeceğim şimdi size, “Telif Hakları Kanunu’na göre” diyeceksiniz.
Telif Hakları Kanunu’na göre, Türkiye'nin sıralamasına baktığımız zaman, dünya
sıralamasının altında yer almakta. 
Bu açıdan, siz yasayı ne kadar mükemmel yapmaya
çalışırsanız çalışın, eğer bu yasaların korunmasına yönelik düzenlemeler
olmazsa bir işe yaramaz. 
Burada, Cumhuriyet Halk Partisi Grubu olarak, Sayın
Grup Başkan Vekilimiz Özgür Özel’in teknoloji geliştirme bölgesindeki
girişimlere teşvikle ilgili talebine Sayın Bakanlık aynen şu cevabı verdi:
“İleride torba yasalarımız var, onun içerisine koyarız.” 
Sayın Bakanım, gerçekten, bu cevap,
yasama tekniği açısından, kanun yapma tekniği açısından doğru bir teknik değil.
Nedir? Yasa koyucu, yani yasama organı bir kanun yaparken, bir halı nasıl ince
ilmeklerle örülüyorsa, kanunu da aynen o şekilde yapması lazım. Kanunun bu
şekilde, hovardaca, yani gelişigüzel, “İleride bir daha yaparız, olmazsa
değiştiririz.” mantığıyla yapılması, Parlamentonun yasa yapma tekniğine uygun
bir yaklaşım tarzı değil.
Tabii, araştırma ve geliştirme, “AR-GE yasası”
dediğimiz… Bunun özgür ortamda olması lazım, baskıdan arındırılmış olması
lazım, hukukun üstünlüğünün olması lazım, özgürlüklerin olması lazım. Mevcut
olan bu baskı ortamında bu yapılabilir mi? İleride hep birlikte bunu göreceğiz.

Niçin bu kanaate varıyorum ben? Düşünebiliyor musunuz,
yargıçlar verdiği kararlardan dolayı cezaevinde. Ne yaptı bu yargıçlar?
İstanbul 29. Asliye Ceza Hâkimi “hâkimin reddi” kararını kabul ettiği için şu
anda cezaevindeyse, bir başka yargıç tahliye kararını verdiği için
cezaevindeyse, Adana’daki Cumhuriyet Başsavcısı kaçak silahlar tırla taşındığı
için gelen ihbar üzerine arama ve durdurma kararını verdiği için cezaevindeyse,
emniyet mensupları yolsuzluk ve hırsızlığı araştırdığı için cezaevinde ise bu
ortamda bunun ne kadar gelişebileceğinin takdirini hep birlikte ileride
göreceğiz. 
Evet, yasayı yaparken yasa iyi de Sayın Bakanım, ben
şimdi size burada… Elimde insan hakları mevzuatı var. Anayasa’mızın 10’uncu
maddesi her alanda eşitlik ilkesini arıyor. İnsan Hakları Evrensel
Bildirgesi’nin 2’nci maddesi eşitliği arıyor yani çalışma alanında, iş
yaşamında, tüm kamu kurumlarında. Kişisel ve Siyasal Haklar Sözleşmesi’nin
26’ncı maddesi eşitliği arıyor. Avrupa Sosyal Şartı Sözleşmesi’nin V. Bölümünün
(E) maddesi ayrımcılık yasağını getiriyor. İnsan Hakları Avrupa Sözleşmesi’nin
14’üncü maddesi ayrımcılık yasağını getiriyor. Bu sözleşmelerin hepsi var.
Şimdi, ben sizin Bakanlığınızın bürokratlarına bakıyorum, 3 kadın kardeşimiz
var, diğerlerinin hepsi erkek. Yani eşitlik ilkesi arıyoruz, ayrımcılık
yasağını arıyoruz, ilk önce bu yapının, bu mantalitenin, bu düşüncenin
değişmesi lazım. 
ORHAN DELİGÖZ (Erzurum) – Siz kendi sıralarınıza bakın!
MAHMUT TANAL (Devamla) – Burada biz bürokrasiden
bahsediyoruz, bu işe alınanlara, işe alınan personel arkadaşlarımıza bu
ayrımcılığı yapıyorsunuz. Bürokratları alan AKP iktidarı. Yani, netice
itibarıyla, bu kadar uluslararası sözleşmeler, anayasalar… Çalışma Bakanı
burada. İş Kanunu’nun 5’inci maddesi her türlü ayrımcılığı reddederken, eşitlik
ilkesini ararken… Ama maalesef, hangi kanunu getirirseniz getirin, bu düşünce,
mantalite değişmediği müddetçe, bu kanunları, eşitliği özümsemediğiniz
müddetçe…
(Mikrofon otomatik cihaz tarafından kapatıldı)
MAHMUT TANAL (Devamla) – …bu toplumda ilerlemenin,
gelişmenin olacağını zannetmiyorum. İnşallah, ileride mahcup olmak isterim.
Hepinize iyi akşamlar diliyorum, saygılarımı sunuyorum.
(CHP sıralarından alkışlar)
BAŞKAN – Teşekkür ederim Sayın Tanal.
Tasarının görüşmeleri tamamlanmıştır.
Tasarının tümü açık oylamaya tabidir.
Açık oylamanın şekli hakkında İç Tüzük’ün 139’uncu
maddesine göre Genel Kurulun kararını alacağım.
Açık oylamanın elektronik oylama cihazıyla yapılmasını
oylarınıza sunuyorum: Kabul edenler… Etmeyenler… Kabul edilmiştir.
Oylama için üç dakika süre vereceğim. Bu süre içinde
sisteme giremeyen üyelerin teknik personelden yardım istemelerini, bu yardıma
rağmen de sisteme giremeyen üyelerin oy pusulalarını oylama için öngörülen üç
dakikalık süre içinde Başkanlığa ulaştırmalarını rica ediyorum.
Ayrıca, vekâleten oy kullanacak sayın bakanlar var ise
hangi bakana vekâleten oy kullandığını, oyunun rengini ve kendisinin ad ve
soyadı ile imzasını da taşıyan oy pusulasını yine oylama için öngörülen üç
dakikalık süre içerisinde Başkanlığa ulaştırmalarını rica ediyorum.
Oylama işlemini başlatıyorum. 
(Elektronik cihazla oylama yapıldı)
BAŞKAN – Araştırma ve Geliştirme Faaliyetlerinin
Desteklenmesi Hakkında Kanun ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı açık oylama sonucu:
"Kullanılan oy sayısı : 255
Kabul : 254
Geçersiz: 1(X)
 Kâtip
Üye Kâtip
Üye
 Ömer
Serdar Zihni
Açba
 Elâzığ
 Sakarya"
Tasarı, kanunlaşmıştır, hayırlı olsun.
Sayın Bakanın teşekkür konuşması talebi vardır.
Buyurun Sayın Bakan. (AK PARTİ sıralarından alkışlar) 
BİLİM, SANAYİ VE TEKNOLOJİ BAKANI FİKRİ
IŞIK (Kocaeli) – Sayın Başkan, değerli milletvekilleri; ülkemizin geleceği
açısından son derece önemli bir kanunu görüşmüş ve yasalaştırmış olduk.
Gerçekten, dünyada özellikle bilim ve teknoloji alanında baş döndürücü
gelişmeler var. Artık, dünyada bilim ve teknolojiye sahip olan ülkeler ile
bilim ve teknolojiye sahip olmayan ülkeler arasındaki fark her geçen gün
açılıyor. Dünya artık dördüncü sanayi devrimine doludizgin ilerliyor. Türkiye,
bu yarıştan kopmamak için, orta gelir tuzağında daha fazla takılıp kalmamak
için mutlaka daha katma değeri yüksek ürünler üretmek, üretim yapısını
nitelikli ve sürekli hâle getirmek zorundadır. Bu açıdan da Türkiye için
mecburi istikamet AR-GE ve inovasyondur. Türkiye bilim ve teknolojide, AR-GE ve
inovasyonda ya üreten, geliştiren ve ihraç eden ülke olacak veya ithal eden,
kullanan ve tüketen bir ülke olacak. Biz AK PARTİ iktidarı olarak, Türkiye'nin
üreten, geliştiren ve ihraç eden bir ülke olmasını istiyoruz; bugüne kadarki
tüm politikalarımız Türkiye'nin bu noktada bütün altyapısını güçlendirmeye
yöneliktir.
ERKAN AKÇAY (Manisa) – Teşekkür konuşması
değil, propaganda konuşmasına döndü Sayın Başkan, teşekkür etmiyor.
BİLİM, SANAYİ VE TEKNOLOJİ BAKANI FİKRİ
IŞIK (Devamla) – İşte sizlerin değerli katkılarıyla, gerçekten büyük bir
özverili çalışmanın sonucunda kanunlaşan bu AR-GE tasarısı da Türkiye'nin daha
katma değeri yüksek ürün üretmesi, nitelikli ve sürdürülebilir üretim yapısına
kavuşması için son derece önemli bir adımdır. 
Ben bu kanunun ülkemiz için, bilim ve
teknoloji ekosistemimiz için hayırlı olmasını temenni ediyorum. Bu tasarının
yasalaşmasında emeği geçen bütün milletvekili arkadaşlarımıza özellikle
teşekkür ediyorum. Kanunun çıkmasında katkı veren iktidar muhalefet bütün
gruplarımızın grup başkan vekillerine ve grup üyelerine teşekkür ediyorum.
Kanunun hazırlık sürecinde, yasalaşma sürecinde büyük bir özveriyle çalışan
Sanayi, Ticaret, Enerji, Tabii Kaynaklar, Bilgi ve Teknoloji Komisyonumuzun
Değerli Başkanına ve tüm üyelerine ayrıca çok çok teşekkür ediyorum. Kanunun
hazırlanmasında emek veren bütün mesai arkadaşlarıma ve bu kanunun
hazırlanmasında katkı ve emek veren bütün paydaşlarımıza da çok çok teşekkür
ediyorum. 
Sayın Başkanım, size de çok teşekkür
ediyor, kanunumuzun ülkemiz, milletimiz ve geleceğimiz için hayırlı olmasını
diliyor, her birinizi en içten sevgiyle saygıyla selamlıyorum. (AK PARTİ
sıralarından alkışlar) 
BAŞKAN – Teşekkür ederim Sayın Bakan. 
Ben de Başkanlık Divanı üyelerine,
Kanunlar Kararlar Başkanlığı personeline, stenograf arkadaşlara, kavas
arkadaşlara, hizmeti geçen bütün arkadaşlara çok teşekkür ediyorum. 
Sayın milletvekilleri, gündemin 2’nci sırasında yer
alan, Türkiye Cumhuriyeti Hükümeti ile Amerika Birleşik Devletleri Hükümeti
Arasında Genişletilmiş Bilgi Değişimi Yoluyla Uluslararası Vergi Uyumunun
Artırılması Anlaşması ve Eki Mutabakat Zaptının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlayacağız.
2.- Türkiye Cumhuriyeti Hükümeti ile
Amerika Birleşik Devletleri Hükümeti Arasında Genişletilmiş Bilgi Değişimi
Yoluyla Uluslararası Vergi Uyumunun Artırılması Anlaşması ve Eki Mutabakat
Zaptının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/310) (S. Sayısı: 6)
BAŞKAN – Komisyon? Yok. 
Ertelenmiştir.
Bundan sonra da komisyonun olmayacağı anlaşıldığından,
kanun tasarı ve teklifleri ile komisyonlardan gelen diğer işleri sırasıyla
görüşmek için, 17 Şubat 2016 Çarşamba günü, alınan karar gereğince saat
14.00’te toplanmak üzere birleşimi kapatıyorum.
İyi geceler diliyorum. 
Kapanma Saati: 23.46




(x) 97 S. Sayılı Basmayazı 9/2/2016
tarihli 36’ncı Birleşim Tutanağı’na eklidir.


(x) Bu bölümde hatip tarafından Türkçe
olmayan kelimeler ifade edildi.


(X) Açık oylama kesin sonuçlarını
gösteren tablo tutanağa eklidir.




