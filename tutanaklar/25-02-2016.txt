



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

44’üncü Birleşim
25 Şubat 2016 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Balıkesir Milletvekili Mehmet Tüm’ün,
yaşam ve özgürlüklere ilişkin gündem dışı konuşması
2.- Mardin Milletvekili Erol Dora’nın,
nefret söylemi ve ayrımcılığa ilişkin gündem dışı konuşması
3.- Adana Milletvekili Necdet Ünüvar’ın,
Azerbaycan Cumhuriyeti Dağlık Karabağ bölgesinde 26 Şubat 1992’de yaşanan
Hocalı katliamının yıl dönümüne ilişkin gündem dışı konuşması
V.- AÇIKLAMALAR
1.- İstanbul Milletvekili Osman Boyraz’ın,
27 Şubat Necmettin Erbakan’ın ölüm yıl dönümüne ilişkin açıklaması
2.- Manisa Milletvekili Mazlum Nurlu’nun,
Meclisin en kısa zamanda kredi ve kredi kartı borçlularının sorunlarının çözümü
için yasal düzenleme yapması gerektiğine ilişkin açıklaması
3.- Adana Milletvekili İbrahim Özdiş’in,
Adana’nın Kozan ilçesinin sorunlarına ilişkin açıklaması
4.- Niğde Milletvekili Ömer Fethi Gürer’in,
halkı, kütüphanelerde görme engelliler için kitap okumaya davet ettiğine
ilişkin açıklaması
5.- Bursa Milletvekili Erkan Aydın’ın,
Millî Eğitim Bakanlığının Bursa’nın Nilüfer ilçesinde okul sayısını artırması
gerektiğine ilişkin açıklaması
6.- Denizli Milletvekili Cahit Özkan’ın,
Meclisin bir yasama reformuyla güçlendirilmesi ve İç Tüzük çalışmalarının
acilen hayata geçirilmesi gerektiğine ilişkin açıklaması
7.- İstanbul Milletvekili Didem Engin’in,
Hükûmetin kadın ölümleri konusunda acilen somut adımlar atmasını beklediğine
ilişkin açıklaması
8.- Adıyaman Milletvekili Behçet
Yıldırım’ın, Cizre’de hayatını kaybeden Demokratik Bölgeler Partisi meclis
üyesi Mehmet Yavuzel ile Mehmet Kulbay’ı ve Sur’da hayatını kaybeden Uzman
Çavuş Selçuk Dost’u rahmetle andığına ve tüm bu ölümlerin sorumlusunun kirli
savaşta ısrar eden zihniyetler olduğuna ilişkin açıklaması
9.- Balıkesir Milletvekili Ahmet Akın’ın,
Balıkesir’in Manyas ilçesi Süleymanlı Mahallesi’nde yaşayanların siyasal
nedenlerle kendilerinin cezalandırıldığını düşündüklerine ilişkin açıklaması
10.- İstanbul Milletvekili Hurşit
Yıldırım’ın, mevcut İç Tüzük’ün Meclisin sağlıklı çalışmasını engellediğine ve
yeni bir İç Tüzük’ün zaruri olduğuna ilişkin açıklaması
11.- İstanbul Milletvekili Onursal
Adıgüzel’in, YÖK’ün, öğretim üyesi yetiştirme programı usul ve esaslarında
değişikliğe giderek binlerce araştırma görevlisini mağdur ettiğine ilişkin
açıklaması
12.- Denizli Milletvekili Kazım Arslan’ın,
büyükşehir belediyelerinin olduğu illerde köy ve kasabaların mahalle olması
nedeniyle hayvancılık yapmanın yasaklanmasıyla ilgili kararın ve çiftçi
borçlarının ertelenmesinin düşünülüp düşünülmediğini öğrenmek istediğine ilişkin
açıklaması
13.- Bursa Milletvekili Orhan Sarıbal’ın,
Bursa Nilüfer Özlüce İmam Hatip okulunda erkek ve kız öğrencilerin ayrı ayrı
eğitim yaptıkları ve Bursa Olgunlaştırma Enstitüsünün TÜRGEV’e aktarıldığı söylentileri
konularında açıklama beklediğine ilişkin açıklaması
14.- Kayseri Milletvekili Çetin Arık’ın,
TOKİ’den konut alan vatandaşların her ay düzenli olarak ödeme yapmalarına
rağmen borçlarının azalmayarak artması nedeniyle zor durumda olduklarına
ilişkin açıklaması
15.- İzmir Milletvekili Müslüm Doğan’ın,
İzmir’in Kınık ilçesinde bulunan Yayakent Köprüsü’nün çökme tehlikesiyle karşı
karşıya bulunduğuna ve tedbir alınması gerektiğine ilişkin açıklaması
16.- Manisa Milletvekili Tur Yıldız
Biçer’in, antidepresan kullanımıyla ilgili bilgilerin Sosyal Güvenlik Kurumu
tarafından neden saklandığını öğrenmek istediğine ilişkin açıklaması
17.- Mersin Milletvekili Hüseyin Çamak’ın,
Mersin’deki baraj projeleriyle ilgili bilgi almak istediğine ilişkin açıklaması
18.- İzmir Milletvekili Ali Yiğit’ın,
mülteci ölümleri konusunda Hükûmeti önlem almaya çağırdığına ilişkin açıklaması
19.- Burdur Milletvekili Reşat Petek’in, 29
şehidin katili olan teröristin taziyesine katılan HDP’li milletvekilini Meclis
çatısı altında kınadığına ilişkin açıklaması
20.- İstanbul Milletvekili Gülay
Yedekci’nin, 1 Haziran-31 Aralık 2015 tarihlerini kapsayan Twitter Şeffaflık
Raporu’na ilişkin açıklaması
21.- Bitlis Milletvekili Mahmut Celadet
Gaydalı’nın, Bitlis’in Ahlat ilçesinin Ovakışla beldesinde bazı mahallelere
elektrik bağlanmadığından vatandaşların mağdur olduğuna ilişkin açıklaması
22.- Konya Milletvekili Hacı Ahmet
Özdemir’in, 26 Şubat 1992’de yaşanan Hocalı katliamı ile 27 Şubat Necmettin
Erbakan’ın ölüm yıl dönümlerine ve İslam İşbirliği Teşkilatının 2016 yılı İslam
Kültür Başkenti olarak Konya’yı seçtiğine ilişkin açıklaması
23.- Ordu Milletvekili Ergün Taşcı’nın, 27
Şubat Necmettin Erbakan’ın ölüm yıl dönümüne ilişkin açıklaması
24.- İstanbul Milletvekili Hasan Sert’in,
milletvekillerinin yapmış olduğu konuşmalarda partileri ve şahısları rencide
edecek bir dilden uzak durmaları gerektiğine ilişkin açıklaması
25.- Aydın Milletvekili Hüseyin Yıldız’ın,
Aydın’da jeotermal santrali kurulduktan sonra kükürt dioksit oranının yüzde 180
arttığına ilişkin açıklaması
26.- Ankara Milletvekili Şenal Sarıhan’ın,
Avrupa İnsan Hakları Mahkemesinin Mehmet Uytun’un ölümüyle ilgili kararına
ilişkin açıklaması
27.- Balıkesir Milletvekili Mehmet Tüm’ün,
Balıkesir Manyas Kuş Cenneti Gölü’nün hızla kirlenmesi nedeniyle önlem alınması
gerektiğine ilişkin açıklaması
28.- Isparta Milletvekili Nuri Okutan’ın,
27 Şubat Necmettin Erbakan’ın ölüm yıl dönümüne, hayatını kaybeden Mehmed
Kırkıncı Hoca’ya Allah’tan rahmet dilediğine ve Isparta’daki elma
üreticilerinin sorunlarına ilişkin açıklaması
29.- Kahramanmaraş Milletvekili Mehmet Uğur
Dilipak’ın, Esed’i iyi, Türkiye’yi kötü gören düşünceyi anlamakta zorlandığına
ve Ankara’nın kalbine bomba koyan teröristin taziyesine giden Van Milletvekili
Tuğba Hezer Öztürk’ün bu Meclise yakışmadığına ilişkin açıklaması
30.- Adıyaman Milletvekili Adnan
Boynukara’nın, terörü “savaş” kavramıyla izah etmenin terörü desteklemek ve
sözcülüğünü üstlenmek olduğuna ilişkin açıklaması
31.- Sivas Milletvekili Hilmi Bilgin’in, 27
Şubat Necmettin Erbakan’ın ölüm yıl dönümüne ilişkin açıklaması
32.- Adana Milletvekili Meral Danış Beştaş’ın,
Suruç katliamından yaralı olarak kurtulan Tülin Gür’ün canlı bomba olabileceği
şüphesiyle takibe alınmasının kabul edilemez olduğuna ilişkin açıklaması
33.- Manisa Milletvekili Erkan Akçay’ın, 26
Şubat 1992’de yaşanan Hocalı katliamının yıl dönümüne, Türkiye Büyük Millet Meclisinin
Hocalı katliamını “soykırım” olarak kabul etmek yönünde bir irade göstermesini
istediğine, Bayır Bucak Türkmen Dağı’nda hayatını kaybeden Ferhat Tüle’ye
Allah’tan rahmet dilediğine ve 27 Şubat Necmettin Erbakan’ın ölüm yıl dönümüne
ilişkin açıklaması
34.- Diyarbakır Milletvekili Çağlar
Demirel’in, sokağa çıkma yasaklarının uygulandığı yerlerde hayatını
kaybedenlerin cenazelerinin ailelerinin teşhis edemeyeceği durumda olduğuna,
Sur’da sokağa çıkma yasağına derhâl son verilerek yaralıların tedavilerine
başlanmasını, cenazelerin ailelerine teslim edilmesini sağlayacak bir zeminin
oluşturulması gerektiğine ilişkin açıklaması
35.- Ankara Milletvekili Levent Gök’ün, 26
Şubat 1992’de yaşanan Hocalı katliamının yıl dönümüne ve Suriye’deki iç
çatışmaları sona erdirici her türlü girişime destek olunması gerektiğine
ilişkin açıklaması
36.- Aksaray Milletvekili İlknur İnceöz’ün,
27 Şubat Necmettin Erbakan’ın ölüm ve 26 Şubat 1992’de yaşanan Hocalı
katliamının yıl dönümlerine, demokrasiye yapılan tüm müdahalelere karşı olduklarına,
sokağa çıkma yasaklarının uygulandığı yerlerde terörle mücadele eden güvenlik
güçlerine şükranlarını ilettiğine ve bu süreçte şehit olanlara Allah’tan rahmet
dilediğine ilişkin açıklaması
37.- Ankara Milletvekili Levent Gök’ün,
Anayasa Mahkemesinin, tutuklu gazeteciler Can Dündar ve Erdem Gül’le ilgili
vermiş olduğu hak ihlali kararından memnuniyet duyduklarına ilişkin açıklaması
38.- Diyarbakır Milletvekili İdris
Baluken’in, Anayasa Mahkemesinin, tutuklu gazeteciler Can Dündar ve Erdem
Gül’le ilgili vermiş olduğu hak ihlali kararından memnuniyet duyduklarına
ilişkin açıklaması
39.- Manisa Milletvekili Erkan Akçay’ın,
Anayasa Mahkemesinin, tutuklu gazeteciler Can Dündar ve Erdem Gül’le ilgili
vermiş olduğu hak ihlali kararından memnuniyet duyduklarına ilişkin açıklaması
40.- Çanakkale Milletvekili Bülent
Turan’ın, Anayasa Mahkemesinin, tutuklu gazeteciler Can Dündar ve Erdem Gül’le
ilgili vermiş olduğu hak ihlali kararından memnuniyet duyduklarına ilişkin açıklaması
41.- Çalışma ve Sosyal Güvenlik Bakanı
Süleyman Soylu’nun, Van Milletvekili Bedia Özgökçe Ertan’ın 86 sıra sayılı
Kanun Tasarısı’nın 1’inci maddesi üzerinde HDP Grubu adına yaptığı konuşmasındaki
bazı ifadelerine ilişkin açıklaması
42.- Van Milletvekili Bedia Özgökçe
Ertan’ın, Çalışma ve Sosyal Güvenlik Bakanı Süleyman Soylu’nun yaptığı
açıklamasındaki bazı ifadelerine ilişkin açıklaması
43.- Manisa Milletvekili Erkan Akçay’ın,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin açıklaması
44.- Ankara Milletvekili Levent Gök’ün,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin açıklaması
45.- Diyarbakır Milletvekili Çağlar
Demirel’in, Çalışma ve Sosyal Güvenlik Bakanı Süleyman Soylu’nun yaptığı
açıklamasındaki bazı ifadelerine ilişkin açıklaması
46.- Çalışma ve Sosyal Güvenlik Bakanı
Süleyman Soylu’nun, Manisa Milletvekili Erkan Akçay, Ankara Milletvekili Levent
Gök ile Diyarbakır Milletvekili Çağlar Demirel’in yaptıkları açıklamalarındaki
bazı ifadelerine ilişkin açıklaması
47.- Manisa Milletvekili Erkan Akçay’ın,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin tekraren açıklaması
48.- Diyarbakır Milletvekili Çağlar
Demirel’in, Çalışma ve Sosyal Güvenlik Bakanı Süleyman Soylu’nun yaptığı
açıklamasındaki bazı ifadelerine ilişkin tekraren açıklaması
49.- Ankara Milletvekili Levent Gök’ün,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin tekraren açıklaması
50.- Ankara Milletvekili Levent Gök’ün, tüm
düşünce suçlularının bir an önce tahliye olmalarını temenni ettiğine ve
Türkiye’de halkın haber alma hakkının ve özgürlüğünün önünde bir engel olarak
görülen bu tutuklamaları şiddetle kınadığına ilişkin açıklaması
VI.- BAŞKANLIĞIN GENEL KURULA SUNUŞLARI
A) Tezkereler
1.- Başkanlığın, esas komisyon olarak
Dışişleri Komisyonuna, tali komisyon olarak da Sağlık, Aile, Çalışma ve Sosyal
İşler Komisyonuna havale edilen (1/406) esas numaralı Türkiye Cumhuriyeti
Sağlık Bakanlığı ile İran İslam Cumhuriyeti Sağlık ve Tıbbi Eğitim Bakanlığı
Arasında Sağlık ve Tıp Bilimleri Alanlarında İşbirliğine Dair Mutabakat
Zaptının Onaylanmasının Uygun Bulunduğuna Dair Kanun Tasarısı’nın Hükûmetçe
geri alındığına ilişkin tezkeresi (3/529)
B) Meclis Araştırması Önergeleri
1.- İstanbul Milletvekili Mustafa Sezgin
Tanrıkulu ve 25 milletvekilinin, çok katlı yapılarda insan ve yük taşıması için
yapılan asansörlerle ilgili eksikliklerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/108)
2.- İstanbul Milletvekili Mustafa Sezgin
Tanrıkulu ve 27 milletvekilinin, ASELSAN çalışanlarının şüpheli ölümlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/109)
3.- İstanbul Milletvekili Mustafa Sezgin
Tanrıkulu ve 29 milletvekilinin, Yüksek Seçim Kurulunun gerçekleştirdiği
faaliyetlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/110) 
VII.- ÖNERİLER
A) Siyasi Parti Grubu Önerileri
1.- HDP Grubunun, 28/12/2015 tarihinde
Gaziantep Milletvekili Mahmut Toğrul ve arkadaşları tarafından, Gaziantep’te
IŞİD’in bütün faaliyetlerinin açığa çıkarılması ve gerekli tedbirlerin alınması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak, 25 Şubat 2016
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Gaziantep Milletvekili Mehmet Erdoğan’ın HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle konuşması
2.- Kocaeli Milletvekili Zeki Aygün’ün,
Bingöl Milletvekili Hişyar Özsoy’un 85 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
3.- Bingöl Milletvekili Hişyar Özsoy’un,
Kocaeli Milletvekili Zeki Aygün’ün sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
4.- Çanakkale Milletvekili Bülent Turan’ın,
Diyarbakır Milletvekili İdris Baluken’in 85 sıra sayılı Kanun Tasarısı’nın
2’nci maddesi üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
5.- Diyarbakır Milletvekili İdris Baluken’in,
Çanakkale Milletvekili Bülent Turan’ın sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
6.- Aksaray Milletvekili İlknur İnceöz’ün,
Malatya Milletvekili Veli Ağbaba’nın 85 sıra sayılı Kanun Tasarısı’nın 3’üncü
maddesi üzerinde CHP Grubu adına yaptığı konuşması sırasında Adalet ve Kalkınma
Partisi ile Adalet ve Kalkınma Partisi eski Genel Başkanına sataşması nedeniyle
konuşması
7.- Malatya Milletvekili Veli Ağbaba’nın,
Aksaray Milletvekili İlknur İnceöz’ün sataşma nedeniyle yaptığı konuşması
sırasında şahsına sataşması nedeniyle konuşması
8.- Malatya Milletvekili Öznur Çalık’ın,
Malatya Milletvekili Veli Ağbaba’nın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
9.- Malatya Milletvekili Veli Ağbaba’nın,
Malatya Milletvekili Öznur Çalık’ın sataşma nedeniyle yaptığı konuşması
sırasında şahsına sataşması nedeniyle konuşması
10.- Manisa Milletvekili Özgür Özel’in,
Malatya Milletvekili Öznur Çalık’ın yerinden sarf ettiği bazı ifadeleri
sırasında Cumhuriyet Halk Partisine sataşması nedeniyle konuşması
11.- Tokat Milletvekili Coşkun Çakır’ın,
İstanbul Milletvekili Hüda Kaya’nın 86 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
12.- İstanbul Milletvekili Hüda Kaya’nın,
Tokat Milletvekili Coşkun Çakır’ın sataşma nedeniyle yaptığı konuşması
sırasında şahsına sataşması nedeniyle konuşması
13.- Aydın Milletvekili Mehmet Erdem’in,
Aydın Milletvekili Hüseyin Yıldız’ın 86 sıra sayılı Kanun Tasarısı’nın 1’inci
maddesi üzerinde CHP Grubu adına yaptığı konuşması sırasında şahsına sataşması
nedeniyle konuşması
14.- Aksaray Milletvekili İlknur İnceöz’ün,
Hatay Milletvekili Serkan Topal’ın 86 sıra sayılı Kanun Tasarısı’nın 2’nci
maddesi üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
15.- Ankara Milletvekili Levent Gök’ün,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
16.- Diyarbakır Milletvekili Çağlar
Demirel’in, Aksaray Milletvekili İlknur İnceöz’ün sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Kişisel Verilerin Korunması Kanunu
Tasarısı ve Adalet Komisyonu Raporu (1/541) (S. Sayısı: 117)
2.- Türkiye Cumhuriyeti Hükümeti ile
Bangladeş Halk Cumhuriyeti Hükümeti Arasında Gümrük Konularında İşbirliği ve
Karşılıklı Yardım Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/411) (S. Sayısı: 85) 
3.- Türkiye Cumhuriyeti Hükûmeti ile
Filistin Devleti Hükümeti Arasında Gümrük Konularında İşbirliği ve Karşılıklı
İdari Yardım Anlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/418) (S. Sayısı: 86)
4.- Türkiye Cumhuriyeti Hükümeti ile Yemen
Cumhuriyeti Hükümeti Arasında Gümrük Konularında İşbirliği ve Karşılıklı Yardım
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/419) (S. Sayısı: 87)
5.- Türkiye Cumhuriyeti Hükümeti ile Çin
Halk Cumhuriyeti Hükümeti Arasında Gümrük Konularında İşbirliği ve Karşılıklı
Yardım Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/427) (S. Sayısı: 95)
6.- Türkiye Cumhuriyeti Hükümeti ve
Gürcistan Hükümeti Arasında Enerji Alanında İşbirliğine Dair Anlaşmanın
Onaylanmasının Uygun Bulunduğuna Dair Kanun Tasarısı ile Sanayi, Ticaret,
Enerji, Tabii Kaynaklar, Bilgi ve Teknoloji Komisyonu ve Dışişleri Komisyonu
Raporları (1/312) (S. Sayısı: 7)
7.- Türkiye Cumhuriyeti Hükümeti ile Ruanda
Cumhuriyeti Hükümeti Arasında Askeri Alanlarda Eğitim, Teknik ve Bilimsel İş
Birliği Çerçeve Anlaşmasının Onaylanmasının Uygun Bulunduğuna Dair Kanun
Tasarısı ile Millî Savunma Komisyonu ve Dışişleri Komisyonu Raporları (1/308)
(S. Sayısı: 5)
8.- Türkiye Cumhuriyeti ile Macaristan
Arasında Dostluk ve İşbirliği Antlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/313) (S. Sayısı: 8)
9.- Türkiye Cumhuriyeti Hükümeti ile Nijer
Cumhuriyeti Hükümeti Arasında Güvenlik İşbirliği Anlaşmasının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/316) (S.
Sayısı: 10)
X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Başkanlık Divanı olarak Anayasa Mahkemesinin tutuklu
gazeteciler Can Dündar ve Erdem Gül’le ilgili hak ihlali kararı vermiş
olmasından memnuniyet duyduklarına ilişkin konuşması
XI.- OYLAMALAR
1.- (S. Sayısı: 85) Türkiye Cumhuriyeti
Hükümeti ile Bangladeş Halk Cumhuriyeti Hükümeti Arasında Gümrük Konularında
İşbirliği ve Karşılıklı Yardım Anlaşmasının Onaylanmasının Uygun Bulunduğuna
Dair Kanun Tasarısı’nın oylaması
2.- (S. Sayısı: 86) Türkiye Cumhuriyeti
Hükûmeti ile Filistin Devleti Hükümeti Arasında Gümrük Konularında İşbirliği ve
Karşılıklı İdari Yardım Anlaşmasının Onaylanmasının Uygun Bulunduğuna Dair
Kanun Tasarısı’nın oylaması
3.- (S. Sayısı: 95) Türkiye Cumhuriyeti
Hükümeti ile Çin Halk Cumhuriyeti Hükümeti Arasında Gümrük Konularında
İşbirliği ve Karşılıklı Yardım Anlaşmasının Onaylanmasının Uygun Bulunduğuna
Dair Kanun Tasarısı’nın oylaması
4.- (S. Sayısı: 8) Türkiye Cumhuriyeti ile
Macaristan Arasında Dostluk ve İşbirliği Antlaşmanın Onaylanmasının Uygun
Bulunduğuna Dair Kanun Tasarısı’nın oylaması
25 Şubat 2016 Perşembe
BİRİNCİ OTURUM
Açılma Saati: 14.02
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Elif Doğan TÜRKMEN
(Adana) 
----- 0 -----
BAŞKAN
– Türkiye Büyük Millet Meclisinin 44’üncü Birleşimini açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN – Sayın milletvekilleri, toplantı yeter sayısı
vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, yaşam ve özgürlükler hakkında söz isteyen Balıkesir Milletvekili
Sayın Mehmet Tüm’e aittir. 
Sayın
Tüm, buyurun. (CHP sıralarından alkışlar)
Süreniz
beş dakikadır. 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Balıkesir Milletvekili Mehmet Tüm’ün,
yaşam ve özgürlüklere ilişkin gündem dışı konuşması
MEHMET
TÜM (Balıkesir) – Sayın Başkan, değerli milletvekilleri; barış ve kardeşlik
duygularıyla hepinizi saygıyla selamlıyorum. 
Orta
Doğu’da devam eden kirli savaş ve ülkemizde yaşanan terör ve şiddet ne yazık ki
canımızı yakıyor; her gün evlatlarımız şehit oluyor, sivil yurttaşlarımız
yaşamını yitiriyor, çocuklarımız ölüyor, ülkenin her yerinden feryatlar
yükseliyor, doğmadan yetim kalan çocuklar, dul kadınlar, boynu bükük babalar,
gözü yaşlı analar, sönen ocaklar hepimizi derinden yaralıyor, yüreğimizi
yakıyor. 
Değerli
milletvekilleri, halkımız büyük bir çaresizlik ve umutsuzluk içindedir çünkü
sadece çocuklarımız ölmüyor, umutlarımız ve geleceğimiz yok oluyor. Ben buradan
550 milletvekilimize sesleniyorum: Bizler umutların tükenişini, ocakların
sönüşünü, gözü yaşlı anneleri, boynu bükük çocukları çaresizlik içinde
seyredemeyiz. Gelin hep birlikte bizim olmayan bu savaşa, teröre karşı çıkalım,
bu akan kanı hep birlikte durduralım, yüksek sesle barış için haykıralım.
Değerli
milletvekilleri, biz, savaşı iyi tanıyoruz; savunmasız insanların bombalarla,
nükleer silahlarla yok edilmesinden tanıyoruz; doğanın ve kentlerin
yakılmasından, yıkılmasından tanıyoruz. Savaşı anaların dinmeyen
gözyaşlarından, babaların çığlıklarından tanıyoruz; gelinlerin feryatlarından,
küçük yaşta ölen çocukların ardından yakılan ağıtlardan tanıyoruz; yazarların,
aydınların ve gençlerin öldürülmesinden, hapse atılmasından tanıyoruz; insana
ve topluma ait iyi, güzel ne varsa yasaklanmasından tanıyoruz.
Değerli
milletvekilleri, buradan Türkiye Büyük Millet Meclisinin Sayın Başkanına
sesleniyorum: Bekleme odasına alınan, Meclisin asli görevi olan ülkenin
sorunlarının acilen tartışılmasını sağlayınız. Meclisin baypas edilmesine asla
izin vermeyiniz. Bu tarihî sorumluluktan kaçmayınız.
Değerli
milletvekilleri, barış bu toprakların temel harcıdır. Yüzyıllardır bu
topraklarda sevgi ve kardeşlik içinde birlikte yaşıyoruz. Bizler Yunus’un,
Mevlâna’nın, Hacı Bektaş’ın torunları olarak barışı sağlayabiliriz. Tarihsel görevimizi
yerine getirelim. Gelin, bu taşın altına hep birlikte elimizi koyalım. Bu
güzelim topraklarda kinin ve nefretin yeşermesine asla izin vermeyelim. Çünkü,
barış, akşam eve dönen babadır, çocuğun gördüğü düştür; anaların yüzündeki
tebessüm, genç kızların çeyizindeki gelinliktir; işverenin fabrikası, yoksulun
işi, aşıdır; delikanlının sevda sözleridir. Şimdi soruyorum: Bunlara karşı
çıkan, itiraz eden bir arkadaşımız olabilir mi? Hepimiz tarihî bir sorumlulukla
karşı karşıyayız. Milletvekili olarak bizler bu tarihî sorumluluğumuzu yerine
getirmek zorundayız. Ayrımcı şiddet ve nefret dilini bırakıp barışı istemekte
ısrar etmeliyiz.
Değerli
milletvekilleri, ben burada hiç kimseyi eleştirmek ve suçlamak için
konuşmuyorum. İnsanımızın can ve mal güvenliği, ülkemizin barış ve huzuru için,
yitirilen canlara yenilerinin eklenmemesi için tarihî bir çağrı yapıyorum.
Lütfen, bu çağrımıza kulak veriniz. Bizim vicdani ve insani sorumluluğumuz bunu
gerektiriyor. İnsan yaşamı bizce kutsaldır, her şeyin üstünde olmalıdır. Ben
sizlerin de benimle aynı duyguları paylaştığınıza inanıyorum. Öyleyse bizlere
düşen tarihî görev, günlük siyasi çekişmeleri bir yana bırakmalıyız. Bu yangını
hep birlikte söndürecek çareler aramalı ve çözüm üretmeliyiz. Halkımızın
bizlerden acilen beklentisi budur. Bu ülkede ve coğrafyada yaşanan, yaşayan
farklı kültür ve inançlar bizim zenginliğimizdir. İstenen ve beklenen,
demokratik bir anlayış içinde eşit koşullarda birlikte yaşamaktır. Nazım’ın
dediği gibi “Yaşamak bir ağaç gibi tek ve hür ve bir orman gibi kardeşçesine.”
Yaşamayı özlem olmaktan çıkarıp gerçek kılmalıyız.
(Mikrofon
otomatik cihaz tarafından kapatıldı)
MEHMET
TÜM (Devamla) – Bir dakika izin istiyorum, bitireyim konuşmamı.
BAŞKAN
– Tamamlayınız Sayın Tüm.
Buyurunuz.
MEHMET
TÜM (Devamla) – Atatürk’ün dediği gibi, yurtta barış, dünyada barış diyorum.
Değerli
milletvekilleri, unutmayalım ki ülkemizde barışı sağlamak herkesten önce
Türkiye Büyük Millet Meclisine düşmektedir. Gelin, hep birlikte bu gidişe son
verelim. Şehit cenazelerinde çaresizlik içinde gözümüzün içine bakan ailelerin
dertlerine derman olalım, feryatlarına kulak verelim. İnsanın ekmekten, sudan
daha çok barışa ihtiyacı var. Yaşam hakkı olmayan insanların geleceğe dair
beklentisi olamaz. Gelin, savaşa, teröre, şiddete karşı barışı savunalım.
Barışın egemen olduğu bu topraklarda bu güzellikleri birlikte yaşayalım. 
Ozan
Nesimi Çimen’in dediği gibi: “İnsancıl insanlar barıştan yana/ Ancak zalim olan
kıyar insana/ Barış aşkı yayılmalı cihana/ Barış güvercini uçsun dünyada.”
Yüce
Meclisi saygıyla selamlıyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Tüm. 
Gündem
dışı ikinci söz, nefret dili ve ayrımcılık hakkında söz isteyen Mardin
Milletvekili Sayın Erol Dora’ya aittir. (HDP sıralarından alkışlar) 
Sayın
Dora, süreniz beş dakika. 
2.- Mardin Milletvekili Erol Dora’nın,
nefret söylemi ve ayrımcılığa ilişkin gündem dışı konuşması
EROL
DORA (Mardin) – Sayın Başkan, değerli milletvekilleri; nefret söylemi ve
ayrımcılık üzerine gündem dışı söz almış bulunuyorum. 
Konuşmama
başlamadan önce, 21 Şubatın Dünya Ana Dil Günü olması hasebiyle kendi ana dilim
olan Süryaniceden birkaç kelam etmek istiyorum. “…”(x)
Bilindiği
üzere, 21 Şubat günü Dünya Ana Dil Günü olarak kutlanmaktadır. Dolayısıyla, başta
dünyanın en eski dillerinden olan Süryanice olmak üzere, tüm ana dillerin bu
özel gününü kutluyorum. Hepinize selam ve saygılarımı sunuyorum. 
İnsanlık
tarihi ayrımcılığın yol açtığı büyük felaketlerle doludur. Yalnızca geride
bıraktığımız yüzyılda bile biz ve ötekiler arasında yapılan ayrım milyonlarca
insanın katliamına ve acı çekmesine yol açmıştır. Farklı muamele biçimleri
içinde insanlığa en ağır tecrübeyi yaşatan durum, ötekine yaşama hakkı
tanımamak olmuştur. 
Değerli
milletvekilleri, nefret söylemi ve suçları ise kaynağını ayrımcılıktan almakla
birlikte daha yıkıcı sonuçlara yol açmaktadır. Dolayısıyla, ön yargının
doğurduğu ayrımcılık birinci aşamadır, nefret söylemi ikinci aşamadır, nefret
suçu da nihai aşamadır. Bu anlamda Türkiye’de ne bir ayrımcılık mevzuatı var ne
de bir nefret söylemi mevzuatı. Bunlar olmadan da nefret suçu mevzuatının
olması mümkün değildir.
Aslında,
ayrımcılık ve hatta nefret söylemi mevzuatı için bir çekirdek var; Anayasa'nın
10'uncu maddesinde ayrımcılık yasağı ve kanun önünde eşitlik, yine Anayasa'nın
24'üncü maddesinde din ve vicdan hürriyeti. Ayrıca, onayladığımız uluslararası
sözleşmeler, İnsan Hakları Evrensel Beyannamesi gibi belgeler ayrımcılık ve
nefret söylemleri ve suçlarıyla hukuki mücadele açısından gerekli zemini
sunmaktadır. Bu saydıklarımız, aslında, nefret söylemini cezalandırmak için
yeterli hukuksal zemini oluşturmaktadır. Ancak, maalesef, Türkiye yargısı bu
aşamaya henüz gelemedi.
Değerli
milletvekilleri, Türkiye, nefret söylemi ve bunun yol açtığı nefret suçlarının
oldukça yoğun yaşandığı bir ülkedir. Bu suçlar, taciz veya hakaretten mülk ve
eşyalara zarar vermeye, iş yerinde zorbalıktan kundaklama ve cinayete kadar
varabilmektedir. Türkiye'de, Kürtler, Ermeniler, Rumlar, Süryaniler, Yahudiler,
Romanlar, Araplar, başörtülüler, Aleviler, Hristiyanlar, Ezidiler, kadınlar,
LGBTİ bireyler, engelliler gibi daha birçok dezavantajlı grubun çeşitli
biçimlerde nefret söylemlerine ve nefret suçlarına maruz kaldıklarına zaman
zaman hep birlikte şahit olmaktayız. 
Gerek
siyasetçilerin gerekse medyanın ayrımcılık ve nefret söylemi üretme konusunda
oldukça kötü bir karneye sahip oldukları hepimizin malumudur. Örneğin, medyanın
insanların vaftiz olup olmadığını araştırmaya cüret edebilmesi, bunu bir
marifet olarak görmesi, bu konuda hukuki caydırıcılığın olmadığının en büyük
göstergelerinden biridir. Ayrıca, Türkiye’de evrensel değerlerin
yerleştirilmediğinin de bir karinesidir.
Değerli
milletvekilleri, inançlar arasında hiyerarşi kurmak ayrımcılıktır. İnsanları
inançlarından ötürü teşhir etmek ve hedef göstermek nefret suçudur. Kendini
vatansever gösterip siyasi rakiplerini vatan haini göstermek nefret söylemidir.
Son yüz yıllık tarihimizde bile ayrımcılığın, nefret söylemlerinin yol açtığı
toplumsal travmaları hep birlikte yaşadık. Örneğin, Alevi yurttaşlarımıza
yönelik geliştirilen Çorum, Maraş, Sivas katliamları birer nefret suçudur. 
MEHMET
HABİB SOLUK (Sivas) – Başbağlar’ı da söyle. 
EROL
DORA (Devamla) – Cemevlerini ibadethane olarak kabul etmemek ayrımcılıktır. 6-7
Eylülde Rum yurttaşlarımıza karşı girişilen linç girişimleri bir nefret
suçudur. Bir dönem başörtülü yurttaşlarımıza karşı geliştirilen engelleyici
uygulamalar ayrımcılıktır. Kürt yurttaşlarımızın evrensel insan hakları
temelinde talep ettikleri kimlik haklarını teslim etmemek ayrımcılıktır.
Gayrımüslim yurttaşlarımızın vakıflarına ve mülklerine el konulmuş olması ve bu
sorunların henüz tam olarak giderilmemiş olması ayrımcılıktır.
(Mikrofon
otomatik cihaz tarafından kapatıldı) 
BAŞKAN
– Buyurun Sayın Dora.
EROL
DORA (Devamla) – Üzerinden yıllar geçmiş olmasına karşın henüz aydınlatılmamış
olan Hrant Dink’in katledilmesi bir nefret suçuydu.
Bunların
yanında, kadını sadece anne olarak tanımlama gayreti içinde olmak, kadının gece
geç saatlerde dışarıda bulunmamasını telkin etmek, kadının giyeceği kıyafete
ilişkin kıstaslar belirlemek, kadının nasıl konuşacağına, nasıl güleceğine
karar vermek, bunlar da ayrımcılığın ve nefret söylemlerinin birer örneğidir.
Sayın
Başkan, değerli milletvekilleri; ayrımcılık ve nefret suçları bizzat insan
hakları fikrine yönelik bir saldırıdır. Ayrımcılık ve nefret söylemleri,
çalışma hakkının, eğitim hakkının, sağlık hakkının, barınma hakkının ve benzeri
hakların da ihlalini beraberinde getirir. 
Bu
bağlamda, hiçbir yurttaşımızın gerek doğuştan getirdiği gerekse sonradan
kazandığı kimliklerinden ötürü ayrımcılığa ve nefret suçuna maruz bırakılmadığı
bir toplumsal yaşamı inşa etmek herkesten önce bizlerin görevidir diyor,
hepinizi tekrar saygıyla selamlıyorum. (HDP sıralarından alkışlar) 
BAŞKAN
– Teşekkür ederiz Sayın Dora.
Gündem
dışı üçüncü söz, Azerbaycan Cumhuriyeti Dağlık Karabağ bölgesinde 26 Şubat 1992
tarihinde Hocalı kasabasında yaşanan Hocalı katliamının yıl dönümü
münasebetiyle söz isteyen Adana Milletvekili Sayın Necdet Ünüvar’a aittir.
Buyurunuz
Sayın Ünüvar. (AK PARTİ sıralarından alkışlar) 
Süreniz
beş dakika.
3.- Adana Milletvekili Necdet Ünüvar’ın,
Azerbaycan Cumhuriyeti Dağlık Karabağ bölgesinde 26 Şubat 1992’de yaşanan
Hocalı katliamının yıl dönümüne ilişkin gündem dışı konuşması
NECDET
ÜNÜVAR (Adana) – Sayın Başkan, değerli milletvekilleri; hepinizi saygıyla
selamlıyorum. 
Değerli
milletvekilleri, şubat ayının son haftasında biz her zaman Hocalı’yı
konuşuyoruz. Ben de Türkiye-Azerbaycan Dostluk Grubu Başkanı olarak her zaman Hocalı’yı gündeme getiriyorum. 
Hocalı, tam yirmi dört yıl önce, 25 Şubatı 26 Şubata
bağlayan gece yaşanan çok vahşi bir hadise. Hatta, İnsan Hakları İzleme
Komitesine göre 20’nci yüzyılda yaşanan en büyük katliam.
Şöyle
düşünülebilir: Hocalı küçük bir kentti, 11 bin nüfuslu bir kasabaydı, Dağlık
Karabağ bölgesinde stratejik öneme sahip bir kasabaydı. “Orada yaşanan
hadiseler yirmi dört yıldır niçin gündeme getiriliyor?” diye düşünülebilir. Ama
değerli milletvekilleri, şunu hatırlatmak isterim: Yüz yıl öncesinin olmamış
hadiselerini bugün gündemde tutmaya çalışanlara karşılık, her şeyi kayıt
altında, videolarıyla, fotoğraflarıyla, itirafçılarıyla, yazanları çizenleriyle
beraber her şeyi gün gibi ortada olan bir hadiseyi konuşmanın bugün için ayrı
bir önemi var. Esasında o gün konuşulan şeylere uluslararası örgütler,
uluslararası toplum, dünyayı yönettiğini iddia eden büyük ülkeler sesini
çıkarsaydı bugün yaşadığımız acıları, ıstırapları da yaşamazdık. Şayet 1992’nin
26 Şubat gecesi yaşanan Hocalı katliamına gerçekten insanlığın gereği olarak
uluslararası toplum sesini gür bir şekilde çıkarsaydı, “Durun, ne
yapıyorsunuz?” deseydi, bugün Suriye’de yaşadığımız, dün Irak’ta yaşadığımız ve
pek çok Orta Doğu ülkesinde, bölgesinde ve dünyanın pek çok yöresinde yaşanan
ve birçok mazlumun, mağdurun ortaya çıkmasına vesile olan hadiseler de
yaşanmazdı. O yüzden bizler Hocalı’yı konuşmak ve Hocalı’yı mutlaka gündemde
tutmak durumundayız.
Bir
de işin şu yönü var: Biz Azerbaycan’la dost ve kardeş bir ülkeyiz, et ile
tırnak gibiyiz, bir milletten neşet etmiş iki devletiz. Belki bu sadece Türkiye
ve Azerbaycan’ın problemi gibi görünebilir çünkü orada bizim din kardeşlerimiz
ve soydaşlarımız hayatını kaybetti ama sadece Türk ve İslam dünyasının problemi
değil, orada hayatını kaybedenler her şeyden önce insandı, dolayısıyla
insanlığın problemiydi, insanlığın da bu konuyla ilgili mutlaka sesini
çıkartması gerekiyor. 
Hocalı aslında malum
bir hadiseydi, meçhul bir hadise değildi. 1988’den itibaren, hatırlayınız,
Gorbaçov ön tarafta, vitrinin önünde “perestroyka ve glasnost” diyerek dünya
vitrininde âdeta dostluğun, kardeşliğin bir temsilcisi gibi görünürken, arka
tarafta 20 Ocakta Bakü’de, daha sonra 26 Şubatta Hocalı’da, 1994’te Dağlık
Karabağ’da -ki Azerbaycan topraklarının yüzde 20’sini teşkil ediyor- o
toprakların işgali esnasında aslında kanlı bir pençeyle özellikle Türk dünyası
üzerinde hükümrandı. 
Ama
dünya, bırakın Hocalı’yı, Dağlık Karabağ’daki işgali görmeyi, Nobel Ödülü verdi
Gorbaçov’a. Esasında, Ermenistan güçleri, özellikle 366’ncı Mekanize Rus
Tugayıyla beraber Dağlık Karabağ’da, Hocalı’da katliamı yaparken, o katliamı
yapanlar, daha sonra âdeta “Kan tuttu.” dediğimiz bir deyimi doğrularcasına
itiraf ettiler. Kendileri yazdılar, konuştular, videolara, televizyonlara
demeçler verdiler ama Ermenistan onları cezalandırmak yerine onları
ödüllendirdi, devlet başkanı yaptı. Ama Ermenistan bunları savunarak abat mı
oldu? Azerbaycan’ın topraklarının yüzde 20’sini işgal ederek, tam 1 milyon
Azerbaycanlı kardeşimizi kaçkın ve göçkün durumuna düşürerek abat mı oldu?
Hayır, bugün Ermenistan dünyanın en fakir ülkelerinden birisi. Dışarıyla
bağlantısı son derece düşük. Dolayısıyla o Dağlık Karabağ bölgesinin işgalinin
kaldırılması, yani Azerbaycan’ın topraklarına, hasretle beklediği topraklara
kavuşması Ermenistan’ın da lehine. Güney Kafkasya’da bir barış ortamının,
ikliminin doğması için de Dağlık Karabağ’ın mutlaka özgürlüğüne kavuşması
gerekiyor. 
O
sebeple, değerli milletvekilleri, bizler sesimizi daha gür bir şekilde çıkartıyoruz
ama sesimizi gür bir şekilde çıkartmak yetmez, mutlaka Minsk Grubu başta olmak
üzere -onların da etkin bir şekilde- hem Hocalı hem de o Dağlık Karabağ bölgesi
içerisindeki kentlerin…
(Mikrofon
otomatik cihaz tarafından kapatıldı)
BAŞKAN
– Buyurunuz Sayın Ünüvar, tamamlayınız.
NECDET
ÜNÜVAR (Devamla) – …esir düşmüş kentlerin özgürlüğüne kavuşması noktasında daha
gür bir şekilde sesimizi çıkarmamız lazım. Sesimizi gür bir şekilde
çıkarmalıyız ki… Suriye’de tam 400 bin insan hayatını kaybetti, 3 milyona yakın
insan kendi öz yurtlarından başta Türkiye olmak üzere başka ülkelere gitmek
durumunda kaldı. Onun için, yeni Hocalıların olmaması için, yeni Suriyelilerin
olmaması için, yeni mazlumların, mağdurların olmaması için bizim sesimizi daha
gür bir şekilde çıkarmamız ve uluslararası toplumu mutlaka harekete geçirmemiz
lazım.
Daima
mazlumun ve mağdurun yanında olan bir partinin temsilcisi olarak da Hocalı’da
hayatını kaybeden din kardeşlerimizin, soydaşlarımızın makamının cennet
olmasını diliyor, onlara Fatiha gönderiyorum ve Dağlık Karabağ’ın da bir an
evvel özgürlüğüne kavuşması temennisiyle hepinizi saygıyla, muhabbetle
selamlıyorum. (AK PARTİ ve MHP sıralarından alkışlar) 
BAŞKAN
– Teşekkür ederiz Sayın Ünüvar.
Sayın
milletvekilleri, gündeme geçmeden önce, sisteme giren sayın milletvekillerine
İç Tüzük’ün 60’ıncı maddesine göre yerlerinden kısa söz vereceğim. Sayın grup
başkan vekillerine de istemleri hâlinde, sayın milletvekillerinden sonra söz
vereceğim.
Şimdi,
sırasıyla, sisteme giren sayın milletvekillerine söz veriyorum.
Sayın
Boyraz…
V.- AÇIKLAMALAR
1.- İstanbul Milletvekili Osman Boyraz’ın,
27 Şubat Necmettin Erbakan’ın ölüm yıl dönümüne ilişkin açıklaması
OSMAN
BOYRAZ (İstanbul) – Teşekkür ediyorum Sayın Başkan.
27
Şubat 2011 tarihinde Rahmetirahman’a kavuşan 54’üncü Hükûmetin Başbakanı
Profesör Doktor Necmettin Erbakan’ı ölüm yıl dönümünün haftasında bir kez daha
rahmet, minnet ve şükranla anıyorum. 
Bu
topraklarda inancından, fikrinden, tercihinden dolayı dışlanmış, yok sayılmış,
ötekileştirilmiş, hor görülmüş aziz vatan evlatlarının “Ben de varım.”
demesinin adıdır Erbakan. 
Türkiye’de
her türlü vesayete karşı, milleti adına, statükoya karşı asil, soylu ve dik
duruşun adıdır Erbakan.
Millî
ve yerli siyasetin dünkü güçlü öncüsü olan, bugünün siyasetine yön veren
siyasetçi kuşağı yetiştiren bir hocanın adıdır Erbakan.
Defalarca partisinin kapatılmasına rağmen, devletine
küsmeden, onu hasım ilan etmeden, düzene savaş ilan etmek yerine düzenin içinde
kalarak düzeni millet adına değiştirmeyi siyasal bir ilke hâline getirmenin
adıdır Erbakan. Nezaketin, zarafetin, zekânın, tevazunun ve kibarlığın adıdır
Erbakan. (AK PARTİ sıralarından alkışlar)
(Mikrofon otomatik cihaz tarafından kapatıldı) 
BAŞKAN – Sayın Nurlu…
2.- Manisa Milletvekili Mazlum Nurlu’nun,
Meclisin en kısa zamanda kredi ve kredi kartı borçlularının sorunlarının çözümü
için yasal düzenleme yapması gerektiğine ilişkin açıklaması
MAZLUM NURLU (Manisa) – Sayın Başkan, değerli
milletvekilleri; bugün AKP hükûmetlerinin vatandaşı nasıl borç batağına
sürüklediğinden bahsedeceğim. AKP’yle birlikte topluma, kazanmadan borçlanma ve
borcu borçla ödeme alışkanlığı yerleştirilmiştir. Bu nedenle, kredi borcu ve
borçlu sayısı her yıl katlanarak artmıştır. Türkiye Bankalar Birliği
açıklamalarına göre, kredi borçlusu sayısı 26 milyona, borç miktarı ise 1 trilyon
800 milyon liraya ulaşmıştır. Kredi kartı borçlularının durumu daha da kötüdür.
10 milyon kişi sadece borcun asgari tutarını ödemektedir. 2,5 milyon kişi kredi
kartı borcu yüzünden takibe alınmış olup 1 milyon kişi ise hâlen icralıktır. 
Değerli milletvekilleri, kanayan bir yara hâline gelen kredi
ve kredi kartı borçlularının sorunlarının çözümü için Meclisin bu konuya el
koyarak en kısa zamanda yasal düzenlemelerin yapılması gerektiğini ifade ediyor,
Genel Kurulu saygıyla selamlıyorum. 
BAŞKAN – Sayın Özdiş…
3.- Adana Milletvekili İbrahim Özdiş’in,
Adana’nın Kozan ilçesinin sorunlarına ilişkin açıklaması
İBRAHİM ÖZDİŞ (Adana) – Teşekkür ediyorum Sayın Başkan.

Adana’nın Kozan ilçesinin çeşitli sorunlarına değinmek
istiyorum. 
129 bin nüfuslu Kozan’a sadece 35 kilometre uzaklıktaki
Osmaniye ili Kadirli ilçesinde doğal gaz hizmeti varken, iki ilçe arasındaki
arazi de dümdüzken Kozan ilçesinde yaşayan vatandaşlarımız hâlen odun, kömür
sobaları kullanmak zorunda bırakılıyor. 35 kilometrelik doğal gaz hattının
maliyeti ne kadar olabilir ki? İlçede hizmete sunulacak doğal gaz günlük yaşamı
kolaylaştırmakla beraber özellikle tarımın seracılık alanında da bir kalkınma
yaratacaktır. 
Kadirli’ye çekilecek demir yolu projesine Kozan da
dâhil edilmelidir. 
Bu konulara dikkat çekmek istedim.
Teşekkür ediyorum Sayın Başkan. 
BAŞKAN – Sayın Gürer…
4.- Niğde Milletvekili Ömer Fethi Gürer’in,
halkı, kütüphanelerde görme engelliler için kitap okumaya davet ettiğine ilişkin
açıklaması
ÖMER FETHİ GÜRER (Niğde) – Teşekkürler Sayın Başkan. 
İstanbul Beyazıt Devlet Kütüphanesinde görme engelliler
bölümünde, on sekiz yıldır, Niğdeli hemşehrimiz Sabahat Varol İnsel gönüllü
olarak görme engelliler için kitap okuyor. 708’inci kitabını seslendiriyor.
Okuduğu kitaplarla üniversite bitirenlerin teşekkürü en büyük mutluluğu. 
Beyazıt
Kütüphanesinde gönüllü olmaya talip olanlar kütüphaneye başvurabilirler. Deneme
okuması sonrası uygun bulunanlar görme engelliler için kitap okuyorlar. Sayın
İnsel diyor ki: “Hiç düşündünüz mü, birisi sizden gözlerini ödünç almak istese
verir miydiniz? Gözlerini görme engellilerle paylaşmak işte böyle bir şey.” Ve
diyor ki: “Gönüllü olarak, gözlerim gördüğü sürece gözlerimi paylaşmaya devam
edeceğim.”
Halkımızı
bu konuda duyarlı olmaya, görme engelliler için kütüphanelerde kitap okumak
adına başvurularda bulunmaya davet ediyorum.
BAŞKAN
– Sayın Aydın…
5.- Bursa Milletvekili Erkan Aydın’ın,
Millî Eğitim Bakanlığının Bursa’nın Nilüfer ilçesinde okul sayısını artırması
gerektiğine ilişkin açıklaması
ERKAN
AYDIN (Bursa) – Teşekkür ederim Sayın Başkan.
Millî
eğitimdeki sorunlar öğrenci, öğretmen ve veliler için çok bilinmeyenli bir
denkleme dönüşmektedir. Seçim bölgem Bursa’nın her geçen gün büyüyen Nilüfer
ilçesi yerel yönetim açısından bir örnek olsa da eğitim açısından büyük
eksikliklerle doludur. İlçede özel okullar çoğunlukta olmasına rağmen, devlet
okullarının sayısı yetersizdir. Öyle ki birçok veli çocuğunu uzaktaki bir
devlet okuluna göndermek zorunda kalmaktadır. Eğitime devam eden okulların
mevcutlarıysa çok kalabalıktır. Nilüfer Belediyesi okul yapımı için kamu
arazisi göstermesine rağmen, Millî Eğitim Bakanlığı okul yapımına bir planlama
yapmamaktadır. Bakanlığın bu konuda harekete geçip nüfusu artık 300 bine
yaklaşan ilçede devlet okulu sayısını artırmasını talep etmekteyiz.
BAŞKAN
– Sayın Özkan…
6.- Denizli Milletvekili Cahit Özkan’ın,
Meclisin bir yasama reformuyla güçlendirilmesi ve İç Tüzük çalışmalarının
acilen hayata geçirilmesi gerektiğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
Dün
akşam, Kişisel Verilerin Korunması Kanunu Tasarısı’nın görüşmeleri sırasında
maalesef, muhalefet partilerinin Meclisin çalıştırılmasını nasıl
engellediklerine hep beraber tanık olduk.
ERKAN
AKÇAY (Manisa) – Genelleme yapma kardeşim, hangi partiyse onu söyle be! 
CAHİT
ÖZKAN (Denizli) – Milletimize havale ediyoruz. Milletimiz yeni 1 Kasımlarda
elbette bunların hesabını soracaktır. 
ERKAN
AKÇAY (Manisa) – Sayın İnceöz, uyarın lütfen! Yani, daha Meclis başlarken kavga
çıkartacak ya! Var mı böyle bir şey? Provoke ediyor, provoke! Düzeltsin lafını!
Hangi parti engellemeye çalışıyorsa söyleyin.
CAHİT
ÖZKAN (Denizli) – Ancak, Milliyetçi Hareket Partisinin yapıcı tutumlarına da
hep beraber tanık olduk. Ancak, yine yüce Meclisimizin üzerinde çalışması için
İç Tüzük çalışmalarının gerekli ve zorunlu olduğunu hep beraber gördük. 
İLKNUR
İNCEÖZ (Aksaray) – Sizi özel zikretti.
CAHİT
ÖZKAN (Denizli) – Reformu yapacak kurumun, Meclisimizin reforma muhtaç olduğu,
yasama reformuyla güçlendirilmesi gerektiği hepimizce malumdur. Milletimiz
bizden hizmet beklemektedir. 
ERKAN
AKÇAY (Manisa) – Her zaman onu yapıyor o!
CAHİT
ÖZKAN (Denizli) – Bu vesileyle, Meclisimizin acilen İç Tüzük çalışmalarını
hayata geçirerek çalışır bir Meclisi hayata geçirmesini arzu ediyoruz.
Yüce
Meclisi selamlıyorum.
BAŞKAN
– Sayın Engin…
7.- İstanbul Milletvekili Didem Engin’in,
Hükûmetin kadın ölümleri konusunda acilen somut adımlar atmasını beklediğine
ilişkin açıklaması
DİDEM
ENGİN (İstanbul) – Teşekkürler Sayın Başkan.
Kayseri’de,
öğretmeninin tecavüzüne uğradıktan sonra intihar eden Cansel’in yaşadıkları
hepimizi derinden sarstı.
Bugün
basında Aile ve Sosyal Politikalar Bakanının açıklaması vardı, “İyi Hâl
İndirimi Kalkıyor” başlıklı bir haber ama içeriğini okuduğumda, Bakanlığın tam
olarak nasıl bir çalışması var; bundan sonra bu tür taciz, tecavüz, şiddet
olaylarını engellemek için nasıl bir yol haritası oluşturulmuş; bunun bilgisini
ne yazık ki göremedim. 
Birkaç
ay önce Adalet Bakanına AKP iktidarı döneminde kaç davada iyi hâl indirimi
uygulandığını sormuştum, Adalet Bakanlığından “Bilmiyoruz.” yanıtı gelmişti. Bu
yanıt Hükûmetin kadına ne kadar değer verdiğinin de bir göstergesi. 
Her
gün başka bir vakayı basından acıyla okuyoruz, sadece kadınların isimleri
değişiyor. Bu meselenin artık bekletilecek, geçiştirilecek tarafı yok. Acil
olarak Hükûmetten bu konuda somut adım bekliyoruz, somut eylem planı
bekliyoruz. 
Başka
Canselleri kaybetmememiz dileğiyle, Sevgili Cansel’e Allah’tan rahmet, ailesine
ve sevenlerine sabır ve güç diliyorum.
BAŞKAN
– Sayın Yıldırım…
8.- Adıyaman Milletvekili Behçet
Yıldırım’ın, Cizre’de hayatını kaybeden Demokratik Bölgeler Partisi meclis
üyesi Mehmet Yavuzel ile Mehmet Kulbay’ı ve Sur’da hayatını kaybeden Uzman
Çavuş Selçuk Dost’u rahmetle andığına ve tüm bu ölümlerin sorumlusunun kirli
savaşta ısrar eden zihniyetler olduğuna ilişkin açıklaması
BEHÇET
YILDIRIM (Adıyaman) – Teşekkürler Sayın Başkan.
Cizre’deki
vahşet bodrumunda yaşamlarını yitiren arkadaşım, Demokratik Bölgeler Partisi
parti meclisi üyesi, melek yüzlü Mehmet Yavuzel, Adıyaman Sincikli sivil Mehmet
Kulbay ve Sur’da yaşamını yitiren hemşehrim, Besnili Uzman Çavuş Selçuk
Dost’u rahmetle anıyor, yakınlarına başsağlığı ve sabırlar diliyorum.
Tüm
bu ölümlerin sorumlusu bu kirli savaşta ısrar eden zihniyetlerdir. Şu
bilinmelidir ki: Bunun hesabı yargı önünde bir gün mutlaka sorulacaktır. Tam
bir aya yakın o vahşet bodrumunda mahsur kalan sivil ve yaralıların kurtulması
için grubum HDP olarak açlık grevi dâhil tüm girişimlerde bulunduk. Başbakan
dâhil, tüm yetkili makamlarla görüşme yapıldı ama maalesef, oraya bir ambulans
bile gönderilemedi. Gönderilen ambulanslar karanlık güçlerce engellendi. Bu
suçu işleyenleri kınıyor, varsa vicdanları, onları vicdanlarıyla baş başa
bırakıyorum.
BAŞKAN
– Sayın Akın…
9.- Balıkesir Milletvekili Ahmet Akın’ın,
Balıkesir’in Manyas ilçesi Süleymanlı Mahallesi’nde yaşayanların siyasal
nedenlerle kendilerinin cezalandırıldığını düşündüklerine ilişkin açıklaması
AHMET
AKIN (Balıkesir) – Balıkesir Manyas Süleymanlı Mahallesi’nde yaşayan
hemşehrilerimiz kendilerinin cezalandırıldıklarını düşünüyorlar. Önce köyde var
olan ortaokul kapatılmış, sonrasında köyde bulunan ilkokul ise eğitime devam
etmekteyken taşıma kararı alınmış. Süleymanlı’da yaşayan hemşehrilerimiz
köylerinde CHP’ye oy çıkıyor diye bütün bunların olduğunu belirtiyorlar. 
AKP nezdinde CHP’ye veya başka bir partiye oy veriyor
olmak bir cezalandırma nedeni hâline geldi. Demokratik hukuk devletinde bu
anlayışın yeri olamaz. Bütün araştırmalarda da ortaya çıktığı gibi, AKP’yle
birlikte gelişen toplumsal kutuplaşmayı bu tür uygulamalarla daha da
artırmanın, bu toplumu germenin, ayrıştırmanın, ötekileştirmenin bu millete bir
faydası yoktur. Bir hizmetin gerekleri nedeniyle yeni bir düzenleme yapmak ayrı
şey, siyasal nedenlerle bir cezalandırma anlayışı içerisinde bir düzenleme
yapmak başka bir şeydir. Süleymanlı ve civar köylerde yaşayanlar bu konuda imza
toplamışlar ve ilgili yerlere ulaştırmışlar. Millî Eğitim Bakanını bu taleplere
duyarlı olmaya davet ediyorum.
Teşekkürler.
BAŞKAN – Sayın Yıldırım…
10.- İstanbul Milletvekili Hurşit
Yıldırım’ın, mevcut İç Tüzük’ün Meclisin sağlıklı çalışmasını engellediğine ve
yeni bir İç Tüzük’ün zaruri olduğuna ilişkin açıklaması
HURŞİT YILDIRIM (İstanbul) – Sayın Başkan, değerli
milletvekilleri; pek çok milletvekili arkadaşım gibi ben de ilk defa vekil
olmuş bir milletvekiliyim. Buraya gelirken, her bir milletvekili gibi,
milletimizin acil ihtiyaç duyduğu kanunları çıkarmanın asıl gayemiz olduğunu
düşünüyordum. İki günde çıkardığımız kanun maddesi sadece ama sadece 1.
Çalıştığımız iki günde, yirmi bir saat boyunca 1 uluslararası anlaşmayla sadece
1 kanun maddesini çıkarabildik. Bu İç Tüzük’le bu Meclis çalışamaz. Bu İç Tüzük
sağlıklı çalışmayı engellemektedir. Bu İç Tüzük evrensel kurallara da
aykırıdır. Zaten işlemeyen, zaten kötü kaleme alınmış, günün ihtiyaçlarına
cevap vermeyen İç Tüzük’ün bir de kötüye kullanılması karşısında yeni bir İç
Tüzük zaruridir. Kanunların çıkmasını geciktirmek ve kaybedilen her vakit
aslında milletten çalınan zamandır. Türkiye Büyük Millet Meclisinin asli görevi
yasama yani kanun yapma görevidir. Bütün partilerin bu İç Tüzük’ün
değiştirilmesine katkı vermesi gerektiğini düşünüyorum. Dünya parlamentoları ile
TBMM’yi karşılaştırdığımızda kanun çıkarma süresinin aleyhimize olduğunu
görüyor, İç Tüzük’ü sık sık gündeme alacağımızı belirtiyor, yüce Meclisi
saygıyla selamlıyorum. 
BAŞKAN – Sayın Adıgüzel…
11.- İstanbul Milletvekili Onursal
Adıgüzel’in, YÖK’ün, öğretim üyesi yetiştirme programı usul ve esaslarında
değişikliğe giderek binlerce araştırma görevlisini mağdur ettiğine ilişkin
açıklaması
ONURSAL
ADIGÜZEL (İstanbul) – Sayın Başkan, şubat ayının başında YÖK, öğretim üyesi
yetiştirme programı usul ve esaslarında değişikliğe giderek binlerce araştırma
görevlisini mağdur edecek bir karara imza atmıştır. YÖK’ün 4 Şubat 2016
tarihinde yaptığı değişiklikle, tez aşamasını tamamlamış araştırma
görevlilerinin bağlı oldukları üniversitelere geri çağrılmalarının önü tamamen
açılmış durumdadır. Yeni düzenleme tez yazma sürecinin lisans üstü eğitim
sürecinin önemli bir parçası olduğunu ve tez danışmanıyla düzenli ilişki içinde
olunması gerekliliğini tamamen göz ardı etmektedir. YÖK kararı, binlerce ÖYP’li
araştırma görevlisinin ve tez danışmanlarının iradelerini hiçe saymaktadır. Tez
yazma sürecini sekteye uğratacak olan bu düzenleme, binlerce ÖYP’liyi mağdur
edecektir. 
Öte
yandan, YÖK kararının zamanlaması, Barış İçin Akademisyenler İnisiyatifi’nin
bildirisini imzalayan akademisyenlere baskıların arttığı bugünlerde, her gün
yeni soruşturmaların açıldığı bugünlerde “Acaba barış isteyenler
cezalandırılıyor mu?” sorusunu akıllara getirmektedir. 
Teşekkür
ederim.
BAŞKAN
– Sayın Arslan…
12.- Denizli Milletvekili Kazım Arslan’ın,
büyükşehir belediyelerinin olduğu illerde köy ve kasabaların mahalle olması
nedeniyle hayvancılık yapmanın yasaklanmasıyla ilgili kararın ve çiftçi
borçlarının ertelenmesinin düşünülüp düşünülmediğini öğrenmek istediğine
ilişkin açıklaması
KAZIM
ARSLAN (Denizli) – Sayın Başkan, büyükşehir belediyelerinin olduğu illerimizde
köy ve kasabaların tamamının mahalle olması nedeniyle, bu yerlerde hayvancılık
yapmak yasaklanmaya başlanmıştır. Bakanlar Kurulu kararıyla bu uygulamanın on
sene daha ertelenmesi sağlanabilir mi?
İki:
Denizli’de ve başka illerimizde süt üreticileri ve hayvancılık yapan
yurttaşlarımız, sütün düşük fiyatla satılmış olması, hayvanların para etmemesi
nedeniyle borçlarını ödemekte zorluk çekmektedirler. Bu nedenle, çiftçi
borçlarının ertelenmesini düşünüyor musunuz?
Teşekkür
ederim.
BAŞKAN
– Sayın Sarıbal…
13.- Bursa Milletvekili Orhan Sarıbal’ın,
Bursa Nilüfer Özlüce İmam Hatip okulunda erkek ve kız öğrencilerin ayrı ayrı
eğitim yaptıkları ve Bursa Olgunlaştırma Enstitüsünün TÜRGEV’e aktarıldığı
söylentileri konularında açıklama beklediğine ilişkin açıklaması
ORHAN
SARIBAL (Bursa) – Sayın Başkan, teşekkürler. 
Bursa
Nilüfer Özlüce İmam-Hatip Okulunda erkek ve kız öğrenciler ayrı ayrı eğitim
yapmaktadırlar. Vali talimatıyla yapılan bu uygulamanın aslında eğitimde karma
olgusunu tamamen tükettiğini görüyoruz. Buradan Bursa İl Millî Eğitim
Müdürlüğünü göreve davet ediyoruz. Bizlere mantıklı ve akılcı bir açıklama
yapmalarını bekliyoruz. 
Geçtiğimiz
günlerde, Bilal Erdoğan’ın Bursa’yı ziyaret ettiğini öğrendik. Bursa’da, bu
ziyaret sonrası Olgunlaştırma Enstitüsünün TÜRGEV’e aktarıldığı söyleniyor.
Yine, burada valiyi göreve çağırıyoruz. Bize bu konuda net bir bilgi vermesi
gerektiğini ve TÜRGEV’in herhâlde yakında mutluluk ve zenginlik bakanlığı olarak
yerini alacağı konusunda öngörülerimizin olduğunu düşünüyoruz. 
BAŞKAN
– Sayın Arık…
14.- Kayseri Milletvekili Çetin Arık’ın,
TOKİ’den konut alan vatandaşların her ay düzenli olarak ödeme yapmalarına
rağmen borçlarının azalmayarak artması nedeniyle zor durumda olduklarına
ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Uygun
koşullarda TOKİ’den konut sahibi olmak isteyen vatandaşlarımız zor durumda.
Zira, TOKİ’den konut alan vatandaşlarımızın her ay düzenli olarak ödeme yapmalarına
rağmen, borçları azalmıyor, aksine sürekli artıyor. Örneğin Kayseri’de TOKİ
üyesi bir vatandaşımızın TOKİ’ye Haziran 2015 tarihinde 63.506 lira borcu
varken bu vatandaşımız 632 lira olan taksitlerini düzenli olarak her ay ödüyor;
yıl sonunda borcu 63.536 liradan 63.946 liraya yükseliyor yani ödeme yaptıkça
vatandaşın borcu azalmıyor, aksine artıyor. Sayın Başbakana sormak istiyorum:
Sayın Başbakanın TOKİ’zedelerin bu mağduriyetinden haberi var mı, varsa bu
konuda nasıl bir çalışma yapmayı planlıyor?
Teşekkür
ediyorum.
Sayın
Doğan…
15.- İzmir Milletvekili Müslüm Doğan’ın,
İzmir’in Kınık ilçesinde bulunan Yayakent Köprüsü’nün çökme tehlikesiyle karşı
karşıya bulunduğuna ve tedbir alınması gerektiğine ilişkin açıklaması
MÜSLÜM
DOĞAN (İzmir) – Sayın Başkan, 18 Ocak 2016 tarihindeki aşırı yağışlar nedeniyle
İzmir’in Kınık ilçesinde bulunan Yayakent Köprüsü’nün ayağı kayıp çökme
tehlikesi geçirmiştir. Köprünün hemen korumaya alınıp bakımının yapılması
gerekmektedir. Yayakent Köprüsü bu hâliyle kullanılmaya devam edildiği sürece
facia kaçınılmaz durumdadır. 
Kınık
halkıyla yaptığımız görüşmeler sonucunda, köprünün onarım için ne AKP’li İlçe
Belediyesinin ne de CHP’li Büyükşehir Belediyesinin sorumluluk alanında
olmadığı görülmüştür. Söz konusu belediyelerle de konuyu görüştüğümüzde, ilgili
sorumluluğun Ulaştırma Bakanlığına ait olduğu ve bu köprünün Ulaştırma
Bakanlığı tarafından onarılması veya yeniden yapılması gerektiği
söylenmektedir.
Bilgilerine
sunuyorum.
BAŞKAN
– Sayın Yıldız Biçer.
16.- Manisa Milletvekili Tur Yıldız
Biçer’in, antidepresan kullanımıyla ilgili bilgilerin Sosyal Güvenlik Kurumu
tarafından neden saklandığını öğrenmek istediğine ilişkin açıklaması
TUR
YILDIZ BİÇER (Manisa) – Sayın Başkan, AKP iktidarının acımasız, kâr hırsına
dayalı sağlık politikalarının dramatik bir yönü de antidepresan tuzağıdır.
Ülkemizde, 2002 yılında 12 milyon kutu antidepresan ilaç kullanılırken bu rakam
2012 yılında 3 kat artarak 37 milyon kutuya ulaşmıştır. Son üç yıla ait veriler
ise Sosyal Güvenlik Kurumu tarafından sır gibi saklanmaktadır. Bu veriler,
bilgi edinme hakkı gereğince istememe rağmen tarafıma verilmemiştir. Bu rakamın
55 milyon kutuya ulaştığını tahmin ediyoruz. 
Sosyal
Güvenlik Kurumunun amacı nedir? AKP iktidarının istediği, direniş gücü olmayan,
belleği silinmiş, sorgulamayan, kendisine verileni her koşulda değişmez bir
doğru olarak gören, otomatik olarak kabullenen, savaşın eşiğinde olmamızı bile
âdeta kanıksayan vatandaş tipinin yaratılmasına hizmet mi etmektedir?
Teşekkür
ederim.
BAŞKAN
– Sayın Çamak…
17.- Mersin Milletvekili Hüseyin Çamak’ın,
Mersin’deki baraj projeleriyle ilgili bilgi almak istediğine ilişkin açıklaması
HÜSEYİN
ÇAMAK (Mersin) – Sayın Başkan, Mersin Mut barajı 1946’dan beri gündemde.
Ayrıca, Mezitli Değirmençay Barajı, Mersin Tarsus Pamuklu Barajı projeleri
hâlen proje aşamasında olup bugüne değin bir gelişme olmamıştır. O yörede
oturan köylüler, sular altında kalacağı düşüncesiyle yatırım yapmamaktadır. Bu
durumu netleştirip o bölgedeki yöre halkının endişelerini giderecek ve bir sonuca
götürecek girişimler var mıdır, varsa kesin bir tarih verilebilir mi? 
Teşekkür
ederim.
BAŞKAN
– Sayın Yiğit…
18.- İzmir Milletvekili Ali Yiğit’ın,
mülteci ölümleri konusunda Hükûmeti önlem almaya çağırdığına ilişkin açıklaması
ALİ
YİĞİT (İzmir) – Sağ ol Başkanım.
Değerli
arkadaşlar, bizim görevimiz elbette kanun yapmaktır ama bunun yanında ülkedeki
sorunları da gündeme getirmektir. Ege Denizi ölüm denizine dönüşmüş durumda.
Çeşme, Dikili, Ayvalık hattındaki çalı altlarında, inşaat alanlarında ve kullanılmayan
konutlarda ölümü bekleyen binlerce Suriyeli “Ölen ölür, kalan sağlar bizimdir.”
anlayışıyla kaderlerine terk edilmiştir. Bu mülteciler yetmiyormuş gibi doğu ve
güneydoğudaki olaylardan dolayı yerlerini yurtları terk eden bizim
vatandaşlarımız da bu kervana katılmıştır. Önlem alınmadığı takdirde artık, her
gün duymaya alıştığımız mülteci ölümlerinin yanına kendi vatandaşlarımızın da
boğulma ve ölüm haberlerini ekleyeceğiz. 
Hükûmeti
bu konuda bir an önce önlem almaya çağırıyor, teşekkür ediyorum.
BAŞKAN
– Sayın Petek…
19.- Burdur Milletvekili Reşat Petek’in, 29
şehidin katili olan teröristin taziyesine katılan HDP’li milletvekilini Meclis
çatısı altında kınadığına ilişkin açıklaması
REŞAT
PETEK (Burdur) – Milletimizin birlik ve beraberliğinin korunması,
vatandaşlarımızın yaşam hakkının korunması için canla başla, fedakârca mücadele
eden güvenlik görevlilerimize destek veren, aziz şehit ve gazilerimiz safında
yer alan değerli milletvekillerimizi saygıyla selamlıyorum. 
29
şehidimizin katili, eli kanlı cani teröristin taziyesine katılarak milletimizin
düşmanı teröristlerin yanında yer alan HDP milletvekilini de bu yüce Meclisin
çatısı altında kınıyorum. Safını belli etmesini… Aziz milletimizin istiklal ve
istikbali için, birlik ve beraberliğin korunması için bu konuda bütün
partilerimizin aynı safta yer almaları temennisiyle, saf dışı olanlara karşı da
sıkılmış yumruk gibi, istiklal savaşında olduğu gibi birlik beraberliğimizi
göstermemizin zamanı ve günü olduğunu ifade ediyorum.
Saygılarımla.
BAŞKAN
– Sayın Yedekci…
20.- İstanbul Milletvekili Gülay
Yedekci’nin, 1 Haziran-31 Aralık 2015 tarihlerini kapsayan Twitter Şeffaflık
Raporu’na ilişkin açıklaması
GÜLAY
YEDEKCİ (İstanbul) – Teşekkür ediyorum Sayın Başkan.
Değerli
milletvekilleri, ben Twitter şeffaflık raporundan bahsetmek istiyorum. 1
Haziran-31 Aralık 2015 tarihlerini kapsayan rapora göre, hesap dondurma
taleplerinin yüzde 72’si Türkiye’den geldi. Twitter verilerine göre, toplam
11.092 hesap dondurma talebi geldi, bu taleplerden 8.092’si Türkiye’ye ait.
Türkiye’den resmî makamlar aracılığıyla 1.761 başvuru yapılırken 1.729 başvuru
sayısıyla Rusya 2’inci sırada. Twitter’dan 403 hesapla alakalı bilgi istenirken
bunların hiçbirine olumlu geri dönüş alınamadı. Twitter, son altı aylık dilimde
432 hesap dondurdu, bu hesapların ülkelere göre dağılımı manidar; Türkiye’de
414, Rusya’da 14, Fransa’da 2, Almanya’da 1, Brezilya’da 1. 
Şimdi,
gençlik kolları başkanımızın, eski milletvekilimizin, ilçe başkanlarımızın, il
başkanlarımızın, parti meclisi üyemizin… 
(Mikrofon
otomatik cihaz tarafından kapatıldı)
GÜLAY
YEDEKCİ (İstanbul) – …en son dün itibarıyla, 13 yaşındaki bir çocuğun
Cumhurbaşkanına hakaretten ifade vermesiyle birlikte Türkiye’deki adil düzen
tekrar sorgulanmaya başlanmıştır. 
Özgürlüğün
ve adaletin hâkim olacağı bir Türkiye özlemiyle hepinizi sevgiyle selamlıyorum.
BAŞKAN
– Sayın Gaydalı…
21.- Bitlis Milletvekili Mahmut Celadet
Gaydalı’nın, Bitlis’in Ahlat ilçesinin Ovakışla beldesinde bazı mahallelere
elektrik bağlanmadığından vatandaşların mağdur olduğuna ilişkin açıklaması
MAHMUT
CELADET GAYDALI (Bitlis) – Teşekkür ederim.
Bitlis
Ahlat Ovakışla beldesinde -Burcukaya, Güzelsu Mahalleleri dâhil- olan 4
mahallenin elektrik şebekesi hâlâ bağlanmamıştır. Bu mahallelerde yaşayan
100’ün üzerindeki aile mağdurdur. Bu sıkıntı dört yıldan beri devam etmektedir.
Yüksek gerilim hattı için TEDAŞ döneminde mal sahiplerinin rızası alınmadan
direkler dikilmiş, özelleştirme sonrası VEDAŞ konuyu üstlenmemiştir. Konunun
bir an önce çözülüp 4 mahalleye elektrik sağlanarak burada yaşayan
vatandaşlarımızın mağduriyetlerinin giderilmesi için Sayın Bakanın ilgisini
rica ediyorum.
Saygılar.
BAŞKAN
– Sayın Özdemir… Sayın Özdemir? Yok.
HACI
AHMET ÖZDEMİR (Konya) – Hangi Özdemir? Pardon, hangi Özdemir?
BAŞKAN
– H. A. Özdemir.
HACI
AHMET ÖZDEMİR (Konya) – Benim
BAŞKAN
– Buyurunuz.
22.- Konya Milletvekili Hacı Ahmet
Özdemir’in, 26 Şubat 1992’de yaşanan Hocalı katliamı ile 27 Şubat Necmettin
Erbakan’ın ölüm yıl dönümlerine ve İslam İşbirliği Teşkilatının 2016 yılı İslam
Kültür Başkenti olarak Konya’yı seçtiğine ilişkin açıklaması
HACI
AHMET ÖZDEMİR (Konya) – Ben de Hocalı katliamını kınayarak, Erbakan Hoca’ya
rahmet dileyerek sözlerime başlamak istiyorum. 
Bilindiği
gibi, İslam İşbirliği Teşkilatı 2016 yılı İslam Kültür Başkenti olarak -ilki
Kudüs’teydi- Konya’yı seçmiş bulunmaktadır. Konya, Ahmet Hamdi Tanpınar’ın
sözünde ifadesini bulduğu gibi “Bir başkent daima başkenttir.” gerçeğine uygun
hareket etmeye devam etmektedir. 2016 yılında konferanslar, seminerler,
sempozyumlar, sergiler, sema gösterilerinin yanı sıra, Mevlâna Kültür Merkezi
civarında yapımı tamamlanacak olan İslam kültür merkezindeki Mevlevihane... 
(Mikrofon
otomatik cihaz tarafından kapatıldı) 
HACI
AHMET ÖZDEMİR (Konya) – ...Panorama Mevlâna, semahane ve diğer birtakım
faaliyetlerle bu yılı dolu dolu kutlanacaktır. 
Teşekkür
ediyor, saygılar sunuyorum. (AK PARTİ sıralarından alkışlar)
BAŞKAN
– Sayın Taşçı...
23.- Ordu Milletvekili Ergün Taşcı’nın, 27
Şubat Necmettin Erbakan’ın ölüm yıl dönümüne ilişkin açıklaması
ERGÜN
TAŞCI (Ordu) – Teşekkür ediyorum Sayın Başkan.
27/2/2011
tarihinde vefat eden eski Başbakanlarımızdan değerli devlet adamı, Türk
siyasetinin duayeni, millî görüş lideri, millî sanayimizin kurulması için yoğun
gayretleriyle tanıdığımız ve “Dünyayı ezen sömürü canavarının beyni siyonizm,
sağ kolu Amerika, sol kolu Rusya’dır.” diyerek âdeta bugüne ışık tutan Profesör
Doktor Necmettin Erbakan Hocamızı rahmetle anıyor, yüce Meclisi saygıyla
selamlıyorum. (AK PARTİ sıralarından alkışlar)
BAŞKAN
– Sayın Sert...
24.- İstanbul Milletvekili Hasan Sert’in,
milletvekillerinin yapmış olduğu konuşmalarda partileri ve şahısları rencide
edecek bir dilden uzak durmaları gerektiğine ilişkin açıklaması
HASAN
SERT (İstanbul) – Sayın
Başkan, değerli milletvekilleri; ben de milletvekillerimizin gerek kürsüden
gerek sıralardan yapmış olduğu konuşmalarda partileri ve şahısları rencide
edecek bir dilden uzak durmaları, bir nezaket dilini kullanmaları gerektiğine
inanıyorum. 
Yine, özellikle kürsüde yapılan konuşmalarda gündeme
bağlı kalınmasını, gündem dışı konuşmaların kısa tutulmasını arzu ediyorum.
Birleştirici bir dilin hepimize fayda getireceğini,
partileri ve şahısları rencide edecek dilden uzak durulması gerektiğini,
özellikle teröre destek veren konuşmalardan uzak durulması gerektiğini ve
tekrar konuşmalardan uzak durulması gerektiğini temenni ediyorum.
Saygılar sunuyorum.
BAŞKAN – Sayın Yıldız...
25.- Aydın Milletvekili Hüseyin Yıldız’ın,
Aydın’da jeotermal santrali kurulduktan sonra kükürt dioksit oranının yüzde 180
arttığına ilişkin açıklaması
HÜSEYİN YILDIZ (Aydın) – Sayın Başkanım, değerli milletvekillerim; Aydın tarım kenti olup halkın
yüzde 80’i geçimini tarımdan sağlamaktadır. Türkiye’de üretilen tüm incirin
yüzde 63’ü, kestanenin yüzde 36’sı, zeytinin yüzde 20’si, pamuğun yüzde 13’ü
Aydın’da üretilmektedir. Tarım ürünleri ihracatımız yaklaşık 500 milyon dolar.
2007’de AKP, çıkardığı jeotermal santrali yasasında ÇED raporunu kaldırarak,
Aydın ilimizin yüz ölçümünün yüzde 85’inin, maalesef, jeotermal ruhsatlarını
kendi yandaşlarına verdi. Jeotermal santrali kurulduktan sonra kükürt dioksitin
yüzde 180 arttığı ve bu dönemde, bu yıl incirde çok sıkıntılar çektiğimiz
malumunuzdur. Çevre ve Şehircilik Bakanına hem soru olarak hem sözlü olarak, o
ilin il müdürünü arayarak bu kükürt oranının ölçülmesini istedik ama maalesef,
AKP milletvekili bunu gündeme farklı getirdi. 
Teşekkür
ederim. 
BAŞKAN
– Sayın Sarıhan…
26.- Ankara Milletvekili Şenal Sarıhan’ın,
Avrupa İnsan Hakları Mahkemesinin Mehmet Uytun’un ölümüyle ilgili kararına ilişkin
açıklaması
ŞENAL
SARIHAN (Ankara) – Değerli Başkan, dün Avrupa İnsan Hakları Mahkemesince, Şırnak’ta, yedi yıl
önce annesinin kucağında gaz fişeğiyle yaşamını yitiren Mehmet Uytun hakkında
bir karar verildi. Bu kararda, yaşama hakkının ihlal edildiği konusunda saptama
yapıldı ve tazminata hükmedildi. Bu karar, dün Af Örgütünün açıklamış olduğu
“Bugünlerde dünyamızda sadece haklarımız değil, onu koruyan yasalar ve sistem
de tehlikede, yedi yıllık kazanımımız ziyan oluyor.” sözünü bana anımsatıyor. Ziyan
etmemeliyiz yıllarca kazandığımız hakları, özellikle de yaşama hakkını ziyan
etmemeliyiz diyorum, bunun da bizim elimizde olduğunu düşünüyorum. 
Teşekkür ederim. 
BAŞKAN – Sayın Tüm…
27.- Balıkesir Milletvekili Mehmet Tüm’ün,
Balıkesir Manyas Kuş Cenneti Gölü’nün hızla kirlenmesi nedeniyle önlem alınması
gerektiğine ilişkin açıklaması
MEHMET TÜM (Balıkesir) – Sayın
Başkan, Balıkesir Manyas Kuş Cenneti Gölü uluslararası koruma altına almış bir
sulak alandır. Yüz binlerce kuş bu gölde barınmakta ve üremektedir. Fakat, 2000
yılından bu tarafa göl hızla kirleniyor, gölde yaşayan canlıların üremesi
kirlilikten dolayı azaldı ve yok olmak üzeredir. Gölün çevresinde bulunan
sanayi kuruluşlarının çoğunun arıtma tesisi yok, var olanların da tesisleri
çalışmıyor, konut atıklarının göle ulaşması engellenmiyor, göl kıyısında
yapılan tarım faaliyetlerinin denetimi
yok. Çevre Bakanlığı ve Orman ve Su İşleri Bakanlığının uluslararası Ramsar
Sözleşmesi’nden doğan sorumluluklarını yerine getirerek acilen önlem almalarını
Bandırma ve Manyas halkı adına talep ediyorum. 
Hükûmeti de buradan uyarıyorum: Yeni bir çevre
faciasına sebep olmayın. Kuş Cenneti’ni yok etmeye hakkınız yok. Yeni bir
Cerattepe yaratmayın. 
BAŞKAN – Sayın Okutan…
28.- Isparta Milletvekili Nuri Okutan’ın, 27
Şubat Necmettin Erbakan’ın ölüm yıl dönümüne, hayatını kaybeden Mehmed Kırkıncı
Hoca’ya Allah’tan rahmet dilediğine ve Isparta’daki elma üreticilerinin
sorunlarına ilişkin açıklaması
NURİ OKUTAN (Isparta) – Teşekkür ederim Sayın Başkan. 
Öncelikle, önceki Başbakanlarımızdan Necmettin
Erbakan’ın ölüm yıl dönümü münasebetiyle kendilerine Allah’tan rahmet
diliyoruz. 
Diğer taraftan, dün Mehmet Kırkıncı Hocamızı Erzurum’da
kaybettik, ona da Allah’tan rahmet diliyoruz. 
Ve bilhassa, süt üreticileri gibi artık, elma
üreticileri de, Isparta’da elmalarını sokağa dökme noktasına geldiler. Yaklaşık
600 bin ton elma üretiliyor; tonu 750 liraya üretilirken neredeyse aynı
fiyatlara elden çıkarmak durumunda kalıyorlar. İşin kötüsü, bizim elmalarımız
yurt dışına ihraç edilirdi ama şimdi daha çok içeride tüketilmek durumunda
kalıyor. Derhâl Hükûmetin bir önlem alması ve bu elmaların belki mültecilere,
belki öğrencilere, belki başka tüketim alanlarına kaydırılarak çiftçilere
destek olması gerekiyor. Hükûmeti bu noktada göreve davet ediyorum. 
BAŞKAN – Sayın Dilipak…
29.- Kahramanmaraş Milletvekili Mehmet Uğur
Dilipak’ın, Esed’i iyi, Türkiye’yi kötü gören düşünceyi anlamakta zorlandığına
ve Ankara’nın kalbine bomba koyan teröristin taziyesine giden Van Milletvekili
Tuğba Hezer Öztürk’ün bu Meclise yakışmadığına ilişkin açıklaması
MEHMET UĞUR DİLİPAK (Kahramanmaraş) – Sayın Başkan,
Suriye’de diktatör Esed tarafından Kürtlere bugüne kadar vatandaşlık hakkı
verilmiyordu, seçme ve seçilme hakkı dahi yoktu. Şu anda “Esed iyi, Türkiye
kötü” propagandası yapanlar, geçmişlerini bilmeyenlerdir. Bizler, Kobani’de, üç
günde, çoğunluğu Kürt kökenli 197 bin masum insanı IŞİD zulmünden kurtardığımız
için kötü, diktatör Esed masum. Bu ne biçim bir akıl tutulması? Bunu anlamakta
zorlanıyorum. 
Bizler bu sorunu ümmetçi bilincimizle çözeceğiz. İyi
niyetimizle, doğru yapanlarla beraber yanlış yapanların karşısında olacağız.
Sırtlarını PYD’ye yaslayanlar bilmelidir ki yaslandığınız odun çürüktür, sizler
de onlar gibi çürüyeceksiniz. 
Ankara’nın kalbine bomba koyan teröristi ziyaret eden
Hezer’in bu Meclise yakışmadığını belirtir, Genel Kurulu saygıyla selamlarım. 
BAŞKAN – Sayın Boynukara…
30.- Adıyaman Milletvekili Adnan
Boynukara’nın, terörü “savaş” kavramıyla izah etmenin terörü desteklemek ve sözcülüğünü
üstlenmek olduğuna ilişkin açıklaması
ADNAN BOYNUKARA (Adıyaman) – Sayın Başkan, Türkiye’de
bazı yerleşim merkezlerinde meydana gelen olayların adını doğru koymakta fayda
var. Bunlar, PKK terör örgütünün ve türevlerinin üstlendiği terör faaliyetleridir.
Terör faaliyetlerini “savaş” kavramıyla izah etmek bilgi eksikliğine
dayanıyorsa düzeltilmesinde yarar var ancak terör faaliyetleri için “savaş”
kavramı bilinçli olarak kullanılıyorsa bunun terörü desteklemek ve sözcülüğünü
üstlenmek olduğu açıktır. Bunun kayıtlara geçmesini istiyorum.
Teşekkürler.
BAŞKAN – Sayın Bilgin…
31.- Sivas Milletvekili Hilmi Bilgin’in, 27
Şubat Necmettin Erbakan’ın ölüm yıl dönümüne ilişkin açıklaması
HİLMİ BİLGİN (Sivas) – Teşekkür ediyorum Başkanım.
54’üncü Türkiye Cumhuriyeti Hükûmeti Başbakanı, büyük
dava adamı, Millî Görüş Lideri Profesör Doktor Necmettin Erbakan 27 Şubat 2011
tarihinde Hakk’a yürümüştür. Bu vesileyle, kendisini rahmetle, minnetle,
şükranla anıyorum.
Kendisi, ülkesine hizmet etmek üzere çıkmış olduğu siyasi
mücadelede defalarca engellenmesine, yasaklanmasına, partisinin kapatılmasına
rağmen hukuk çizgisinden ayrılmamış, hukuk içerisinde kalarak mücadelesini
sürdürmüştür. Bu millet onu, vesayet odaklarına karşı vermiş olduğu onurlu ve
vakur mücadelesini asla unutmayacaktır.
Teşekkür ediyorum.
BAŞKAN – Son söz, Sayın Beştaş…
32.- Adana Milletvekili Meral Danış
Beştaş’ın, Suruç katliamından yaralı olarak kurtulan Tülin Gür’ün canlı bomba
olabileceği şüphesiyle takibe alınmasının kabul edilemez olduğuna ilişkin
açıklaması
MERAL DANIŞ BEŞTAŞ (Adana) – Sayın Başkan, ben de
Adana’da yaşayan bir kadınla ilgili, Tülin Gür’le ilgili birkaç hususu
belirtmek istiyorum.
Tülin Gür, Suruç katliamında yaralı olarak kurtulan bir
genç kadın ve geçen, üç gün önce öğrendiğimize göre, 81 ilin valilik ve emniyet
müdürlüklerine gönderilmiş, Tülin Gür’ün psikolojisinin bozuk olduğu ve canlı
bomba olabileceği şüphesi ve kendisinin takibe alındığına dair ciddi bir
yazışma elimize ulaştı. Buna ilişkin ilgili bakanlığa soru önergesi verdik ama
tabii, buradan da gerçekten canlı bomba olanların takip edilmediği ve canlı
bombaların yakalanamayacağına dair -patlatılmadan önceki- beyanlarla
kıyaslandığında, Suruç katliamından sağ olarak kurtulan birisinin bu şekilde
nitelendirilmesi, takibe alınması, gerçekten kabul edilebilir bir durum değil.
Teşekkür ediyorum.
BAŞKAN
– Teşekkür ederiz sayın milletvekilleri.
Şimdi
sırasıyla sayın grup başkan vekillerine yerlerinden söz vereceğim.
Sırayla
isterseniz başlayalım Sayın Akçay’dan.
Buyurunuz
Sayın Akçay.
33.- Manisa Milletvekili Erkan Akçay’ın, 26
Şubat 1992’de yaşanan Hocalı katliamının yıl dönümüne, Türkiye Büyük Millet
Meclisinin Hocalı katliamını “soykırım” olarak kabul etmek yönünde bir irade
göstermesini istediğine, Bayır Bucak Türkmen Dağı’nda hayatını kaybeden Ferhat
Tüle’ye Allah’tan rahmet dilediğine ve 27 Şubat Necmettin Erbakan’ın ölüm yıl
dönümüne ilişkin açıklaması
ERKAN
AKÇAY (Manisa) – Teşekkür ederim Sayın Başkan.
1992 yılında 25 Şubatı 26 Şubata
bağlayan gece, Azerbaycan Türkleri Karabağ Hocalı’da vahşice katledilmiştir.
Hocalı’da o gün 106’sı kadın, 63’ü çocuk olmak üzere 613 insan şehit
edilmiştir. Aradan geçen yirmi dört yılda üzüntümüz ve eli kanlı katillere
karşı nefretimiz eksilmemiştir. Hocalı’da yaşananlar tereddütsüz bir soykırımdır.

Uluslararası
hukukta soykırım millî, etnik, ırki veya dinî bir grubu kısmen veya tamamen
imha etmedir. Hocalı katliamını soykırım olarak kabul eden ülkeler şunlardır:
Azerbaycan, Meksika, Pakistan, Kolombiya, Çek Cumhuriyeti, Bosna-Hersek, Peru,
Honduras, Sudan. Peki, ya, Türkiye Cumhuriyeti? Milliyetçi Hareket Partisi
olarak bu olayın soykırım olarak kabul edilmesini, Türkiye Büyük Millet
Meclisinin bu yönde bir irade göstermesini istiyoruz. Bu konuda İstanbul
Milletvekilimiz Sayın Atila Kaya, 26 Şubatın Hocalı soykırımını anma günü
olarak belirlenmesi için kanun teklifini Türkiye Büyük Millet Meclisine sunmuştur. Hocalı, millî
bir onurdur; Hocalı, Azerbaycan’ın öz yurdudur; Hocalı’yı unutmayacağız ve
unutturmayacağız. Arayışımız Hocalı için adalettir ve aynı zamanda insanlık
için de bir adalettir. Bu vesileyle Hocalı’da, Doğu Türkistan’da,
Türkmeneli’nde, Bayır Bucak’ta ve tarihin herhangi bir yerinde veya herhangi
bir devrinde hayatını kaybetmiş bütün mazlumları bir kez daha saygıyla ve rahmetle
anıyorum. 
İki gün önce, Suriye Bayır Bucak Türkmen Dağı'nda
ülküdaşımız Ferhat Tüle şehit düşmüştür,
bugün İstanbul’da toprağa verilmektedir. Ferhat Tüle’ye Allah’tan rahmet,
ailesine ve aziz milletimize başsağlığı dileklerimi iletiyorum. 
Yine,
27 Şubat 2011 tarihi de eski başbakanlarımızdan merhum Necmettin Erbakan’ın
vefatının tarihidir. Merhum Necmettin Erbakan’ı da vefatının bu yıl dönümünde
rahmetle anıyorum ve Genel Kurulu saygıyla selamlıyorum.
BAŞKAN
– Teşekkür ederiz Sayın Akçay.
Sayın
Demirel, buyurunuz. 
34.- Diyarbakır Milletvekili Çağlar
Demirel’in, sokağa çıkma yasaklarının uygulandığı yerlerde hayatını
kaybedenlerin cenazelerinin ailelerinin teşhis edemeyeceği durumda olduğuna,
Sur’da sokağa çıkma yasağına derhâl son verilerek yaralıların tedavilerine
başlanmasını, cenazelerin ailelerine teslim edilmesini sağlayacak bir zeminin
oluşturulması gerektiğine ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan.
Sayın
Başkan, siz de biliyorsunuz, Genel Kurulda da defalarca ifade ettik ki bugün
Sur’da 86’ncı gününe giren bir sokağa çıkma yasağı ilanı var. Hukuksuz bir
şekilde ilan edilen sokağa çıkma yasaklarıyla birlikte bugün Sur’da 200’e yakın
çocuk, kadın ve yaşlı insanın orada katledilmesi söz konusu. Daha önce Cizre’de
yaşanan vahşet bodrumunu dile getirdiğimizde, bunları ifade ettiğimizde oradaki
insanlar aynen Madımak’taki gibi canlı canlı yakıldı, katledildi ve şu an
onların cenazeleri birçok ilde ve birçok ilçede ailelerinin teşhis edemeyeceği
durumda ve bu da yetmezmiş gibi Adli Tıp Kurumunun -yapmış olduğu- sonuçlarıyla
birlikte cenazelerin bir kısmı Malatya’da, bir kısmı da Antep’te çıkmış
durumda. 
Şunu
ifade etmek istiyorum ki bugün cenazeler yakılıp, işkence edilip paramparça bir
şekilde ailelere verilmeye çalışılıyor ve ailelere de aynı şekilde işkence
yapılıyor. Bu yaşananların -daha önce de söyledik- ne hukukta ne ahlakta ne
vicdanda, hiçbir yerde yeri yoktur. Biz bunların iç hukuka, uluslararası
sözleşmelere aykırılığının bir kez daha takipçisi olacağız. Bunun emrini
verenlerin, bunu gerçekleştirenlerin bir gün mutlaka yargılanacağına
inanıyoruz. Aynı şeyin bugün Sur’da tekrar gerçekleşmemesi için, özellikle
bugün buradan, Genel Kuruldan bir kez daha ifade ediyoruz ki Sur’da 86’ncı güne
girilen sokağa çıkma yasağının derhâl kaldırılması ve orada yaşam mücadelesi
veren yaralıların derhâl sağlık tedavilerine ve ailelerine cenazelerin
verilmesi gerekiyor. Oradaki sivil toplum kuruluşlarının açıklamaları var,
Türkiye’nin birçok yerinden giden gazeteci ve sanatçıların da açıklamaları var.
Bunların mutlaka dikkate alınması ve Sur’da da ikinci bir vahşetin önlenmesi
için mutlaka en az yirmi dört saat sokağa çıkma yasağının ortadan kaldırılması
ve halkın, ailelerin oraya giderek ailelerini oradan alması gerektiğini bir kez
daha ifade ediyorum. 
Ve
en son olarak, Sur’da yaşanan Fatma Ateş’in katledilmesi, kan kaybından
yaşamını yitirmesiyle birlikte, aile fertleri ve oradaki basın emekçisinin
hastaneye ve ambulansa yetiştirmeye çalıştığı Fatma Ateş…
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) - …hastaneye kaldırılırken yaşamını yitirdi.
Toparlıyorum
Başkan.
BAŞKAN
– Toparlayınız Sayın Demirel.
ÇAĞLAR
DEMİREL (Diyarbakır) - Bu da yetmezmiş gibi, Fatma Ateş’in yaşamını
yitirmesiyle birlikte oradaki aileleri gözaltına alınıp tutuklandı. Yani, hangi
ülkede yaşıyoruz, bir daha sormak istiyoruz. Buradaki durum…
BAŞKAN
– Sayın Demirel, sistem açılmıyor, girebilirseniz eğer, söz isterseniz…
Buyurun,
tamamlayınız lütfen.
ÇAĞLAR
DEMİREL (Diyarbakır) – Şunu ifade etmek istiyorum: Yani, şurada yapılmak
istenen, Cizre’de, Sur’da ve tüm illerde yapılmak istenen şu ki “Ya
katledeceğiz ya da tutuklayacağız, cezaevine bırakacağız.” Yaralıları hastaneye
götüren aile fertleri bile tutuklanıyor. Kendi evinde kalınmasına bile izin
verilmeyen bir anlayış, bir devlet politikası, bir iktidar zihniyeti söz
konusudur. Bunu kabul etmediğimizi bir kez daha ifade ederek Sur’da derhâl
sokağa çıkma yasağının ortadan kaldırılması ve oradaki yaralıların, yaşamını
yitirenlerin ailelerine kavuşmasını sağlayacak bir zeminin oluşturulmasını bir
kez daha ifade ediyorum.
Teşekkür
ediyorum.
BAŞKAN
– Teşekkürler Sayın Demirel.
Buyurunuz
Sayın Gök.
35.- Ankara Milletvekili Levent Gök’ün, 26
Şubat 1992’de yaşanan Hocalı katliamının yıl dönümüne ve Suriye’deki iç
çatışmaları sona erdirici her türlü girişime destek olunması gerektiğine
ilişkin açıklaması
LEVENT
GÖK (Ankara) – Teşekkür ederim Sayın Başkan.
26
Şubat 1992’de Hocalı’da gerçekleştirilen katliam dünya insanlık tarihinin en
ağır, travmatik ve trajik olaylarından bir tanesidir. Gerek ülkelerin kendi iç
sorunlarının gerekse ülkeler arasındaki sorunların barışçıl yöntemlerden
çözülmesi gerektiğine inanan Mustafa Kemal Atatürk’ün “Yurtta sulh, cihanda
sulh.” ilkesine inanan Cumhuriyet Halk Partisinin fertleri olarak, bugün de
sınırlarımızda yaşanan çatışmaların, özellikle Suriye düzleminde
gerçekleştirilen olayların dünya barışına bozucu etki yapmaması açısından çok
dikkatli davranmamız gereken bir süreçten geçtiğimizi hepimiz biliyoruz. Böyle
bir süreçte siyasal iktidara ve herkese, bütün dış ülkelere ve Suriye’de
çatışan bütün taraflara çok ağır sorumluluk düşmektedir. Cenevre
konferanslarının bu yapılan görüşmeler trafiğinde başarılı bir sonuç çıkartması
dünya barışına da büyük katkı sağlayacaktır. Aksi takdirde, Hocalı katliamı
gibi, her zaman derinden üzüntüyle gerçekleştiğini görmekten büyük üzüntü
duyduğumuz bu olayların tekrarlanacağı günlerin Suriye’de önümüzdeki günlerde
olması muhtemeldir. Bu nedenle “Yurtta sulh, cihanda sulh.” ilkesiyle beraber
Suriye’deki iç çatışmaları sona erdirici her türlü girişimlere destek olunması
gerektiğinin altını çiziyor, saygılar sunuyorum.
BAŞKAN
– Teşekkür ederiz Sayın Gök.
Sayın
İnceöz, buyurunuz.
36.- Aksaray Milletvekili İlknur İnceöz’ün,
27 Şubat Necmettin Erbakan’ın ölüm ve 26 Şubat 1992’de yaşanan Hocalı
katliamının yıl dönümlerine, demokrasiye yapılan tüm müdahalelere karşı
olduklarına, sokağa çıkma yasaklarının uygulandığı yerlerde terörle mücadele
eden güvenlik güçlerine şükranlarını ilettiğine ve bu süreçte şehit olanlara
Allah’tan rahmet dilediğine ilişkin açıklaması
İLKNUR
İNCEÖZ (Aksaray) – Sayın Başkan, değerli milletvekilleri; ben de öncelikle
sözlerimin başında… 29 Ekim 1926 tarihinde doğup 27 Şubat 2011 tarihinde ebedî
yolculuğuna intikal eden Profesör Doktor Necmettin Erbakan Hocamızın seksen beş
yıllık yaşam mücadelesi, demokrasi mücadelesi, eşi ve benzeri olmayan demokrasi
mücadelesiyle dolu bir yaşamdı. 28 Şubata bir gün kala vefat etti. Ben
Allah’tan rahmet diliyorum. Ülkemize bugüne kadar yapmış olduğu hizmetleri
daima hatırlanacaktır ve milletimizin hatırasında da daima rahmetle yâd
edilecektir. Kendisi yaşamı boyunca çeşitli darbe uygulamalarını görmüş, siyasi
partisi kapatılmış, yasaklı kalmış ve demokrasi mücadelesini gerçekleştirmiştir.

Bununla
birlikte, 26 Şubat 1992 tarihinde, 25 Şubatı 26 Şubata bağlayan gecede Yukarı
Karabağ’ın Hocalı kasabasında düzenlenen saldırıda 106’sı kadın, 63’ü çocuk ve
70’i yaşlı olmak üzere toplam 613 Azerbaycan vatandaşı da katledilmişti. Bu
katliamı, dost ve kardeş Azerbaycan’ın yaşadığı bu tarifsiz acıyı kınadığımızı
belirtmek istiyorum. Böyle acı günler yaşamamayı, tüm dünyada yaşanmamasını da
özellikle bir temenni olarak diliyorum. 
Bununla
birlikte, yine 28 Şubata çok az bir süre kaldı. Ben, demokrasiye yapılan tüm
müdahalelere karşı olduğumuzu, demokrasimizin her daim güçlendirilmesi
gerektiğini, egemenliğin kayıtsız ve şartsız milletimize ait olduğunu ve millet
iradesinin her şeyin önünde olması gerektiğini, geçmiş, demokrasiye yapılan müdahaleleri
göz önüne alarak, bir kez daha vurgulamak istiyorum. Bir daha ülkemize, aziz
milletimize hiçbir şekilde… Sadece tek iradenin sandık olmasını, millet iradesi
olmasını, yapılacak her türlü müdahaleye de karşı olduğumuzu da özellikle
belirtmek istiyorum. 
Tekrar,
bu vesileyle, doğu ve güneydoğuda sokağa çıkma yasaklarının uygulandığı
yerlerde terörle mücadele eden güvenlik güçlerimize bir kez daha şükranla
buradan selamlarımızı iletiyoruz, teşekkürlerimizi iletiyoruz. Bu süreçte
hayatını kaybeden, şehit olanlara da Allah’tan tekrar rahmet diliyor, acılı
ailelerine de sabır dileklerimi buradan bir kez daha iletmeyi bir borç olarak
görüyorum. 
Teşekkür
ediyorum. 
BAŞKAN
– Teşekkür ederiz Sayın İnceöz.
Sayın
milletvekilleri, gündeme geçiyoruz. 
Başkanlığın
Genel Kurula sunuşları vardır. 
VI.- BAŞKANLIĞIN GENEL KURULA SUNUŞLARI
A) Tezkereler
1.- Başkanlığın, esas komisyon olarak
Dışişleri Komisyonuna, tali komisyon olarak da Sağlık, Aile, Çalışma ve Sosyal
İşler Komisyonuna havale edilen (1/406) esas numaralı Türkiye Cumhuriyeti
Sağlık Bakanlığı ile İran İslam Cumhuriyeti Sağlık ve Tıbbi Eğitim Bakanlığı
Arasında Sağlık ve Tıp Bilimleri Alanlarında İşbirliğine Dair Mutabakat
Zaptının Onaylanmasının Uygun Bulunduğuna Dair Kanun Tasarısı’nın Hükûmetçe geri
alındığına ilişkin tezkeresi (3/529)
BAŞKAN - Esas komisyon olarak Dışişleri Komisyonuna,
tali komisyon olarak da Sağlık, Aile, Çalışma ve Sosyal İşler Komisyonuna
havale edilen (1/406) esas numaralı Türkiye Cumhuriyeti Sağlık Bakanlığı ile
İran İslam Cumhuriyeti Sağlık ve Tıbbi Eğitim Bakanlığı Arasında Sağlık ve Tıp
Bilimleri Alanlarında İşbirliğine Dair Mutabakat Zaptının Onaylanmasının Uygun
Bulunduğuna Dair Kanun Tasarısı Hükûmetçe geri alınmıştır.
Bilgilerinize
sunulur. 
Meclis
araştırması açılmasına ilişkin üç önerge vardır, ayrı ayrı okutuyorum:
B) Meclis Araştırması Önergeleri
1.- İstanbul Milletvekili Mustafa Sezgin
Tanrıkulu ve 25 milletvekilinin, çok katlı yapılarda insan ve yük taşıması için
yapılan asansörlerle ilgili eksikliklerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/108)
Türkiye Büyük Millet Meclisi Başkanlığına
İnsan
ve yük taşıma amacıyla kullanılan asansörlerin bakımlarının yetersizliği can
kayıplarına neden olmaktadır. Gelecekte yaşanabilecek bu ihmalin önlenmesi
açısından çok katlı yapılarda insan ve yük taşıması için yapılan asansörlerin
bakımlarının denetlenmesi ve tespit edilen eksikliklerin giderilmesi amacıyla
Anayasa’mızın 98’inci, TBMM İçtüzüğü’nün 104 ve 105'inci maddeleri gereğince
ekte sunulan gerekçe çerçevesinde Meclis araştırması açılmasını arz ve teklif
ederiz. 
1)
Mustafa Sezgin Tanrıkulu  (İstanbul) 
2)
Namık Havutça  (Balıkesir) 
3)
Mahmut Tanal  (İstanbul) 
4)
Ahmet Akın (Balıkesir)
5)
Gamze Akkuş İlgezdi  (İstanbul)
6)
Erkan Aydın  (Bursa)
7)
Candan Yüceer  (Tekirdağ)
8)
Gülay Yedekci  (İstanbul)
9)
Şerafettin Turpcu  (Zonguldak)
10)
Sibel Özdemir  (İstanbul)
11)
Ali Haydar Hakverdi  (Ankara)
12)
Zeynel Emre  (İstanbul)
13)
Gürsel Erol  (Tunceli)
14)
Didem Engin  (İstanbul)
15)
Melike Basmacı  (Denizli)
16)
Özkan Yalım  (Uşak)
17)
Tekin Bingöl  (Ankara)
18)
Musa Çam (İzmir)
19)
Ünal Demirtaş  (Zonguldak)
20)
Kadim Durmaz  (Tokat)
21)
Atila Sertel  (İzmir)
22)
Zülfikar İnönü Tümer  (Adana)
23)
Haydar Akar  (Kocaeli)
24)
Devrim Kök  (Antalya)
25)
Okan Gaytancıoğlu  (Edirne)
26)
Aytuğ Atıcı  (Mersin)
Gerekçe:
6
Eylül 2014 tarihinde İstanbul Şişli'de meydana gelen asansör kazasında 10
işçimiz hayatını kaybetmiştir. İnşaatta insan ve yük taşımasında kullanılan
asansörün 32’nci kattan düşmesi sonucu hayatlarını kaybeden vatandaşlarımız
büyük bir ihmalin kurbanı olmuştur.
Türk
Standartları Enstitüsü (TSE) Gözetim ve Muayene Merkezi Başkanlığı, Asansör
Bakım ve İşletme Yönetmeliği çerçevesinde 2012 yılının mayıs ayından bu yana
asansörlerin periyodik muayenelerini gerçekleştirmektedir. Basında yer alan
haberlere göre, TSE ekipleri, söz konusu tarihten bu yana 23 ildeki 138
belediye ile imzalanan protokoller kapsamında Türkiye genelinde 45.565
asansörün muayenesini gerçekleştirmiştir. Bu muayeneler sonucunda bu
asansörlerin 30.656'sı "Kullanılamaz", 4.673'ü "Bakımdan
geçtikten sonra kullanılabilir." ve 10.873'ü ise "Güvenli şekilde
kullanılabilir." durumda olduğu tespit edilmiştir. 
Konutlar
ve iş merkezlerinde gün içinde çok defa kullanılan asansörlerin periyodik
bakımları, TSE normlarınca düzenli ve profesyonellerce yapılmalıdır.
Asansörlerin denetlenmesi ve bakımlarına yönelik mevzuatın açıkça belirttiği
“Can ve mal güvenliğinin devamını sağlamak için; asansörün ve tüm aksamlarının
bakımı, bakım ve işletme kılavuzlarında yer alan talimatlara göre
yapılmalıdır.” ibaresi maalesef hiçe sayılmaktadır. Araştırmalar, ülkemizde
kullanımda olan asansörlerin çoğunun bakımlarının yetersiz olduğunu
göstermektedir.
Kentsel
dönüşüm çalışmaları sonucu çok katlı yapıların sayısındaki artış ve bu
yapılarda kullanılan asansörler gelecek adına risk teşkil etmektedir.
Denetimsizlik sonucu oluşabilecek tehlike yurttaşlarımızın hayatını tehdit
etmektedir. İstanbul Şişli'de yapımı süren lüks bir rezidansta yaşanan kaza
akıllara şu soruyu getirmektedir: “İstanbul gibi mega bir kentte bu ihmal
yaşanıyorsa Anadolu'nun diğer şehirlerinde durum nasıldır?”
Vatandaşın
can güvenliğini korumakla yükümlü olan devlet, insan ve yük taşımasında
kullanılan asansörlerin bakımlarının denetlenmesini zaman kaybetmeksizin
gerçekleştirmelidir. Bu hususta ihmallere yol açılmadan ve kamuoyunda oluşan
tüm şüphelerin giderilmesi için Meclis Araştırması açılması elzemdir.
2.- İstanbul Milletvekili Mustafa Sezgin
Tanrıkulu ve 27 milletvekilinin, ASELSAN çalışanlarının şüpheli ölümlerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/109)
Türkiye Büyük Millet Meclisi Başkanlığına
ASELSAN
çalışanlarının şüpheli ölümlerinin araştırılması ve kamuoyunun şüphelerinin
giderilmesi ve Hükûmetin yetersizliklerinin araştırılması amacıyla Anayasa’nın
98'inci, İç Tüzük’ün 104 ve 105'inci maddeleri gereğince Meclis Araştırması
açılması için gereğini arz ederim.

1)
Mustafa Sezgin Tanrıkulu  (İstanbul) 
2)
Özgür Özel (Manisa)
3)
Namık Havutça  (Balıkesir) 
4)
Ahmet Akın (Balıkesir)
5)
Mahmut Tanal  (İstanbul) 
6) Gamze Akkuş İlgezdi  (İstanbul)
7)
Erkan Aydın  (Bursa)
8)
Gülay Yedekci  (İstanbul)
9)
Atila Sertel  (İzmir)
10)
Sibel Özdemir  (İstanbul)
11)
Candan Yüceer  (Tekirdağ)
12)
Ali Haydar Hakverdi  (Ankara)
13)
Zeynel Emre  (İstanbul)
14)
Musa Çam (İzmir)
15)
Gürsel Erol  (Tunceli)
16)
Şerafettin Turpcu (Zonguldak)
17)
Didem Engin  (İstanbul)
18)
Melike Basmacı  (Denizli)
19)
Özkan Yalım  (Uşak)
20)
Burcu Köksal  (Afyonkarahisar)
21)
Tekin Bingöl  (Ankara)
22)
Ünal Demirtaş  (Zonguldak)
23)
Kadim Durmaz  (Tokat)
24)
Zülfikar İnönü Tümer  (Adana)
25)
Haydar Akar  (Kocaeli)
26)
Devrim Kök  (Antalya)
27)
Okan Gaytancıoğlu  (Edirne)
28)
Aytuğ Atıcı  (Mersin)
Gerekçe
Askerî
Elektronik Sanayii (ASELSAN) Türk Silahlı Kuvvetlerine askerî haberleşme ve
elektronik ekipmanın sağlanması amacıyla 1975 yılında kurulmuş, yerli savunma
sanayimizin en önemli kuruluşlarından biridir. Savunma sanayisinde dışa
bağımlılığı azaltan, önemli ekipmanları yurt içi üretimiyle Türk Silahlı
Kuvvetleri başta olmak üzere emniyet güçlerine sağlayan ASELSAN, son yıllardaki
çalışmalarıyla Türk savunma sanayisinin dünyanın çeşitli ülkelerine ihracat
yapan değerli bir kuruluşu olmuştur. Ülke savunmasında kullanılan ve
kullanılması planlanan birçok özgün projeyi hayata geçiren ASELSAN, Türkiye
için stratejik bir sanayi tesisi olmaktadır. Üretim ve AR-GE faaliyetleriyle
bünyesinde çok sayıda çalışanı barındırmaktadır.
ASELSAN,
ülke gündemine, sadece ürettiği gurur verici yerli savunma sanayi
ekipmanlarıyla değil, şüpheli ölümlerle de gelmektedir. 7 Ağustos 2006
tarihinde, ASELSAN mühendislerinden Hüseyin Başbilen, 17 Ocak 2007 tarihinde
ASELSAN mühendislerinden Halim Ünal, 26 Ocak 2007 tarihinde ise ASELSAN
mühendislerinden Evrim Yançeken, 5 Mayıs 2008'de zorunlu askerlik hizmetlerini
yerine getiren ASELSAN bağlantılı mühendislerden Zafer Oluk ve 9 Ekim 2007
tarihinde ise Burhaneddin Volkan hayatlarını kaybetmişlerdir. 2006-2008 yılları
arasındaki mühendislerimizin şüpheli ölümleri kamuoyunun hafızasından
silinmemişken, 25 Ocak 2013 tarihinde bir başka ASELSAN mühendisi Hakan Öksüz
trafik kazasında hayatını kaybetmiştir. Son olarak da şüpheli bir ölüm Çankaya
Cebeci Mahallesi'nde meydana gelmiştir. Akat Sokak 4/2 adresinde meydana gelen
olayda, iki gündür işe gitmediği için endişelenerek kontrol etmek için ASELSAN
mühendisi Erdem Uğur'un (28) evine gelen arkadaşları, kapının açılmaması
üzerine polis ekiplerine haber vermiş ve olay yerine gelen polis ekipleri,
çilingir yardımıyla girdiği evde Uğur'un cesediyle karşılaşmıştır. Erdem Uğur,
üzerinde battaniye örtülü hâlde, ağzına dayanmış büyük tüp hortumuyla yatağında
bulunmuştur. Ülkenin stratejik bir sanayi kuruluşunda çalışan mühendislerin
şüphe uyandıran ölümleri akıllara birçok soruyu getirmektedir. Mesleki
yeterlilikleri açısından yurt dışındaki meslektaşlarıyla yarışabilecek kadar
donanımlı mühendislerimizin ölümlerinin intihar ve kazayla açıklanması, olayın
ayrıntılı araştırmasının yapılmaması ihmalkârlıktır. Her biri milli askerî
projelerde görev alan mühendislerimizin ölümleri kamuoyunda derin şüphelere yol
açmaktadır.
Türkiye'de
yıllar önce yaşanan şüpheli ölümlerin, faili meçhul cinayetlerin dahi
aydınlatılmadığı gerçeği ortada iken yakın tarihte yaşanan bu şüpheli ölümlerin
üzerinde fazla durulmamıştır. Yabancı İstihbarat servislerinden derin devlet
yapılanmalarına, terör örgütlerine kadar birçok komplo teorisinin ortaya
atılmasının sebebi ise ASELSAN mühendislerinin ölümleri hakkında kamuoyunu
tatmin edici cevapların adli ve siyasi makamlarca verilmemesinden
kaynaklanmaktadır. Trafik kazasında hayatını kaybeden mühendisimiz Hakan
Öksüz'ün daha önceki yıllarda kimliği belirsiz kişilerce saldırıya uğraması,
ölen mühendislerimizin ailelerinin isteği sonucu Başbakanlık Teftiş Kurulunun
araştırma yapması, kamuoyundaki şüphelerin haklılığını göstermektedir.
Kamuoyunun
ve öncelikle hayatını kaybeden mühendislerimizin ailelerinin şüphelerinin
giderilmesi için, olayların Türkiye Büyük Millet Meclisi tarafından incelenmesi
ve açıklığa kavuşturulması gerekmektedir. Çünkü olaylar intihar ve kaza
ihtimalleriyle basite indirgendiği takdirde, ülke savunmasını ilgilendiren
birçok konunun da üstü kapatılacaktır. 
3.- İstanbul Milletvekili Mustafa Sezgin
Tanrıkulu ve 29 milletvekilinin, Yüksek Seçim Kurulunun gerçekleştirdiği
faaliyetlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/110) 
Türkiye Büyük Millet Meclisi Başkanlığına
Seçimlerde
güvenirlilik, doğruluk, şeffaflık kriterlerinin tespit edilmesi, seçmen
kütükleri ve seçim sonuçlarının denetlenmesi, kamuoyu ve siyasi partiler
tarafından ölçülebilir hâle getirilmesinin sağlanması amacıyla Anayasa’nın
98'inci, İç Tüzük’ün 104 ve 105'inci maddeleri gereğince Meclis araştırması
açılması için gereğini arz ederim. 
1)
Mustafa Sezgin Tanrıkulu  (İstanbul)
2)
Özgür Özel  (Manisa)
3)
Namık Havutça  (Balıkesir)
4)
Ahmet Akın  (Balıkesir)
5)
Mahmut Tanal  (İstanbul)
6)
Atila Sertel  (İzmir)
7)
Erkan Aydın  (Bursa)
8)
Gülay Yedekci  (İstanbul)
9)
Candan Yüceer (Tekirdağ)
10)
Musa Çam (İzmir)
11)
Sibel Özdemir (İstanbul)
12)
Şerafettin Turpcu (Zonguldak)
13)
Ali Haydar Hakverdi (Ankara)
14)
Zeynel Emre (İstanbul)
15)
Gamze Akkuş İlgezdi (İstanbul)
16)
Mustafa Tuncer (Amasya)
17)
Gürsel Erol (Tunceli)
18)
Onursal Adıgüzel (İstanbul)
19)
Didem Engin (İstanbul)
20)
Melike Basmacı (Denizli)
21)
Özkan Yalım (Uşak)
22)
Burcu Köksal (Afyonkarahisar)
23)
Tekin Bingöl (Ankara)
24)
Ünal Demirtaş (Zonguldak)
25)
Kadim Durmaz (Tokat)
26)
Zülfikar İnönü Tümer (Adana)
27)
Haydar Akar (Kocaeli)
28)
Devrim Kök (Antalya)
29)
Okan Gaytancıoğlu (Edirne)
30)
Aytuğ Atıcı (Mersin)
Gerekçe
Türkiye'de
seçimlerin yönetimi ve denetimi YSK'nın sorumluluğu altındadır. YSK, seçmen
kütüklerinin takibini ve seçim sonuçlarının birleştirme işlemlerini SEÇSİS
adını verdiği bir sistem üzerinden yapmaktadır. SEÇSİS'in iki temel amacı ve
uygulama alanı vardır; seçmen kütüğü takibi ve seçimlerin takibi. Birinci
uygulama alanı, seçmen kimlik ve adreslerinin TC kimlik numarasına (TCKN)
dayalı olarak merkezî ortamda, güncel bir biçimde tutulmasıdır. SEÇSİS'in ikinci
uygulama alanı ise, seçim sonuçlarının ilçelerden veri girişi ile YSK merkezine
ulaştırılması, kamuoyu ve siyasi partilerle paylaşımıdır. 
Mükerrer
seçmenlerin bulunması, yanlış bilgiler içermesi (örneğin 170 yaşında seçmen
olması), vatandaşların haberi dahi olmadan seçmen kütüklerinden düşürülmesi,
yer değiştirmesi, hiç tanımadığı kimselerin kendi ikamet ettiği adreste kayıtlı
görünmesi güvenilir bir seçim için kabul edilemez durumlardır. 
YSK
seçmen bilgilerinin doğruluğunu, güncelliğini, şeffaflığını sağlamak ve
denetimini yapmakla mükelleftir. Seçmen kütüklerinin MERNİS (KPS), Adres Kayıt
Sistemi (AKS)'leri üzerinden güncellenmesi, kontrol edilmesi, denetlenmesi
süreçlerinin raporlanması, yayımlanması, seçimlerin şeffaflığının sağlanması
açısından önem taşımaktadır. Seçmen kütüklerinin hangi tarihlerde, kim
tarafından, nasıl güncellendiğinin denetlenmesi ve seçmen listelerinin nasıl
oluşturulduğuna ilişkin bilgilendirmenin seçimlerden önce yapılması
gerekmektedir. 
Seçimlerden
önce yayımlanan seçmen listeleri verilerin işlenmiş ve sonuç niteliğindeki son
halidir. Siyasi partilerin seçmen kütüklerini etkin biçimde kontrol etmesi
için, seçmen listeleri askıya çıkarılırken, nakil yapılan seçmenler, eklenen
seçmenler, eklenen (18) genç seçmen, adres değişikliği yapan seçmenler, bir
önceki seçim dönemi askı listesinde olmayıp eklenen seçmenler, bir önceki seçim
dönemi askı listesinde olup çıkarılan seçmenlere ait veriler de tahakkuk
ettirilmelidir. Seçimler öncesinde vatandaşlarımızın adres değişikliği bilgilerinin
doğruluğunun emniyet görevlileri tarafından etkin bir şekilde araştırılmasının
sağlanması önemlidir. Elektrik, doğal gaz, su abonelikleri iptal edilmeden
adres değişikliği işlemlerinin yapılmaması önleyici ve caydırıcı bir tedbir
olabilecektir. YSK vatandaşların adres bilgilerinin doğruluğunu elektrik, su,
doğal gaz abonelik kayıtları, devletten aldığı sosyal yardımlar ve Sosyal
Güvenlik Kurumu kayıtlarından sorgulamalıdır.
Seçim
sonuçlarının hesaplanması ve denetlenmesi için gerekli temel unsur ıslak imzalı
sandık sonuç tutanaklarıdır. Islak imzalı sandık sonuç tutanakları, ilçe seçim
kurullarında SEÇSİS aracılığıyla bilgisayar ortamına girilmekte, sonuçlar eş
zamanlı olarak YSK merkezine aktarılmakta, aynı sonuçlar seçimlere katılan tüm
siyasi partiler ile paylaşılmaktadır. Islak imzalı sandık sonuç tutanağı, ilçe
seçim kurulu tarafından SEÇSİS sistemine girilinceye kadar yürütülen tüm
işlemler manuel olup insana dayalıdır ve bilişim teknolojileri kullanarak
müdahale etmek mümkün değildir. SEÇSİS sistemine ıslak imzalı sandık sonuç
tutanaklarının girilmesinde iki kuşku söz konusu olmaktadır. Birincisi; sandık
sonuç tutanaklarının değiştirildiği ya da hatalı girildiğidir. İkincisi ise
birleştirme tutanakları üzerinde oynamalar yapıldığıdır.
Islak
imzalı sandık sonuç tutanakları, seçim sonuçlarının ilk tahakkuk kaydıdır.
Seçimlerdeki usulsüzlükler, itirazlar, iddialar ıslak imzalı sandık sonuç
tutanakları ve oy torbaları ilçe seçim kuruluna ulaştırılmasına kadarki süreç
içerisinde meydana gelmektedir. Sandık sonuç tutanaklarının tarayıcıdan
geçirilerek yayınlanması seçimlerin sağlıklı bir zeminde gerçekleşmesi
elzemdir. İllerdeki sandık numaralarına göre oy pusulaları ve zarfların
barkodlanarak denetim ve kontrole tabi tutulması seçim güvenliğinin sağlanması
bakımından önem arz etmektedir. Oy pusulalarının güvenliğinin sağlanması için
sandık başkanı ve en fazla oyu alan üç siyasi parti görevlilerinin müşterek
muhafaza ile ilçe seçim kurullarına götürülmesi kuralı titizlikle
uygulanmalıdır. Müşterek muhafaza seçim sonuçlarının ilçe seçim kurullarına
ulaştırılması ve birleştirme tutanaklarının düzenlenmesine kadar devam eden bir
süreç olmalıdır.
TBMM
seçimlerin şeffaf, adil, güven ve huzur ortamı içerisinde geçmesini sağlamak
üzere YSK'nın gerçekleştirdiği faaliyetlerin denetlenmesi, sorunların tespiti
ve çözüm önerileri getirilmesi amacıyla araştırma komisyonu kurmalıdır.
BAŞKAN
- Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler sırası geldiğinde yapılacaktır.
Sayın
milletvekilleri, birleşime on dakika ara veriyorum.
Kapanma
Saati: 15.23
İKİNCİ OTURUM
Açılma Saati: 15.38
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Elif Doğan TÜRKMEN
(Adana) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 44’üncü Birleşiminin
İkinci Oturumunu açıyorum.
Şimdi,
Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, 28/12/2015 tarihinde
Gaziantep Milletvekili Mahmut Toğrul ve arkadaşları tarafından, Gaziantep’te
IŞİD’in bütün faaliyetlerinin açığa çıkarılması ve gerekli tedbirlerin alınması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak, 25 Şubat 2016
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
25/2/2016
Türkiye Büyük Millet Meclisi Başkanlığına
Danışma
Kurulu 25/2/2016 Perşembe günü (Bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
28
Aralık 2015 tarihinde, Gaziantep Milletvekili Sayın Mahmut Toğrul ve
arkadaşları tarafından verilen (409 sıra no.lu) “Gaziantep’te IŞİD’in bütün
faaliyetlerinin açığa çıkarılması ve gerekli tedbirlerin alınması” amacıyla
Türkiye Büyük Millet Meclisine verilmiş olan Meclis araştırma önergesinin Genel
Kurulun bilgisine sunulmak üzere bekleyen diğer önergelerin önüne alınarak
25/2/2016 Perşembe günlü birleşiminde sunuşlarda okunması ve görüşmelerin aynı
tarihli birleşiminde yapılması önerilmiştir.
BAŞKAN
– Halkların Demokratik Partisi Grubunun önerisi üzerinde ilk konuşmacı, lehte
olmak üzere Muş Milletvekili Sayın Ahmet Yıldırım. 
Sayın
Yıldırım, süreniz on dakika.
Buyurun.
(HDP sıralarından alkışlar)
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; 2013 yılına kadar “IŞİD” olarak, 2013 yılından
beri ise kendini “İD” yani “İslam Devleti” olarak tarifleyen bir insanlık
belası olarak ifade edebileceğimiz bu cani, barbar ve tecavüzcü örgütle ilgili
bütün dünya belli bir fikir ve düşünce sahibidir. Bu, dünyanın çok farklı
yerlerinde araştırmalara, haberlere, incelemelere konu olmaktadır. Özellikle
IŞİD’in katliamcı politikası, Orta Doğu’da insanlık ailesinin yüzünü karartacak
uygulamaları karşısında Türkiye Cumhuriyeti Hükûmeti uzunca bir süre sessiz
kalmış, kendi düşüncelerini ve bu örgüte karşı, insanlık düşmanı örgüte karşı
düşüncelerini uzunca bir süre ifade etmekten, eleştirmekten, kınamaktan veya terör
örgütü olarak adlandırmaktan imtina etmiştir. 
Burada
ifade etmek isteriz ki “İlişkimiz yok, biz zaten terör örgütü olarak
görüyoruz.” diye, bugün gelinen noktada artık her şeyin ifşa edilmiş olması bu
örgütün savunulabilir hiçbir tarafının kalmaması sonrasında Hükûmet, AKP
iktidarı tarafından ifade edilmeye başlanmıştır. Ya değilse? Zaten böyle bir
örgütün açıktan sahiplenilmesi, bu örgütle bir ilişkinin varlığının bırakın
kabul edilmesi, tartışılmasının bile çok zor olduğu bu konjonktürde, AKP iktidarının
da bu örgütle olan ilişkisini savunabilmesi mümkün değildir. 
Tabii, yakın
geçmiş, tarihsel süreç içerisinde bazı devlet adamlarının, bazı
araştırmacıların, bazı gazetecilerin kendi makalelerinde özellikle Türkiye ile
IŞİD arasındaki ilişkilere dönük araştırma, inceleme, demeç ve haberleriyle
karşılaştık. Yalnız başına birilerinin Türkiye'nin IŞİD’le olan ilişkisini
ifade etmiş olması, siyasi iktidar üzerinden Türkiye Cumhuriyeti devletinin
IŞİD’le olan ilişkisini şüphesiz kesin kılmaz. Ancak şu bilinmelidir ki:
Türkiye'nin gerek Suriye politikası bağlamında IŞİD’le olan ilişkisi sadece ve
sadece Türkiye Cumhuriyeti’nde siyasi iktidar dışında benzer cümlelerle
savunulan bir siyasi çevre, örgüt, devlet kalmamıştır. Gerek Avrupa devletleri
gerek Amerika Birleşik Devletleri gerekse Orta Doğu’daki birçok devlet, IŞİD’i
AKP iktidarının gördüğü gibi görmemekte, onun tariflediği gibi tariflememekte
veya son iki yıldır IŞİD’le olan ilişkisini reddetmesini çok inandırıcı
bulmamaktadır. 
Bu
temelde, Türkiye’yle iş birliği yapıldığı öne sürülen konulardan biri -IŞİD’le
ilgili- özellikle petrol ilişkisidir. Bu konuda ABD Dışişleri Bakanı John
Kerry’nin ve Irak Dışişleri Bakanı Hoşyar Zebari’nin açıklamaları IŞİD-Türkiye
ilişkisi açısından oldukça dikkat çekicidir. ABD Dışişleri Bakanı John Kerry,
senatörlerin ona ısrarla sorması üzerine “DAİŞ’in kaçak petrolü hangi
sınırlardan geçirilerek uluslararası ticarete sokulmaktadır?” sorusuna “Türkiye
ve Lübnan sınırlarından.” diyerek bizatihi cevaplamıştır. Irak Dışişleri Bakanı
Hoşyar Zebari ise 12 Aralık 2014 tarihinde yani yaklaşık olarak on dört ay önce
El Cezire'ye verdiği mülakatta, DAİŞ’in Suriye ve Irak’ta ele geçirdiği petrol
rafinerilerinden çıkardığı petrolü Türkiye’deki aracılarla uluslararası ticari
dolaşıma soktuğunu ve sattığını ifade etmiştir. Şüphesiz, Kerry’nin veya Hoşyar
Zebari’nin IŞİD-Türkiye petrol ticareti ilişkisini ifade etmesi yalnız başına
yeterli bir karine olur mu? Olmayabilir. Ancak Orta Doğu’da çok etkin
çalışmalar yapan yazar, The Independent yazarı Robert Fisk, 22 Şubat 2015
tarihinde -yaklaşık bir yıl önce- “Süleyman Şah” başlıklı makalesinde şunu
ifade etmektedir: Süleyman Şah Türbesine dokunulmaması karşılığında çıkarılacak
petrol için teknik yetersizliklerinden dolayı Türkiye'den teknik personel
talebinde bulunulduğunu ve bunların temin edildiğini 22 Şubat 2015 günü The
Independent’taki köşesinde yazmıştır. 
Avrupa
Birliği tarafından Suriye'deki petrolü kaçırmakla suçlanan Suriyeli iş adamı
George Haswani ise “Siz beni bırakın asıl, sistematik olarak Türkiye’ye
kaçırılan petrole bakın.” cevabını Avrupa’daki sorgu ve yargı süreçlerinde
ifade etmiştir. 
Son
olarak İngiliz Observer gazetesinde “Martin Chulov” imzası ile yayınlanan
makalede, ABD özel kuvvetlerinin 2015 Mayıs ayında Suriye'de DAİŞ'in petrol
kaçakçılığından sorumlu üst düzey lideri olan Ebu Sayyaf’a yönelik operasyon
düzenlediğini ve bu operasyonda yüzlerce flaş bellek ve belgenin ele
geçirildiğini, bu belgelerde DAİŞ'in petrolden günde 1 ile 4 milyon arasında
dolar kazandığını ve cihatçı gruplar ile Türkiye arasında bu petrol ticaretinin
kanıtlarının olduğunu ifade etmiştir.
Yine,
bu insanlık düşmanı örgütün özellikle kadın ticareti ile ilgili Tel Alfar’da,
Baaj’da, Aseyba’da, Rabia’da, Şengal’de, Koço’da, Tıl Azer’de “savaş ganimeti”
olarak ele geçirdiğini ifade ettiği kadınları yine, Ezidi, Süryani, Şii, Şabak,
Türkmen ve Arap kadın ve kız çocuklarını başta Rakka olmak üzere Ambar, Musul,
Tel Alfar ve Aseyba’da köle pazarlarında para karşılığı sattığı bilinmektedir. 
Burada,
son olarak, daha birkaç gün önce Ankara 3. Ağır Ceza Mahkemesinde devam eden
DAİŞ davası duruşmasında -ki bir basın kurumu üç gün önce kendi gazetesinde
yazdı- burada bazı telefon kayıtlarının dava dosyasında bulunduğunu ve bu kayıt
görüşmelerinde DAİŞ’in Türkiye’ye tüm geçişlerini organize eden “Mustafa Demir”
adlı çete mensubunun yüz yüze veya telefonla, çok sayıda “tape”si -Burak
Üsteğmen, A.A., Abdullah Üsteğmen, A.B., M.U. ve ismini sayamayacağım birçok
kısaltmayla, askerler tarafından yürütüldüğü- dava dosyasında kayıt altına
alınmıştır. Yine, telefon görüşmelerinde, bir askerin -ki bu da aynı dava
dosyasında- DAİŞ tarafından alıkonulan asker için aradığı DAİŞ çete mensubuna
“Ama biz size böyle davranmıyorduk.” “tape”sine rastlanmıştır. Yine, DAİŞ’in
Türkiye sınır emiri olduğu iddia edilen “Mustafa” isimli kişi "Burada 14
nokta tespit ettim. Araç girişiyle ilgili buraları kullanıyoruz…” Biz de
soruyoruz: Bu noktalar nerelerdir? Bu dava dosyasındaki iddialar Hükûmetin ne
kadar bilgisi dâhilindedir? Buna verebilecekleri cevaplar nelerdir?
Tüm
bunlar olurken artık bu örgütün, insanlık düşmanı örgütün savunulacak hiçbir
tarafı kalmayınca, Hükûmet, DAİŞ’le olan ilişkisinin olmadığını, sadece “Bizim
için DAİŞ ile PYD aynıdır.” kılıfının arkasına sığınmak suretiyle vermeye
çalışmaktadır. Oysa şunu söyleyelim: Kendi kentinde, ilçesinde, yurdunda
yaşayan Rojavalı Kürtler, hiçbir rejimin kendilerini koruyabilecek askeri,
polisi, güvenlik gücü kalmamışken, kendilerini koruyabilecek müesses nizam bir
ordu gücü yokken, sadece kendilerinin kentlerini ele geçirmeye çalışan,
evlerini yıkmaya çalışan, kadınlarını köle pazarlarında satmak üzere alıkoymaya
çalışan bu örgüte karşı sizce ne yapmalıydı? Ne zamandan beri kentini, evini,
canını, namusunu barbar bir orduya karşı korumak üzere kendini savunmaya
çalışanlar “terörist” olarak adlandırılmaktadır? 
Bu
yönüyle şunu ifade edelim ki sadece “PYD ile DAİŞ bizim için aynıdır.” cümlesi,
Türkiye ve siyasi iktidar açısından dünyada kendisine Katar ile Suudi Arabistan
dışında partner bulunamayan bir iddiadan öte hiçbir anlam ifade etmemektedir.
Bu yönüyle, Türkiye değerli bir yalnızlığı yaşamaktadır ve bu son günlerde,
özellikle Rojava’ya dönük Türkiye tarafından yapılan saldırılarda ifade edilen
en önemli hususlardan biri, son birkaç gündür sağlanmaya çalışılan ateşkesle
alakalı olarak Başbakan, dün ve bugün de ifade etti, “Biz bu ateşkese
uymayacağız.” diyor. Şimdi buradan sormak isterim…
(Mikrofon
otomatik cihaz tarafından kapatıldı) 
AHMET
YILDIRIM (Devamla) – Başkan, toparlıyorum.
BAŞKAN
– Tamamlayınız Sayın Yıldırım.
AHMET
YILDIRIM (Devamla) – Şimdi, sanırsınız ki Türkiye Cumhuriyeti devleti de
ateşkes içerisinde mütalaa edilen Suriye’deki örgütlerden biridir. Ya, ateşkes
seni kapsadı mı ki “Ben bu ateşkese uymayacağım.” diyorsun? Sen burada
sağlanmaya çalışılan Suriye’deki iç savaşın neresindesin ki “Ben bu ateşkese
uymayacağım.” diyorsun? Ateşkesin sağlanmaya çalışıldığı taraflar belli; bir,
Şam’daki rejim güçleridir, bir de oradaki silahlı örgütler veya yapılardır.
Türkiye Şam’daki rejim olmadığına göre, acaba Suriye’de kendini bir örgüt
olarak mı sayıyor ki “Ben ateşkese uymayacağım.” diyor? Ateşkesin kapsamı,
muhtevası neyi ifade ediyor, ülkenin Başbakanı buna nasıl cevap vermeye
çalışıyor? Tüm bunların özellikle, yıllardan beri bu ilişkiye, IŞİD denen
insanlık düşmanı bu örgütle olan ilişkilere dair, sıkışmışlığa dair -en azından
iddia diyelim- verilen âciz cevaplar olduğunu ifade eder, bütün Genel Kurulu
saygıyla selamlarım. (HDP sıralarından alkışlar)
BAŞKAN
– Teşekkür ederiz Sayın Yıldırım.
Grup
önerisi aleyhinde ilk konuşmacı, Bursa Milletvekili Sayın Kadir Koçdemir. 
Sayın
Koçdemir, süreniz on dakika.
Buyurun.
(MHP sıralarından alkışlar)
KADİR
KOÇDEMİR (Bursa) – Sayın Başkan, değerli milletvekilleri; sözlerimin başında
hepinizi saygıyla selamlıyorum.
Yirmi
dört yıl önce 613 sivilin katledildiği Hocalı katliamındaki şehitlerimizi
rahmetle, katliamı yapanları da nefretle anıyorum. Allah, Azerbaycan’daki
kardeşlerimizin balalarını saklasın.
Yine
bugünlerde ölüm yıl dönümünü idrak ettiğimiz rahmetli Erbakan’ı ve yine Mehmet
Kırkıncı hocayı da rahmetle anıyorum.
Kamuoyunun
ilk defa 9 Haziran 2014 tarihinde Musul’u ele geçirmesiyle kendisinden yakından
haberdar olduğu IŞİD terör örgütü, esas itibarıyla Amerika Birleşik
Devletleri’nin dış politika ve müdahaledeki akut kusurlu davranışlarının bir
ürünüdür. Amerika Birleşik Devletleri bir yere müdahale ederken giriş planları
yapmakta ancak bu zamana kadar müdahale ettiği bütün bölgelerde çıkışla ilgili
bir planı bulunmamaktadır. Nitekim, Irak’a müdahalesi, 2003 yılından bu yana
1,5 milyon Amerikan askeri orada görev almış, 4.500’ü hayatını kaybetmiş, 30
bin yaralısı var, 30 bin de psikolojik olarak travmaya uğramış hastası var bu
askerlerden. 2012 yılına kadar, kendi rakamlarına göre, 880 milyar dolar burada
Amerika tarafından harcanmıştır. Ancak, Irak’a müdahalesinde uluslararası
politikanın gereklerini yerine getirmemesi sebebiyle IŞİD denen bir bela bugün
bölgeye ve hatta ülkemize de sirayet etmiş, buralarda etkin hâle gelmiştir.
Bence
buradan çıkarılacak, IŞİD’le ilgili süreçten çıkarılacak 4 tane temel sonuç
vardır. Bunlardan birisi, devlet tavrı, diplomasi akşamdan sabaha birinin
masada oturarak oluşturduğu kurallar demek değildir. Bunlar başka türlü
davranıldığında zararın daha fazla olduğu defalarca ispat edilen tecrübelerin
neticesinde ortaya konan kurallardır. 2013 yılı Mayıs ayında, Kilis’e gittim,
orada “göçmen, mülteci, misafir” -ne diyorsak- Suriyelilerin bulundukları
yerleri gezdim. Bir ara tıraş olmak için berbere gittiğimde 16-17 yaşlarında
bir berber, bu Suriye’den gelenlerden çok bizar, çok şikâyetçiydi. Çünkü
kendisi 7,5 liraya, 10 liraya tıraş yapıyor, Suriye’den gelenlerden berberlik
mesleği olanlar kaldırımın üzerine tahta bir sandalye atarak orada 2 lira, 2,5
lira, ne verirlerse tıraş yapıyor ve haksız rekabet vardı. Sadece o değil,
Kilis, bugün de nüfusundan daha fazla misafiri olan bir ilimizdir. Dinledim,
dinledim -benim ne olduğumu, kim olduğumu bilmiyor- dedim ki: Peki, ne
yapacağız, harp var, bu insanlar yerinden yurdundan oldu buraya geldi, ne
yapılabilir, ne yapacaktık? 16-17 yaşındaki berberden bir diplomasi dersi aldım
arkadaşlar, dedi ki: “Ağabey, konuşmayı kesmeyecektik.” O ara Avrupa Birliği
Dış İlişkiler ve Güvenlik Politikası Yüksek Temsilcisi Hanımefendi Mısır’a
gitmiş, Sisi’yle de görüşmüş ama görüşmeden çıkışta Sisi’ye ve Mısır’daki o
darbeyi yapanlara demediğini bırakmamış. Onu bana örnek gösterdi: “Bak, kadın
gitti ve demediğini de bırakmadı, biz görüşmezsek bu meseleyi nasıl, kiminle
görüşerek çözeceğiz?” dedi. Bu diplomasinin görüşme kaidesi o kadar esaslı
unsurudur ki savaş eden iki ülke bile cephede savaş ederken diplomatları
görüşür. Bizim bugün, Orta Doğu’nun önemli merkezlerinin hemen hemen hiçbirinde
temsilciliğimiz yok, hiçbiriyle görüşmüyoruz.
İkinci çıkarılacak sonuç: Hukuk devleti kurallarının
uygulanmaması, görmezden gelinmesinin uzun vadede herkese zarar verdiğidir.
IŞİD bir terör örgütüdür ama orada başka terör örgütlerinin bugün “Hasmımın
hasmı dostumdur.” diye kendilerine yaklaşılarak görmezden gelinmesi, hele hele
desteklenmesi, uzun vadede -yine diplomasi tarihinin öğrettiği önemli
derslerden birisi olarak- herkese zarar vermektedir.
Üçüncü çıkarabileceğimiz sonuç ise, bir yerde düzeni
kurarken etnik temelde, mezhep temelinde yaklaştığımızda buradan asla çözüm
çıkmayacağıdır. Avrupa’nın ortasında bunun örnekleri var ama güney komşumuzda,
komşularımızda yaşananlar bunun en taze, en canlı örneğidir.
2016
yılında, siyasi hareketlerin, insanların kendilerini DNA genetikle, kendilerini
rasyonel bir karşılığı olmayan mezheple hâlâ ifade etmeleri; anlaşmaların,
politikaların bu temelde gerçekleştirilmesi büyük zararlara yol açmakta ve
uzlaşmayı imkânsız hâle getirmektedir. Amerika böyle davranmıştır, Irak Merkezî
Yönetimi’nde Sünni Arapları aşağılar derecede dışlamıştır ve bunun neticesinde
oluşan atmosferi IŞİD terör örgütü kendi lehine çevirmiştir. Ama bugün, başta
Suriye olmak üzere bölgeye bakışımızda da olayları analiz ederken, oradaki
birlikte yaşama denkleminin unsurlarını zikrederken, maalesef yine etnik ve
mezhep referanslarını esas alıyoruz. Bu çıkmaz bir yol, bu yolun sonunda
uzlaşma yok çünkü demokrasi -daha önce de arz ettiğim gibi- müşterek, biz
duygusuna sahip olan bir topluluk varsayar. Siz, rasyonel bir karşılığı
olmayan, etnik köken ya da mezhep gibi unsurları siyasetin ana omurgası
yaparsanız buradan müşterek “biz” duygusunu tesis etmeniz mümkün değildir.
Nitekim, Uluslararası Af Örgütünün ve insan haklarıyla ilgili uluslararası
örgütlerin on beş, yirmi gündür raporlarına yansıyan hususlar var. Kuzey Irak
Bölgesel Yönetimi kendi fiilî egemenlik kurduğu alan içinde maalesef Kürt dışı
etnik kökenden olan köylerde yakıp yıkma ve ciddi etnik temizliğe girmektedir.
Bununla ilgili haberler, raporlar uluslararası basında yer bulmuştur. Benzer
bir durum Suriye’de de yaşanacaktır. 
Nihayet,
Türkiye için buradan çıkarılması gereken sonuç, Türkiye’de de etnik ve mezhep
temelli ayrımcılık, ötekileştirme ve bunların sözcüsü olarak demokrasi kurgusu
bizi telafisi imkânsız zararlara doğru götürmektedir. Bunların başında alt-üst
kimlik uygulaması gelmektedir, bu lafız gelmektedir. Sosyolojide “alt-üst
kültür kavramı” vardır ama “alt-üst kimlik” diye bir şey yoktur çünkü kimlikler
üzerinde bir hiyerarşi tesisi absürt, saçma bir şeydir. Bu “alt-üst kimlik”
lafı bizim zihin dünyamızı, bizim analiz zeminimizi altüst etmekten başka
hiçbir işe yaramamaktadır. 
Yine,
buna bağlı olarak buradan da sık sık söylenen “Kürt’ü, Türk’ü, Çerkez’i” diye
başlayan şeyler yanlıştır. Türk’ü dediğimiz anda -Anayasa da bunu
emretmektedir- başka bir etnik grubu zikretmemiz Anayasa’nın tarif ettiği Türk
kavramına aykırı ve yanlış bir şeydir. Şunu diyebiliriz: Kürt’ü, Çerkez’i,
Türkmen’i, Kıpçak’ı, Çepni’siyle diye…
(Mikrofon
otomatik cihaz tarafından kapatıldı)
KADİR
KOÇDEMİR (Devamla) – Başkanım, müsaade ederseniz tamamlayayım. 
BAŞKAN
– Tamamlayınız Sayın Koçdemir.
KADİR
KOÇDEMİR (Devamla) – Bunu söyleyebiliriz ama bütün o saydığımız hususların
tamamı Anayasa ve modern zamanlardaki birlikte yaşama biçimi olarak Türk’ün karşılığıdır.

IŞİD
terör örgütünün, onunla ilişkimizde devlet olma vasfımızı unutmamızın yol
açtığı zararların burada kalması dileğiyle tekrar hepinize saygılar sunarım.
(MHP sıralarından alkışlar) 
BAŞKAN
– Teşekkür ederiz Sayın Koçdemir. 
Grup
önerisi lehinde ikinci konuşmacı Gaziantep Milletvekili Sayın Mehmet Gökdağ. 
Süreniz
on dakika Sayın Gökdağ. 
Buyurun.
(CHP sıralarından alkışlar)
MEHMET
GÖKDAĞ (Gaziantep) – Sayın Başkan, sayın milletvekilleri; Halkların Demokratik
Partisinin grup önerisi üzerine Cumhuriyet Halk Partisi Grubu adına söz almış
bulunuyorum, Genel Kurulu saygıyla selamlıyorum. Grup önerisi de Gaziantep’in
IŞİD terörüyle ilgili ilişkisini araştırmak üzere verilen bir önerge. 
Değerli
arkadaşlar, öncelikle şunu belirtmem gerekir ki, vekilliğini yaptığım
Gaziantep’in, memleketimin araştırma önergesine konu olan hususlarla
anılmasından büyük rahatsızlık duyuyorum, kabullenemiyorum, tıpkı Gaziantep’in
yaşanılabilir şehirler arasında 60’ncı sırada olmasını kabullenmediğim gibi.
Gaziantep bunu hak etmiyor değerli arkadaşlar. Ancak sorunları halı altına
süpürmek çözüm değildir, çözüm olmadığı da görülmüştür. 
Sayın
milletvekilleri, devletin bütün organları, en başta da Türkiye Büyük Millet
Meclisi, sıralarında oturduğumuz Parlamento, ülkede var olan, olduğu iddia
edilen sorunları araştırıp çözmekle görevlidir. Devlet bunun için vardır,
Parlamento bunun için vardır. O nedenle, sorunları görmezden gelmek görevimizi
yapmamak anlamına gelir. Bu da sorunların giderek ağırlaşması sonucunu doğurur.
Hele hele can alıcı bir sorun olan terör konusu, can yakıcı sorun olan terör
konusu söz konusu olursa hiç ama hiç ihmale gelmediğini hep birlikte görüyoruz.
Bunun ağır sonuçlarını yaşadık, yaşıyoruz. İktidarıyla muhalefetiyle hep
birlikte oturmalıyız, araştırmalıyız ve çözmeliyiz değerli arkadaşlar; Türkiye
bizden bunu bekliyor, Gaziantep bizden bunu bekliyor.
Sayın
milletvekilleri, Cumhuriyet Halk Partisinin bütün milletvekilleri gibi ben de
bu sorumlulukla çalışıyorum. Bu mesele henüz bu kadar can yakıcı boyuta
gelmeden AKP’nin yanlış dış politikasının, dolayısıyla yanlış Suriye
politikasının sonuçları ve etkileriyle ilgili uyarma görevimi yerine getirdim,
dikkatinizi bu konuya çekmeye çalıştım ve bununla ilgili önergeler verdim. 8
Temmuz 2015 IŞİD’le ilgili soru önergemi, 23 Temmuz 2015 IŞİD ve El Kaide’yle
ilgili soru önergemi, en sonunda 24 Temmuzda Gaziantep’teki Suriye meselesinin,
Suriyeli göçmen meselesinin Gaziantep’e olumsuz etkilerini araştırmak üzere bir
araştırma önergesini Türkiye Büyük Millet Meclisine sundum. 
Değerli
arkadaşlar, Suriye yanlış politikasının acısını bütün ülke olarak çekiyoruz ama
sınır şehri olarak Gaziantep bu acıyı, bu sıkıntıyı çok daha derinden yaşayan,
ekonomik, sosyal, siyasi sonuçlarını çok derinden hisseden bir şehrimizdir. Sadece
Gaziantep değil sınır şehri olan Urfa da, Kilis de, Hatay da bu sıkıntıyı çok
acı olarak yaşıyor; hem güvenlik anlamında yaşıyor hem ekonomik anlamda yaşıyor
arkadaşlar. 
Şimdi,
benim bu konuyla ilgili konuşacağımı duyan Gaziantepli hemşehrilerim bana mesaj
üstüne mesaj atıyor, sorunları buradan dile getirmemi söylüyor. Sadece bir
tanesini söyleyeyim. Gaziler Caddesi’ni bilirsiniz -Gaziantepli
milletvekillerim var- Gaziantep’in en hareketli ticaret caddesi. Orada bin lira
olan iş yeri kiraları şu anda 4 katına, 5 katına çıkmış, 4 bin liradan, 5 bin
liradan kiracı buluyor arkadaşlar. Ev kiraları, gerçekten, karşılanması mümkün
olmayacak miktara yükselmiş. 
Değerli
arkadaşlarım, bunları görmezden gelmemiz mümkün mü? Fakat bu önergelerimize bir
karşılık bulamadık. 
Değerli
arkadaşlar, sayın milletvekilleri; “Ben bilirim, ben çözerim, hiç kimseyi
dinlemem, tek adam” anlayışıyla, muhalefetin katkısını reddeden anlayışla
nereye varacaksınız? On dört yıldır bu anlayışla ülkeyi getirdiğiniz yer ve
içine düştüğümüz hâl meydanda değerli arkadaşlar; ülke kan gölüne dönmüş, esnaf
sıkıntıda, emekli sıkıntıda. Ülkede bütün çiftçi, üretici, herkes huzursuz,
herkes rahatsız. 
Değerli
arkadaşlar, biz burada ne söylersek söyleyelim, kabul edelim etmeyelim ama bir
gerçek yaşanıyor: Bu ülkede bombalar patlıyor, insanlarımız yaşamını yitiriyor,
askerimiz, polisimiz şehit oluyor, ocaklar sönüyor, göçler yaşanıyor. İster
kabul edelim ister kabul etmeyelim halk bu gerçekliği en yapıcı bir şekilde
yaşıyor. 
Değerli arkadaşlar, şimdi elinizi vicdanınıza koyun,
düşünün, siz bu gelinen noktadan memnun musunuz? Ben memnun olmadığınızı
umuyorum ve öyle olmadığını biliyorum. Gelin, bu anlayıştan vazgeçin
arkadaşlar. Gelin, Cumhuriyet Halk Partisinin sorumlu ve yapıcı siyaset
anlayışından yararlanın. Gelin, sorunlarımızı birlikte sahiplenelim, birlikte
çözelim. Bu çözüm, değerli arkadaşlar, tek kişinin iradesiyle olmaz, olmadığı
görüldü. Bugün geldiğimiz nokta tek kişinin iradesine teslim olan siyaset
anlayışından kaynaklanıyor. Bu çözümü ortak akılla çözelim. Bu ortak akılda
sizin de, bizim de, tüm Parlamentonun iradesi olsun. Gelin bu irade Gazi
Mustafa Kemal Atatürk’ün “Yurtta barış, dünyada barış.” iradesi olsun.
Ben Genel Kurulu saygıyla selamlıyorum. (CHP
sıralarından alkışlar)
BAŞKAN – Teşekkür ederiz Sayın Gökdağ.
Halkların Demokratik Partisi grup önerisinin aleyhinde
son konuşmacı Gaziantep Milletvekili Sayın Mehmet Erdoğan. 
Sayın Erdoğan, süreniz on dakika. 
Buyurun. (AK PARTİ sıralarından alkışlar)
MEHMET ERDOĞAN (Gaziantep) – Sayın Başkan, çok değerli
milletvekili arkadaşlarım; hepinizi saygı ve muhabbetle selamlıyorum. 
Evet, herkesin bildiği ve kabul ettiği gibi, ülkemiz
son otuz beş yıldır terör örgütlerinin baskıları altında ve bu terör
örgütlerinin baskısını gördüğümüz bu otuz beş kırk yıl içerisinde hiçbirisinin
lokal olmadığını bilmeyen bir Allah’ın kulu yok; ha, bilmemek isteyen varsa, o,
terör örgütünün bizatihi mensubudur da onun için. 
Değerli arkadaşlar, 1960’lı yılları yaşadık ve terör
örgütlerini gördük. Mezhepler üzerine çıkıp sadece bir mezhep üzerine çalışan
terör örgütlerini gördük. Ama en büyük zararı kim gördü? O mezhep, terör örgütü
adına çıktığı mezhep gördü. Sonra ne oldu? Başka bir etnik grup adına çıkanlar
oldu. En büyük zararı kime verdi Allah aşkına? Etnik gruplar adına çıkan terör
örgütleri en büyük zararı o etnik gruplara vermedi mi? 
Evet, şöyle bir bakalım, bugün Türkiye sınırı sadece
Suriye’yle 960 kilometre. Bu 960 kilometreden sık sık sızmalar var; niye olduğu
belli. Karşıda koskoca bir devlet yok ediliyor. Hani insan hakları? Hani hür
dünyanın şakşakçıları nerede? Burada konuşulan bazı terör örgütlerinin
savunuculuğunu yapanlar hiç ağzınızı açıyor musunuz bir defa Allah aşkına?
Milyonlar öldürülüyor, milyonlar sürülüyor; mezhebi ne olursa olsun, ırkı ne
olursa olsun insanlık öldürülüyor. Bir kediye bile acıyanlar milyonların
katline seyirci kalıyorlar. Bu kürsü katillerin savunuculuğunun yapıldığı kürsü
olamaz. (AK PARTİ sıralarından alkışlar)
Değerli
kardeşlerim, bunun partisi falan da olmaz. Burada Türkiye kokteyl bir terör
örgütü iş birliğiyle karşı karşıya bulunuyor. Türkiye’ye karşı dünya
devletleri, özellikle mandacı, sömürgeci, Orta Doğu’nun kanını kusturan, yüz
yıl önce bu coğrafyayı parça parça bölenler, cetvelle çizenler yeni bir otorite
uyguluyorlar ve bu otoritedeki malzemeleri besbelli; bunun adına IŞİD diyoruz
evet, bunun adına DAİŞ diyoruz. O lanetli DAİŞ en büyük zararı kime veriyor?
Müslümanlara veriyor. 
BÜLENT
YENER BEKTAŞOĞLU (Giresun) – Ne yapalım biz? 
MEHMET
ERDOĞAN (Devamla) – Yapacağınızı yapacaksınız, burada yapacaksınız. Şov
yapmayacaksın. Her seferinde burada şov yapıyorsun.
VELİ
AĞBABA (Malatya) – Desteklemeyeceksin, Antep’te silah vermeyeceksin.
MEHMET
ERDOĞAN (Devamla) – Evet, bura şov yeri değil. Niye alınıyorsun sen? Terör
örgütleri sözcüsü müsün? 
VELİ
AĞBABA (Malatya) – IŞİD desene IŞİD! Sağa bak, IŞİD deyince sağa bak!
MEHMET
ERDOĞAN (Devamla) – Ben deminden beri terör örgütüne konuşuyorum. Niye
alınıyorsun sen? 
VELİ
AĞBABA (Malatya) – Sağa bak, buraya bakarak konuşma!
MEHMET
ERDOĞAN (Devamla) – Değerli kardeşlerim, aldırmayın onlara. 
KAZIM
ARSLAN (Denizli) – Seninki şov değil mi?
MEHMET
ERDOĞAN (Devamla) – Değerli kardeşlerim, bakın, Kürtler adına çıkan örgüte
bakın. En büyük zararı kime veriyor? Kürtlere veriyor. Bugün açılan hendekler,
açılan çukurlar, şehirler altüst olmuş, sınırdan silahlar sokuluyor. Kim
sokuyor? PYD geliyor orada çatışıyor. Cizre’de 650 terör örgütü mensubu
öldürülmüş. Kaç tanesi bölge halkından, soruyorum size; sözcülüğünü burada
yapanlara soruyorum. Bölge halkından kaç kişi var? Hepsi PYD’li, PKK’lı,
YPG’li, bilmem ne… Evet, Çanakkale savaşlarında da o bilmem ne yamyamlar vardı,
bugün de aynı. Konuşmamdan alınanlar tabii ki olacak. Dokunuyor değil mi?
BÜLENT
YENER BEKTAŞOĞLU (Giresun) – Biz alınmıyoruz. 
MEHMET
ERDOĞAN (Devamla) – Evet, milyonların kanına dokunuluyor üzülmüyorsunuz, burada
PYD’nin, PKK’nın, terör örgütünün aleyhinde konuşuyorum o mu dokunuyor?
Suriye’yi bölüyorlar, parça parça ediyorlar, milyonlar ölüyor, o mu dokunuyor
size? 
OKAN
GAYTANCIOĞLU (Edirne) – Suriye’yi kim karıştırdı?
VELİ
AĞBABA (Malatya) – Sağa bak sağa!
MEHMET ERDOĞAN (Devamla) – Evet, değerli arkadaşlarım,
kimse burada terör örgütünün savunuculuğunu yapmasın. 
AHMET
YILDIRIM (Muş) – Senin Cumhurbaşkanın bölüyor ya! Sen bölüyorsun sen!
MEHMET
ERDOĞAN (Devamla) - Siz bizzat burada terör örgütünün savunuculuğunu yaptınız
Sayın Vekil. 
BEHÇET
YILDIRIM (Adıyaman) – Yüzünü IŞİD’e döndür, bize değil.
MEHMET
ERDOĞAN (Devamla) - Biraz önce PYD’nın savunuculuğunu yaptın. Zagros silahını
Türkiye’ye kim soktu? YPG sokmadı mı? Rusya… Bütün keleşleri YPG, PYD sokmadı
mı?
AHMET
YILDIRIM (Muş) – Gel buraya, gel burada konuş. Kürsü orada!
BAŞKAN
– Sayın Erdoğan, lütfen Genel Kurula hitap ediniz.
MEHMET
ERDOĞAN (Devamla) - Sen burada konuşmayı yapmadın mı? Ben çok gördüm sizin
gibileri.
Değerli
kardeşlerim…
BAŞKAN
– Sayın Erdoğan, lütfen Genel Kurula hitap edin.
MEHMET
ERDOĞAN (Devamla) – Laf atana hitap ediyorum.
ABDULKADİR
YÜKSEL (Gaziantep) – Sen konuşurken bir şey yapıldı mı? Dinlesene!
MEHMET
ERDOĞAN (Devamla) - Değerli arkadaşlarım aldırmayın bunlara. Bunu unutmayın.
ABDULKADİR
YÜKSEL (Gaziantep) – Sen konuşurken kimse karıştı mı sana?
AHMET
YILDIRIM (Muş) – Böyle mi konuştum? 
BAŞKAN
– Sayın milletvekilleri…
MEHMET
ERDOĞAN (Devamla) - Sevgili arkadaşlarım, sevgili kardeşlerim; bakın, bu
kokteyl terör örgütü her kesim adına ortaya çıkıyor. Kimine “İslamcı” diyorlar,
kimine “mezhepçi” diyorlar, kimine “Kürtçü” diyorlar fakat her birinin Karagöz
Hacivat gibi ipini çeken aynı. Canları istediği yerde isteği örgütü piyasaya
sürüyorlar, istediği eylemi yaptırıyorlar. Olan kime olacak? Suriye’yi
parçalayacaklar, daha sonra Irak’ı parçalayacaklar. Türkiye’yi size
böldürmeyiz. Bunu böyle bilin! (AK PARTİ sıralarından alkışlar) Kimse Türkiye’yi
bölemeyecek, bedeli ne olursa olsun. 79 milyon bir arada, dipdiri durarak bu
ülkeyi parçalatmayacak. 
Yüz
sene önce böldünüz. Bölenlere söylüyorum: Sizlerin örgütlerini kullananlara
-“sizler”deki kastım savunuculuğu kim yaptıysa o- onlara söylüyorum. Bu ülkeyi
bölmek o kadar kolay olmayacak. Bu ülkenin her metrekaresinde şehitlerin kanı
var. 
Gaziantep
için burada ikide bir önerge veren arkadaşlara da söylüyorum. Gaziantep bugün
dahi UNESCO tarafından dünyanın Yaratıcı Şehirler Ağı’nda 8’inci şehir seçildi.
Sanayide bugün bölgemizin lideri durumunda. Arkeolojide, turizmde lider
durumda. Bu şehre de yazık etmeyin arkadaşlar gözünüzü seveyim. Eğer
Gaziantep’le ilgili çok da oynayacaksanız, çok da uğraşacaksanız 6-7 Ekim olaylarını
hatırlatırım ben size. 6-7 Ekim olaylarında Gaziantep halkı Barak Mahallesi’ne
topyekûn indi, o teröristlerin dersini verdi, bundan sonra da verecektir.
Gaziantep sahipsiz değildir, Gaziantep yekvücuttur. (AK PARTİ sıralarından
alkışlar) Gaziantep sanayide, ticarette, ekonomide, kültürde, arkeolojide,
gastronomide bir dünya şehridir. Bu şehrin üzerine oynamayı şu kürsüde telaffuz
etmeye de müsaade etmeyiz. Olumsuzluklar şehri değildir Gaziantep. Kurtuluş
Savaşı’nı vermiş, evet, Anadolu’ya ışık tutmuş bir şehirdir, yedi düvele karşı
durmuş bir şehirdir. Bu şehrin adını burada kirletmeyelim. 
KAZIM
ARSLAN (Denizli) – Kirlenmiyor.
VELİ
AĞBABA (Malatya) – Antep’e bir şey demedik canım. Antep’e bir şey demiyoruz.
MEHMET
ERDOĞAN (Devamla) – Buna çok dikkat edelim arkadaşlar. 
Sevgili
kardeşlerim, tabii ki öfkeleneceğiz. Her gün ben 5 askerimi, polisimi şehit
verirken birileri çıkıp bu kürsüde o örgütlerin savunuculuğunu yapmamalı ve
bunlar bu meydanları bu kadar boş bulmamalı. Bu meydanlar bu kadar boş değil,
bu ülke de bu kadar sahipsiz değil. 
Evet,
şimdi, IŞİD’le ilgili bir şey yapılmıyormuş. E, ne yapılacak? Araştırma
önergesi verilmiş. Samimiyseniz, söylüyorum, burada, Gaziantep’te ve Türkiye’de
IŞİD’le ilgili yapılan operasyonlar… Türkiye bugün IŞİD’i terör örgütü ilan
eden ilk ülkeler arasında. DAİŞ’le beraber PKK’yı da lanetlemişiz, YPG’yi de,
zararlı örgütlerin tamamını, hepsini lanetlemiş bir partiyiz. 
Şimdi,
arkadaşlar, burada, özellikle, bakın, ekimin son haftasında Ankara ve
İstanbul’da DAEŞ mensuplarının bazı eylemlerinin bilgisi alındı ve bu eylemleri
de belli bir partiye yapacaklardı ve bunların 2’si de kıskıvrak yakalanarak
hemen tutuklandılar. Bunun dışında, yine, DAEŞ’le ilgili başka bir operasyonda
Gaziantep’te 12 kişi gözaltına alınıp 5’i tutuklandı. Yine, başka bir olayda
1’i ölü ele geçirildi. Yine, Ankara Garı olayını planlayan ve terör örgütü
mensubunu taşıyan ne oldu? Kendini patlattı emniyet sıkıştırınca. Bunun gibi
önümde yüzlerce olaylar var, yığın yığın dokümanlar var. Ben bunlara
girmeyeceğim. Ancak, şunu herkesin bilmesini isterim ki arkadaşlar, herkes
burada temsil ettiği kitlelerin savunuculuğunu yapsın. Acaba Gaziantep’in
hiçbir ekonomik sorunu ya da benzeri meselesi, atılımı yok mu da sürekli buraya
HDP DAEŞ’le ilgili bilgi getiriyor? Soruyorum size, madem bu kadar biliyorsunuz
-devlet gereğini yapıyor- eğer bildiğiniz, tespit ettiğiniz yerler varsa,
gidilmediğini iddia ettiğiniz yer varsa buyurun beraber üzerine gidelim, bugün
birlikte mücadelesini verelim. Ama, bunun yanında niye PKK’ya hiç dil uzatmıyorsunuz?
Ya, binlerce keleş yakalanıyor, tonlarca amonyum nitratlar yakalanıyor,
tonlarca silah yakalanıyor, niye bir gün lafını edemiyorsunuz? Gelin,
lanetleyin.
(Mikrofon
otomatik cihaz tarafından kapatıldı)
MEHMET
ERDOĞAN (Devamla) – DAEŞ’e bin kere lanet, PKK'ya bin kere lanet. Buyurun siz
de söyleyin. (AK PARTİ sıralarından “Bravo” sesleri, alkışlar) 
Teşekkür
ederim hepinize. Sağ olun.
ALİ
ŞEKER (İstanbul) – Tırlarla siz de silah gönderiyorsunuz.
MEHMET
ERDOĞAN (Gaziantep) – O tırlar Bayır Bucaklılara gidiyordu. Evet,
hazmedemediniz değil mi?
BAŞKAN
– Teşekkür ederiz Sayın Erdoğan.
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurunuz Sayın Demirel.
ÇAĞLAR
DEMİREL (Diyarbakır) – Sayın Başkan, hatip az önce konuşurken tamamen partimize
birilerinin savunuculuğunu yaptığımızı, getirdiğimiz önergeye ilişkin
yaklaşımlarında, önerge getirmemize yönelik çalışmalarımıza ilişkin direkt
partimizi hedef alan ve gösteren bir tutum sergiledi. Buna ilişkin cevap
hakkını kullanmak istiyoruz.
BAŞKAN
– Buyurun.
Siz
mi konuşacaksınız?
ÇAĞLAR
DEMİREL (Diyarbakır) – Sayın Ahmet Yıldırım konuşacak.
BAŞKAN
– Buyurun Sayın Yıldırım.
İki
dakika sataşmadan söz veriyorum.
MEHMET
UĞUR DİLİPAK (Kahramanmaraş) – Hangi yüzle konuşacak? 
VIII.- SATAŞMALARA İLİŞKİN KONUŞMALAR
1.- Muş Milletvekili Ahmet Yıldırım’ın,
Gaziantep Milletvekili Mehmet Erdoğan’ın HDP grup önerisi üzerinde yaptığı
konuşması sırasında Halkların Demokratik Partisine sataşması nedeniyle
konuşması
AHMET
YILDIRIM (Muş) – Teşekkür ederim Sayın Başkan. 
Benden
önceki hatip buraya çıkmış öyle bir konuşuyor ki bu ülkeyi on dört yıldır, on
beş yıldır yöneten partinin milletvekili değil de muhalefet partisiymiş gibi
“Bunu kim yaptı, bunu kim etti? Antep’i, Urfa’yı, Adana’yı…” Siz yaptınız, siz.
Ben mi iktidardaydım?
MEHMET
AKİF YILMAZ (Kocaeli) – Hadi oradan!
AHMET
UZER (Gaziantep) – Hadi oradan! Gaziantep’i sen ne bilirsin be! Seni Antep’e
göndersek kaybolursun be!
AHMET
YILDIRIM (Devamla) – Valisini kim belirledi, komutanını kim atadı? Sen yaptın. 
MEHMET
ERDOĞAN (Gaziantep) – Biz yaptık. Antep’i biz yaptık, ne güzel. 
AHMET
YILDIRIM (Devamla) – Biz mi yönettik bu ülkeyi? Siz yönettiniz. 
MEHMET
ERDOĞAN (Gaziantep) – Türkiye’nin en güzel ili.
AHMET
YILDIRIM (Devamla) – Geleceğim. 
Bir
kişi ancak bu kadar tarih bilmezlik üzerinden konuşur. 
AHMET
UZER (Gaziantep) – Sen ne bilirsin Antep’i be! Ne bilirsin Antep’i! 
AHMET
YILDIRIM (Devamla) – “Yüz yıl önce ülkeyi kim böldü?” diyor. Ya bu kadar mı
tarih bilgisinden yoksun olur insan? Yüz yıl önce kim böldü? Ne anlatıyorsun?
ABDULLAH
NEJAT KOÇER (Gaziantep) – Demagoji yapma! Demagoji yapıyorsun sen şu anda. Sen
demagoji yapıyorsun. İşiniz gücünüz demagoji yapmak zaten. 
AHMET
YILDIRIM (Devamla) – Sanırsınız ki yüz yıl önce HDP gelmiş bu imparatorluğu
bozmuş.
ABDULLAH
NEJAT KOÇER (Gaziantep) – İşiniz gücünüz demagoji yapmak zaten.
AHMET
UZER (Gaziantep) – Zihniyet, zihniyet.
AHMET
YILDIRIM (Devamla) – Bir diğeri, IŞİD’le ilgili söyleyeyim mi? Bakın, Sayın
Başbakanın ne dedi? 
MEHMET
ERDOĞAN (Gaziantep) – Türkiye’nin Başbakanı.
AHMET
UZER (Gaziantep) – Senin de Başbakanın.
AHMET
YILDIRIM (Devamla) – Dedi ki: “30 tanelik canlı bomba listesi elimde ama eylem
yapmadan yakalayamıyoruz.” Kendini patlatacak, 30 kişi ölecek Suruç’ta, 100
kişi Ankara’da ölecek ondan sonra yakalayacakmış. Sen yakalasan yakalasan ancak
işte parçalanmış ceset buluyorsun. 
ABDULLAH
NEJAT KOÇER (Gaziantep) – Sen de cenazesine gideceksin, taziyeye gideceksin.
MEHMET
UĞUR DİLİPAK (Kahramanmaraş) – Kim yaptı onu!
AHMET
YILDIRIM (Devamla) – Kim yaptı? Sen yaptın. 
Bir
diğer husus, bakın, hani isimleri, yakalanmaları söylüyor ya, 5 Haziran 2015,
Diyarbakır bombacısı otelde yakalandı, emniyette misafir edildi, ağırlandı,
yüklendi, Diyarbakır İstasyon Meydanı’na gönderildi.
ABDULLAH
NEJAT KOÇER (Gaziantep) – Yalan söylüyorsun. Doğru değil bu.
AHMET
YILDIRIM (Devamla) – Kimdi İçişleri Bakanı? Emniyet kim? Savcı kim?
AHMET
UZER (Gaziantep) – Yalan söylüyorsun.
AHMET
YILDIRIM (Devamla) – Katil mi arıyorsun? Katil savunuculuğu mu arıyorsun?
AHMET
UZER (Gaziantep) – Doğru söyle.
AHMET
YILDIRIM (Devamla) – Önceki gün burada işte Sivas katliamının avukatları geldi
Sur’un, Silopi’nin, Cizre’nin katliamlarını savundu. Git aynaya bak bakayım.
(HDP sıralarından alkışlar) 
ABDULKADİR
YÜKSEL (Gaziantep) – Sen neyin avukatısın?
ABDULLAH
NEJAT KOÇER (Gaziantep) – Doğruyu söylemiyorsun.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 28/12/2015 tarihinde
Gaziantep Milletvekili Mahmut Toğrul ve arkadaşları tarafından, Gaziantep’te
IŞİD’in bütün faaliyetlerinin açığa çıkarılması ve gerekli tedbirlerin alınması
amacıyla verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak, 25 Şubat 2016
Perşembe günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Sayın milletvekilleri, Halkların Demokratik
Partisi grup önerisini oylarınıza sunuyorum…
LEVENT GÖK (Ankara) – Karar yeter sayısı…
BAŞKAN – Karar yeter sayısı arayacağım Sayın Gök.
Kabul edenler… Kabul etmeyenler… 
Kâtip üyeler arasında bir anlaşmazlık olduğundan yoklama
alacağım, karar yeter sayısı arayacağım. Elektronik cihazla sisteme girmenizi
istiyorum sayın milletvekilleri.
Üç dakika süre veriyorum.
Oylama işlemini başlatıyorum.
(Elektronik cihazla oylama yapıldı)
BAŞKAN – Sayın milletvekilleri, karar yeter sayısı
yoktur.
Birleşime beş dakika ara veriyorum.
Kapanma Saati: 16.27
ÜÇÜNCÜ OTURUM
Açılma Saati: 16.38
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Elif Doğan TÜRKMEN (Adana) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 44’üncü Birleşiminin Üçüncü
Oturumunu açıyorum.
Halkların
Demokratik Partisi Grubu önerisinin oylamasında karar yeter sayısı bulunamamıştı.
Şimdi
öneriyi tekrar oylarınıza sunacağım ve karar yeter sayısı arayacağım.
Öneriyi
kabul edenler… Kabul etmeyenler… Karar yeter sayısı vardır, öneri kabul
edilmemiştir.
Sayın
milletvekilleri, birleşime on dakika ara veriyorum.
Kapanma Saati: 16.39
DÖRDÜNCÜ OTURUM
Açılma Saati: 16.52
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Elif Doğan TÜRKMEN
(Adana)
-----0-----
BAŞKAN
– Sayın milletvekilleri, Türkiye Büyük Millet Meclisinin 44’üncü Birleşiminin
Dördüncü Oturumunu açıyorum.
Gündemin
“Kanun Tasarı ve Teklifleri ile Komisyonlardan Gelen Diğer İşler” kısmına
geçiyoruz. 
1’inci
sırada yer alan, Kişisel Verilerin Korunması Kanunu Tasarısı ve Adalet
Komisyonu Raporu’nun görüşmelerine kaldığımız yerden devam edeceğiz. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Kişisel Verilerin Korunması Kanunu
Tasarısı ve Adalet Komisyonu Raporu (1/541) (S. Sayısı: 117)
BAŞKAN
– Komisyon? Yok. 
Ertelenmiştir.

2’nci
sırada yer alan, Türkiye Cumhuriyeti Hükümeti ile Bangladeş Halk Cumhuriyeti
Hükümeti Arasında Gümrük Konularında İşbirliği ve Karşılıklı Yardım
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız. 
2.- Türkiye Cumhuriyeti Hükümeti ile
Bangladeş Halk Cumhuriyeti Hükümeti Arasında Gümrük Konularında İşbirliği ve
Karşılıklı Yardım Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/411) (S. Sayısı: 85) (x)
BAŞKAN
– Komisyon? Burada. 
Hükûmet?
Burada. 
Komisyon
Raporu 85 sıra sayısıyla bastırılıp dağıtılmıştır. 
Şimdi,
tasarının tümü üzerinde söz isteyen Halkların Demokratik Partisi Grubu adına
Bingöl Milletvekili Sayın Hişyar Özsoy. 
Sayın
Özsoy, süreniz yirmi dakika. 
Buyurun.
(HDP sıralarından alkışlar) 
HDP
GRUBU ADINA HİŞYAR ÖZSOY (Bingöl) – Sayın Başkan, değerli milletvekilleri;
hepinizi saygıyla selamlıyorum. 
Tabii,
bu iki ay içerisinde sanırım 200’den fazla uluslararası anlaşmayı biz Dışişleri
Komisyonunda tartıştık. Bunların birçoğu zaman içerisinde Meclise de gelecek.
Bunlar daha çok teknik anlaşmalar. Tabii, bu teknik anlaşmaların detaylarını
biz Komisyonda tartıştık. Bugün yapacağım konuşmada bu tür teknik anlaşmaların
çok detaylarına girmeyi düşünmüyorum. 
Yalnız,
Dışişleri Komisyonu olarak artık bu teknik anlaşmalardan gerçekten yorulduk,
Türkiye’nin dış politika ajandası çok derece yüklü ve son derece tansiyonlu. Bu
gerekçeyle de geçen hafta ben kendim Komisyon Başkanımızdan, Taha Bey’den
Dışişleri Bakanımızı Komisyona davet etmesini rica etmiştim. Sağ olsunlar,
Sayın Dışişleri Bakanı bugün geldiler, Dışişleri Komisyonunda Komisyon
üyelerinin sorularına cevap vermeye çalıştılar; aynı zamanda, özellikle Orta
Doğu’daki gerilen bu diplomatik alana dair fikirlerini paylaştılar.
Şimdi,
ben de bugün, biraz, Sayın Bakanımızın orada ifade ettikleri üzerinden
Türkiye’nin özellikle Orta Doğu’daki dış politikası hakkındaki fikirlerimizi
HDP Grubu olarak paylaşacağız.
Şimdi,
Sayın Bakana ben ilk sorumu sordum, tabii, genel, böyle, bir giriş ve açıklama
yaptıktan sonra. Yalnız, doğrusu, Sayın Bakanımız sorularımızın hiçbirine
doyurucu bir cevap vermedi. Mesela birinci sorumuz şuydu: Şimdi, Türkiye hem
komşularıyla hem bölgesel güçlerle hem Rusya’yla hem Amerika’yla bayağı
sıkıntılı bir diplomatik süreci yaşıyor. Sayın Bakana “Hükûmet olarak sizin,
Bakanlık olarak sizin mevcut durumun bu hâle gelmesinde herhangi bir hatanız,
sorumluluğunuz, eksikliğiniz var mıdır; varsa nedir?” diye ilk sorumu sormuştum
öz eleştirel yaklaşım, kendi hatalarımızı görmek yeni pozisyon almayı
sağlayabilir düşüncesiyle. Sayın Bakanımız genelgeçer birtakım şeyler söyledi,
herhangi bir hatayı kabul etmedi. Yoğunlukla da dışarıdan dış güçlerin,
bölgesel güçlerin Türkiye’yi nasıl zora sokmaya çalıştığından bahsetti. Şimdi,
biz bunları biliyoruz. Dış güçler olabilir, Türkiye’yi zora sokmaya çalışırlar.
Tabii, Rusya’sından Amerika’sına, İran’ından İsrail’ine, herkesle bu kadar sert
bir şekilde mücadele ederken onlar da herhâlde oturdukları yerde
oturmayacaklar, onlar da ellerinden gelen her şeyi yapacaklardır. Burada “Dış
güçler bunları yapıyor.”dan ziyade burası ne yapıyor, asıl önemli olan budur. 
İkinci
olarak, biliyorsunuz, Suriye’de ateşkes konusunda Rusya’yla Amerika arasında
bir mutabakat oluştu. Doğrusu, bu süreçte Türkiye’yi de dışta bırakarak böyle
bir karar aldılar. Şimdi, Sayın Dışişleri Bakanı “Biz bu ateşkese uyacağız.”
diyor, Başbakan Sayın Davutoğlu “Bu ateşkes Suriye’yle ilgili, Türkiye’yi
bağlamaz.” diyor, Sayın Cumhurbaşkanı bambaşka bir yerden çalıyor, işte, “Biz
sonuna kadar PYD’ye, YPG’ye müdahalelerimizi sürdüreceğiz.” diyor. Şimdi,
ortada böyle de Bakanlık, Başbakanlık, Cumhurbaşkanlığı arasında karmaşık bir
durum söz konusu. 
Tabii,
şimdi, bu Türkiye dış politikasında PYD, YPG takıntısı gerçekten Türkiye’yi son
derece zor bir duruma sokuyor. Bakın, Sayın Bakana da sordum, dedim ki: “Sayın
Bakanım, şu ana kadar YPG’den, PYD’den Türkiye’ye fiziki anlamda saldırı var
mıdır? Bunun bilgisini bize verin.” Sayın Bakan bu soruyu es geçti, buna cevap
vermedi ama temel olarak biz biliyoruz ki Türkiye’nin argümanı şu: PYD ve YPG
Esad rejiminin iş birlikçisi. Bunu söylüyor değil mi? Temel olarak söylüyor.
Yalnız Sayın Bakan ilginç bir şey söyledi benim bir soruma istinaden, “Bu bizim
için sıkıntı değildir.” dedi. Evet, söyledi. Niye söyledi, onu da size
söyleyeyim, bana da biraz ilginç geldi çünkü. Şimdi, eğer Esad rejimiyle iş
birliği yapıyor… Hani, kabul edelim, bir an için bunu kabul edelim, böyle
olduğunu düşünmüyoruz, kabul edelim.
HASAN
TURAN (İstanbul) – Sadece öyle değil, PKK’lılarla da iş birliği yapıyor.
HİŞYAR
ÖZSOY (Devamla) – Tamam, oraya da geleceğiz. 
Şimdi,
bunu kabul edelim. 
HASAN
TURAN (İstanbul) – PKK’yı onlar yönetiyor hatta.
HİŞYAR
ÖZSOY (Devamla) – Şimdi, ben de kendisine sordum, dedim ki: Sayın Bakanım, Esad
rejimiyle en büyük iş birliğini yapan İran, İran’la ilişkileri düzeltmeye
çalışıyorsunuz. İran olmazsa Suriye rejiminin ayakta kalma şansı yok, bu bir.
İkincisi, Rusya’nın bütün yaptırımlarına rağmen Sayın Bakan “Biz yaptırım
uygulamadık, cevap vermedik çünkü ilişkilerin düzelmesini istiyoruz, yapıcı
olmak istiyoruz.” dedi kendisi toplantıda haklı olarak. Rusya zaten Suriye’ye
en büyük desteği veren güç. Onlar olmasa Suriye’nin ayakta kalması mümkün değil,
değil mi? Şimdi, hâl böyleyken –tırnak içinde- Esad iş birliği üzerinden
YPG’ye, PYD’ye vurmanın herhangi bir anlamı yok. Bakın, şunu daha önce de
burada ifade ettik. Şu an PYD, YPG dediğiniz yapıyla Rusya ilişkilenmiş
durumda, açıktan. Amerika ilişkilenmiş durumda, açıktan. Hatta bu ara tuhaf,
herkesin böyle bir Suriye’de Kürtleri sevmesi tutmuş. Öyle söyleyeyim, biraz
ironik bir şekilde.
HÜSEYİN
TURAN (İstanbul) – Sevmiyorlar.
HİŞYAR
ÖZSOY (Devamla) – Farkındayız Sayın Vekilim, farkındayız. Fakat ortada ilginç
olan durum şu.
HÜSEYİN
TURAN (İstanbul) – Yüz yıl önce de aynısını yaptılar.
HİŞYAR
ÖZSOY (Devamla) – Kendi toprakları içerisinde 15-20 milyon Kürt yaşıyor
Türkiye’nin ve Türkiye, Suriye’deki Kürtlerle, PYD’yle pozitif anlamda ilişki
kuramıyor. Aslında daha önce bunun denemeleri olmuştu. Oturup nasıl koptu,
hatalar neredeydi bunları da tartışabiliriz ama Türkiye’nin içine girdiği bu
bölgesel sıkışmışlığı aşmasının yolu olarak biz, hem sınırın o tarafında hem bu
tarafındaki Kürtlerle mümkün mertebe, bir an önce pozitif anlamda ilişki
kurmasını söylüyoruz. Şimdi, bu ne kadar mümkün olur? Bunları tartışırız. 
HALİS
DALKILIÇ (İstanbul) – PYD lideri Salih Müslim verdiği sözleri tuttu mu bugüne
kadar Kürt halkına? Salih Müslim’in verdiği sözlere güveniyor musunuz?
HİŞYAR
ÖZSOY (Devamla) – Şimdi, şöyle devam edeyim: Bakın, dış politikada siyaset,
niyet ve samimiyet meselesi değildir. Maalesef, insanlık henüz dış politikayı
insan hakları üzerinden götürebilecek durumda değil. Mevzu bir çıkar
mevzusudur. Ben buradan konuşayım. “Onun niyeti böyleydi, bunun samimiyeti şu
kadardı.” bununla hiçbir noktaya kimse gidemez. Sayın Vekilim, İsrail’in niyeti
nedir, dostluk ilişkilerini koyuyorsunuz bir daha ortaya, samimiyeti nedir?
Suudi Arabistan’ın niyeti ve samimiyeti nedir? Müslüman Kardeşler’i paramparça
ettiler, kan gölüne çevirdiler Mısır’ı. Niyet, samimiyet meselesinden
bakmayalım şu meseleye. Sürekli olarak “Bu bu kadar samimi, bu bu kadar değil.”
hiçbir yere götürmez bizi, kusura bakmayın. Ama şu götürür, bizim iddiamız HDP
olarak şudur: Orta Doğu’nun dağılan, altüst olan bu yapısında Kürtlerin geneli
ile Türkiye arasındaki pozitif ilişkiler, güçlü bir ittifak hem Türkiye'nin hem
Türklerin hem Kürtlerin hem Orta Doğu’nun yararınadır diyoruz.
HASAN
TURAN (İstanbul) – Zaten ilişkisi var. Kürtlerin devleti Türkiye’dir.
HİŞYAR
ÖZSOY (Devamla) – Tamam, Türklerin devleti Türkiye’dir. Tabii, Kürtler de
Mars’tan geldiler zaten.
Geçelim
bunları. Ya, bunlar hamasi laflardır, geçelim. Burada ciddi bir şekilde
tartışıyoruz. 
HASAN
TURAN (İstanbul) – Nasıl hamasi laf ya?
HİŞYAR
ÖZSOY (Devamla) – Bakın, bölge gerilmiş, bölge gerildiği için ülke gerilmiş ve
ülke patlamanın eşiğine doğru gidiyor. Gerçekten polemik yapacak bizim
zamanımız yok. Böyle düşünüyoruz, bu polemiklik bir mevzu değildir.
Dış
ilişkiler itibarıyla önümüzde birtakım tehlikeler ve birtakım fırsatlar var.
Siyasi basiret şunu gerektirir: Tehlikeleri görüp ama bu tehlikeler içerisinde
varsa bir imkân, bir fırsat bunları değerlendirmektir. 
Siz
oturup suçlayabilirsiniz, polemik olabilir. Mecliste yoğunlukla zaten yapılan
bu ama ben polemiğe girmek istemiyorum burada. Söylediğimiz son derece nettir.
Bakın, bütün sıkıntılara, sorunlara rağmen -“Salih Müslim” dediniz, “PYD”
dediniz- defalarca üst üste açıklamalar yapıyor, diyor ki: “Biz Türkiye’yle iyi
geçinmek istiyoruz.” Şimdi, siz ne kadar samimi derseniz bu sıkıntı. 
Ben
diyorum ki, oradaki Kürtlerin Türkiye'ye siyaseten de, toplumsal olarak da,
ekonomik olarak da ihtiyacı var; Türkiye'nin de onlara ihtiyacı olduğunu
düşünüyoruz ve bu anlamda çıkarların örtüştüğünü biz düşünüyoruz. Bunu iyi
değerlendirip, iyi analiz edip buna yönelik politika oluşturmak gerektiğini
söylüyoruz. Farkındayız, bakın, Suriye’deki bu durum yüzünden, yoğunlukla o
durum yüzünden Türkiye'de barış süreci ne hâle geldi. 
Ben
burada bir şey söylemek istiyorum, özellikle AK PARTİ’li vekillere, grup başkan
vekillerine söylemek istiyorum: Bu ülkeye yaptığınız iyiliklerden en büyüğü
bence çözüm süreci konusunda AK PARTİ'nin irade göstermiş olmasıydı. Bir
noktaya gitti, gidemedi, kırıldı, döküldü, hatalar oldu, şu oldu, bu oldu ancak
başka gruplardan partinize yönelik olarak “Siz çözüm sürecini başlattığınız
için bu kadar kan akıyor.” gibi yapılan eleştiriler konusunda bence çözüm
sürecini sonuna kadar sahiplenecek tavrınızda ısrar etmeniz gerekiyor. Bu
noktada kesinlikle geri adım atmamanız gerektiğini düşünüyoruz. Eğer bugün kan
akıyorsa çözüm süreci başladığı için değil, şu veyahut da bu gerekçeyle, şu
veyahut da bu sebeple rafa kaldırıldığı içindir diyoruz. Dolayısıyla, şu an hem
Orta Doğu’daki genel gerilim, savaş durumu Türkiye’nin içine de yansıyor, evet,
Meclisin içine de yansıyor. Bakın, özellikle son günlerde şu Meclisin
içerisinde artan tansiyonu biz görüyoruz, sürekli artıyor. 
HALUK
İPEK (Amasya) – Silahı bırakın bir kere, bir kere. 
HİŞYAR
ÖZSOY (Devamla) – Bakın, arkadaşlar, birbirimize bağırıp çağırabiliriz, dünya
kadar polemik de yapabiliriz ancak şöyle bir durum söz konusu: Biz mevcut olan
sorunlar üzerinden birbirimize vuruyoruz ama mevcut olan sorunların çözümü için
adım atamıyoruz. Şimdi, sorun var mı? Herkes muzdarip mi bu sorunlardan? Bakın,
ben şuna inanıyorum, iddia ediyorum, kulislerde de konuşuyoruz arkadaşlarla:
Ben bütün siyasi partilerde olan insanların, neredeyse hepsinin Türkiye’nin
gidişatından memnun olmadıklarını görüyorum, bunu konuşuyoruz, kimse memnun
değil arkadaşlar, bu sıralarda oturan arkadaşlar da memnun değil. 
MUSTAFA
SAVAŞ (Aydın) – Öyle bir şey yok. 
HİŞYAR
ÖZSOY (Devamla) – Memnun musunuz, her şeyden memnun musunuz? Yani, şu ülkede
son üç beş ay içerisinde binden fazla insanın -askerdir, polistir, gerilladır,
sivildir, yaşlıdır, gençtir- ölmesi memnuniyet verici bir durum mudur? 
HALİS
DALKILIÇ (İstanbul) – Sayın Vekilim, teröristle ilgili bir şey söyle, bu samimi
konuşmalarınızı dinleyelim. 
HİŞYAR
ÖZSOY (Devamla) – Ya, geçelim şu lafları artık, kınadın, kınamadın, terör mü,
değil mi…
HALİS
DALKILIÇ (İstanbul) – Hayır, kınama değil yani. Şu anda, orta yere bomba
patlatacak…
HİŞYAR
ÖZSOY (Devamla) – Başka bir şey konuşuyoruz burada. Terörist dediğinizle iki
yıl konuştunuz siz. 
HALİS
DALKILIÇ (İstanbul) – Kiminle konuşmuşuz?
HİŞYAR
ÖZSOY (Devamla) – Konuştunuz tabii, kötü de yapmadınız, bu kötü bir şey değil.
E, dediniz, konuştunuz canım. 
ÖZNUR
ÇALIK (Malatya) – Çözüm sürecinin son bulmasının sebebini lütfen açıklar
mısınız? Çözüm süreci neden son buldu? 2 polisin ensesinden kurşun sıkarken
niye konuşmadınız? 
HİŞYAR ÖZSOY (Devamla) – Bugün Dışişleri Komisyonunda
Bakan Bey şunu söylüyor: “Efendim, PYD Rusya’da bir büro açmış, arkasına
Abdullah Öcalan’ın fotoğrafını koymuş.” diyor, buradan vurmaya çalışıyor. Ya,
Abdullah Öcalan’la iki yıl boyunca görüşmeler yapıldı. Nereye savruluyoruz? Bir
daha geriye, fabrika ayarlarına mı savruluyoruz? Şu an farkındayız, bir kavga,
bir savaş, bir çatışma durumu olduğu için herkes kendi yarasına bakıyor. Tabii
ki bakacak, yarasına bakacak. Herkesin kanı da kırmızı, o kan her bedenden
kırmızı akıyor. Her ananın gözyaşının da biz tuzlu olduğunu biliyoruz o açıdan,
insani açıdan baktığınız zaman. Fakat, ortada şu an bir mesele var ve mesele
uluslararası bölgesel güçlerin girmesiyle daha ağırlaşıyor. Bunu söylüyorum, bu
bir tespit.
HALİS DALKILIÇ (İstanbul) – Konuşabilmek için terörün
bitmesi lazım, teröristin silahı bırakıp gömmesi lazım. Konuşma zemini yok şu
an önümüzde. 
HİŞYAR ÖZSOY (Devamla) – Şimdi, biz şunu söylüyoruz:
Bakın, arkadaşlar, ya el insaf, Türkiye’de yeni kavramlar çıkıyor.
“Konuşabilmek için terörün bitmesi lazım.” Ya, bu ülkede binlerce akademisyen
imza attı diye yeni bir kavram türetildi “akademik terör”. Ben bunu dışarıda
anlattığım zaman gülüyorlar, biliyor musunuz? Gülüyorlar, gerçekten gülüyorlar.
Katılmayabilirsiniz, diyebilirsiniz ki bu yanlış, bu yanlış, bu yanlış. Karşıt
bildiri de yapabilirsiniz. Ya, böyle bir şey yok ki. 
Ya, bakın, öyle bir noktaya savrulmuşuz ki kim ağzını
açarsa “HDP; aha, bunlar terörist.” Sürekli olarak bunu pompalıyorlar. Siz
ulusal basına bakıyorsunuz, değil mi? Size yakın olan medyanın bu mevzuyu nasıl
işlediğinin farkında mısınız?
Bizim söylediğimiz şudur: Şu an herkes bir savaş
psikolojisine savrulmuş durumda. Mevcut durum o kadar gergin ki -bundan kastım-
herkes kendi evine çekiliyor, herkes kendi yarasına bakmaya çalışıyor. Ama,
bakın, biz siyasetçiyiz diyoruz. 
HALİS DALKILIÇ (İstanbul) – İhanet etmeyen Kürtlerin
yarasının hepsi bizim yaramızdır, biz hiç ayrı görmüyoruz. 
HİŞYAR ÖZSOY (Devamla) – Bütün bu vahim duruma rağmen,
siyasetçilerin yapması gereken, toplumun duygusal anlamda içine girdiği
durumun…
HALİS DALKILIÇ (İstanbul) – Kürtlerin hepsinin yarası
bizim yaramız, yeter ki teröristle iş birliği yapmasınlar. 
HİŞYAR ÖZSOY (Devamla) – …yani acı, öfke, bütün
bunların ötesinde, aklıselim dediğimiz noktaya gelmesi ve “Evet, arkadaşlar,
kötü gidiyor, iyiye giden bir taraf yok.” Vekilim diyor ki: “Biz memnunuz.”
Ekonomi kötüye gidiyor, turizm kötüye gidiyor -biliyoruz- endüstri kötüye
gidiyor, maliye kötüye gidiyor.
HASAN TURAN (İstanbul) – Biz terörizmden memnun değiliz
ya.
HİŞYAR ÖZSOY (Devamla) – Yani, vallahi biz memnun değiliz,
halkın geneli de memnun değil. Size oy veren insanların da önemli bir kısmı
memnun değil. 
HASAN TURAN (İstanbul) – Terörizmden kimse memnun
değil.
HİŞYAR
ÖZSOY (Devamla) – Bakın, geçen gün ben burada bir şey söyledim, bu Yeni Şafak
gazetesi sürekli çarpıtıyor. Sürekli yani ağzından aldığı lafı 180 derece
çevirip başka türlü ifade ediyor. Şunu söyledik, dedik ki: 1 Kasım seçimlerinde
insanlar sandığa gittikleri zaman -bir daha söylüyorum, umarım bu defa
çarpıtmaz- dediler ki: “Biz AK PARTİ’yi tek başına iktidar görmek istiyoruz.”
Böyle bir karar çıktı. Ne kadar adil; adil değil, bunu tartışırız. Bize göre
adil olmadı, size göre olmuş olabilir ama en nihayetinde toplumda, ülkede,
ekonomide istikrar olabilir diye -sizin verdiğiniz söz buydu, ölümler olmayacaktı,
istikrar olacaktı politik anlamda, ekonomik anlamda- şimdi, insanlar gittiler
sandığa, oy verdiler, tek başına Hükûmet oldunuz, kurdunuz. Ama 1 Kasımdan
sonra, 1 Kasım öncesine nazaran biz gerilimin, kutuplaşmanın, ölümlerin daha
arttığını, insanların daha tedirgin olduğunu, daha fazla istikrarsızlaştığımızı
görüyoruz, yanlış mı görüyoruz? Diyoruz ki: Bakın, bu bahar geliyor, bu bahar
iki şeye vesile olabilir. Bu bahar tansiyonun düşmesi, kademeli olarak, belki
zorlayıp karşılıklı hatalarımızı görüp çözüm sürecine geri dönmenin yollarını
arayabiliriz. Eğer müdahale olmazsa olumlu anlamda, pozitif anlamda katkı
olmazsa bu baharla birlikte ortalığın daha fazla kızıl kıyamet olacağına dair
yeterince emare var. Bunu söylediğimiz zaman lütfen, rica ediyoruz, bir tehdit
olarak almayın, bir korku mevzusu değil, Allah’tan başka kimseden korkumuz yok
ama bu memleketin geneli için, Türklerin de Kürtlerin de burada yaşayan diğer
insanların da geleceği için çok ciddi kaygılarımız var. Eğer bu şekilde
gidersek yani Sayın Dışişleri Bakanının Komisyonda söylediği şekliyle dönüp
hatalarımıza bakıp ders çıkarmadan böyle olduğumuz şekliyle, şu hâliyle biz
devam edersek öyle bir toslarız ki duvara gerçekten dönüp toparlayacak
mecalimiz kalmaz.
HASAN
TURAN (İstanbul) – Bu cümlenin içinde tehdit var, tehdit!
HİŞYAR
ÖZSOY (Devamla) – Onun için -yani şimdi dış politika konuşurken sürekli iç
politikaya da giriyoruz çünkü iyice iç içe girmiş durumda bu iki mevzu- biz
şunu söylüyoruz, tekrar söylüyoruz: Türkiye’nin de Kürtlerin de Türklerin de…
HÜSEYİN
KOCABIYIK (İzmir) – 5 Şubatta, yirmi gün önce Birleşmiş Milletlere ülkenizi
şikâyet ettiniz.
HİŞYAR
ÖZSOY (Devamla) – Bitireyim lütfen, iki dakika kaldı, bitireyim.
HÜSEYİN
KOCABIYIK (İzmir) – Sayın Vekilim, bu konuda…
HİŞYAR
ÖZSOY (Devamla) – Lütfen, bak, zamanınız kayıyor. Bak, yirmi saniye hakkımdan
yediniz.
HÜSEYİN
KOCABIYIK (İzmir) – Sayın Başkan versin. 
HİŞYAR
ÖZSOY (Devamla) – Şunu bitireyim, yine söyleyin. 
HÜSEYİN
KOCABIYIK (İzmir) - Bakın, yirmi gün önce ülkenizi Birleşmiş Milletlere şikâyet
ettiniz. Bu konudaki düşüncelerinizi de öğrenebilir miyim?
ÇAĞLAR
DEMİREL (Diyarbakır) – Çıkıp kürsüden konuşabilirsiniz sonradan.
Siz
devam edin.
HİŞYAR
ÖZSOY (Devamla) – Şimdi, tamam, arkadaşlar…
BAŞKAN
– Değerli milletvekilleri, lütfen karşılıklı konuşmayalım.
HİŞYAR
ÖZSOY (Devamla) – Ya, ilk defa yirmi dakika aldım, bırakın bir…
BAŞKAN
– Sayın Özsoy, siz Genel Kurula hitap edin lütfen.
HİŞYAR
ÖZSOY (Devamla) – Şimdi, şöyle söyleyelim: Zamanımız az, bir daha ben tekrar
etmekte fayda görüyorum.
HÜSEYİN
KOCABIYIK (İzmir) – Yirmi gün önce ülkenizi şikâyet ettiniz.
HİŞYAR
ÖZSOY (Devamla) – Diyoruz ki her şeye rağmen… Olumsuzluk var, görüyoruz,
ölümler var, görüyoruz. Arkadaşlar, görüyoruz bunları, hepsi için de inanılmaz
acı hissediyoruz. Bunu da hiç, kesinlikle, öyle hamaset olsun diye, işte,
gerçek duygularımızı falan saklıyoruz, böyle bir durum yok. Her ölüm karşısında
insan olan herkes üzüntü duyar, duymuyorsa sıkıntı var. Bunu hepsi için
söylüyoruz. Eğer bir insan ölüyorsa, günahı ne olursa olsun, ölmüşse biz üzüntü
duyarız, oh çekecek bir durumumuz yok. 
Duygular
kabarmış ama rasyonel aklın devreye girmesi lazım. Tekrar söylüyoruz:
Türkiye’nin yapabileceği, kendisine, Türklere, Kürtlere, Orta Doğu’ya, herkese
yapabileceği en iyi şey, bir an önce Suriye’deki Kürtlerle, “terörist” olarak
ifade ettiği PYD’yle, YPG’yle bir an önce ilişki kurması, pozitif ilişki
kurması, Kürtlere orada aşırı baskı yapıp Kürtleri başka seçeneklere itmemesi,
kayıtlara geçsin diye söylüyoruz, bu hâlâ imkân dâhilindedir diyoruz. Bu bir
seçenektir arkadaşlar. 
HALİS
DALKILIÇ (İstanbul) – PKK’yla ilişkinizi bitirin, gelin beraber kurarız.
HİŞYAR
ÖZSOY (Devamla) – Bunu yaparsınız, yapmazsınız ama biz siyaseten sorumluluğumuz
gereği bunu söylüyoruz. Bunu yaparsanız hem orada ilişkilerin düzelmesine
katkınız olmuş olur hem Türkiye’de iç tansiyonun düşmesine…
(Mikrofon
otomatik cihaz tarafından kapatıldı) 
HİŞYAR
ÖZSOY (Devamla) – …belki çözüm sürecine bir daha geri dönüş için bir zemin
şansımız olabilir. 
Yok
zamanım, değil mi Başkanım?
BAŞKAN
– Tamamlayınız Sayın Özsoy, bir dakika sadece, buyurun.
HÜSEYİN
KOCABIYIK (İzmir) – Sayın Milletvekili, yirmi gün önce ülkenizi şikâyet ettiniz
Birleşmiş Milletlere. Ne hissediyorsunuz, bunu öğrenmek istiyorum. 
ÇAĞLAR
DEMİREL (Diyarbakır) – Siz devam edin.
BAŞKAN
– Sayın Özsoy, devam edin lütfen.
HÜSEYİN
KOCABIYIK (İzmir) – Acil eylem çağrısı…
HİŞYAR
ÖZSOY (Devamla) – Biz, bakın…
HÜSEYİN
KOCABIYIK (İzmir) – Siz şikâyet ettiniz, siz.
HİŞYAR
ÖZSOY (Devamla) – Bakın, biz ülkemizi kimseye falan şikâyet etmiyoruz. 
HÜSEYİN
KOCABIYIK (İzmir) – 5 Şubat 2016, siz, bizzat sizin imzanızla. 
HİŞYAR
ÖZSOY (Devamla) – Biz AK PARTİ Hükûmetinin dış politikasının bu ülkeyi birçok
savaşın eşiğine getirdiğini düşünüyoruz ve bunu burada söylediğimiz gibi her
yerde de söylüyoruz. 
HÜSEYİN
KOCABIYIK (İzmir) – Yaptığınız eylemi kabullenemiyorsunuz.
HİŞYAR ÖZSOY (Devamla) – Bunu durduracaksınız. Hem
sınırın o tarafında hem sınırın bu tarafında, Kürtlerle şu an mevcut konjonktür
ne kadar ateşli olursa olsun, dostane ilişkiler kurup tarihî bir Kürt-Türk
ittifakıyla bütün bu halkları güçlendirerek çıkarabilirsiniz. Bu mümkündür,
tercih de sizindir.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederiz Sayın Özsoy.
HÜSEYİN
KOCABIYIK (İzmir) – 5 Şubatta ülkenizi Birleşmiş Milletlere siz, sizin
imzanızla şikâyet ettiniz. Ne hissediyorsunuz, bunu öğrenmek istedim, fazla bir
şey istemedim.
İLKNUR
İNCEÖZ (Aksaray) – Sayın Başkan…
BAŞKAN
– Buyurunuz.
İLKNUR
İNCEÖZ (Aksaray) – Sayın Başkanım, biraz evvel…
BAŞKAN
– Sayın İnceöz, sayın milletvekili de…
Buyurun,
siz mi konuşacaksınız?
İLKNUR
İNCEÖZ (Aksaray) – Şöyle: Zeki Bey’e yönlendireceğim. Sayın Başkanım, az
evvelki hatip konuşmasında hem çözüm sürecinin tarafımızca bitirildiğini söylemek
suretiyle hem biraz evvelki politikalarımız nedeniyle bugünkü ortamın
oluştuğunu söylemek suretiyle, grubumuza ve milletvekillerimizi de ayrı ayrı
zikretmek suretiyle sataşmada bulunmuştur. Sataşmadan söz istiyoruz ama Zeki
Bey konuşacak efendim.
BAŞKAN
– Sayın İnceöz, yani isim getirerek bir sataşma olmadı, ben de dinledim Sayın
Özsoy’u.
İLKNUR
İNCEÖZ (Aksaray) – “Grup başkan vekilleri, milletvekilleri” dedi. Yok, ben
cevap verebilirim.
BAŞKAN
– Yok, fark etmez. Tamam, isterseniz sayın milletvekili söz alabilir ama
sataşma yok burada, onu ifade etmeye çalışıyorum. Çok ısrarcıysanız ben yine de
söz veririm, bu konuda bir sıkıntı yok. 
İLKNUR
İNCEÖZ (Aksaray) – Bütün bunları söylerken “milletvekilleri, grup başkan
vekilleri” demek suretiyle…
BAŞKAN
– Peki Sayın İnceöz.
Buyurunuz
Zeki Bey. (AK PARTİ sıralarından alkışlar) 
VIII.- SATAŞMALARA İLİŞKİN KONUŞMALAR
(Devam)
2.- Kocaeli Milletvekili Zeki Aygün’ün,
Bingöl Milletvekili Hişyar Özsoy’un 85 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
ZEKİ
AYGÜN (Kocaeli) – Sayın Başkan, değerli milletvekilleri; tabii, konuşmacıyı
dinlerken bir akışkanlık içerisinde, evet, o, ülkenin kötüye gittiğini,
gidişatın iyi olmadığını söyledi; biz, hayır, iyiye gittiğini ifade eden bir
açıklama yaptık. Tabii, bunu yaparken de peşinden de şunu yaptı: “Türkiye’deki
ölümler, şunlar, bunlar eğer hoşunuza gidiyorsa buna diyecek bir şey yok.”
dedi. Bu ölümlerin ve bu kadar vahşetin kimse arkasında durmaz, kimsenin hoşuna
gitmez. Bakın, geçen hafta yine sizlerin vermiş olduğu önergeyle ilgili bir
konuşma yapmıştım, sahadan bilgiler getirdim. Bu hafta da size sahadan bilgiler
getireyim. Bu hafta Van’da ve Hakkâri’deydim. Hakkâri’de sivil toplum
örgütleriyle toplantı yaptım. Oradaki insanların söylediği şey şu: “Evet, bu
huzuru istiyoruz, şunu istiyoruz, kalkınmayı istiyoruz, her şeyi istiyoruz.”
diye söylediler. Ben de kendilerine şunu söyledim: Burada, on üç yıldan beri
yapılması gereken bütün hizmetler yapıldı. Hizmetler yapılırken makineleri
yakanların yanında mı duracaksınız veyahut da bunları yapanların yanında mı
duracaksınız? 
İkincisi, devlet kudret elini gösterdi, şimdi üç yıldır
şefkat elini gösterdi. Bu üç yıl içerisinde size gösterilen bu şefkat elini
nasıl değerlendirdiniz? Hakkını aradığınız insanlara zulmettiniz ve onlardan
haraç istediniz, verilmeyince arabasını, evini ve kendisini kurşunladınız ve bu
yüzünüzü gördü. Şimdi, ne diyorlar? “Öz yönetim ve özerklik peşinden.” Ya ülkeyi
bölenlerin yanında olacaksınız ya onların karşısında olacaksınız. Bin yıl
beraber yaşadığımız kardeşliği pekiştireceğiz dedim. Eğer ülkeyi bölenler varsa
çıksın dedim ve hiç kimse çıkmadı orada. Ülke birlik ve bütünlüğünden
bahsettim.
Onun için, değerli dostlar, sizin bir kere bunu ayırt
etmeniz lazım. Onun için, biz, toplumun vermiş olduğu bu izlenimle ülkenin
iyiye gittiğini söylüyoruz. Tabii ki Orta Doğu’da bugün küresel güçlerin
oynamış olduğu oyununun maşalığını yapanlar ülkenin iyi gitmediği söyleyecektir.
(Mikrofon otomatik cihaz tarafından kapatıldı)
ZEKİ AYGÜN (Devamla) – Ama bugün bu gidişat -tabii ki
dünyanın gidişatı iyi değil ama- Türkiye’nin gidişatı, onların karşısında dik
duruşu iyidir. Biz bunu söylemek istedik.
Teşekkür ederim. (AK PARTİ sıralarından alkışlar)
BAŞKAN – Teşekkür ederiz Sayın Aygün.
Buyurunuz Sayın Özsoy.
HİŞYAR ÖZSOY (Bingöl) – Sayın Başkan, yani, sayın hatip
yaptığı konuşmasında “Biz bunları, bunları yaptık, devletin şefkat elini
gösterdik, siz ne yaptınız?” dedi. Yani, burada açık bir sataşma var.
İDRİS BALUKEN (Diyarbakır) – “Maşa” dedi.
BAŞKAN – İki dakika size de söz veriyorum.
Buyurun.
3.- Bingöl Milletvekili Hişyar Özsoy’un,
Kocaeli Milletvekili Zeki Aygün’ün sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
HİŞYAR ÖZSOY (Bingöl) – Teşekkür ederim Sayın Başkan.
Değerli milletvekilleri, bakın, burada sorunlarımızı
konuşurken bile egemen dil ne kadar yansıyor bize. Bakın, diyorsunuz ki:
Devletin kudret eli, şefkat eli... Değil mi? Kudret… Şefkat… Biz ne “kudret”
diyoruz ne “şefkat” diyoruz, “eşit” diyoruz.
HASAN TURAN (İstanbul) – Devletin iki eli de vardır
yani.
HİŞYAR
ÖZSOY (Devamla) – Eşit diyoruz, bunu anlatmaya çalışıyoruz. Devlet niye
vatandaşına şefkat yapsın? Ya böyle bir saçmalık olur mu? Devlet ile vatandaş
arasında bir toplumsal sözleşme olur, toplumsal sözleşme; hak olur, hukuk olur,
vatandaşın sorumlulukları olur, yerine getirecek şeyleri olur. Ya devlet niye
kudret göstersin, niye şefkat göstersin? Bizim bu egemen dilden bir çıkmamız
lazım. Çok devletçi çok… Ve AK PARTİ’nin, böyle çeperden gelip devlete gelen AK
PARTİ’nin bu dili kullanması gerçekten çok rencide edicidir. Onun için, önce
bir durup bu kullandığımız dile bir bakalım. 
HÜSEYİN
KOCABIYIK (İzmir) – Şefkat… Şefkat…
HİŞYAR
ÖZSOY (Devamla) - Kudret değil, şefkat değil, eşit. Bunu söylüyoruz. 
Bunun
dışında, bakın…
HASAN
TURAN (İstanbul) – Eşit olamaz. Kudret gerekirse kudret olur, şefkat gerekirse
şefkat olur.
HİŞYAR
ÖZSOY (Devamla) – Ya, karşılıklı suçlamalarla hiçbir yere gidemeyiz. 
Bakın,
siz, buraya getirin bütün 317 vekili, sabahtan akşama kadar bizim burada
irademizi kırmaya çalışsalar da bir yere gitmeyiz arkadaşlar, geçelim bunları.
Bizi, oturup, bir köşeye sıkıştırmakla bir sonuca gidemezsiniz. Başka bir şey
söylüyoruz burada. 
HÜSEYİN
KOCABIYIK (İzmir) – Birleşmiş Milletlere şikâyet ettiniz sizin imzanızla. 
HİŞYAR
ÖZSOY (Devamla) – Kimse kimseyi şikâyet etmiyor. Ortada şöyle bir durum var.
HÜSEYİN
KOCABIYIK (İzmir) – Yirmi gün önce, sizin imzanızla şikâyet ettiniz. 
HİŞYAR
ÖZSOY (Devamla) – Bakın, biz bir daha söylüyoruz: ”Tercih sizindir.” diyoruz.
Türkiye'nin bu durumdan, Kürtlerin bu durumdan çıkabilmesinin bütün olumsuz
koşullara rağmen, hâlâ bir yolu bir şansı vardır diyoruz ve bu siyasal tercih
meselesidir. Eğer bugün bu tercihleri yapmaz, bu kararları almazsak yarın
dizimize çok vuracağız. Bunu söylüyoruz. İnşallah, o noktaya gelmez. Bunun için
de siyasal iktidarın sorumluluk alması, bütün olumsuzluklara rağmen aklıselimi
savunması ve Kürt sorununda hem sınırın o tarafında hem sınırın bu tarafında
mutlak surette barışçıl bir yol izlemesi lazım. 
(Mikrofon
otomatik cihaz tarafından kapatıldı) 
HİŞYAR
ÖZSOY (Devamla) – Teşekkür ediyorum. (HDP sıralarından alkışlar)
HÜSEYİN
KOCABIYIK (İzmir) – Birleşmiş Milletlere 5 Şubat dilekçesini niçin verdiniz? Ne
istediniz? Sizin imzanızla verildi.
İDRİS
BALUKEN (Diyarbakır) – Katliam yaptığınız için verdik. 
HÜSEYİN
BÜRGE (İstanbul) – Hadi canım sende!
İDRİS
BALUKEN (Diyarbakır) – Katliam yaptığınız için verdik. Merak etme, daha çok
şikâyet olacak.
BAŞKAN
– Teşekkür ederiz Sayın Özsoy. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti Hükümeti ile Bangladeş
Halk Cumhuriyeti Hükümeti Arasında Gümrük Konularında İşbirliği ve Karşılıklı
Yardım Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/411) (S. Sayısı: 85) (Devam)
BAŞKAN
- Sayın milletvekilleri, tasarının tümü üzerine gruplar adına başka söz talebi
yoktur. 
Şimdi,
tümü üzerinde soru-cevap işlemini başlatacağım. 
Sisteme
giren milletvekili yoktur. 
Tasarının
tümü üzerindeki görüşmeler tamamlanmıştır. 
Maddelere
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
1’inci
maddeyi okutuyorum: 
TÜRKİYE
CUMHURİYETİ HÜKÜMETİ İLE BANGLADEŞ HALK CUMHURİYETİ HÜKÜMETİ ARASINDA GÜMRÜK
KONULARINDA İŞBİRLİĞİ VE KARŞILIKLI YARDIM ANLAŞMASININ ONAYLANMASININ UYGUN
BULUNDUĞUNA DAİR KANUN TASARISI 
MADDE 1- (1) 12 Nisan 2012 tarihinde Ankara’da
imzalanan “Türkiye Cumhuriyeti Hükümeti ile Bangladeş Halk Cumhuriyeti Hükümeti
Arasında Gümrük Konularında İşbirliği ve Karşılıklı Yardım Anlaşması”nın
onaylanması uygun bulunmuştur.
BAŞKAN
– Sayın milletvekilleri, 1’inci madde üzerinde gruplar adına ilk konuşmacı,
Milliyetçi Hareket Partisi Grubu adına Adana Milletvekili Sayın Mevlüt
Karakaya. 
Buyurunuz
Sayın Karakaya. (MHP sıralarından alkışlar)
Süreniz
on dakika.
MHP
GRUBU ADINA MEVLÜT KARAKAYA (Adana) – Sayın Başkan, değerli milletvekilleri;
sıra sayısı 85 olan Türkiye Cumhuriyeti ile Bangladeş Halk Cumhuriyeti Arasında
Gümrük Konularda İş Birliği ve Karşılıklı Yardım Anlaşmasının Onaylanmasının
Uygun Bulunduğuna Dair Kanun Tasarısı üzerinde 1’nci madde konusunda grubumuz
adına söz almış bulunuyorum. Hepinizi saygıyla selamlıyorum.
Tabii,
ben de buradan, bu kürsüden vefatının yıl dönümü münasebetiyle Profesör Doktor
Necmettin Erbakan’ı ve onunla birlikte aynı dönemde siyaset yapan Başbuğumuz
Alparslan Türkeş’i, yine merhum Süleyman Demirel’i, merhum Bülent Ecevit’i bu
vesileyle saygıyla, rahmetle anıyorum.
Yine,
aynı şekilde Hocalı katliamının yıl dönümü münasebetiyle şehit edilen
kardeşlerimize Allah’tan rahmet diliyorum, bu katliamı gerçekleştiren canileri
de kınıyorum.
Değerli
milletvekilleri, tabii, gelişen ve sürekli artan bir dünya ticareti var. Para
hareketleri neredeyse tamamen serbest duruma geldi, mal ve insan hareketleri
çok yoğunlaştı. Dünya ticaret hacmi artıkça, seyahat eden yolcu sayısı
yükseldikçe gümrük sorunları da artmaya başladı. Sadece artma değil, yine bu
gelişmelere bağlı olarak yeni ticaret yöntem ve tekniklerinin gelişmesi, dış
ticaretin finansmanında uygulanan yeni yöntemler ve benzeri teknikler
dolayısıyla çeşitlenerek bu sorunlar artmaya başladı. Tabii, bu, önemli ölçüde
kayıplara neden olmakta, ekonomik kayıplar olduğu gibi, sosyal, sağlık
açısından da ciddi sorunların taşınmasına da neden olabilmekte. Bu maksatla
1953 yılında Dünya Gümrük Örgütü bir taslak sözleşmeyi tavsiye ediyor. Bunun
devamında, yine birçoğumuzun malumu, gümrük idarelerinin karşılıklı
yardımlaşmasına ilişkin tavsiye kararı yayınlıyor ve daha sıkı iş birliğinin
gerçekleşmesi için 1977 yılında Dünya Gümrük Örgütü tarafından hazırlanan
Nairobi Sözleşmesi’ni onaylıyor ve Türkiye de 1982 yılında bu sözleşmeyi
onaylayarak taraf oluyor. 
Bugün
üzerinde konuştuğumuz tasarı Türkiye Cumhuriyeti ile Bangladeş Halk Cumhuriyeti
arasında gümrük suçlarını önlemeye ve yardımlaşmaya yönelik bir anlaşma, bilgi
değişimi yanında gümrük memurlarının eğitimi, karşılıklı uzman değişimi gibi
teknik birtakım konuları da içermekte.
Değerli
milletvekilleri, ülke Bangladeş, bu vesileyle bir iki konuyu da hatırlara
getirmek istiyorum. Bangladeş dost ve bir kardeş ülkemiz. Türk ve Bengal
halklarının sekiz asırlık bir dostluğu söz konusudur. Beş yüz yıl süreyle Türk
ve Moğol hâkimiyetinde kalan, 1757 yılında İngiliz, 1947 yılından sonra da
Pakistan egemenliğine girmiş olan bir ülke. 1971 yılında bağımsızlığını
kazandı, 1974 yılında Türkiye, bağımsız bir ülke olarak Bangladeş’i tanıdı,
1976 yılında Dakka’da Türkiye Büyükelçiliğini açtık, yine 1981 yılında da
Bangladeş’in Ankara Büyükelçiliği açıldı. 
1976
yılından bu yana, başta ticaret anlaşması olmak üzere çok sayıda anlaşma
imzalanmıştır. Bu ülkeyle başta ticaret anlaşması ve bunun yanında kültürel,
askerî, eğitim, yine birçok konuda anlaşmalar imzalanmıştır. Karşılıklı ticaret
hacmimiz, dış ticaret hacminin büyüklüğü içerisinde belki çok önemli rakamlarda
olmasa da yine 1 milyar civarında, hatta 1 milyarı aşan bir öneme sahip
ülkedir.
Burada,
bir konuyu dile getirmekte fayda var. Bangladeş halkı, kurtuluş mücadelemizde,
kendi aralarında toplayarak Kuvayımilliye’nin mücadelesinde başarılı olması
için, karınca kararınca önemli bir miktar olmasa da bir yardımda, maddi
destekte bulunmuştur. Aynı şekilde, manevi desteğini dualarında hiçbir zaman
esirgememiş olan bir ülkedir. 
Biliyorsunuz, Büyük Atatürk’e, burada, Bangladeş’te
duyulan sevgi ve saygı da yine son derece önemli. Başta Dakka olmak üzere iki
metropolde iki bulvara Mustafa Kemal Atatürk adının verildiğini görüyoruz.
Yine, birçok eğitim kurumuna Mustafa Kemal adının verildiğini görüyoruz.
Bangladeş halkının Mustafa Kemal’e olan sevgisi dolayısıyla, doğan çocuklarına
yine Mustafa Kemal adını verdiklerini görüyoruz ve 1921’de millî şair Kazi
Nazrul İslam’ın yazdığı “Kemal Paşa” olarak isimlendirdiği destan da
okullarında ve okullarındaki kitaplarda okutulmaktadır.
Değerli
milletvekilleri, tabii, Türk Hava Yollarının buraya olan seferleri var,
TİKA’yla ilgili yapılan birtakım hizmetler var. Yani burası ülke olarak
yapılması gereken, ilişkilerinin geliştirilmesi gereken ve millî mücadelemizde
ciddi katkıları olan bir ülke. 
Onun
için, ben bu sözleşmenin hayırlı uğurlu olmasını dileyerek, dış siyasette de
bir iki konuya değinmek istiyorum, özellikle gümrükler konusuna.
Biliyorsunuz,
geçmişte, gümrüklerde özellikle ticaretle ilgili olarak hayalî ihracatları da
biz ülke olarak yaşadık. Yine, gümrük uygulamalarında dâhilde işleme rejimleri
konusunda çok ciddi sıkıntılar çektik. Yani buralarda yapılan hatalar,
yanlışlar, ihmaller, kontrolsüzlükler bu ülkenin gerçek anlamda yerli
üreticilerine de ciddi sıkıntılar verdi. Bunu birçok üründe, birçok alanda,
birçok sektörde ifade etmek, örneklerini vermek de mümkündür. Bunların önemli
bir kısmı yine basından, medyadan izlediğimiz, gördüğümüz şeylerdir. Daha geçen
ay, ocak ayında yine çok önemli ölçüde hayalî ihracatla ilgili konular gündeme
geldi ve bu konuların, bir şekilde gümrüklerin kontrol altına alınamadığını
tekrar görmüş olduk. 
Değerli
milletvekilleri, bakın, biz Milliyetçi Hareket Partisi olarak ülkeler
arasındaki her türlü ilişkiyi her alanda geliştirme noktasında katkı
vereceğimizi ifade ediyoruz. Türkiye, ülkeler arasındaki ilişkilere çok sayıdaki
karmaşık sorunlar merceğinden değil, karşılıklı menfaat ilkesine dayalı, iş
birliğini ve dostlukları geliştirici fırsatlar ve girişimler penceresinden
bakmalıdır.
Sonuç
olarak Türkiye, dış siyasetini Türkiye Cumhuriyeti’nin kurucusu Mustafa Kemal Atatürk’ün
“Yurtta sulh, cihanda sulh” ilkesi temeline dayalı, millî çıkarları karşılıklı
olarak önceleyen bir vizyonla ve sahip olduğu tüm imkânları azami suretle
seferber ederek hayata geçirmelidir.
Yüce
heyetinizi saygıyla selamlıyorum. (MHP sıralarından alkışlar)
BAŞKAN
– Teşekkür ederiz Sayın Karakaya.
Madde
üzerinde, gruplar adına ikinci söz, Adana Milletvekili Sayın Meral Danış
Beştaş.
Buyurunuz.
(HDP sıralarından alkışlar)
HDP
GRUBU ADINA MERAL DANIŞ BEŞTAŞ (Adana) – Sayın Başkan, değerli milletvekilleri;
hepinizi saygıyla selamlıyorum.
Türkiye
Cumhuriyeti Hükümeti ile Bangladeş Halk Cumhuriyeti Hükümeti Arasında Gümrük
Konularında İşbirliği ve Karşılıklı Yardım Anlaşmasının Onaylanmasının Uygun
Bulunduğuna Dair Kanun Tasarısı’nın 1’inci maddesi üzerinde söz almış
bulunmaktayım. Bu maddeden ziyade ben genel olarak Türkiye’de ülkemizin dış
politikasına ilişkin görüşlerimi genel çerçeve olarak kısaca paylaşmak
istiyorum sizlerle.
Doğrusu,
Türkiye’nin dış politikası, yansımaları, iç politikadan çok da farksız değil.
İç politika ve dış politikanın zaten birbirinden bağımsız olarak
değerlendirilmesi, siyasi yaklaşımlarının ayrıksı olması pek mümkün değil.
Genellikle de bu meselede Türkiye’nin özellikle son yıllarda ve son,
Suriye’deki iç savaştan sonra dış dünyada nasıl bir itibar kaybına uğradığını,
Türkiye’nin uluslararası bilinen, tirajı en büyük gazetelerde, dergilerde,
manşetlerde nasıl nitelendirildiğini hepimiz çok iyi biliyoruz.
Malum,
Türkiye’de basın-yayın özgürlüğü yok artık. Hiç kimse özgürce yazı yazamıyor,
düşüncelerini açıklayamıyor, işlenen suçları gazetelerine haber konusu
yapamıyor ve bu konudaki sansür ve yasaklar ülkenin Cumhurbaşkanı tarafından
bizzat yönetiliyor ve Hükûmet de kendini bunları uygulamakla görevli addediyor.
Hâlâ cezaevinde bulunan gazeteciler bu meselenin en önemli göstergelerinden
biri. Niye bunu söyledim? Çünkü dış basına, gerçekten, Türkiye’de yaşananların
çok daha objektif, reel bir yaklaşımla yansıdığını biliyoruz.
Türkiye'nin
dış politika yaklaşımı “sıfır sorun”du, çok iyi biliyoruz. Stratejik Derinlik
kitaplarında ve bu konudaki yol haritalarında “sıfır sorun”, “Bütün
komşularımızla iyi geçineceğiz.” tezleriyle hareket edildi ama bugün geldiğimiz
aşamada -çok sıkça ifade edildiği gibi, moda deyimle, ben de söyleyeyim- sıfır
komşumuz kaldı neredeyse. “Sıfır sorun”dan “sıfır anlaşma”ya vardık. Yani,
komşumuz kimler kaldı? Suudi Arabistan ve Katar dışında kimlerle -bazı
ayrıntılara değinmeden söylüyorum- dost kaldık, ilişkilerimiz iyi? Bunu yüce
Meclisin takdirine sunuyorum tabii. 
Niye
bu hâle geldik? Çünkü bizim dış politikaya, Hükûmetin dış politikaya yönelik
yaklaşımı, diyor ki: “Bizim iç işlerimize karışamazsın. Biz her türlü kararı
verebiliriz. Sizin ülkenizle ilgili de karar verebiliriz -Suriye’de olduğu
gibi, Mısır’da olduğu gibi- biz kendi yönetim tarzımızı ve anlayışımızı size
ihraç edebiliriz ama siz bizim iç meselelerimizle ilgili asla bir söz
edemezsiniz. ‘Sizin hak ve özgürlük sorununuz vardır.’ diyemezsiniz. Siz
‘Ülkede işkence vardır, basın-yayın özgürlüğü yoktur.’ diyemezsiniz. En çok
gazetecinin tutuklu olduğu ülke olduğumuzu söyleyemezsiniz. Söyleyemezsiniz,
söyleyemezsiniz. Bu bizim iç işimiz.” diyor. Deminki sataşmalarda, doğrusu, değerli
milletvekili arkadaşlarımın sataşmaları bazen öyle bir ufuk açıyor ki, o resmî
olarak söylenmeyen sözler bazen buradan, bilinçaltından ortaya çıkıyor.
Mesela
demin, ismini bilmediğim bir milletvekili arkadaşım dedi ki: “Bizi niye şikâyet
ediyorsunuz? Siz bizi Birleşmiş Milletlere kendi imzanızla şikâyet ettiniz.”
Ederiz, bu bizim görevimiz.
HÜSEYİN
KOCABIYIK (İzmir) - E, tamam, işte, ben de onu demek istedim.
MERAL
DANIŞ BEŞTAŞ (Devamla) - Bu meseleye yaklaşım nedir? Türkiye’nin uluslararası
sözleşmelere yaklaşımı nedir? Diyor ki: “Ben en ileri derecedeki uluslararası
sözleşmeleri imzalayayım, Türkiye Büyük Millet Meclisinde de onaylayayım ama bu
sözleşmelerin getirdiği hak ve yükümlülükleri, vatandaşa getirilen hakları asla
tanımayayım, vatandaşım buna yaklaşırken bu şikâyetleri yapamasın.” Buna,
doğrusu, avukatlık yıllarımın ilk dönemlerinde tanık olmuştum. 
Avrupa
İnsan Hakları Sözleşmesi, bildiğiniz üzere, 1987 yılında imzalandı, sonra
bireysel başvuru hakkı kullanıldı. Biz mahkemelerde yaptığımız savunmalarda
“Bu, Avrupa İnsan Hakları Sözleşmesi’nin şu maddesine aykırıdır.” dediğimizde
mahkeme başkanları, hâkim ve savcılar bize vatan haini gözüyle bakıyorlardı.
“Nasıl şikâyet edersiniz, sözleşmeyi niye söylersiniz?” Allah, Allah! Ya biz bu
sözleşmeye imza attık, iç hukukta bu iş çözülmezse, bu da hukuk mekanizmasıdır,
biz oraya gideriz. Bu bizim hakkımız, bu iç hukukun bir parçası. Neyse, oradan
nereye geldik? Şuraya geldik: Anayasa’da bazı değişiklikler yapıldı ve artık
Avrupa İnsan Hakları Sözleşmesi’ne aykırı durumlardan dolayı gidişimiz o kadar
sert tepkiyle karşılanmasa da Avrupa İnsan Hakları Mahkemesinin verdiği
kararlara uymamak konusundaki direniş devam ediyor. 
İki
gün önce burada AK PARTİ’li bir milletvekili “Hukuk sokağa çıkma yasaklarına
ilişkin noktayı koydu, Avrupa İnsan Hakları Mahkemesi karar verdi.” dedi. Doğru
değil, Avrupa İnsan Hakları Mahkemesi sokağa çıkma yasaklarına ilişkin esas
hakkında bir karar vermedi; aksine, tedbir kararlarıyla ilgili bir kısmını
reddetti, bir kısmını kabul etti. Kabul ettiklerine dair de uygulanmadı ve
maalesef tedbir kararı verilen insanlar tek tek öldürüldü Cizre’de. Buna
rağmen, şu anda gelip yanıltmaya yönelik “Bu ulusal üstü mahkemenin kararları
işte bu şekildedir.” şeklinde söyleniyor. 
HÜSEYİN
KOCABIYIK (İzmir) – Terörizmi savunmak için mahkemeye mi başvuruyorsunuz, insaf!
Siz nasıl hukukçusunuz ya, hukuka hiç mi saygınız yok sizin? İnsaf ya!
MERAL
DANIŞ BEŞTAŞ (Devamla) – Biz niye başvuruyoruz? İç hukukta idari pratik,
Hükûmet, yargıyı tümüyle eline alarak verdiği talimatlarla…
HÜSEYİN
KOCABIYIK (İzmir) – Teröristlerin haklarını korumak için mi başvuruyorsunuz
acaba?
MERAL
DANIŞ BEŞTAŞ (Devamla) – …bu kararları aldırmakta ve bu konuda yaptığımız
başvurulara dair de maalesef kendi tutumunu devam ettirmekte. 
HÜSEYİN
KOCABIYIK (İzmir) – Hanımefendi, sizin diplomanız geri alınmalı, teröre destek
veriyorsunuz. 
MERAL
DANIŞ BEŞTAŞ (Devamla) – İşte, Birleşmiş Milletler mekanizmaları, Avrupa
Birliği Konseyi üyesi ülkelerin başvurabileceği mekanizmaları, bu konudaki
ulusal üstü sözleşmelerin getirdiği yetkileri biz Halkların Demokratik Partisi
olarak tabii ki kullanırız. Türkiye Birleşmiş Milletler sözleşmelerini süs
olsun diye mi imzaladı? İnsan Hakları Evrensel Beyannamesi’ni öyle çerçeveye
koyup, buna bakıp bakıp “Ben ne kadar büyük bir insan hakları savunucusu
ülkeyim.” diye mi imzaladı? 
HÜSEYİN
KOCABIYIK (İzmir) – Teröristleri müdafaa için yapıyorsunuz. 
MERAL
DANIŞ BEŞTAŞ (Devamla) – Eğer burada, Türkiye'de basın-yayın özgürlüğü yoksa,
işkence varsa, sivil halka yönelik katliamlar varsa ve siz bu mekanizmalara, bu
sözleşmelere aykırı bir Hükûmet icra ediyorsanız tabii ki bizim görevimiz,
sorumluluğumuz ve yetkimiz bu başvuruları yapmaktır. Bu, bir eleştiri konusu
bile olamaz, eleştiri konusu bile olamaz. 
HÜSEYİN
KOCABIYIK (İzmir) – Kimin için yaptınız? O başvuruyu kimin için yaptınız,
söyleyin.
MERAL
DANIŞ BEŞTAŞ (Devamla) – Biz herkes için bu başvuruyu yapabiliriz. Biz
Cerattepe için de yapabiliriz.
HÜSEYİN
KOCABIYIK (İzmir) – Öyle mi? Hadi yapın.
MERAL
DANIŞ BEŞTAŞ (Devamla) – Soma için de yapabiliriz, Sur için de yapabiliriz,
Cizre için de yapabiliriz, Gezi için de yapabiliriz. 
HÜSEYİN
KOCABIYIK (İzmir) – Bakın, terörist için yaptınız, terörist.
MERAL
DANIŞ BEŞTAŞ (Devamla) – Biz Halkların Demokratik Partisi için sizin gibi bu
gözlüklerle, tek taraflı, at gözlükleriyle hayatı değerlendirmiyoruz. 
HÜSEYİN
KOCABIYIK (İzmir) – Yakalandınız. 5 Şubat 2016… Yakalandınız, yakalandınız,
belgesi var bunun.
BAŞKAN
– Sayın milletvekilleri, lütfen…
MERAL
DANIŞ BEŞTAŞ (Devamla) – Evet, Türkiye'de şu anda Hükûmet görevini icra eden
parti ve Hükûmet yaklaşımını şöyle ortaya koyuyor, diyor ki: “Benim iç sorunum
bu. Sizin başvuru mu yapmanız gerekiyor? Ne âlâ. Ben İnsan Hakları Kurumu
kurarım. Ben ombudsmanı da getiririm kurum olarak.” İşte dün kişisel verilerle
ilgili kanun tasarısı ertelendi bütçe sonrasına. “Ben bu kurulları oluştururum,
siz oraya gitmeyin.” AYM’deki düzenleme de buna ilişkindi. 
HÜSEYİN
KOCABIYIK (İzmir) – Sonuç ne oldu Hanımefendi, sonuç? Avrupa İnsan Hakları
Mahkemesi ne dedi?
MERAL
DANIŞ BEŞTAŞ (Devamla) – “Gelin, iç hukukta bunu çözelim.” Tabii ki çözelim.
Biz, çok meraklı değiliz, Strazburg’a gitmeye, Cenevre’ye gitmeye, Lahey’e
gitmeye meraklı değiliz. Biz, Ankara’da, İstanbul’da, Diyarbakır’da bu meseleyi
çözmek istiyoruz. Peki, ne yapılıyor? İnsan Hakları Kurumu diye kurulan kuruma
yapılan başvurulara bakıyoruz: Bir kere, objektif ve hakları koruyan bir
yaklaşımdan uzak. Ombudsman diye atanan kişi Hrant Dink cinayetinin
azmettiricilerinden biri ve konuşmalarında kadınları bile reddeden,
“dezavantajlı grup” diye nitelendiren… Bu kadar kıyamet koptu, ombudsmanın
hakkı olduğu hâlde bölgede tek bir inceleme yapmayan kurul… 
Diğer
yandan, Kişisel Verileri Koruma Kuruluyla ilgili bizim parti olarak şerhlerimiz
var, diyoruz ki: 79 milyon insanın kişisel verisini teslim edeceğimiz kurul
niye böyle oluşsun, niye sadece Hükûmet ve Cumhurbaşkanı görevlendirsin? Gelin,
kaynakta çeşitliliği artıralım. Bu kurul gerçekten kişisel verileri koruyacaksa
bu konuda evrensel normlara, ulusal üstü sözleşmelere uygun bir şekilde
yapalım. Hayır, sen benim vatandaşımsın, ben istersem seni döverim, istersem
severim –demin söylediği gibi- kudret de gösteririm, şefkat de gösteririm;
işte, biz, bu yaklaşımı reddediyoruz. Biz devletin vatandaşa hizmet etmesini
savunan bir yaklaşımla siyaset yapıyoruz. 
(Mikrofon
otomatik cihaz tarafından kapatıldı) 
HÜSEYİN
KOCABIYIK (İzmir) – Peki, sonuç ne oldu bu mahkemelerde? 
BAŞKAN
– Tamamlayınız Sayın Beştaş.
Buyurun.
HÜSEYİN
KOCABIYIK (İzmir) – Uluslararası mahkemeler size ne dedi, onu da söyleyin.
MERAL
DANIŞ BEŞTAŞ (Devamla) – Daha bekleyin bizi, şikâyetlerimiz bitmedi.
HÜSEYİN
KOCABIYIK (İzmir) – Hadi, Lahey’e de…
İDRİS
BALUKEN (Diyarbakır) – Süreç devam ediyor, merak etmeyin.
MERAL
DANIŞ BEŞTAŞ (Devamla) – Lahey’de, Uluslararası Ceza Mahkemesinin önünde yargılanacak
bu fiiller. 
HÜSEYİN
KOCABIYIK (İzmir) – Önce siz Türkiye’de yargılanacaksınız.
MERAL
DANIŞ BEŞTAŞ (Devamla) – Bu suç fiilleri… Orada tek tek tarih önünde failler
hesap verecek. Çünkü şu anda Türkiye, Uluslararası Ceza Mahkemesi Roma
Statüsü’nü imzalamıyorsa, insanlığa karşı suçlara dair sözleşmeyi imzalamıyorsa
tümüyle bu korkusundan ibaret. Tabii ki biz bunu biliyoruz, bunun farkındayız
ama Türkiye taahhüdüne rağmen hâlâ UCM Statüsü’nü tanımadı, hâlâ imzalamadı. Bu
vesileyle şu çağrıyı da yapmak istiyorum: Eğer bir kaygınız yoksa gelin,
Uluslararası Ceza Mahkemesinin yargılama yetkisini Türkiye Cumhuriyeti devleti
olarak kabul edelim. Bangladeş ve diğer ülkelere ilişkin iş birliklerini
konuşalım ama Türkiye’nin içler acısı, Türkiye’nin dışarıda dostunun kalmadığı
bir ortamda, gelin, insan hakları standartlarını birlikte yükseltelim diyorum.
Teşekkür
ediyorum, saygılar sunuyorum. (HDP sıralarından alkışlar)
BAŞKAN
– Teşekkür ederiz Sayın Beştaş.
Madde
üzerinde gruplar adına üçüncü konuşmacı, İstanbul Milletvekili Sayın Ali Özcan.
Buyurun
Sayın Özcan. (CHP sıralarından alkışlar) 
Süreniz
on dakika.
CHP
GRUBU ADINA ALİ ÖZCAN (İstanbul) – Sayın Başkan, değerli milletvekilleri; bugün
Türkiye Cumhuriyeti Hükûmeti ile Bangladeş Halk Cumhuriyeti Hükûmeti arasındaki
gümrük anlaşmasıyla ilgili konuşma almış bulunuyorum. 
Elbette,
uluslararası ilişkilerimizi geliştirmemiz gerekir, ticaretimizi geliştirmemiz
gerekir, ekonomimizi geliştirmemiz gerekir ama bütün bunlardan önce, bu
sözleşmelerden önce en önemlisi ülkemize huzuru, barışı ve istikrarı getirmek
gerekir. Bugün, baktığımız zaman, bizim ülkemizde huzur, barış, istikrar var
mı? 1 Kasım seçimlerine giderken bu memlekete huzur getirmek için, istikrarı
getirmek için, terörü durdurmak için propaganda yaptınız, oylarınızı artırdınız
ama bugün ülkede huzur yok, doğu ve güneydoğu ateş içinde ve memlekette
istikrar yok. Bunun gibi yüz tane anlaşma da yapsanız ticaret bitmiştir,
ekonomi iflas etmiştir ve ülkemizde artık ticaret adamları yarınlarını
görememektedir. (CHP sıralarından alkışlar) 
Bir
atasözü vardır: “Benim oğlum bina okur, döner döner yine bina okur.” Bu
“bina”yı da ben ekliyorum. Ben de bu memlekete barış gelene kadar, bu doğu ile
batı arasındaki algı, ortak düşünce, kardeşlik ve insan hakları, özgürlük
gelinceye kadar bu kürsüde “Barış, barış, barış!” diye haykıracağım. (CHP ve
HDP sıralarından alkışlar)
Bugünün
meselesi değil ki bu. 1990’lı yıllarda faili belli cinayetler oldu;
yakınlarımızı kaybettik, insanlarımızı kaybettik, yazarları kaybettik, sendikacıları
kaybettik, gazetecileri kaybettik. O gazetecilerin yakınları burada, şimdi bu
kürsüde, bu Mecliste. Devlet adına cinayet işledik, o devlet adına cinayet
işleyenler sonuçta cezalarını gördüler. Onun için, devlet cinayet işlemez,
devlet adına da kimse cinayet işlemesin. Eninde sonunda -biraz önce
arkadaşımızın dediği gibi- Lahey’de yargılanmak diye bir şey söz konusudur. 
Gazi
olaylarını mı söyleyelim, Maraş’ı mı söyleyelim, Sivas’ı mı söyleyelim, en son
Suruç’u mu söyleyelim, Diyarbakır’ı mı söyleyelim, Ankara’yı bir kez, bir kez
daha mı söyleyelim, İstanbul’u mu söyleyelim? Biz bütün bunları konuşamıyorsak,
kendi aramızda bir ortak mutabakat sağlayamıyorsak, bu halk zaten bizden bunu
beklerken Mecliste neleri konuşuyoruz? Yüzlerce, belki de daha fazla ülkelerle
ticari sözleşmeyi konuşuyoruz. Eğer binalara, yüksek binalara, bölünmüş yollara
önem verdiğiniz kadar insanlığa önem vermiş olsaydınız, insan hak ve
özgürlüklerine önem vermiş olsaydınız ve bu savaşın durması için burada
Cumhurbaşkanı dâhil “Barış, barış!” diye seslenmiş olsaydınız biz bugün bu
duruma gelmeyecektik. 
HASAN
BASRİ KURT (Samsun) – Barış dediğimiz zaman da başka şeyler söylüyordunuz siz,
öyle değil mi? 
ALİ
ÖZCAN (Devamla) – Uluslararası güç odaklarının bu bölgede uyguladıkları
politikaların bir parçası olduk. Bunun sebebi icra hükûmetidir, bunun sebebi
AKP iktidarının Hükûmetidir ama daha sonra dengeler değişti; o bölgelerde
enerji politikası var, petrol politikası var ve orada bu politikalardan dolayı
dengeler değişince Orta Doğu’nun ağabeyi, lideri olmak iddiasında olan Sayın
Cumhurbaşkanının bugün o memlekette hiçbir şekilde kıymeti kalmamış, hiçbir
memleketle, Suudi Arabistan dâhil, hiçbir memleketle ilişkisi yoktur. Ve bu
değişen politikalara dahi ayak uyduramadınız ve sonunda, Rusya ile Amerika
ittifak yaptılar ve açıkta kaldık.
Suriye
politikasının yanlışlığı… Emevi Camisi’nde Cuma namazını kılacaktık, şimdi
sınırdan öteye gidemiyoruz ve Orta Doğu politikası şu anda bir bataklığa
sürüklenmiştir, Orta Doğu politikasında bir çıkmaza girmiş durumdayız. Orta
Doğu’yla ilgili şimdi özgün ve belirgin bir politikamız yok maalesef, varsa
yoksa ajandanızda tek bir şey var: “Recep Tayyip Erdoğan’ı nasıl başkan
yapacağız?”
CİHAN
PEKTAŞ (Gümüşhane) – Aslanlar gibi yapacağız!
ALİ
ÖZCAN (Devamla) – Yaparsın.
CİHAN
PEKTAŞ (Gümüşhane) – Yapacağız, yapacağız.
ALİ
ÖZCAN (Devamla) – Yaparsın ama memleketi de başkanlık uğruna ikiye bölersin…
HASAN
BASRİ KURT (Samsun) – Bal gibi yapacağız!
ALİ
ÖZCAN (Devamla) – …kan revan içerisinde bırakırsın. Bugünkü durumda sizlerin
vicdanı huzur içerisinde mi? Vicdanen düşünmüyor musunuz? Evinize gittiğiniz
zaman, yatağa kafanızı koyduğunuz zaman bu durumdan memnun musunuz? 
SUAT
ÖNAL (Osmaniye) – Bu millet nasıl Başbakan yaptıysa, nasıl Cumhurbaşkanı
yaptıysa öyle de başkan yapar.
ALİ
ÖZCAN (Devamla) – Ben Cumhurbaşkanına buradan bir kez daha sesleniyorum: Her
gün her yerde konuşuyor, bir gün de “Barış.” de, “Barış.”; ağzından bir barış
çıksın, bu savaşın durması için ağzından “barış” kelimesi çıksın. Ve ben buradan
yine sesleniyorum -1994’te belediye başkanıyken ben SHP’nin il başkanıydım,
hukukum var kendisiyle, siz daha o zaman tanımazdınız bile- diyorum ki
Cumhurbaşkanı Recep Tayyip Erdoğan’a: Gel, ne zaman istersen Nusaybin’e
gidelim, Şırnak’a gidelim, orada birlikte barış türküsünü söyleyelim, bak o
zaman Türkiye’de savaş nasıl durur.
HASAN
BASRİ KURT (Samsun) – O türküleri biz söylerken siz neredeydiniz?
SUAT
ÖNAL (Osmaniye) – CHP olarak Kürt milletvekillerini bu Meclisten, bu kürsüden
attığınız günleri unuttun mu?
ALİ
ÖZCAN (Devamla) – Ben sizinle ilgili bir şey söylesem bu kadar tepki
vermiyorsunuz ama Cumhurbaşkanıyla ilgili bir şey söylediğim zaman hepinizin
ayranı kabarıyor. (CHP sıralarından alkışlar)
Ahmet
Davutoğlu danışmanken stratejik dönüşüm tezleri vardı…
HASAN
BASRİ KURT (Samsun) – Türkiye'nin Başbakanından bahsediyorsun biraz daha seçkin
bir dil kullanmayı tercih et, Türkiye'nin Başbakanından bahsediyorsun.
ALİ
ÖZCAN (Devamla) – …iflas etti. Sıfır sorun, sıfır ilişkiye döndü; vay, vay,
vay! Bugün dünyada ekonomik, stratejik konjonktür olarak gerçekleşen dönüşümü
iyi okuyamadınız ve şu anda diplomatik bir enkaz var ve dış politikada köklü
bir değişikliğe ihtiyaç var. 
Terör
iki şeyden kaynaklanır, bir mezhepten, bir de etnik kökenden; bunu asla silahla
bitiremezsiniz, ideolojiyle olan şeyleri minimize edebilirsiniz ama bunu asla
bitiremezsiniz. Bunu Özel Harekât timleriyle bitirme şansınız yoktur, bunun
masada halledilmesi lazım. 
İstihbaratınız
sıfırdır. İstihbarat, merhalelerden yükselmiş adamlar başında olduğu zaman
verimli olur; akıl ister, beceri ister, güç ister ama siz ne yaptınız? Yargıyı
ve istihbaratı teslim ettiğiniz, sonra “paralel” adını verdiğiniz eski
ortağınızla 17-25 skandalı sonrası yollarınızı ayırırken onların yerlerine,
liyakati olmayan insanları getirdiniz. İstihbarat önemli ama ondan önemlisi
istihbarat doğru uygulanacak, sonuç alınacak; işte, zayıf halka budur. Onun
için MİT Müsteşarı istifa etsin veya şimdi, bugün aldığınız bir kararla bir
yere gönderin, bir yere gönderin arkadaşı büyükelçi yapın, bir an evvel ülke
MİT’in başındaki bu insandan kurtulsun. 
Bu
dünyada, tarih önünde er geç ve Allah’ın huzurunda, öbür dünyada hesap
vereceksiniz, hesap vereceksiniz, bunu aklınızdan çıkarmayın. (CHP ve HDP
sıralarından alkışlar) 
Bu
meselenin her zaman iddia ettiğimiz gibi Mecliste ve siyasi partilerin bir
araya gelerek ve toplumsal bir uzlaşmayla ancak çözülebileceğini söylüyorum.
Tüm partilere buradan çağrı yapıyorum: Araştırma komisyonlarından, falan filan
onlardan vazgeçin. Gelin, hep beraber bu yaraya merhem olalım, merhem olalım.
Halk bizden merhem olmamızı istiyor. (CHP sıralarından alkışlar) Burada gece
gündüz bizi avara kasnak konuşturmayın ve sabahlara kadar da meşgul etmeyin.
Teşekkür
ediyorum, sağ olun. (CHP ve HDP sıralarından alkışlar)
BAŞKAN
– Teşekkür ederiz Sayın Özcan.
Sayın
Gök, sisteme girmişsiniz.
Buyurun.
V.- AÇIKLAMALAR (Devam)
37.- Ankara Milletvekili Levent Gök’ün,
Anayasa Mahkemesinin, tutuklu gazeteciler Can Dündar ve Erdem Gül’le ilgili
vermiş olduğu hak ihlali kararından memnuniyet duyduklarına ilişkin açıklaması
LEVENT
GÖK (Ankara) – Teşekkür ederim Sayın Başkan.
Sayın
Başkan, bir müddet önce MİT tırları davası nedeniyle haklarında soruşturma
başlatılan Cumhuriyet Gazetesi Genel Yayın Yönetmeni Sayın Can Dündar ve Ankara
Temsilcisi Sayın Erdem Gül’ün Anayasa Mahkemesine yapmış oldukları bireysel
başvuruyla ilgili konuda Anayasa Mahkemesi bugün tutuklanmalarıyla ilgili
olarak hak ihlali kararı vermiştir. (CHP ve HDP sıralarından alkışlar)
Dolayısıyla, haksız yere tutuklanan, haber yazma ve halkın da haber alma
hakkının dolaylı olarak ve doğrudan olarak engellendiği bu haksız tutuklamayla
ilgili Anayasa Mahkemesinin vermiş olduğu bu hak ihlali kararını memnuniyetle
karşıladığımızı, bir ağır kusurun, Erdem Gül ve Can Dündar’la ilgili verilen
haksız bir kararın “Artık neresinden dönülürse kârdır.” şeklinde tezahür eden
bu kararın ülkemizde ifade özgürlüğü açısından, demokrasi açısından önemli
olduğunu düşünüyorum ve bu kararı alan Anayasa Mahkemesi üyelerini de kutluyorum.
Teşekkür
ederim.
BAŞKAN
– Teşekkür ederiz Sayın Gök.
Buyurunuz
Sayın Baluken.
38.- Diyarbakır Milletvekili İdris
Baluken’in, Anayasa Mahkemesinin, tutuklu gazeteciler Can Dündar ve Erdem
Gül’le ilgili vermiş olduğu hak ihlali kararından memnuniyet duyduklarına
ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Cumhuriyet
Halk Partisi Grup Başkan Vekili Sayın Levent Gök’ün belirtmiş olduğu haberi
bizler de büyük bir memnuniyet ile büyük bir coşkuyla öğrenmiş olduk. Sayın Can
Dündar ve Sayın Erdem Gül’ün haksız bir şekilde tutuklanmaları, tecrit
koşulları altında tutulmaları, cezaevlerinde haksız bir şekilde bekletilmeleri
bütün ülke ve dünya kamuoyunun vicdanını kanatıyordu. Bu yönüyle Anayasa
Mahkemesinin bu haksız karara karşı bir “Hak ihlali vardır.” tespitini yapması
son derece önemlidir. Umarız ki bu karar MİT tırlarıyla ilgili haber yapan
gazetecilerin değil o tırları çetelere gönderenlerin yargılanmasının da yolunu
açar. AKP Hükûmeti döneminde IŞİD, El Nusra, El Kaide çetelerine her türlü
lojistik, askerî, ekonomik desteklerin verildiği artık bir sır değildir.
Dolayısıyla yargılanması gereken fiil, bunlarla ilgili gerçekleri dile
getirenlerin yargılanması, bununla ilgili haberleri yapan gazetecilerin
yargılanması değil, uluslararası sözleşmelere göre bu suçu işleyenlerin bir an
önce yargı önüne çıkarılmasıdır. HDP olarak temennimiz ve takibimiz bu suçu
işleyen AKP Hükûmeti yetkililerinin bir an önce yargı önünde yargılanmalarıyla
ilgili süreci takip etmektir. 
Diğer
taraftan, tabii, Sayın Can Dündar ve Erdem Gül şahsında tutuklu gazetecilerin
ve basın özgürlüğüyle ilgili gelinen durumun gündemleştiği bir dönemde bu karar
üzerine tekrar bütün kamuoyunu özgür basının, muhalif basının susturulmaya
çalışıldığı, basın üzerinde her gün sansür uygulamalarının yoğunlaştığı bir
dönemde basın özgürlüğüne sahip çıkma noktasında bir duyarlılığı devam ettirme
çağrısını yapmak istiyoruz. Sayın Can Dündar ve Erdem Gül cezaevlerinden
çıkabilirler ama bu hâlâ içerideki gazetecilerin cezaevlerinde bulunma ayıbını
ortadan kaldırmıyor. Türkiye’de bir tek gazetecinin bile cezaevinde bulunması
bizim açımızdan, Halkların Demokratik Partisi açısından kabul edilemezdir.
Kaldı ki sadece halkı bilgilendirmek için kendi görevini yapan gazeteciler,
sokak ortasında başlarına silah dayatılarak tehdit edilebiliyorlar, her gün
sokak ortasında işkence görebiliyorlar. 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Bağlıyorum Sayın Başkan.
BAŞKAN
– Tamamlayınız Sayın Baluken.
İDRİS
BALUKEN (Diyarbakır) – TOMA’larla, tazyikli sulu müdahalelerle, coplarla sokak
ortasında darp edilebiliyorlar. Bütün bu ayıpların kaldırılması için basın
özgürlüğüyle ilgili düzenlemelerin yapılması, basın özgürlüğü önündeki bütün
engellerin kaldırılması gerektiğini ifade etmek istiyorum. 
Yargının
bu kadar siyasallaştığı bir dönemde Anayasa Mahkemesinin vermiş olduğu bu
kararı da kutlamak gerektiğini belirtiyorum.
Teşekkür
ederim.
BAŞKAN
– Teşekkür ederiz Sayın Baluken.
Sayın
Akçay, buyurunuz.
39.- Manisa Milletvekili Erkan Akçay’ın,
Anayasa Mahkemesinin, tutuklu gazeteciler Can Dündar ve Erdem Gül’le ilgili
vermiş olduğu hak ihlali kararından memnuniyet duyduklarına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Ben
de gazeteci Can Dündar ve Erdem Gül’le ilgili Anayasa Mahkemesinin bu kararını
önemli ve sevindirici bulduğumu ifade etmek istiyorum. 
Türkiye’de
yıllardan beri, uzun yıllardır habercilik ve doğru haber sorunu vardır.
Türkiye’de devlet, siyaset ve medya aktörlerinin, yapısı itibarıyla, topyekûn
şapkasını önüne koyup değerlendirmesi gerekir. Sadece, kamu yönetimini ve
devleti yönetenler açısından değil, medya yöneticileri açısından da
objektiflik, doğru haber ve dürüstlük, toplumun gerçekten haber alma hakkına hizmet
eden bir yapının hep birlikte oluşturulması gerekir. 
Bununla ilgili olarak ayrıca diyebilirim ki herkesin
bildiği sır, sırrın ifşası olmaz. Zaten, muhtemelen, elbette yargı sürecinin
sonucunu tahmin edemeyiz fakat toplum vicdanında da bu söz konusu davaya konu
olan haberle ilgili olarak da kamu vicdanında herhangi bir yerini bulması söz
konusu değildir. 
Teşekkür
ederim Sayın Başkan. 
BAŞKAN
– Teşekkürler Sayın Akçay. 
Sayın
Turan, buyurunuz. 
40.- Çanakkale Milletvekili Bülent
Turan’ın, Anayasa Mahkemesinin, tutuklu gazeteciler Can Dündar ve Erdem Gül’le
ilgili vermiş olduğu hak ihlali kararından memnuniyet duyduklarına ilişkin
açıklaması
BÜLENT
TURAN (Çanakkale) – Sayın Başkan, değerli arkadaşlar; ben de bahse konu mahkeme
kararını sevinçle karşıladığımızı ifade etmek istiyorum. Ancak, hepinizin
bildiği gibi, mahkeme kararları üzerinden partimizin veya iktidarımızın itham
edilmesini de doğru bulmuyorum. Geçen dönem, arkadaşlarımızın da büyük
katkısıyla adli kontrol gibi, tutuksuz yargılamaların esas olması gibi birçok
prensibi beraber burada yasallaştırdık. Asıl olan tutuksuz yargılamaktır. Yerel
mahkemelerin kararı da bizim açımızdan hukuka uygun bir karar olarak
değerlendirilecektir, Anayasa Mahkemesininki de öyle olacaktır. Dolayısıyla,
bu, yargının işidir; yargı kendi içerisindeki sürecinde usulü gözden
geçirmiştir, bu kararı vermiştir. Ben, tekrar hayırlı olmasını ümit ediyorum. 
BAŞKAN
– Teşekkür ederiz Sayın Turan. 
X.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Başkanlık Divanı olarak Anayasa Mahkemesinin tutuklu
gazeteciler Can Dündar ve Erdem Gül’le ilgili hak ihlali kararı vermiş
olmasından memnuniyet duyduklarına ilişkin konuşması
BAŞKAN
– Sayın milletvekilleri, ben de Divan adına özellikle, Anayasa Mahkemesinin
bugün Sayın Erdem Gül ve Sayın Can Dündar’la ilgili hak ihlali kararını vermiş
olmasından kaynaklı büyük bir memnuniyet duyduğumu ifade etmek istiyorum. (CHP
ve HDP sıralarından alkışlar) Ve bu kararın şu anda cezaevlerinde bulunan tüm
tutsaklar için emsal teşkil etmesini de temenni ediyorum. 
Teşekkür
ediyorum. 
YILMAZ
TUNÇ (Bartın) – Sayın Başkan, “tutsak” demeyin, tutuklu. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti Hükümeti ile
Bangladeş Halk Cumhuriyeti Hükümeti Arasında Gümrük Konularında İşbirliği ve
Karşılıklı Yardım Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/411) (S. Sayısı: 85) (Devam)
BAŞKAN
– Sayın milletvekilleri, 1’inci madde üzerindeki gruplar adına söz talepleri
bitmiştir. 
Şimdi,
soru-cevap işlemine başlayacağız. Sisteme giren sayın milletvekilli yoktur. 
1’inci
maddeyi oylarınıza sunuyorum: Kabul edenler... Kabul etmeyenler… Madde kabul
edilmiştir. 
2’nci
maddeyi okutuyorum: 
MADDE 2 - (1) Bu Kanun yayımı tarihinde
yürürlüğe girer.
BAŞKAN
– Sayın milletvekilleri, 2’nci madde üzerinde gruplar adına ilk konuşmacı
Cumhuriyet Halk Partisi Grubu adına Sivas Milletvekili Sayın Ali Akyıldız. (CHP
sıralarından alkışlar) 
CHP
GRUBU ADINA ALİ AKYILDIZ (Sivas) – Sayın Başkan, değerli milletvekilleri;
Türkiye Cumhuriyeti Hükümeti ile Bangladeş Halk Cumhuriyeti Hükümeti Arasında
Gümrük Konularında İşbirliği ve Karşılıklı Yardım Anlaşmasının Onaylanmasının
Uygun Bulunduğuna Dair 85 sıra sayılı Kanun Tasarısı hakkında söz almış
bulunuyorum. Genel Kurulu saygı ve sevgilerimle selamlıyorum.
Ben
de öncelikle, Anayasa Mahkemesinin Sayın Erdem Gül ve Sayın Can Dündar’la
ilgili bugün vermiş olduğu hak ihlali kararından dolayı duyduğum memnuniyeti
arz ediyorum ve yargının, az da olsa bazen doğru kararlar verebileceğini görmüş
olmak da bizleri memnun etmektedir. 
Sayın
Başkan, değerli milletvekilleri; tabii ki bu konuda söz aldım ama bu konu,
komisyonlarda ve gerekli yerlerde çok ciddi şekilde konuşulduğu için müsaade
buyurursanız ben sizlere Sivas’la ilgili, Sivas Demir Çelik Fabrikasıyla ilgili
vermiş olduğum Meclis araştırması önergesinin… Ki bu, üç haftadır sürekli
ertelenmek durumunda kalıyor, şimdi de bütçe görüşmeleri nedeniyle bütçe
görüşmelerinden hemen sonra Meclis Genel Kuruluna gelecek. Bu Meclis Genel
Kuruluna geldiğinde siz değerli milletvekillerimizin zaten o zaman çok geniş
şekilde konuyla ilgili bilgi sahibi olacağınızı belirtiyorum ama müsaade
buyurursanız bu konuda da yine sizlere çok kısa bilgi arz etmek istiyorum.
Değerli
milletvekilleri, Genel Başkanımız Sayın Kemal Kılıçdaroğlu’nun
görevlendirmesiyle Sivas Demir Çelik Fabrikasında yaşanan sorunları ve
sıkıntıları yerinde görmek, sorunları tespit etmek ve çözüm önerileriyle
birlikte güzel bir çalışma yaparak Sayın Genel Başkanımıza bir rapor sunmak
amacıyla Cumhuriyet Halk Partisinde oluşan 5 kişilik milletvekili grubuyla
birlikte Sivas’a gittik. Ve orada bütün taraflarla yapmış olduğumuz görüşmeler
sonrasında hazırlayıp Sayın Genel Başkanımıza takdim ettiğimiz rapor sonrasında
Sayın Genel Başkanım 15 Aralık 2015 tarihinde grup toplantısında yapmış olduğu
konuşmasında Sivas Demir Çelik sorunuyla ilgili çok geniş şekilde konuşmuş ve
çözüm önerisini de grup toplantısında bütün Türkiye’ye ve iktidar partisine
önermişti. Sayın Genel Başkanımızın bu çözüm önerisi maalesef dikkate
alınmadığı için, biz de Cumhuriyet Halk Partisi olarak bu konunun Mecliste
görüşülmesi ve bir araştırma önergesiyle Meclis Genel Kuruluna getirilmesi ve
siz değerli milletvekili arkadaşlarımızla bu konunun çözümünü birlikte bulalım
mantığıyla önerge verdik. 
Tabii,
öncelikle şunu belirtmek istiyorum: Sivas Demir Çelik sorununun çözümü
noktasında Sivaslı milletvekili arkadaşlarımın tamamı hemfikirdir yani bu
konuda, iktidar partisindeki milletvekili arkadaşlarım da bu konunun çözümü
noktasında bizimle beraber aynı düşüncedeler ve bu konunun çözümü noktasında
destek veriyorlar. Hani bunu niye belirtiyorum? Özellikle iktidar partisine
belirtiyorum. Bütçe görüşmelerinden sonra Meclis Genel Kuruluna geldiğinde
araştırma önergemiz “Ya, bu, Cumhuriyet Halk Partisi tarafından verilmiştir,
muhalefet partisi tarafından getirilmiştir.” düşüncesiyle ön yargıyla hareket
edilmeden bunun çözümünü birlikte bulalım istiyorum. Hatta şunu da öneriyorum:
Eğer isterseniz Meclis araştırması noktasında siz de bir önerge verin, bu
önergeleri birleştirelim ve birlikte ortak bir önerge gibi bu konuyu burada
görüşerek birlikte de çözüm bulalım. Yani, Cumhuriyet Halk Partisi olarak biz
bu konuda samimiyiz ve bu konunun çözümünü istiyoruz. Hani niye bu kadar önemli
Sivas Demir Çelik Fabrikasının sorunu? Çok kısaca, on dakikalık süremde çok
kısaca bunu arz etmek istiyorum.
Sevgili
milletvekili arkadaşlarım, Sivas Demir Çelik Fabrikası, 1987 yılında 40 bin
dekar arazi istimlak edilerek yılda 400 bin ton uzun mamul üretim kapasitesine
sahip Türkiye’nin en modern haddehanesi olarak kurulmuştu. 1992 yılında da EAF
teknolojisiyle çalışan yıllık 450 bin ton sıvı çelik kapasitesine sahip
çelikhanesi üretime girmişti. Yıllık 200 bin ton kapalı hurda alanına sahip yani
hurda holü atölyesi ambarlarına sahip, saatte 2 bin metreküp kapasiteli oksijen
tesisi, su arıtma tesisi, 27 kilometre uzunluğundaki su isale hattı, trafo
merkezi, fabrika içerisine uzanan demir yolu ile 115 aile lojmanı, konukevi, 40
adet bekâr lojmanı, düğün salonu, marketi, okulu, camisi, spor tesisiyle komple
çok nezih bir tesis olarak Sivas’ın hizmetine ve Türkiye’nin hizmetine
sunulmuştu. Ve bu tesis özelleştirilirken 747 çalışanıyla çalışır bir vaziyette
özelleştirilmişti. 25 Mart 1998 tarihinde 23297 sayılı Resmî Gazete’de yayınlanan
kararla Sivas Ortak Girişim Grubuna (SİVYAT AŞ) 9 milyon 679 bin dolar yani
yuvarlak rakam 10 milyon dolarla özelleştirmesi yapılan bu tesis, sağlıklı ve
düzgün bir şekilde çalıştırılmadığı ve satış sözleşmesine uyulmadığı için,
Özelleştirme İdaresi tarafından Kentbankın vermiş olduğu teminat mektubu nakde
çevrilmiş ve SİDEMİR, Kentbankın eline geçtikten sonra da tekrar burası haciz
yoluyla satışa çıkarılmıştır. Tam bu dönemde de Kentbanka devletin, TMSF’nin el
koyması sonucu bu SİDEMİR tekrar devletin eline geçmiştir. Ve -sürem az kaldı,
ben onun için tamamını Genel Kurulda o zaman görüştüğümüzde sizlere arz
edeceğim- tekrar 2004 yılında Erol Evcil grubuna burası satılmış ve TMSF bu
satışı onaylamıştır. 2004 yılından sonra yine bu tesis sağlıklı bir şekilde
çalışmamış ve mahkeme kararıyla buraya denetim kayyumu atanmış, bugün de hâlâ
denetim kayyumu Sivas Demir Çeliki götürmektedir. 
Gelinen
nokta şu sevgili arkadaşlar: Bakın, bugün itibarıyla Sivas Demir Çelik kapatılmış,
600’ün üzerinde çalışanı maalesef sokakta aç ve işsiz durumda. Bu,
çalışanlarının boyutuyla baktığımızda durum. Bir de devletin boyutuyla
baktığımızda -demin söylediğim gibi yuvarlak rakam- 10 milyon dolara sattığımız
bu tesis, özelleştirdiğimiz bu tesis, bugün devletimize 210 milyon dolar
borcunu ödememekte -yani vergi borcu, SGK prim borcu vesaire- yani devletimizin
bugün SİDEMİR’den alacağı olan -sayın valimizin resmî açıklamasıdır- 630 milyon
TL alacağını tahsil edemiyoruz. Bu nedenle, Sivas Demir Çelik bu kadar önemli.
Bu nedenle Sivas Demir Çelikin üzerinde bu kadar duruyoruz. Hani, demin
söylediğim gibi “Ya, Cumhuriyet Halk Partisi verdi bu önergeyi, boş ver,
nasılsa muhalefet partisidir. Biz peşin olarak bunu reddedelim.” mantığıyla
hareket etmeyeceğinize inanıyorum. 
Adalet
ve Kalkınma Partisinin grup başkan vekilleriyle bu konuyu birkaç kez birlikte
konuştuk. Değerli grup başkan vekillerimiz de bu konuda hassasiyetlerini
gösterdiler ve üzerinde durduklarını, kendi milletvekili arkadaşlarıyla da görüştükten
sonra bu konuyu değerlendireceklerini belirtmişlerdir. Ben umutla bekliyorum, bütçe
görüşmelerinden sonra bu konu görüşüldüğünde ben birlikte bu konuyu
çözeceğimize inanıyorum. 
Değerli
arkadaşlar, Sivas, maalesef, sorunlar ve sıkıntılar yumağı hâline dönüşen bir
dönemi yaşıyor. 10 Aralık 2015 tarihinde Meclise vermiş olduğum bir soru
önergem vardı ama hâlâ buna da cevap gelmiş değil. Ha, niye… En az yirminin
üzerinde soru önergem var ama bu da önemli bir konu olduğu için bunu tekrar
burada sizlerin bilgilerine arz etmek istiyorum. 
Değerli arkadaşlar, Sivas ilinde kamu hastanelerinin
birleştirilmesi sıkıntısı yaşadık. Sivas’ta bir bölge hastanesi kuruldu. 1.200
yatak kapasiteli bölge hastanesi daha sonra 600 yatak kapasitesine düşürüldü.
Sivas’ta hizmet vermekte olan eski adıyla SSK Hastanesi, yeni adıyla Devlet
Hastanesi ve eski Numune Hastanesi, yeni hastaneyle birleştirildi 1.200 yatak
kapasiteli Sivas Bölge Hastanesi bu iki hastaneyle birleştikten sonra toplam
yatak kapasitesi 837’ye düşürülerek Sivas, âdeta, özel hastanelere sevk edilen,
özel hastanelere hastanın gönderilmesini teşvik eden bir düşünceye, bir
anlayışa bırakılmıştır. 
Bir başka konu şu: Sivas’ta eski Numune Hastanesinin
yerinin TOKİ’ye peşkeş çekileceği belirtilmektedir ve bir endişem de şu; bunu
da sordum ama soruma cevap alamadım: TOKİ aracılığıyla üç gün sonra buranın da
TÜRGEV’e verileceği dedikoduları basında geniş şekilde yer almaktadır. 
(Mikrofon otomatik cihaz tarafından kapatıldı)
BAŞKAN – Tamamlayınız lütfen Sayın Akyıldız. 
ALİ AKYILDIZ (Devamla) – O nedenle Sayın Sağlık
Bakanımızın bu hassas konularda soru önergemize lütfen cevap vermesini… Sivas
kamuoyunun bu konulardaki beklentilerinin ve sorularının cevabını biz de
birlikte bekliyoruz Sayın Bakanımızdan. 
Evet, değerli arkadaşlar, demin söylediğim gibi, bütçe
görüşmelerinden sonra bu Meclis araştırması önergemizi birlikte, beraber
değerlendireceğimize ve birlikte bu konuyu çözeceğimize inanıyorum ve Sayın
Başkanın da sabrına sığınarak hepinize çok çok teşekkür ediyorum, hepinizi
sevgi ve saygıyla selamlıyorum. (CHP sıralarından alkışlar)
BAŞKAN – Teşekkür ederiz Sayın Akyıldız.
2’nci madde üzerinde gruplar adına ikinci söz Halkların
Demokratik Partisi adına Diyarbakır Milletvekili Sayın İdris Baluken’e aittir. 
Buyurun. (HDP sıralarından alkışlar)
HDP GRUBU ADINA İDRİS BALUKEN (Diyarbakır) – Teşekkür
ediyorum.
Sayın Başkan, değerli milletvekilleri; hepinizi
saygıyla selamlıyorum.
85 sıra sayılı Kanun Tasarısı üzerine söz almış
bulundum. Bu sözleşmenin içeriği Türkiye ile Bangladeş arasındaki birtakım
gümrük anlaşmalarını düzenlemek; ancak tabii ki dış politikayla ilgili o kadar
büyük sorunlar var ki, Türkiye AKP Hükûmeti eliyle o kadar büyük sorunlar
girdabının içerisine sürüklendi ki burada gerçekten böyle herhangi, suya sabuna
dokunmayan sözleşmeleri tartışmak da mesai kaybı dışında hiçbir işe yaramıyor.
Dolayısıyla biz de özellikle bu fırsatla, çıkıp bu yapılan dış politika
yanlışlarıyla ilgili bazı uyarıları bu kürsüden ifade etmeye çalışıyoruz. 
Şimdi, AKP’li hatipler buraya çıkınca her şeyin güllük
gülistanlık olduğunu, memleketin işte her zaman iyiye doğru gittiğini, aslanlar
gibi bir başkanlık sistemi falan getireceklerini de söylüyorlar ama sanırım,
halkın bu konudaki duygusunu, sokağın bu konudaki endişesini, kaygısını ya
anlayamıyorlar ya da anlamak istemiyorlar. Hani, “İyi giden ne var?” diye
baktığımızda, biz iyi giden hiçbir şey görmüyoruz. Yani bu ülkede içeride oluk
oluk kan akıyor, her gün onlarca cenaze kalkıyor, bir ay içerisindeki ölen
insan sayısını artık tutamayacak, not edemeyecek düzeye geliyoruz. Dış
politikada bütün büyük ülkelerle sorun yaşıyoruz, bölgesel bütün ülkelerle
ilişkiler bitmiş, Suriye’de bir savaş eşiğine gelmişiz. İçeride ekonomi çökmüş,
içeride turizm çökmüş, demokrasi yok, basın özgürlüğü yok. Onun üzerine çıkıp
burada “İşler iyi gidiyor.” demeyi doğrusu biz hayretle karşılıyoruz. 
Şimdi,
bunları kabul etmediğiniz sürece, bunlarla yüzleşmediğiniz sürece bunları
düzeltmek de mümkün değildir; önce kabul edeceksiniz, yüzleşeceksiniz, teşhisi
doğru koyacaksınız, sonra da onun üstüne çözüm ve tedavi yöntemini
belirleyeceksiniz. 
Bakın,
dış politikayla ilgili, biz avazımız çıktığı kadar, burada AKP’nin yürüttüğü
mezhepçi, tekçi dış politikanın, çetelerle iş tutan dış politikanın Türkiye’nin
başına her geçen gün daha büyük belalar açtığını söylüyoruz. Bütün süreç bizi
doğrulayacak şekilde gelişiyor; Rusya’yla ilişkiler bitme noktasına geliyor,
çeteler pahasına Amerika günde 6 kez artık Türkiye’den yapılan açıklamaları
yalanlama noktasına geliyor. İç güvenlikle ilgili inanılmaz sorunlar yaşıyoruz
ama hâlâ bu politikada ısrara devam ediyorlar, anlamak mümkün değil.
NİHAT
ÖZTÜRK (Muğla) – Anlaman mümkün değil zaten.
İDRİS
BALUKEN (Devamla) – Bakın, bunlara öyle yerinden itiraz edileceğine çıkıp
buradan cevap verilebilir. Nettir yani Türkiye’nin çetelerle iş tuttuğunu artık
Cumhurbaşkanı ve Davutoğlu da söylüyor. Bakın, Davutoğlu, 23 Şubatta bir
dergiye, bir gazeteye yapmış olduğu röportajda: “Suriye devleti eğer bugün
kontrolü ele alamıyorsa bunda bizim Hükûmetin oraya vermiş olduğu desteğin payı
var.” diyor. Yani Azez’deki, Cerablus’taki durumla ilgili Davutoğlu, Türk
Hükûmetinin, Türkiye Hükûmetinin vermiş olduğu desteğe açık işaret ediyor.
“Bizden olmasaydı, şu anda Suriye’deki mevcut gelişmeler çoktan farklı bir
noktada nihai sonuca ulaşmıştı.” demeye getiriyor. 
Aynı
şekilde Cumhurbaşkanı Erdoğan, dün sanırım, yine muhtarlara yaptığı zülüm
toplantısında...
MUSTAFA
ILICALI (Erzurum) – Herkes rızasıyla geliyor.
İDRİS
BALUKEN (Devamla) – …diyor ki: “PYD’yi terör örgütü olarak görmüyorlarsa El
Nusra’yı niye aynı şekilde değerlendirmiyorlar?” Açıktan bütün dünya kamuoyuna
“El Nusra’yı terör örgütleri listesinden çıkarın, El Nusra bizim için terör
örgütü değildir.” demeye getiriyor.
MUSTAFA
KÖSE (Antalya) – Böyle mi anlıyorsunuz, ne alakası var.
HASAN
BASRİ KURT (Samsun) – Çarpıtma!
İDRİS
BALUKEN (Devamla) – Çok nettir. 
MUSTAFA
KÖSE (Antalya) – Hayır, ne alakası var? Çarpıtıyorsun.
İDRİS
BALUKEN (Devamla) – Hayır, hiçbir çarpıtma yok. Yaptığı açıklamayı okuyun. “El
Nusra’ya niye terör örgütü diyorsunuz?” diyor.
HASAN
BASRİ KURT (Samsun) – Birbirinden farkı yok, PYD’nin El Nusra’dan farkı yok.
MUSTAFA
KÖSE (Antalya) – Öyle demiyor.
İDRİS
BALUKEN (Devamla) – O konuşmanın ayrıntılarına bakarsanız söylediği sözler son
derece net. Yani Türkiye'nin temel politikası bugüne kadar Suriye’de Kürt
karşıtı, çete yanlısı bir hat üzerinden gittiği için, işte, Türkiye'nin başı
beladan eksilmiyor. 
“Kobani
düşecek, Azez düşmeyecek.” üzerinden şekillenen bir dış politika var.
Kobani’nin düşmesi için ellerini ovuşturanlar Azez’de El Nusra’nın, Ahrar-uş
Şam’ın başı sıkışınca “Biz angajman kurallarını uygularız.” tavrına giriyorlar.
“Azez düşmeyecek.” diye bütün dünyanın gözünün içine baka baka “El Nusra’nın,
Ahrar-uş Şam’ın hamisi biziz.” diyorlar. İşte, sorun ve sıkıntı buradan
kaynaklanıyor. Dünya kadar yanlışınız her geçen gün ortaya çıkıyor. Tutarsız
bir dış politika, neresinden tutarsanız zerre kadar tutarlılık yok. İsrail’e
“terör devleti”, “Binlerce Filistinlinin kanına giren bir devletle asla
oturmayız.” diyordunuz, sonra sözcüleriniz kalkıp İsrail devletinin dost devlet
olduğunu açıklıyor. 
Suudi
Arabistan’la her türlü işi tutup bu çeteleri finanse ediyorsunuz, Suudi
Arabistan’a İncirlik’i açıyorsunuz ama Suudi Arabistan, işte, dün “Biz Suriye
krizinde Putin’le görüşmeler yapıyoruz. Putin’le görüşmelerimiz iyi bir hat
üzerinden ilerliyor.” açıklaması yapıyor. 
Sisi’ye
“darbeci” diyordunuz, karşıtlık yapıyordunuz; bugün Sisi’nin ekibini Türkiye’ye
davet etmenin yollarını açıyorsunuz. Sisi’yle aynı koalisyonda, aynı mezhepçi
Sünni ittifak içerisinde, bir blok içerisinde yer alıyorsunuz yani “Bu ne
perhiz bu ne lahana turşusu!” derler. Siz şu anda Mısır’la oluşturulan o aynı
Sünni ittifakın içerisinde misiniz, değil misiniz? Askerî olarak öyle bir iş
birliğiyle bütün Orta Doğu’yu bir mezhep çatışmasının içerisine sürükleyecek
bir yapılanmada yer aldınız mı, almadınız mı? Bunlara cevap vermeniz lazım.
Başika’ya
asker gönderdiniz, elleri ovuşturup Musul’a girmenin hazırlığını yaptınız, bir
telefonla -söylediğiniz bütün cümlelerin aksine- Başika’dan, oradan askerleri
apar topar çekmek zorunda kaldınız. Yani, bu şekilde tutarsız, ağırlığı
olmayan, itibarı olmayan çıkışlar yaptığınız zaman, bunun üzerinden dış
politika belirlediğiniz zaman tabii ki hem ülke açısından son derece kötü
sonuçlar doğurursunuz hem de uluslararası hiçbir itibarınız kalmaz. 
Bakın, bütün dış politikayı son dönemde PYD ve YPG
üzerinden oluşturmaya çalışıyorsunuz. Bunun için Dışişleri Bakanı çıkıp Amerikalı
yetkililerle yaptığı görüşmeleri çarpıtarak Türkiye kamuoyuna sunuyor.
Cumhurbaşkanlığı, Amerika Başkanının yapmış olduğu açıklamayı çarpıtarak,
içeriğini tamamen ters yüz ederek Türkiye kamuoyuna sunuyor ama yalancının mumu
yatsıya kadar yanıyor. Hemen Dışişleri Bakanının açıklamasının üzerinden iki
saat sonra Amerika “Biz PYD ve YPG konusunda böyle bir şey demedik, böyle
düşünmüyoruz, Türkiye’yle farklı düşünüyoruz, Türkiye’yi de doğru bir politika
belirleme çağırıyoruz.” açıklaması yapıyor. Beyaz Saray son dönemde, âdeta ak
sarayı ve Dışişlerini yalanlayan bir mesaiyle bütün süreci harcamak durumunda
kalıyor. Bütün bunları yapan siz, bütün bunlarla ilgili yanlışlarla yüzleşmeyen
siz; sonra da buraya çıkıp Bangladeş’le gümrük anlaşması mesaisiyle bu Meclisin
vaktini tüketiyorsunuz. 
Buradan hiçbir çıkışın olmayacağını, bu yürünen yoldan
asla herhangi bir sonuç alınmayacağını açık bir şekilde ifade etmek istiyoruz.
Suriye politikasında bu mezhepçi yaklaşımdan vazgeçeceksiniz, çetelerle iş
tutmaktan vazgeçeceksiniz. Bakın, Müslüman Kardeşler üzerinden bütün Orta Doğu
politikasını yürüttünüz, şimdi Müslüman Kardeşleri de bütün dünya ülkeleri
terör örgütü listesine almaya hazırlanıyor. Yani bu kadar yanlış bir hat
üzerinden giderseniz korkunç bedelleri, korkunç faturaları önümüze gelir.
Çetelerle iş tutmayıp içeride kendi barışını sağlayan; dışarıda da eğer Kürtler
başta olmak üzere, Asuri, Süryani, Ermeni, Arap, Alevi, Sünni, Şii, Nusayri
halkları düşman olarak görmeyen, onların iradeleri doğrultusunda şekillenecek
sürece barışçıl katkılar sunan bir pozisyon belirlerseniz Türkiye’nin bu işten
bir çıkışı olur… 
(Mikrofon otomatik cihaz tarafından kapatıldı) 
İDRİS BALUKEN (Devamla) – Sayın Başkan, toparlıyorum. 
BAŞKAN – Tamamlayınız Sayın Baluken. 
İDRİS BALUKEN (Devamla) – …temel meselelerle ilgili bir
gelişme imkânı yakalanır. Ama onun dışındaki süreçlerde, inanın ki bir ay sonra
buradaki gerilimli ortamdan çok daha gerilimli bir şekilde bu kürsülerde
konuşmalar yapmak zorunda kalacağız. Hem içeride çok daha vahim, çok daha
kanlı, çok daha kötü bir tablo karşımıza çıkacak hem de dışarıda, Suriye’de ve
Orta Doğu’da başımıza geleceklere artık Meclis olarak çözüm bulamayacak bir
noktaya doğru savrulacağız. 
Umarız yol yakınken bu yanlışlardan dönersiniz, umarız
bir an önce rasyonel bir aklı devreye koyup içeride ve dışarıda barışı
önceleyen politikalarda yoğunlaşırsınız diyorum. 
Hepinizi saygıyla selamlıyorum. (HDP sıralarından
alkışlar) 
BAŞKAN
– Teşekkür ederiz Sayın Baluken.
BÜLENT
TURAN (Çanakkale) – Sayın Başkan…
BAŞKAN
– Buyurun Sayın Turan.
BÜLENT
TURAN (Çanakkale) – Sayın Başkan, sayın grup başkan vekili konuşmasında
özellikle dış politika alanında mezhepçi bir politika uyguladığımızı ifade
ettiler. İzin verirseniz, düzeltmek istiyorum bununla ilgili. 
BAŞKAN
– Buyurun. (AK PARTİ sıralarından alkışlar) 
İki
dakika veriyorum. 
VIII.- SATAŞMALARA İLİŞKİN KONUŞMALAR
(Devam)
4.- Çanakkale Milletvekili Bülent Turan’ın,
Diyarbakır Milletvekili İdris Baluken’in 85 sıra sayılı Kanun Tasarısı’nın
2’nci maddesi üzerinde HDP Grubu adına yaptığı konuşması sırasında Adalet ve
Kalkınma Partisine sataşması nedeniyle konuşması
BÜLENT
TURAN (Çanakkale) – Sayın Başkan, değerli arkadaşlar; hepinizi saygıyla
selamlıyorum. 
Az
önce grup başkan vekili konuşmasında defaatle mezhepçi olduğumuzla ilgili
iddiada bulundular. Aslında konuşmanın tümüne baktığımda neresini düzelteyim
diye bakıyorum, o kadar çok farklı ithamlarda bulundu ki belki 10 tane, belki
15 tane farklı konuda hak etmediğimiz ifadelerde bulundu. Ama, şunu söyleyeyim:
On dört yıldan beri AK PARTİ hükûmetlerinin hiçbir alanda insanların diniyle,
mezhebiyle, giyimiyle uğraşmadığını, aksine aradaki tüm engelleri kaldırıp
bununla ilgili adım attığını bütün dünya biliyor. Gözümüzü kapayarak kendimize
gece yaparız. Onu demekle biz mezhepçi olmayız. Biz kendimizin ne yaptığını
biliyoruz. Ayağımız yere sağlam… İnsan odaklı olarak dış politikamızı yönetmeye
devam ediyoruz. Siz bunu söylerken bölgedeki mezhepçi olan devletlerin
politikasına gizlenmek istiyorsanız bu başka. O bölgede hangi devletin hangi
mezhep adına ne işler yaptığını herkes biliyor. Ama, Türkiye El Azez’den de,
Kobani’den de, diğer yerlerden de gelen kim varsa bağrını açarak yardımcı
olmaya çalıştı, kimseye ön yargıyla yaklaşmadı, gelenin mezhebi nedir diye bakmadı;
aksine “Bu coğrafyadaki en kadim medeniyet bizim medeniyetimizdir, ev sahipliği
bize yakışır.” dedi, birçok riske rağmen, ekonomik sıkıntıya rağmen bu konuda
görevini yerine getirmeye çalıştı. 
Onun dışında, muhtarların yaptığı toplantı sürekli dile
getiriliyor. Biz, demokrasi usulü içerisinde baktığımızda, en kılcal
noktalarımızın, seçimle direkt gelen insanlarımızın muhtarlar olduğunu keyifle
biliyoruz. Aslında bu sizin demokrasi anlayışınızı da gösterir. “O seviyeye
inince Cumhurbaşkanı görüşmesin.” Olur mu öyle bir şey? Keşke daha çok toplantı
yapılsa, keşke daha çok bir araya gelinse -tırnak içerisinde- en tepedeki
görevli ile en alttaki birim daha fazla bir araya gelse de ortak bir ruh ortaya
konulsa. O yüzden ben muhtarlarla yapılan toplantıyı Sayın Cumhurbaşkanımızdan
başka, sizlerin de yapması gerektiğini düşünüyorum, sizler de yapın bunu. Kötü
bir şey değil bu, iyi
bir şey Sayın Başkan, keşke her zaman yapsak.
(Mikrofon
otomatik cihaz tarafından kapatıldı) 
BÜLENT
TURAN (Devamla) – Bir dakika alabilir miyim Sayın Başkan.
BAŞKAN
– Tamamlayınız Sayın Turan.
BÜLENT
TURAN (Devamla) – Ama sizin, bu ülkede seçilmiş olmanın ilk başlangıcı olan, en
kıymetli yerlerinden birisi olan muhtarlar ile Sayın Cumhurbaşkanının bir araya
gelmesinden gurur duymanızı beklerdim ben. Ben istiyorum ki herkes daha fazla
bir araya gelsin, her grup daha fazla toplantı yapsın. 
Onun
dışında, bizim İsrail’le ilgili, Sisi’yle ilgili, diğer meselelerle ilgili
duruşumuz dün neyse bugün de o. Yeni bir şey söylemiyoruz.
İDRİS
BALUKEN (Diyarbakır) – Öyle mi? İsrail terör devleti mi, değil mi?
BÜLENT
TURAN (Devamla) – Gazze’ye yapılan saldırıları kınadık, kınıyoruz. Halklar
arasındaki diyaloglara ilişkin yapılan vurgunun tonu tartışılabilir, o yüzden
bir daha söylüyorum: Biz dün Sisi’nin darbesiyle ilgili de, İsrail’in zulmüyle
ilgili de neredeysek orada duruyoruz. Ama bir şey daha söyleyeyim: Terörle
ilgili de aynı yerdeyiz. Sizi de aynı yerde durmaya davet ederiz Sayın Başkan.
Ben
bir daha söylüyorum: Bu önümüzdeki kanunların daha hızlı geçmesi için ses
tonumuzu artırmadan konuları gündeme getirerek düzeltmeye devam edeceğiz.
Teşekkür
ediyorum, saygılar sunuyorum. (AK PARTİ sıralarından alkışlar) 
BAŞKAN
– Teşekkürler Sayın Turan.
İDRİS
BALUKEN (Diyarbakır) – Sayın Başkan…
BAŞKAN – Buyurunuz Sayın Baluken.
İDRİS BALUKEN (Diyarbakır) – Sayın grup başkan vekili
konuşması sırasında demokrasi anlayışımızın olmadığını, muhtarlarla ilgili
toplantıyı da o yüzden eleştirdiğimizi söyledi. Sataşmadan söz istiyorum.
BAŞKAN – Buyurun, size de iki dakika söz veriyorum.
5.- Diyarbakır Milletvekili İdris
Baluken’in, Çanakkale Milletvekili Bülent Turan’ın sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Teşekkür ederim Sayın Başkan.
Sayın
Grup Başkan Vekili, ben “Muhtarlarla niye Cumhurbaşkanı toplantı yapıyor?”
demiyorum. Tabii ki muhtarlarla da yapabilir, herkesle de yapabilir ama oradan
verdiği mesajlarla bu ülkede yürütmeyi Başbakan Davutoğlu mu yönetiyor, AKP Hükûmeti
mi yönetiyor, yoksa saraydan Erdoğan mı yönetiyor, bunu anlamıyoruz diyorum.
ŞAHAP
KAVCIOĞLU (Bayburt) – O seçilmiş Cumhurbaşkanı.
İDRİS
BALUKEN (Diyarbakır) – Oradan yapmış olduğu konuşmalarla 78 milyonun değil,
sadece bir siyasi partinin Cumhurbaşkanı olduğunu ortaya koyuyor diyorum. Bir
Cumhurbaşkanının kapsayıcı olması gerekir.
BÜLENT
TURAN (Çanakkale) – Bunları söylemediniz Sayın Başkan.
İDRİS
BALUKEN (Devamla) – Muhtarlarla yaptığı bir toplantıda Meclisteki herhangi bir
muhalefet partisine, işini gücünü bırakarak yüklenmemesi gerekir. Diğer siyasi
partileri rencide edecek söylemlerden kaçınması gerekir. Ha, “Türkiye tarihinde
bugüne kadar bu tarafsızlığı, bu bağımsızlığı gösterecek kaç Cumhurbaşkanı
oldu?” diye sorarsanız ayrı bir tartışma konusudur. Ama normalde,
Cumhurbaşkanının, partilerüstü, bütün siyasi partilere eşit mesafede olması
gereken, Türkiye’nin temel politikalarıyla ilgili de Başbakanın ve yürütmenin
yetki alanına girmemesi gereken bir yerde olması gerekir. Anayasal tanımı budur.
Ha bu tanımın dışına çıktığı sürece de bizden cevabını almaya devam eder. Bunun
demokratik tutuma aykırı olmayla hiçbir ilgisi yok. Eğer kendisi demokratik
tutum gösterirse, anayasal sınırlarında kendi işiyle uğraşırsa diğer siyasi
partilerden de istemediği cümleleri duymaz ama dediğim gibi AKP Genel Başkanı
gibi Başbakanın da işine karışacak, Hükûmete de istikamet belirleyecek şekilde
konuşursa, siz kabul edebilirsiniz, biz onu kabul edemeyiz. 
Diğer
taraftan, bu dış politika çelişkilerinden hangi birine yanıt verdiniz, Allah
aşkına? 
Sayın
Başkan, bir dakikada toparlayabilir miyim? 
BAŞKAN
– Sayın Baluken, sataşmadan söz veriyorum, iki dakikadır sataşmadan söz hakkı. 
İDRİS
BALUKEN (Devamla) – Ama sayın grup başkan vekiline de verdiniz.
BAŞKAN
– Tamam, herkes için söylüyorum bunu. Bundan sonra vermeyeceğim. (AK PARTİ
sıralarından alkışlar) 
Buyurun,
bir dakika daha; tamamlayınız.
İDRİS
BALUKEN (Devamla) – Yani bakınız, sadece İsrail’le ilgili bir soru sordum size.
Birkaç ay önce “İsrail terör devletidir -seçim meydanlarında çıkıp- biz asla
İsrail’le yan yana gelmeyiz, şunu yaparız, bunu yaparız.” diyen yine bu Hükûmet
değil miydi? E şimdi de çıkıp “İsrail devleti ve İsrail halkı dost devlettir,
dost halktır.” açıklaması yapıyor.
BÜLENT
TURAN (Çanakkale) – Aynı yerdeyiz Sayın Baluken, aynı yerdeyiz.
İDRİS
BALUKEN (Devamla) – Anlaşmalar pişiriliyor, yakında kamuoyuna sunulacak. Burada
söyleyecek, konuşacak yüzünüz kalmaz. 
Sisi’yle
ilgili aynı durum. Şu anda Sisi’yle birlikte aynı Sünni ittifakın içinde misiniz,
değil misiniz? Sisi’yi oraya getiren, Mursi’yi devirmesini sağlayan Suud
Kralı’yla yakın ilişkileriniz var mı, yok mu? Hani neresinden bakarsanız bir
tutarsızlık var, neresinden bakarsanız bir çelişki var. Söylediğim dış politika
tutarsızlıklarının hiçbiri sizin açınızdan doğru değildir. Sizin açınızdan,
hiçbiri tutarsız değildir. Siz buraya çıkıp beni yalanlayacağınıza, çıkıp hangi
konuda doğru söylemediğimi ifade ederseniz ona göre cevap veririz diyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederiz Sayın Baluken.
BÜLENT
TURAN (Çanakkale) – Sayın Başkan…
BAŞKAN
– Buyurun Sayın Turan.
BÜLENT
TURAN (Çanakkale) – Sayın Başkan, tutanaklara geçsin diye ifade edeceğim. 
İsrail’le
ilgili yapılan tüm süreç, görüşmeler tüm kamuoyunun malumu. Bizim o konuyla
ilgili 3 tane temel iddiamız vardı. Bu iddialarımızın hiçbirinden vazgeçmedik.
Durduğumuz yer bellidir. 
Sayın
Başkan az önce “zulüm toplantısı” diye ifade etti muhtarları. O yüzden ben
cevap vermeye çalıştım. Aynı şeyi tekrar etmek istiyorum. 
İDRİS
BALUKEN (Diyarbakır) – Muhtarlar için büyük bir zulüm. Katılan birkaç muhtar
söyledi bile.
BAŞKAN
– Teşekkür ederiz Sayın Turan, sözleriniz tutanaklara geçmiştir. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti Hükümeti ile
Bangladeş Halk Cumhuriyeti Hükümeti Arasında Gümrük Konularında İşbirliği ve
Karşılıklı Yardım Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/411) (S. Sayısı: 85) (Devam)
BAŞKAN
- Sayın milletvekilleri, 2’nci madde üzerindeki konuşmalar tamamlanmıştır. 
Soru-cevap
işlemini başlatacağım.
Sisteme
giren milletvekili? Yok.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum:
MADDE
3- (1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde gruplar adına ilk konuşmacı Cumhuriyet Halk Partisi
Grubu adına Malatya Milletvekili Sayın Veli Ağbaba. (CHP sıralarından alkışlar)

CHP
GRUBU ADINA VELİ AĞBABA (Malatya) – Sayın Başkan, değerli milletvekilleri; ben
de Can Dündar ve Erdem Gül’le ilgili mahkemenin vermiş olduğu kararı sevinçle
karşıladığımı belirtmek istiyorum. Biraz önce, AKP Grup Başkan Vekili Sayın
Bülent Turan’ı dikkatle dinledim, memnun olduğunu ifade ediyor, inşallah
Cumhurbaşkanı da memnundur.
Tabii,
biz, aslında geçtiğimiz dönemden AKP Grubunu biliyoruz. AKP Grubu biz buradan
konuşurken tutuklu milletvekillerine “terörist” dediler. Yine, aynı AKP
milletvekilleri, İlker Başbuğ’a generallere “terörist” dediler, Emniyet Müdürü
Hanefi Avcı’ya “terörist” dediler, ama onlar çıkınca ilk kutlama kuyruğuna
giren de sayın AKP milletvekilleri oldu. Bu konuda sizin hakkınızı yememek
lazım. (CHP sıralarından alkışlar)
Buradaki
milletvekillerimizi, İlker Başbuğ’u arayan ilk sizin milletvekilleriydi. Hanefi
Avcı’yı kanal kanal gezdiren yine AKP milletvekilleriydi, sizi kutlamak lazım.
Yani,
bazen düşünüyorum da bir söz aklıma geliyor değerli milletvekilleri, bu AKP var
ya AKP, adamı yardan ittirirsiniz siz, anasına başsağlığına gidersiniz. Yani
gidersiniz taziye evinde anasıyla beraber ağlarsınız. Böyle bu kadar bu işi
pişkin pişkin yapabilirsiniz siz. 
Hani
derler ya bazen, düğün evinin tefçisi ölü evinin yasçısıyız diye. Ya, adamı
ittiren sizsiniz, taziye kuyruğuna gidip ağlayan sizsiniz.
İLKNUR
İNCEÖZ (Aksaray) – Herhâlde bu lafları yargıya söylüyorsunuz değil mi?
VELİ
AĞBABA (Devamla) - Bakın, geçtiğimiz dönemde, bir düşünün tutuklanan
milletvekillerini, paşaları, gazetecileri, ne yaptınız? Gittiniz, ilk onları
kutlayan, ilk onlara geçmiş olsun ziyareti yapan sizsiniz. Burada gördük geçen
dönem, ilk geçmiş olsun kuyruğuna, tebrik kuyruğuna siz girdiniz. Ne yaptınız,
ne dediniz? “Bunu biz yapmadık, o yaptı.” dediniz. Hani yaramaz çocuklar der
ya: “Biz yapmadık, o yaptı.” Şimdi, düşünüyorum da Can Dündar çıkınca herhâlde
ilk arayacak sizsiniz. Acaba onu kim yaptı? Şimdi, “Bunu paralel mi yaptı,
cemaat mi yaptı?” diyemezsiniz, yargı elinizde. 
Ya,
şimdi, düşünüyorum, bizim grubu da uyarmak istiyorum: Bunu bile bize
yükleyebilirler arkadaşlar. AKP var ya, sayın grup başkan vekilleri dikkat
edin, Can Dündar’ın tutukluluğunu bile bize yükleyebilirler, dikkatli olmak
lazım. (CHP sıralarından alkışlar) 
Değerli
arkadaşlar, ben, tabii, söyleyecek çok söz var ama biraz seçildiğim ille ilgili
birkaç şey söylemek istiyorum. Seçildiğim ve temsil etmekten büyük onur
duyduğum Malatya’yla ilgili bir şey konuşmak istiyorum. Ben Malatya’yla ilgili
konuşacağım. Niye konuşacağım? Çünkü Malatyalılar beni seçiyor. Siz
konuşmayabilirsiniz çünkü sizi seçen başkası, seçmenleriniz değil, iliniz
değil. Kim seçiyor? Tek seçici seçiyor.
HASAN
BASRİ KURT (Samsun) – Ayıp ya! Ayıp ya! 
VELİ
AĞBABA (Devamla) - Onun için, beni Malatyalılar seçiyor, oy veriyorlar ön
seçimde. Siz kendi illerinizde konuşmayabilirsiniz, konuşmayın. Siz, bir adam
ne diyorsa onu söylersiniz ama ben memleketim Malatya’ya namus sözü verdim,
şeref sözü verdim. (AK PARTİ sıralarından gürültüler)
BAŞKAN
– Sayın milletvekilleri, lütfen hatibi dinleyelim.
VELİ
AĞBABA (Devamla) – AKP milletvekilleri, komşu ilin milletvekili kendi ilinin
sorununu konuşmayabilir ama ben Malatya’ya söz verdim; Malatya, sana yapılan
haksızlıkları ben gündeme getireceğim, senin hakkını ben savunacağım dedim, onu
yapmaya çalışıyorum.
Değerli arkadaşlar, bakın, birçok şey aklımıza gelirdi
de bugün yaşadığımız şey aklımıza gelmezdi. Geçtiğimiz günlerde Malatya’dan
Adıyaman’a giden insanlar Malatya tabelasının olmadığını gördüler. Bakın,
Malatya tabelasının olmadığını gördüler. “Acaba Malatya tabelasının yeri mi
değişti?” diye düşündüler, “Bir yanlışlık var mı?” diye düşündüler ya da -bu
dönem, gerçi Malatya’da çok olmaz da, Malatyalılar çok yapmaz da; hani yaygın
olarak söylenir ya, bazen hırsızlıklar, bazen para kasaları, bazen ayakkabı
kutuları diyorlar ya- “Ulan, para da etmez, bu tabelayı kim alsın?” diye
düşündüler, tabela yok. Malatya-Adıyaman sınırı değişmiş, tabela yok değerli
arkadaşlar.
Bakın, şu resim Malatya il sınırı, geçtiğimiz hafta.
Bakın, siz de dikkatlice bakın, görmeyenler de görsün bu sınırı bu vesileyle
sayemde. Şimdi, hiç kimsenin haberi olmadan, sessiz sedasız… Bir hafta sonra
geçenler şunu gördüler, bakın.
SELİM DURSUN (Sivas) – Seçmenlerine hakaret ediyorsun
ya!
VELİ AĞBABA (Devamla) – Bakın, karlar erimiş -Sayın
Ulaştırma Bakanlığı Müsteşarı da burada, Sayın Bakan da burada- Malatya sınırı
tam 7.200 metre geri gelmiş. Bakın, 7.200 metre geri gelmiş. Değerli
arkadaşlar, anlamadım ki gülelim mi, ağlayalım mı? Tam Aziz Nesin’lik hikâye,
bakın arkadaşlar, tabela yok. 
TAHİR ÖZTÜRK (Elâzığ) – Çok büyük bir problem! Çok
büyük bir problem!
VELİ AĞBABA (Devamla) – Bakın, tabela yok. Burada
tabela var, burada sökülmüş. Bakın, burada sökülmüş. Malatya tabelası yok değerli
arkadaşlar. (AK PARTİ sıralarından gürültüler)
Şimdi, ne yapacağız? Acaba o tarihlerde AKP
milletvekilleri geçti mi oradan? Geçmemişler, sıkıntı yok. Acaba ne olduğunu
çözmeye çalıştık, maalesef, Malatya il sınırı, değerli arkadaşlar, değişmiş,
tam 7.200 metre. 
Değerli arkadaşlar, bu Malatyalılar var ya
Malatyalılar, İstiklal Savaşı’nda gitmiş savaşmışlar, toprak kaybetmemişler…
NURETTİN YAŞAR (Malatya) – Bravo!
VELİ AĞBABA (Devamla) – Kıbrıs’ta savaşmışlar, toprak
kaybetmemişler. Sayın Bakan, Kore’de savaşmışlar, toprak kaybetmemişler. Bir
karış toprak kaybetmemişiz. Bu memleket 2 Cumhurbaşkanı yetiştirmiş, Özal’ı ve
İnönü’yü; bakanlar yetiştirmiş, siyasetçiler yetiştirmiş değerli arkadaşlar.
Kimsenin toprağında gözümüz olmamış. Yanı başımızdaki Adıyamanlı
kardeşlerimizden, Elâzığlı kardeşlerimizden asla toprak talebimiz olmamış ve bu
dönem, maalesef, üzülerek söylüyorum, Malatya AKP’ye 5 milletvekili vermiş.
NURETTİN YAŞAR (Malatya) – Buradayız, biz buradayız.
VELİ AĞBABA (Devamla) – AKP varken düşmana gerek yok.
Yunanlının, Rus’un yapmadığını AKP’liler yaptı; Malatya’nın sınırını 7.200
metre içeri yaptı arkadaşlar. (CHP sıralarından alkışlar, AK PARTİ sıralarından
gürültüler) İlk kez, savaşmadan ilk kez toprak kaybettik. Toprak kaybettik,
kimin sayesinde? Vallahi anlamadım. Yani nasıl oluyor? Sınırımız 7.200 metre
içeri girmiş değerli arkadaşlar. 
Bakın,
değerli milletvekilleri, bu dönem Malatya çok haksızlığa uğradı. Şimdi, bakın,
beldelerimiz kapatıldı, devlet hastanemiz kapatıldı, Sümerbank bazı yandaş iş
adamlarına peşkeş çekildi, hırsızlık yapıldı yani. TEKEL, Malatyalıların
TEKEL’i, Malatyalıların hakkı olan TEKEL AKP milletvekillerinin gözü önünde
peşkeş çekilerek, hırsızlık yapılarak yandaş iş adamlarına verildi. 
Bakın,
Meteoroloji Bölge Müdürlüğü geçen dönem AKP’li milletvekillerinin gözü önünde
taşındı, taşındı değerli arkadaşlar, Meteoroloji Bölge Müdürlüğü taşındı.
Malatya Türkiye’nin en önemli tarım kenti. Niye taşındığını anlayamadık. Bina
var, personel var, niye taşındığını anlayamadık. Meteoroloji önemli bizim için,
kayısımız var, elmamız var, üzümümüz var, ya, niye taşındı bilemedik, ne suçu
var bilemedik. (AK PARTİ sıralarından gürültüler)
TAHİR
ÖZTÜRK (Elâzığ) – Elâzığ’a taşındı. 
VELİ
AĞBABA (Devamla) – Bakın, Malatya bir kepazelik daha yaşadı, bir kepazelik daha
yaşadı. İçinde parasıyla TEDAŞ özelleştirildi. Kime verildi? Herhâlde CHP’li
birine verilecek değil. Kime verildi? Cumhurbaşkanının yakın bir arkadaşına
verildi, peşkeş çekildi. Şimdi Malatyalı, AKP’ye oy veren, CHP’ye oy veren,
MHP’ye oy veren herkes illallah ediyor, illallah, illallah diyor. Kimden
illallah ediyor? 
OSMAN
BOYRAZ (İstanbul) – En son seçimde ne kadar aldın? En son seçimde Malatya’da ne
oy aldın?
VELİ
AĞBABA (Devamla) – TEDAŞ’ın yeni sahiplerinden değil, o kuruma peşkeş
çekenlerden illallah ediyor. AKP milletvekilleri ne yapıyor? “Biz de memnun
değiliz.” diyor. 
GÖKCEN
ÖZDOĞAN ENÇ (Antalya) – Malatyalı niye bize oy veriyor bu kadar?
VELİ
AĞBABA (Devamla) – Değerli arkadaşlar, bakın, bu dönemde meralarımız peşkeş çekildi,
meralarımız. 
GÖKCEN
ÖZDOĞAN ENÇ (Antalya) – Ya, yüzde 75 nasıl alıyoruz biz?
VELİ
AĞBABA (Devamla) – Toprağımız zengin iş adamlarına peşkeş çekildi. Artık
Malatyalı çiftçi kapısının önünde hayvan otlatamıyor. Kimin sayesinde? Sizin
sayenizde. 
OSMAN
BOYRAZ (İstanbul) – Çiftçi kadar ferasetin yok be!
VELİ
AĞBABA (Devamla) – Değerli arkadaşlar, bakın, Ulaştırma Bakanlığının maalesef
Malatya’ya yaptığı sadece bunlar değil, birçok şeyi yaptı. Malatya
bitirilemeyen tünelleriyle ünlü, Sayın Bakan iyi bilir, Erkenek Tüneli, Karahan
Tüneli. Sekiz yıldan beri, 2008 yılından beri her milletvekili bareti alıyor,
gidiyor, denetleme yapıyor. İnşaat mühendisi değil, bir şey değil, AKP
milletvekili, başında baret, tünel denetliyor. Ya, “Bu yıl açılacak, bu yıl açılacak.”
Bir türlü açılamadı. 
Bakın,
başka bir hikâye daha anlatayım size arkadaşlar. (AK PARTİ sıralarından
gürültüler) Bak, başka bir şey daha anlatayım. Bu Malatya var ya Malatya,
Malatya’da 2 tane baraj yapıldı. 1990’lı yıllarda temeli atıldı, 2 baraj yapıldı.
Birinin ismi -Allah rahmet eylesin- hemşehrimiz Turgut Özal’ın ismi, biri de
-Allah uzun ömürler versin- sevgili Recai Kutan’ın ismine. Şimdi, barajlar
yapıldı ama barajlar sulama için yapıldı ama kanal yapmayı unutmuşlar. Değerli
arkadaşlar, kanal yok. Üç yıl önce, dört yıl önce Cumhurbaşkanı, Başbakan
geldi, barajı açtı, kanal yapmayı unutmuşlar. 
OSMAN
BOYRAZ (İstanbul) – Niye? Gürün’den gelen kanal nerede?
VELİ
AĞBABA (Devamla) – Kapıkaya Barajı, Boztepe Barajı’nda su yok. Yazıhanlı baraja
bakıyor, baraj Yazıhanlıya bakıyor.
OSMAN
BOYRAZ (İstanbul) – Veli Bey, Gürün’den gelen kanal nerede?
VELİ
AĞBABA (Devamla) – Kapıkayalı baraja bakıyor, baraj Kapıkayalıya bakıyor. Yani
bu dönemki yaşadığımız şeyleri anlatmakla bitiremeyiz değerli arkadaşlar. 
Bundan
aslında AKP milletvekillerinin memnun olması lazım çünkü Malatya’yı
konuşuyorum, Malatya’nın haklarını savunuyorum. Aynı kentten seçilmiş
milletvekilleriyiz, kime karşı savunuyoruz, Hükûmete karşı. Diyoruz ki
Malatya’nın hakkını ver, Malatya’nın hakkını teslim et. Yapma diyoruz değerli
arkadaşlar.
MEHMET
HABİB SOLUK (Sivas) – Battalgazi’si var…
VELİ
AĞBABA (Devamla) – Battalgazi var tabii, Battalgazi’yi de AKP vermedi ya, onu
Allah verdi bize. Battalgazi’yi de sen vermedin ya Sayın Bakan. Battalgazi
Allah vergisi, AKP’nin vergisi değil yani. O bizim onur duyduğumuz birisi Sayın
Bakanım.
MEHMET
HABİB SOLUK (Sivas) – Hiç teşekkür edecek bir şey yok mu? Hiçbir şey yapmadık
mı?
VELİ
AĞBABA (Devamla) – Şimdi, bakın, bir de, değerli arkadaşlar -sözüm bitiyor-
Cumhurbaşkanı “Ey Amerika…”, “Ey Amerika…” diyorsan gel, Malatya Kürecik
Üssü’nü kaldır, ABD’nin dikmiş olduğu üssü kaldır, o zaman inanırım “Ey
Amerika…”, ey Erdoğan! (CHP sıralarından alkışlar) 
BAŞKAN
– Teşekkür ederiz Sayın Ağbaba. 
Sayın
İnceöz, buyurunuz.
İLKNUR
İNCEÖZ (Aksaray) – Sayın Başkanım, az evvel hatip aslında bütün konuşmasında
hem grubumuza hem Hükûmetimize hem geçmiş dönemde Başbakanlık yapmış kurucu
Genel Başkanımıza… Her şekilde tipik bir Veli Ağbaba konuşması dinledik.
Sataşmadan söz istiyorum.
BAŞKAN
– Buyurunuz. (AK PARTİ sıralarından alkışlar) 
Süreniz
iki dakika.
VELİ
AĞBABA (Malatya) – Neye sataşmışım Sayın İnceöz, neye sataştım yani?
VIII.- SATAŞMALARA İLİŞKİN KONUŞMALAR
(Devam)
6.- Aksaray Milletvekili İlknur İnceöz’ün,
Malatya Milletvekili Veli Ağbaba’nın 85 sıra sayılı Kanun Tasarısı’nın 3’üncü
maddesi üzerinde CHP Grubu adına yaptığı konuşması sırasında Adalet ve Kalkınma
Partisi ile Adalet ve Kalkınma Partisi eski Genel Başkanına sataşması nedeniyle
konuşması
İLKNUR
İNCEÖZ (Aksaray) – Ya, ben biraz evvel söyledim, sataşmadığınız hiçbir şey
bırakmadınız.
VELİ
AĞBABA (Malatya) – Sataşmadım.
İLKNUR
İNCEÖZ (Devamla) – Grubumuza sataştınız, milletvekillerimize sataştınız, kurucu
Genel Başkanımız, Başbakanımıza.
VELİ
AĞBABA (Malatya) – Sayın Bakan Battalgazi’ye sahip çıkıyor, ben ne yapayım?
İLKNUR İNCEÖZ (Devamla) – İyi ki Sayın Cumhurbaşkanımız
var. Yoksa, olmasa neleri konuşacaktınız, çok merak ediyorum doğrusu. Her
konuşmanızın arkasından da bunu özellikle zikrediyorsunuz. Yaptığı her işi
burada gündeme getirmekten, onu birtakım ithamlar altında bırakmaktan başka… Konuşmanın
içerisinde özellikle cevap vereceğim.
VELİ
AĞBABA (Malatya) – Ne söyledim? 
İLKNUR
İNCEÖZ (Devamla) - Bakın, ben şunu söylüyorum: İyi ki siz varsınız, iyi ki
Malatya illallah ediyor ki AK PARTİ’ye 5 milletvekili veriyor. (AK PARTİ
sıralarından alkışlar) Ben buradaki Malatyalı hemşehrilerime şükranlarımı arz
ediyorum, size de teşekkür ediyorum, varlığınız bize güç katıyor bu anlamda. AK
PARTİ yüzde 68, CHP burada yüzde 15,3; çok teşekkür ediyorum Malatya’ya.
Biraz
evvel konuşmanızda dediniz ki: “Biz yargının bağımsız ve tarafsız olması için…”
Ben bundan önce, geçmiş dönem içerisinde Adalet Komisyonunda çalıştım, yargının
bağımsız ve tarafsız olması ve birilerinin arka bahçesi olmaması için çok
gayret gösterdik, bundan sonra da görünen o ki gayretlerimiz devam edecek.
Çünkü Türkiye’nin mücadelesi sadece terörle değil, sadece bir başka grupla
değil, aynı zamanda -bu dönemde özellikle- bir paralel yapılanmayla da bu
mücadeleyi sürdürüyoruz, bugün her yerde var. Bizim yargı konusundaki,
tutuklama konusundaki tavrımız çok açık ve net; tutuklamanın en son düşünülmesi
gerekir dedik, tutuksuz yargılanmanın olması lazım ve bu konuda da gerekli
düzenlemeleri, adımları attık. 
HAYDAR
AKAR (Kocaeli) – Başsavcı ne dedi, başsavcı?
İLKNUR
İNCEÖZ (Devamla) - Sayın Cumhurbaşkanımız Başbakanlığı döneminde de bu
tutukluluklarla ilgili gereken açıklamaları yaptı, bu konudaki ithamları aynen
Veli Ağbaba’ya iade ediyorum.
Teşekkür
ediyorum. (AK PARTİ sıralarından alkışlar)
VELİ
AĞBABA (Malatya) – Sayın Başkan…
ÖZNUR
ÇALIK (Malatya) – Sayın Başkan…
NURETTİN
YAŞAR (Malatya) – Sayın Başkan…
ERKAN
AKÇAY (Manisa) – Sayın Başkan…
BAŞKAN
– Şimdi Malatya milletvekilleri ayakta.
Sayın
Ağbaba, buyurun.
VELİ
AĞBABA (Malatya) – Ben 69’uncu maddeye göre sataşmadan…
BAŞKAN
- Önce ne diyorsunuz, onu dinleyeyim.
VELİ
AĞBABA (Malatya) – Sayın grup başkan vekili “Malatyalılar demek ki sayın
vekilden bıkmış, onun için bize oy verdi.” diyor, onunla ilgili bir şey
söylemek istiyorum.
BAŞKAN
– Sayın Ağbaba, sayın grup başkan vekili sataşmadı, size teşekkür etti. 
ÖZGÜR
ÖZEL (Manisa) - Hayır, “bıkmış” dedi. 
BAŞKAN
- Yani bu bir sataşma değil, teşekkür etti çünkü.
VELİ
AĞBABA (Malatya) – İsim verdi Sayın Başkan. Daha ne yapacak?
BAŞKAN
– Peki Sayın Ağbaba, buyurun.
İki
dakika size önce söz vereyim, daha sonra…
İLKNUR
İNCEÖZ (Aksaray) – Sayın Başkan, teşekkür ettim aslında kendisine.
7.- Malatya Milletvekili Veli Ağbaba’nın,
Aksaray Milletvekili İlknur İnceöz’ün sataşma nedeniyle yaptığı konuşması
sırasında şahsına sataşması nedeniyle konuşması
VELİ
AĞBABA (Malatya) – Değerli arkadaşlar, çok teşekkür ederim.
Tabii,
sayın grup başkan vekili bir şeyi doğru söylüyor, hakkını vermek lazım.
Malatyalılar maalesef AKP’ye bizden çok daha fazla oy veriyor. 
İLKNUR
İNCEÖZ (Aksaray) – AK PARTİ…
VELİ
AĞBABA (Devamla) – Yüzde 67 oy verdi, onu söyleyeyim ben yani bunu belirtmek
istiyorum ancak şunu söylemek istiyorum değerli arkadaşlar, bakın, şunu
söylemek istiyorum: Sayın İnceöz inşallah bir gün Malatya’ya gelir, bir gün
Malatya’nın sokaklarında birlikte gezeriz.
İLKNUR
İNCEÖZ (Aksaray) – Geldim, geldim.
VELİ
AĞBABA (Devamla) – Hem AKP’li kahvelere hem MHP’li kahvelere hem CHP’li hem
HDP’li kahvelere gideriz, orada görürsünüz itibarı. (AK PARTİ sıralarından
gürültüler) Malatya’da en çok insan sayenizde kahvelerde yaşıyor. İşçi
kahvesinden pastanesine, yaylasından sokağına kadar her yerde sizlerle gezmeye
varım, AKP milletvekilleriyle gezmeye varım. 
İLKNUR
İNCEÖZ (Aksaray) – Ben geziyorum zaten.
VELİ
AĞBABA (Devamla) - Bakın, her gittiğim yerde Malatyalılar şunu söylüyor:
“Senden fazla çalışan yok.” Burada övünerek söylerim, bakın, rakamları
çıkarırız, geçtiğimiz döneme bakarız. Benden fazla… Eğer Malatya’nın
kayısısının yandığını dünya duyuyorsa, Türkiye duyuyorsa kusura bakmayın o
CHP’nin milletvekili sayesinde, o, Malatyalıların az oy verdiği milletvekili
sayesinde. Malatya’nın çevre yolu olmadığını söylüyorsa birisi, hâlâ çevre yolu
olmayan tek ilin Malatya’nın olduğunu Türkiye duyuyorsa, Sayın Bakan duyuyorsa
o, Malatyalıların az oy verdiği Veli Ağbaba sayesinde. Malatya’nın hakkı
savunuluyorsa, Malatya’nın değerleri savunuluyorsa Veli Ağbaba sayesinde.
Malatyaspor’un hakkına sahip çıkılıyorsa Veli Ağbaba’nın sayesinde. Malatyasporlulara
saldırı olduğunda onların arkasında duran biri varsa Veli Ağbaba. 
Hiçbir
zaman, muhalefet milletvekili demedim, boynumu bükmedim, her zaman Malatya’nın
hakkını savunmak için uğraştım, bundan sonra da uğraşacağım.
GÖKCEN
ÖZDOĞAN ENÇ (Antalya) – Senin Malatya’ya heykelini dikeceğiz, tamam. 
VELİ
AĞBABA (Devamla) - Zorunuza gider gitmez, oy versin vermesin, namusum üzerine,
şerefim üzerine söz vermişim. Demişim ki: Dört yıl sizin hakkınızı savunacağım,
dört yıl sizlerle beraber olacağım. Yapmaya çalışıyorum. Gece demiyorum gündüz
demiyorum, pazar demiyorum, bayram demiyorum Malatya için çalışıyorum. Takdir
Malatyalıların, kimin ne kadar oy verdiğini sorgulayacak değilim.
Teşekkür
ederim. (CHP sıralarından alkışlar)
BAŞKAN
– Teşekkür ederiz Sayın Ağbaba.
ÖZNUR
ÇALIK (Malatya) – Sayın Başkan…
BAŞKAN
– Sayın Çalık, daha sonra sizi dinleyeceğim. Bir konuşmacım var, ondan sonra
sizi dinleyeceğim, söz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti Hükümeti ile
Bangladeş Halk Cumhuriyeti Hükümeti Arasında Gümrük Konularında İşbirliği ve
Karşılıklı Yardım Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/411) (S. Sayısı: 85) (Devam)
BAŞKAN
- Sayın milletvekilleri, gruplar adına ikinci söz Milliyetçi Hareket Partisi
Grubu adına Isparta Milletvekili Sayın Nuri Okutan.
Buyurun
Sayın Okutan. (MHP sıralarından alkışlar)
MHP
GRUBU NURİ OKUTAN (Isparta) – Sayın Başkan, değerli milletvekilleri; herkesi
saygıyla, hürmetle selamlıyorum. 
Esasen,
bir sonraki maddede Filistin konusu var. Madem Filistin konusu gelecek,
şimdiden Filistin’le ilgili düşüncelerimi aktarmak isterim. Hazırlığım da buna
yönelik bir hazırlıktı. 
Filistin
konusu bizim millî davamız, Filistin konusu aynı zamanda bizim aynamızdır. Eğer
iyi anlar, iyi değerlendirirsek belki oradan günümüze de cevap verebilecek
bulgular, hisler, anlayışlar çıkarmak mümkündür. 
Urfa
yani “Yukarı Mezopotamya” dediğimiz Urfa, orada Göbeklitepe var. Göbeklitepe’de
on üç bin yıllık bulgular var ve şimdiye kadar ulaşılan bilgilere göre
biliniyor ki gerek Konya’ya gerek Mısır’a buradaki hayattan, medeniyetten sonra
gidildi ve Filistin topraklarına da biz buradan sonra ulaşmış olduk. 
Batılılar
bu “Bereketli Hilal” diye adlandırdıkları ve kilit taşı bizim Urfa’nın yani
Göbeklitepe’nin merkez olduğu ve aynı zamanda Adıyaman, Antep, Hatay’ı da içine
alan, diğer taraftan Diyarbakır, Mardin ve ta Körfez’e kadar içine alan alanı
“Bereketli Hilal” diye adlandırıyorlar ve bu Bereketli Hilal uğruna ne kavgalar
oluyor, ne kanlar dökülüyor, ne savaşlar oluyor ve hâlâ oluyor. Bu Bereketli
Hilal’in üstünde -hepinizin dikkatini çekerim, bu Bereketli Hilal’e sahip
olanlar- kim, hangi medeniyet sahip oluyorsa bütün dünyayı da onlar yönetir
hâle geldi ve bu manada Orta Doğu’nun, Kudüs’ün, bizim diyarımızın kıymeti de
buradan ortaya çıkıyor. Bizim ecdadımız da, geçmişimiz de bunu fark etmişler ve
dikkat ederseniz, bu siyahla çizili yerler, bu tren yolunu bizim ecdadımız
yaptırmış. Diğer mavi hatları da kara yolları belirliyor ve bugünkü modern
hayatta Bereketli Hilal’in izlerini izliyor.
Bu
haritada Urfa, Bereketli Hilal’in nirengi noktası, Hazreti İbrahim’in tevhit
inancını ilk haykırdığı yer. Peygamberler şehri Urfa’dan bakıldığında, İstanbul
1.200 kilometre, Bağdat yine 1.200 kilometre, Tahran da 1.200 kilometre, Kudüs
de buradan 2 bin kilometre. Urfa’dan, bu Bereketli Hilal’in kilit taşından
bakıldığında, Halep, Adana’dan daha yakın; Şam, Kayseri kadar. Bu bakımdan,
bizim Kudüs’le ilgili, Filistin’le ilgili davamız bir kardeşlik davasıdır, aynı
davanın, aynı gönlün ve aynı dünyanın paylaşılması davasıdır ve bizi de
tanımlar. Oradan Filistin’e baktığınızda, Filistin davasına ne kadar sahip
çıktığımızla, ne kadar uzak durduğumuzla doğrudan alakalıdır. 
Hani Mevlâna diyor ya: “Aynı dili değil, aynı duyguyu
paylaşanlar gerçek kardeştirler.” Hâlbuki, biz zaman zaman bu etnik tanımın,
etnik milliyetçiliğin girdabına kapılıyoruz, bu etnik milliyetçilik bizim
kültürümüzün takip ettiği bir milliyetçilik değildir. Bu etnisite, soy kavramı
cahiliye devrinin alışkanlıklarıdır ve bölücülüğe götürür, kavgaya götürür ve
kan akar. O bakımdan, biz gönlü esas alan, değerleri esas alan bir kardeşliği
arzu ediyoruz ve bunu bize ilk öğreten, tevhit inancının ilk yeşerdiği,
haykırıldığı yer Urfa’dır ve hemen Urfa’nın ikinci… Halilürrahman
-biliyorsunuz- Peygamberimiz’le doğrudan bağlantılıdır. O bakımdan, biz tarihte
hep o bölgede olduk yani Abbasiler döneminde, Emeviler döneminde, Eyyubiler
döneminde, Memlûklüler döneminde, Selçuklular ve Osmanlı döneminde hep olduk ve
bugün buradan baktığımızda, bu kardeşlik bizim için önemli. Alparslan
Bizanslılarla karşılaştığında oradaki hangi etnisiteden, hangi soydan gelirse
gelsin oradaki tüm askerler -başkomutan dâhil- herkes aynı duyguyu taşıyordu ve
bizim kardeşimizdi ve kardeştiler. Ve Selahaddin Eyyubi Kudüs’ü fethederken
hangi duyguyu taşıyorsa biz o duygudanız, biz ondanız, bizim milletimiz ondan.
Dolayısıyla, bizim kardeşliğimiz bu manada soya, sopa dayanmaz. 
Efendim, Yıldırım, Niğbolu’da, Kosova’da hangi
duygularla karşılaşıyorsa biz de aynı duyguların içindeyiz ve aynı duyguları
taşıyorsak biz kardeşiz. Ve Çanakkale’de, Millî Mücadele’de de bu Millî
Mücadele davasına katılan kim varsa bizdendir. Biz aynı milletteniz bu manada
ve Batılılar buna diyorlar ki: “Türklük üzerine yemin ediyorlar.” Ben Adapazarı
Valiliği yaptım, Adapazarı’nda bütün imparatorluğun çevresinden gelen insanlar
vardır ve o soylarını da saklarlar, amenna, ama hepsi Türk’türler. 
Ve Balkanlarda, bilhassa, Türklük üzerine yemin
ederler, hani “Ekmek Kuran çarpsın.” der gibi, bir şey olursa, hemen
“Türklükten çıkayım.” falan diye yemin ederler. Dolayısıyla, bu Türklük
meselesi, aslında etnisiteye dayalı, soya dayalı bir tabir değildir; gönüle
dayalı bir tabirdir, değerlere dayalı bir tabirdir. Hepimiz bu değerlerin
etrafında birleşebiliriz. 
Bu manada, Filistin davası bizim davamızdır, doğrudan
bizim davamızdır, bizim milletimizin davasıdır. Buna böyle bakmak lazım. 
Diğer taraftan, hâl böyleyken, baştan beri Filistin’e
gerek imparatorluk döneminde gerek cumhuriyet döneminde hep bir kardeşlik
davası bakımından bakılmış ve doğrudan kendi millî davamız olarak görülmüştür,
tıpkı Kıbrıs davası gibi. Ama son dönemde bu, biraz iç politikada kullanılır
hâle gelmiştir, biraz genel politikadan, o millî dava oluşundan vazgeçilerek iç
politikada kullanılır hâle gelmiştir. 
Mesela, bu hususta, iç politikada kullanılır hâle
gelmesini bir Sayın Bakanımız şöyle dile getiriyor: “İsrail en büyük zaferini
AKP sayesinde kazandı. Birleşmiş Milletlerin Uluslararası Atom Enerjisi
Kurumunda ‘İsrail’in nükleer kapasitesi var mı yok mu?’ oylamasında Türk
delegasyonu çekimser kaldı. 2010 Mayısında da Türkiye, İsrail’in OECD üyeliğini
onayladı. Veto ettiğimiz takdirde üye olması mümkün değildi. Daha önce birçok
ülke veto etmişti. Otel lobisinde, Birleşmiş Milletlerde, OECD salonlarında
(….)(*)
demek marifet değil. Sayın Başbakanın kalbi ‘Ali’ diyor, dili ‘Muaviye’ diyor.”
diye söylüyor Sayın Numan Kurtulmuş Bakanımız.
Diğer taraftan, bir daha, şimdi, birtakım soruları
sormak icap ediyor. Birinci soru: İsrail NATO tatbikatlarına katılmıyordu
biliyorsunuz. Ama bu veto hangi Hükûmet döneminde kaldırılmıştır ve hangi
Hükûmet dönemindeki kararla, İsrail, NATO tatbikatlarına katılır hâle
gelmiştir? Filistinliler bizim kardeşimiz, İsrail de onları katlediyor. 
Yine “Tepkim İsrail Başkanına değil, moderatöredir.”
diye kim söyledi? 
“İsrail’de nükleer silah var mı?” diye yapılan
anlaşmada Türkiye çekimser kalarak kime destek verdi? 
ABD Yahudi lobisinden “Davut Yıldızı Ödülü”nü alan
dünyada tek Müslüman kimdir? 
Dolayısıyla, değerli milletvekilleri, bu tür şeyleri
çoğaltmak mümkün. Burada incitmek amacıyla filan söylemiyorum. Bu millî
davaları, gerek Kıbrıs davası gibi gerek Filistin davası gibi davaları doğru
yerine oturtmalıyız, kardeşlik hukukuyla bunların savunucuları olmalıyız,
bunları da iç politikada malzeme yapmamalıyız.
(Mikrofon otomatik cihaz tarafından kapatıldı) 
NURİ OKUTAN (Devamla) – Gerçek devlet adamlığı bunu
icap ettirir.
Herkesi bu duygularla, saygıyla, hürmetle selamlıyorum.
(MHP sıralarından alkışlar)
BAŞKAN – Teşekkür ederiz Sayın Okutan.
Buyurunuz
Sayın Çalık, ne oldu, hayırdır?
ÖZNUR
ÇALIK (Malatya) – Sayın Başkanım, bana da söz vereceğinizi biliyorum, o yüzden
direkt peşin peşin geliyorum. 
Şimdiye
kadar, Cumhuriyet Halk Partisi sözcüsü Malatya’yla ilgili olarak yapılan
yatırımları, maalesef, hiç görmeden, bilmeden, orada yaşamadığı için -sürekli
Türkiye’nin her yerinde dolaşıyor ama Malatya’da yaşamıyor- Meclise gelip
sadece şov yapıyor. Dolayısıyla, yapılanları ona anlatmak ve bir kez daha
gözüne, bir kez daha bakması için işaret etmek üzere sataşmadan söz istiyorum.
BAŞKAN
– Sayın Çalık, yeni bir sataşmaya mahal vermeyiniz, siz de güzel Malatya’yı
anlatınız bence.
Buyurun.
(AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR
(Devam)
8.- Malatya Milletvekili Öznur Çalık’ın,
Malatya Milletvekili Veli Ağbaba’nın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
ÖZNUR
ÇALIK (Malatya) – Sayın Başkan, değerli milletvekilleri; ben de çok teşekkür
ediyorum.
VELİ
AĞBABA (Malatya) – Sayemde kürsüye de çıktı Öznur Hanım! 
ÖZNUR
ÇALIK (Devamla) - Değerli arkadaşlar, şimdi, öncelikle bir maddelemek
istiyorum. Birincisi, Malatya’yla alakalı biz on üç yılda 15,1 katrilyonluk
yatırım yaptık.
VELİ
AĞBABA (Malatya) – Kürsünün yolunu öğrendin Sayın Çalık sayemde!
ÖZNUR
ÇALIK (Devamla) – Veli kardeşim, hiç sana sataşmayacağım, sen merak etme!
15,1,
Malatya’ya, biz yatırım yaptık. Yapılan yatırımları, Allah göz vermiş,
göremiyorsan hiçbir şey söyleyemiyorum; dil vermiş, konuşamıyorsan hiçbir şey
söyleyemiyorum; kulak vermiş, duyamıyorsan hiçbir şey söylemiyorum.
BAŞKAN
– Hah, işte, sataştın! 
VELİ
AĞBABA (Malatya) – Sataştın, vallahi sataştın!
ÖZNUR
ÇALIK (Devamla) – Şimdi, bak, 15,1 katrilyonluk yatırımı görmek için göz lazım,
bu bir. 
İkincisi,
tabelayla alakalı. Sen tabela konusunu buraya getirene kadar, Meclisin
gündemini boş yere meşgul edene kadar biz o tabelayı oradan kaldırdık, sen
ayakta uyuyorsun Veli kardeşim! (AK PARTİ sıralarından alkışlar) Tabela oradan
kalktı. Tapu Kadastronun yanlışı yüzünden oraya konmuştu, biz müdahale ettik,
Valiyle, Karayollarıyla görüştük, tabela oradan kalktı, eski yerine de konuyor,
sen merak etme! Malatya’nın da Türkiye’nin de sahibi var, AK PARTİ her yere de
sahip çıkıyor, sen hiç merak etme! (AK PARTİ sıralarından alkışlar) 
Arkadaşlar,
bir konu hakkında da sizi bilgilendirmek istiyorum. Malatya on bir yıldır AK
PARTİ’ye çok büyük destek verdi ve var olduğu 11 seçimde de çok büyük destek
verdi. Son seçimde AK PARTİ olarak biz yüzde 68 oy aldık, CHP yüzde 15,3. (AK
PARTİ sıralarından “Bravo” sesleri, alkışlar) Ama ben bir şey söylemek
istiyorum: Veli Bey, kıymetli kardeşim, 2007 yılında il başkanlığı yapamadı,
başka bir arkadaşımıza görevi devretti. Sonrasında, hatırlarsınız, Allah rahmet
eylesin, “Mevlüt Aslanoğlu” diye bir ağabeyimiz vardı. Mevlüt ağabeyin aday
olduğu dönemde Malatya’ya hizmetleri için ben her sefer…
(Mikrofon
otomatik cihaz tarafından kapatıldı) 
ÖZNUR
ÇALIK (Devamla) – Sayın Başkanım, bir dakika istiyorum.
BAŞKAN
– Sataşmadan ek süre vermeyeceğimi söylemiştim. Siz ilk defa istiyorsunuz,
buyurun. (AK PARTİ sıralarından alkışlar) 
ÖZNUR
ÇALIK (Devamla) – Mevlüt ağabeyin döneminde Cumhuriyet Halk Partisinin
Malatya’daki oy oranı 2007’de yüzde 20’ydi, sonra 2011’de Veli Ağbaba aday
oldu, CHP’nin oy oranı yüzde 18’e düştü…
VELİ
AĞBABA (Malatya) – Atıyorsun, atıyorsun, atıyorsun!
ÖZNUR
ÇALIK (Devamla) – 2015’te aday oldu, yüzde 15’e düştü.
VELİ
AĞBABA (Malatya) – Atıyorsun, atıyorsun!
ÖZNUR
ÇALIK (Devamla) – Allah Veli’yi başımızdan eksik etmesin. (AK PARTİ
sıralarından alkışlar) Biz onun sayesinde AK PARTİ olarak her geçen gün
oylarımızı artırıyoruz ve biz, başka bir şey söyleyeyim, anket yaptırıyoruz
arkadaşlar. Kafadan olma, genel merkezden dolma milletvekillerini listeleyip de
Malatya’ya göndermiyoruz. Kendisinin yaptırdığı ankette Malatya’nın en çok
milletvekili olmasını istediği isim kim çıkmış, kendisi çıksın açıklasın. Bana
kendisi ismi verdi. Kendi yaptırdığı ankette Malatyalı hemşehrilerimizin kimin
milletvekili olmasını istediğini Veli kardeşim bana kendisi söyledi. Ben
söylemeyeceğim. Ben söylemeyeceğim, kendisi çıksın söylesin. 
Ben
bu vesileyle Malatya’ya hizmetleri için bütün AK PARTİ’li milletvekili
arkadaşlarıma…
(Mikrofon
otomatik cihaz tarafından kapatıldı) 
ÖZNUR
ÇALIK (Devamla) – …gelmiş geçmiş bütün bakanlarıma, Cumhurbaşkanıma,
Başbakanıma teşekkür ediyorum. Veli Ağbaba’nın… 
CEYHUN
İRGİL (Bursa) – Ayrıca, Veli Ağbaba’ya hiç sataşmadığınız için teşekkür ederiz,
çok güzel sataşmadınız!
BAŞKAN
– Sayın Çalık, size pozitif ayrımcılık yapıyorum. Bir dakika daha
kullanabilirsiniz, buyurun. (AK PARTİ sıralarından alkışlar) 
ÖZNUR
ÇALIK (Devamla) – Arkadaşlar, bahsedilen barajlar… Biz vefa sahibiyiz, rahmetli
Turgut Özal’ın ismini barajlarla anıyoruz. Recai Kutan, Allah sağlık versin,
barajlarla anıyoruz ve bahsedilen, yıllarca “Yoncalı Barajı” denilen bir baraj
vardı, iz kapsamındaydı. Arkadaşımız yerini belki bilmiyor ama biz gittik, o
Yoncalı Barajı’nın yerinde inceleme yaptık, müteahhitlerimizin çalışması için
bire bir takip yaptık. Yoncalı Barajı’mız, Allah nasip ederse, bütün o Arguvan
Ovası’nı çok net bir şekilde sulayacak. Biz ulaştırmada tam 2,5 milyar,
katrilyonluk yatırımı Malatya’ya kazandırdık ve “Malatya’yı sağlık turizminin
başkenti yapacağız.” dedik. Malatya’ya dünyada olmayan bir merkezi kazandırdık,
Karaciğer Nakli Enstitüsü tam 100 milyona mal oldu ve bırakın Türkiye’yi,
dünyada yok.
(Mikrofon
otomatik cihaz tarafından kapatıldı) 
ÖZNUR
ÇALIK (Devamla) – Ve Karaciğer Nakli Enstitüsü bizim için çok büyük başarıdır.
Saygılarımı
sunuyorum. (AK PARTİ sıralarından alkışlar) 
BAŞKAN
– Teşekkür ederiz Sayın Çalık. 
ÖZNUR
ÇALIK (Malatya) – Başkanım, teşekkür ediyorum.
ÖZGÜR
ÖZEL (Manisa) – Sayın Başkan…
BAŞKAN
– Buyurunuz Sayın Özel.
ÖZGÜR
ÖZEL (Manisa) – Öncelikle size Meclisi yönetirken göstermiş olduğunuz
demokratik tutum ve söz haklarını sonuna kadar kullandırmanız ve yarattığınız
bu demokrasi ortamından Adalet ve Kalkınma Partili milletvekillerinin de
yararlanabildiği için özellikle teşekkür ederim. (AK PARTİ ve HDP sıralarından
alkışlar) 
BAŞKAN
– Teşekkür ederim.
ÖZGÜR
ÖZEL (Manisa) – Sataşmamak üzere söz aldı. Siz iki dakika, bir dakika ve bir
dakika, sistemin otomatik verdiği yirmi beş saniyelerle birlikte beş dakika on
beş saniye kürsüyü kullandı. Milletvekilimizi Meclisi meşgul etmekle suçladı
önce, sonra insana özgü olmayan bir sıfatı layık görerek, birazcık da amacını
aşarak ayakta uyumakla suçladı.
HAMZA
DAĞ (İzmir) – O bir deyimdir, deyim. Sen bilmezsin büyük ihtimalle! O bir
deyimdir.
ÖZGÜR
ÖZEL (Manisa) – Sonra, il başkanlığı yapamamakla suçladı o dönemde, sonra
oyları her dönem düşürmekle suçladı, gerçek olmadığı hâlde, Yoncalı Barajı’nın
yerini bilmemekle suçladı, beş dakika yirmi beş saniye milletvekilimize ve
genel başkan yardımcımıza ağır sataşma ve hakaretlerde bulundu. 
ÖZNUR
ÇALIK (Malatya) – Ama o da sürekli sataşıyor Başkanım, ben hiç karışmıyorum ki!
ÖZGÜR
ÖZEL (Manisa) – Cevap hakkı istiyoruz, süreyi takdirlerinize arz ediyoruz
efendim. Mümkünse en az dört dakika cevap hakkı istiyoruz. 
BAŞKAN
– Sayın Özel, iki dakika sataşmadan söz vereceğim, bir konuşsun bakalım.
Buyurun
Sayın Ağbaba.
Yeni
bir sataşma olmasın lütfen. 
HAKAN
ÇAVUŞOĞLU (Bursa) – Bu kadar oyları düşürdün, istifa etmeyi düşünmüyor musun
Sayın Ağbaba?
9.- Malatya Milletvekili Veli Ağbaba’nın,
Malatya Milletvekili Öznur Çalık’ın sataşma nedeniyle yaptığı konuşması
sırasında şahsına sataşması nedeniyle konuşması
VELİ AĞBABA (Malatya) – Sayın milletvekilleri, değerli
arkadaşlar; öncelikle, kendimle gurur duyuyorum, onu söyleyeyim. (CHP
sıralarından alkışlar) Sayın Çalık’a kürsünün yolunu öğrettiğim için kendimle
gurur duyuyorum, sayemde konuşma fırsatı verdim. Ben böyle bir milletvekiliyim.
ÖZNUR ÇALIK (Malatya) – Veli Bey, sen gelirken ben
gidiyordum.
VELİ AĞBABA (Devamla) – Veli Ağbaba varsa herkes için
var, sizin için de var, onu söyleyeyim. (CHP sıralarından alkışlar)
Şimdi, değerli arkadaşlar, benim Malatya’yla ilgili
söylediğim her söz, bu kürsüde ifade etmeye çalıştığım her söz Malatya’da
yaşayan, AKP’ye, CHP’ye, MHP’ye, HDP’ye oy veren hiç kimseyi rahatsız etmez,
etmemeli; hele hele bir milletvekilini hiç etmemeli. Ben şimdiye kadar bu kürsüde
ilimin seçilmiş milletvekilleriyle asla polemiğe girmedim, bundan sonra da
girecek değilim. 
Değerli arkadaşlar, ben burada Sayın Çalık’ı hedef
alarak konuşma yapmadım.
ÖZNUR ÇALIK (Malatya) – “Malatya milletvekillerini
Genel Merkez belirliyor, Malatya belirlemiyor.” dedin, daha ne kadar hedef
alacaksın?
VELİ AĞBABA (Devamla) - Sayın Çalık, ben Hükûmeti
eleştirdim, “Hükûmet tüneli yapmıyor.” dedim, “Hükûmet eksik yapıyor.” dedim.
Beni tebrik edeceğine bana cevap veriyorsun. Ben ne demişim? Efendim, “Karahan
tüneli 2008’den beri açılmıyor.” demişim, yalan mı demişim? “Erkenek tüneli
yapılmadı.” demişim, yalan mı demişim? “Malatya’daki kara yolları
müteahhitlerinin hepsi batmış.” demişim, yalan mı demişim? Bana teşekkür
edeceğine bana cevap veriyorsun. 
Ben tekrar söylüyorum: Malatya’yla ilgili olumsuz tek
bir kelime etmedim, konuştuğum her şey Malatya kentinde yaşayan bana oy
vermeyenler başta olmak üzere herkesin yararınadır, başta senin yararınadır.
Bak, 5 milletvekilisiniz, övünüyorsun -haklısın, üzgünüm- söyleyemediğiniz her
şeyi ben söylüyorum.
Değerli arkadaşlar, bakın, benim söylediğim şeyi farklı
anlıyorsun. Yoncalı Barajı benim ağzımdan çıkmadı. Yoncalı Barajı’nı senden iyi
bilirim, Yoncalı’nın yukarısındaki köyünün de aşağısındaki köyünün de mezrasını
senden iyi bilirim, mezra mezra bilirim; onu bil. Malatya’da sadece orayı
değil, Doğanyol’un Konurtay köyünden Doğanşehir’in Elmalı köyüne kadar bilirim.
Senin hiç gitmediğin Doğanşehir’in Örencik köyünden, Elmalı köyüne kadar her
yeri herkesten iyi bilirim, onu söyleyeyim önce ben.
(Mikrofon otomatik cihaz tarafından kapatıldı) 
VELİ AĞBABA (Devamla) – Değerli arkadaşlar, “Yoncalı”
demedim, “Boztepe” dedim. Eğer Boztepe Barajı’nda…
ÖZGÜR ÖZEL (Manisa) – Bir dakika daha verin Sayın
Başkan.
BAŞKAN – Özgür Bey’in hatırı için iki dakika daha
veriyorum.
Buyurun.
VELİ
AĞBABA (Devamla) – Eğer Boztepe Barajı’nda sulama varsa, üç yıl önce Recai
Kutan adına açılan barajda sulama kanalı varsa sizden özür dileyeceğim. Sulama
kanalı yok, baraj yapılmış sulama kanalı yok. Bu mu zorunuza gitti? Sulama
kanalı yok değerli arkadaşlar. (AK PARTİ sıralarından gürültüler)
Diyor
ki, bakın, değerli arkadaşlar, tekrar söylüyorum. Malatya AKP’ye -maalesef,
üzülerek söylüyorum- yüzde 67 oy vermiş, elinizi vicdanınıza koyun, Malatyalılara
siz ne verdiniz? Buradan bir kez daha ifade etmek istiyorum.
NİHAT
ÖZTÜRK (Muğla) – Sen Malatya’ya güvenmiyor musun?
VELİ
AĞBABA (Devamla) – Ben Malatya’ya yapılan haksızlığı söylemeye devam edeceğim.
Ben seninle polemiğe girmeyeceğim ama milletvekilliğim bittiği güne kadar
Hükûmetle uğraşmak, Hükûmetin Malatya’ya hizmet getirmesi için uğraşmak benim
namus borcum, şeref borcum, Malatya için çalışacağım, bunu bilmenizi istiyorum.
Ayrıca,
bakın, değerli arkadaşlar, diyor ki: “Seni kim seçti?” Beni Malatya’daki
delegeler seçti, 2011’de Malatya’nın delegeleri seçti, 2015’te Malatya’nın
delegeleri seçti, seni kim seçti? 
GÖKCEN
ÖZDOĞAN ENÇ (Antalya) – Tabela ne oldu, tabela?
VELİ
AĞBABA (Devamla) – Sen… Bakın, kusura bakmayın, özür dilerim hepinizden ama
bunu söylemek zorundayım. Parmak milletvekilliği denen bir şey var, Tayyip
Erdoğan mümkün olabilse senin parmağını milletvekili yapar.
RECEP
ŞEKER (Karaman) – Anketteki isim nedir, anketteki?
VELİ
AĞBABA (Devamla) – Çünkü tek işe yarayan organın parmağın, başka bir şey değil,
kusura bakma. ( AK PARTİ sıralarından gürültüler)
İki:
Başka bir şey söyleyeceğim, diyor ki: “Özal, Recai Kutan.” Allah Recai Kutan’a
uzun ömürler versin. Özal Malatya’nın gurur duyduğu bir insan, İnönü’yü niye
ağzına alamıyorsun, niye ağzına alamıyorsun İnönü’yü, niye alamıyorsun? 
RECEP
ŞEKER (Karaman) – Sen de almadın.
VELİ
AĞBABA (Devamla) – Bakın, bir şey söyleyeceğim, Malatya deyince akla Özal
gelir, Özal deyince akla Malatya gelir; İnönü deyince akla Malatya gelir,
Malatya deyince akla İnönü gelir. Başbakan, Cumhurbaşkanı kızsa da bu gerçek
böyledir, bunu bilmenizi istiyorum.
Değerli
arkadaşlar…
GÖKCEN
ÖZDOĞAN ENÇ (Antalya) – Veli Bey, tabela ne oldu, tabela?
VELİ
AĞBABA (Devamla) – Sözümü hemen toparlıyorum Sayın Başkan. 
BAŞKAN
– Sayın Ağbaba, lütfen, dört dakika verdim zaten…
VELİ
AĞBABA (Devamla) – Tamam, hemen bitiriyorum.
(Mikrofon
otomatik cihaz tarafından kapatıldı) 
VELİ AĞBABA (Devamla) – Değerli milletvekilleri, ben
-tekrar söylüyorum- Malatya için çalışmaya devam edeceğim. Malatya’nın
yapılanını, yapılmayanını söyleyeceğim. Biraz önce sayın müsteşar dedi ki:
“Sayın Bakan Beylerderesi Viyadüğü’nü yapmadı.” Vallahi yaptınız, teşekkür
ederim ama orada şimdi ismini anmaktan korktuğunuz eski milletvekillerine de
teşekkür ederim, oldu mu? (CHP sıralarından alkışlar) 
BAŞKAN
– Sayın Ağbaba, teşekkür ediyoruz.
Sayın
milletvekilleri, ben bir şey ifade etmek istiyorum: Bu Parlamentoya gelen her
bir milletvekilini millet ve halk seçti. “Seni kim seçti?” lafını ben doğru
bulmuyorum. (AK PARTİ sıralarından alkışlar) 
İLKNUR
İNCEÖZ (Aksaray) – Sayın Başkan...
BAŞKAN
– Buyurunuz Sayın İnceöz.
İLKNUR
İNCEÖZ (Aksaray) – Sayın Başkan, teşekkür ediyorum, aynı konuyu söyleyecektim.
Zannediyorum
ki grup başkan vekili arkadaşlarımız da biraz evvelki “parmak vekillik” gibi
küçültücü ifadeleri kabul etmediğimizi ve kendilerinin de bu ifadeleri kabul
etmeyeceğini düşünüyorum. Özellikle tutanaklara geçsin diye söylüyorum.
Buradaki, seçilen her bir milletvekili arkadaşımızın bulundukları illerde bir
karşılıkları vardır. Bu şekilde ifade etmek suretiyle, “parmak vekillik”,
“şöyle vekillik”, “böyle tercih edildin”, “yöntem bu oldu”... Türkiye’deki
sistem neyi gerektiriyorsa buna uygun hareket edilerek bu tercihler... Ama
herkes...
ÖZGÜR
ÖZEL (Manisa) – Ön seçim var ama, Siyasi Partiler Kanunu imkân veriyor. 
İLKNUR
İNCEÖZ (Aksaray) – Sizde ön seçimle gelmeyen milletvekilleri de var, bunun da
özellikle kayda geçmesi gerekir. 
Bu
şekildeki küçültücü ifadeleri kabul etmediğimizi, grup başkan vekili arkadaşlarımızın
da bu konuya katılacaklarını düşünüyorum. Tutanaklara geçsin diye özellikle
söylüyorum. Bu, aynı zamanda milletimize de yapılmış bir hakarettir.
Teşekkür
ediyorum.
BAŞKAN
– Teşekkür ederim Sayın İnceöz.
ÖZNUR
ÇALIK (Malatya) – Sayın Başkanım, sadece kayıtlara geçmesi adına söylüyorum.
BAŞKAN
– Buyurun Sayın Çalık.
ÖZNUR
ÇALIK (Malatya) – Malatyalı hiçbir milletvekilimizle bugüne kadar polemiğe
girmek istemedik ama her defasında, AK PARTİ milletvekillerinin Malatya için
çalışmadığını, yatırım yapmadığını ve Malatya’ya hizmet etmediğini
söyleyince... 
VELİ
AĞBABA (Malatya) – Sayın Çalık, Hükûmet, Hükûmet...
ÖZNUR
ÇALIK (Malatya) – ...ben de AK PARTİ milletvekili olarak cevap verme
mükellefiyeti taşıyorum ve bilsinler ki asla ve asla Malatya’ya hizmet eden
insanları anmaktan imtina etmedik ve bizi seçen milletimize şükranlarımızı her
daim ilettik. Onların genel başkan sorunu olabilir, bizim asla genel başkan
sorunumuz yok.
ÖZGÜR
ÖZEL (Manisa) – Ya, bunu söylersen olmaz ki, ne alakası var?
ÖZNUR
ÇALIK (Malatya) – Bizim Genel Başkanımız, Başbakanımız, Cumhurbaşkanımız
Allah’a şükür var. 
ÖZGÜR
ÖZEL (Manisa) – Sayın Başkan... 
BAŞKAN
– Buyurun Sayın Özel.
ÖZGÜR
ÖZEL (Manisa) – Ya, kaş yaparken göz çıkarıyorlar. Mecburen cevap vereceğiz şu
“genel başkan sorunu” lafına, müsaadenizle efendim.
BAŞKAN
– Sayın Özel, çok rica ediyorum, sadece iki dakika; lütfen yeni bir sataşma
olmasın, ara vereceğim yoksa.
Buyurun.
10.- Manisa Milletvekili Özgür Özel’in,
Malatya Milletvekili Öznur Çalık’ın yerinden sarf ettiği bazı ifadeleri
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; tabii, iyi niyetin
suistimali diye bir şey var. Bu noktada, artık tartışma bitsin diye gayret
gösterirken, grup başkan vekilleriyle de bu konuda karşılıklı anlayış birliği
içindeyken hem burada pozitif ayrımcılıktan yararlanıp iki artı bir artı bir;
toplam, beş dakika yirmi beş saniye konuşup daha sonra… 
ÖZNUR
ÇALIK (Malatya) – Veli Ağbaba neyle ifade etti? 
ÖZGÜR
ÖZEL (Devamla) - …bunun üstüne yerinizden tutanağa konuşup “Her şey bitmiş,
cevap vermeyeceğiz. Parlamento aksın, çalışsın.” diyoruz, “CHP’nin genel başkan
sorunu var.” Şimdi, bu sözü söylerseniz, Sayın Öznur Çalık, Sayın Başbakana
gidin şunu söyleyin, bugün söyledim: Parlamentoda Sayın Başbakana bir operasyon
yapılıyor. 1923’ten bugüne kadar parti grupları kimleri ayakta karşılar,
kimleri ayakta alkışlar bellidir. Gruplar kendi genel başkanlarını ayakta
alkışlarlar, ayrıca tarafsız cumhurbaşkanları ayakta karşılanır. Ama, siz son
yirmi gündür en son Zeyid Aslan’ı kürsüde, onu bırakın Bekir Bozdağ’ı yerinden
konuştuktan sonra ayakta alkışladınız. Bu alkışları grup başkan vekilleriniz
başlatmadı yüzleri burada, en son kalktılar, birbirlerine içinde bulundukları
zorluğu ifade ederek kalktılar. Yarın bütçe görüşmesi olacak, Sayın Başbakan
buraya gelecek, hepimiz kendi genel başkanlarımızı ayakta karşılayıp ayakta
alkışlayacağız. 
İLKNUR
İNCEÖZ (Aksaray) – Biz de öyle yapacağız.
ÖZGÜR
ÖZEL (Devamla) - Siz Sayın Recep Tayyip Erdoğan Başbakanken başka kimi ayakta
alkışladınız, hangi bakanı, hangi milletvekilini kürsüde ya da oturduğu yerden?
Bu, Sayın Başbakana karşı grubunuzun içinden bir algı, yıpratma,
itibarsızlaştırma operasyonudur, Başbakan sorunu budur. 
Saygılar
sunuyorum. (CHP sıralarından alkışlar, AK PARTİ sıralarından gürültüler) 
HAMZA
DAĞ (İzmir) – Hadi canım oradan! Yapmış olduğu konuşmayla alakalı o, konuşmayla
alakalı, konuşmayla. 
BAŞKAN
– Sayın milletvekilleri…
COŞKUN
ÇAKIR (Tokat) – Bir kelime Sayın Başkan…
İLKNUR
İNCEÖZ (Aksaray) – Tutanağa geçmesi bakımından Sayın Başkan. 
Buyurun
yerinizden. 
HAMZA
DAĞ (İzmir) – Git işine! Sen kendi Genel Başkanına bak. 
COŞKUN
ÇAKIR (Tokat) – Sayın Başkan, biz Özgür Özel’i ayakta alkışladık geçen hafta. 
ÖZGÜR
ÖZEL (Manisa) – Açıkladım onu da, kayıtlarda var. 
HAMZA
DAĞ (İzmir) – Buradan ekmek çıkmaz Özel. 
BAŞKAN
– Peki, teşekkür ederiz. (AK PARTİ ve CHP sıralarından gürültüler)
Lütfen,
sayın milletvekilleri…
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
2.- Türkiye Cumhuriyeti Hükümeti ile
Bangladeş Halk Cumhuriyeti Hükümeti Arasında Gümrük Konularında İşbirliği ve
Karşılıklı Yardım Anlaşmasının Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/411) (S. Sayısı: 85) (Devam)
BAŞKAN
- Sayın milletvekilleri, 3’üncü madde üzerinde gruplar adına söz
tamamlanmıştır. 
Şimdi,
soru-cevap işlemini başlatacağım. 
ÖZGÜR
ÖZEL (Manisa) – Ali Bey’in bir…
MAHMUT
TANAL (İstanbul) – Ali Bey’e iki dakika, ne olur…
ALİ
ÖZCAN (İstanbul) – Sayın Başkanım, konuşmada sataşma var. 
BAŞKAN
– Sayın Yılmaz sisteme girmiş. 
Buyurunuz
Sayın Yılmaz.
SEYFETTİN
YILMAZ (Adana) – Sayın Millî Eğitim Bakanına sormak istiyorum, geçen hafta
Adana’da 138 görevden alınan okul müdürüyle bir görüşmemiz oldu. Bu okul
müdürlerimiz yıllarca eğitime hizmet vermişler, analarının ak sütü gibi helal
mesaileriyle öğrencilerimizi yetiştirmişler. Fakat, cumhuriyet tarihinin en büyük
kıyımını Sayın Millî Eğitim Bakanı yaptı. Eğer Türkiye bir hukuk devletiyse,
eğer Türkiye’de hâlâ adalet hâkimse… Biliyorsunuz bu okul müdürlerimiz
mahkemeye gittiler, bu sizin yaptığınız uygulamanın antidemokratik ve gerekli
olmadığı noktasında bir karara vardı. 
Şimdi,
ömrünü eğitime adamış bu okul müdürleriyle ilgili nasıl bir uygulamanız olacak?
Hepsiyle görüştüğümüzde, otuz yıllık, yirmi beş yıllık okul müdürleri ve
eğitimcilerin “hayatlarının ikinci baharı” diye adlandıracağımız son döneminde
yaptıkları emeklerin karşılığında bir cezalandırma sistemi uygulandığını
görmekteyim. Bu ve…
(Mikrofon
otomatik cihaz tarafından kapatıldı) 
BAŞKAN
– Sayın Özkaya sisteme girmiş.
ALİ
ÖZKAYA (Afyonkarahisar) – Sayın Başkan, saygıdeğer milletvekilleri; ben
yaklaşık bir saat kadar önce, Afyonkarahisar Hocalar ilçesi Çalca köyündeki,
dün Diyarbakır Sur’da şehit olan Uzman Çavuş Mustafa Hakan Kaçar kardeşimizin
cenazesinden, defninden geliyorum. Şehitlerimize Allah’tan rahmet diliyorum.
Afyonkarahisarlılar benden şu iki hususu bütün Meclise iletmemi istediler: “Biz
devletimizin, milletimizin yanındayız. Allah devlete ve millete zeval vermesin.
Ancak, teröre destek veren, teröre yol veren, teröre silah veren, teröristin
taziyesine giderek onu kutsayan ve katillerin suçuna asli fail olarak iştirak
edenleri yüce Meclisin huzuruna havale ediyoruz. Lütfen, Meclis gereğini
yapsın.” dediler. Ben de bunu, yüce Meclise saygıyla sunuyorum. 
BAŞKAN
– Sayın Özcan, buyurun.
ALİ
ÖZCAN (İstanbul) – Sayın Başkan, değerli arkadaşlarım; ben Elazığlıyım,
İstanbul Milletvekiliyim. Komşu ilimin görüşmelerinde şunu anladım ki… Şimdi,
sayın vekilimiz Malatya’ya 15 milyar yatırım yapıldığını bizatihi buradan
söyledi. 
VELİ
AĞBABA (Malatya) – İnanma, inanma! 
ALİ
ÖZCAN (İstanbul) – Daha fazla… E, 20 milyar…
VELİ
AĞBABA (Malatya) – İnanma, az, az… 
ALİ
ÖZCAN (İstanbul) – Sataşma yapma. 
BAŞKAN
– Sayın Özcan, buyurun.
Sayın
Özcan, süreniz bitecek.
ALİ
ÖZCAN (İstanbul) – Ve 15 milyar yatırım yapıldığını söyledi.
VELİ
AĞBABA (Malatya) – Yalan… 
ALİ
ÖZCAN (İstanbul) – Elâzığ bir ilim kenti, Elâzığ bir turizm kenti, Elâzığ
Harput’uyla, Hazar’ıyla yani kış turizmiyle, yaz turizmiyle ve tarih turizmiyle
önemli bir kent, üniversite kenti. 
Şimdi
bunu duyunca gerçekten burada acımı ve burukluğumu ifade etmek istiyorum. 
(Mikrofon
otomatik cihaz tarafından kapatıldı) 
ALİ
ÖZCAN (İstanbul) – Cumhuriyet Halk Partili bir milletvekili olarak, İstanbul
Milletvekili olarak şunu söylüyorum: Elâzığ AKP’ye çok şey verdi, her seferinde
4 milletvekili, 5 milletvekili verdi, görüyorum ki Adalet ve Kalkınma Partisi
benim memleketime hiçbir şey vermemiştir. 
Teşekkür
ederim. 
BAŞKAN
– Sayın Sarıhan… 
ŞENAL
SARIHAN (Ankara) – Sayın Bakan, bildiğiniz gibi, kadınlara yönelik cinayetler
son süreçte alabildiğine artmış durumda. Cinayet olgusunun yanı sıra, aynı zamanda
taciz ve tecavüz olgularının da okullarımıza kadar yayıldığını görüyoruz.
Kadın-erkek eşitliği konusunda millî eğitim politikalarında bir değişlik
yapmayı planlıyor musunuz? Bunun bir cezalandırma sistemiyle değil, bilinç
yaratma sistemiyle olacağı inancındayım. Bu konudaki düşüncelerinizi rica
ediyorum. 
Teşekkür
ederim. 
BAŞKAN
– Sayın Yılmaz, bir daha girmişsiniz sisteme. 
SEYFETTİN
YILMAZ (Adana) – Şimdi Adalet ve Kalkınma Partisinin Afyon Milletvekili bir
değerlendirme yapınca yaklaşık yedi yıldır Kabinede olan Bakan buradayken
cevaplamasını istiyorum. Sayın Afyon Milletvekilinin bahsettiği teröristlerle
Oslo’da Hükûmetinizin talimatı doğrultusunda mı konuşuldu? 
Habur’dan
giren teröristlerde Hükûmetinizin bir bilgisi var mıdır?
Dolmabahçe’de,
“terörist” denilen bu yapıyla bir görüşmeye vardınız mı? 
Şemdinli’de
teröristlerle kucaklaşan HDP’li milletvekillerinin dokunulmazlıklarını,
Cumhurbaşkanı, “kaldıralım” dediğinden on gün sonra aynı milletvekilleriyle
Dolmabahçe’de bir mutabakata vardınız mı? 
Bu
on yıllık süre içerisinde PKK’lı terör örgütüyle ne gibi temasınız oldu? Bu on
yılın içerisinde bu terör örgütünün elebaşı, çetebaşı olan Abdullah Öcalan’la
Hükûmetinizin bilgisi dâhilinde mi görüşmeler oldu? Bu görüşmelerde HDP’li
milletvekilleri İmralı’ya ve Kandil’e kimin talimatıyla ve kimin izniyle gitti?
Bunları cevaplayabilir misiz.
BAŞKAN
– Sayın Bakan, kalan süre size ait.
Buyurun.
METİN
BULUT (Elâzığ) - Sayın Başkan…
BAŞKAN
– Arkadaşlar, sisteme giren başka milletvekilleri de var fakat kalan süre Sayın
Bakana ait. Sizden önce giren vekiller de var, ben onlara da söz veremedim.
Yani burada suç benim değil sistemin.
Buyurun
Sayın Bakan…
MİLLÎ
EĞİTİM BAKANI NABİ AVCI (Eskişehir) – Teşekkür ederim Sayın Başkan.
Bu,
Adana’daki öğretmen müdürlerin durumuyla ilgili soru üzerine bir ön açıklama
yapmakta fayda var. 
Biliyorsunuz daha önce, dört yılını tamamlamış olan
okul müdürlerinin görevleri yasayla kendiliğinden sona ermişti ve tekrar okul
müdürü olarak atanmak isteyen arkadaşlarımız bir değerlendirme sürecine tabi
tutulmuştu. Bu değerlendirme sürecinde okul müdürlerimiz, yöneticilerimiz, ilçe
millî eğitim müdürü, atamalardan sorumlu şube müdürü, o okulda görevli en
kıdemli öğretmen, o okulda görevli en kıdemsiz öğretmen, okul aile birliği
temsilcisi ve öğrenci birliği temsilcisinden oluşan 6 kişilik bir değerlendirme
sürecinden geçmiştir. Bunları da 6 kişiyi bir araya toplayarak birbirlerini
etkileyecekleri bir komisyon çalışması biçiminde değil, her birinin elektronik
ortamda kendi hür iradeleriyle ve bizim kendilerine gönderdiğimiz 100’ün
üzerinde kriter doğrultusunda… Bu kriterler neydi? Bir okul müdüründe aranması
gereken objektif kriterler. Biz bu seçicilere, bu 6 kişiye bu kriterleri
göndererek dedik ki: “Bu kriterler doğrultusunda adayları değerlendirin.” Bu
değerlendirme sonucunda 70 ve üzeri alanlar görevlerine devam ettiler, altında
olanlar ya başka bir okul için tekrar girdiler veya öğretmenliğe döndüler. 
Şimdi, bununla ilgili olarak, bu süreçten geçemeyen
bazı arkadaşlarımız mahkemelere müracaat ettiler. Bunlardan özellikle ilçe
müdürlerinin ve şube müdürlerinin değerlendirilmeleri konusunda bizce de haklı
olan şöyle bir itiraz vardı: Bazı yerlerde ilçe müdürleri veya şube müdürleri
oraya atandıkları süre henüz altı ayı doldurmadığı hâlde bu müdür adaylarıyla
ilgili değerlendirmelerde bulunmuşlardı. Bu konularda mahkeme dedi ki: “Altı
aydan az görev yapmış olanların bu değerlendirmeye katılmamaları gerekir.” Biz
de o kapsama giren bütün atamalarda yönetmeliği de buna uyarlayarak yeniden değerlendirme
yaptık. 
Onun dışında da, bu veya başka gerekçelerle objektif
değerlendirilmediğini düşünen arkadaşlarımız mahkemeye gittikleri zaman bu
mahkemelerin bir kısmı, çok büyük bir kısmı idare lehine, bir kısmı da
davacılar lehine sonuçlandı. Davacılar lehine sonuçlanan, yani ataması
gerektiği hâlde atanmadığına mahkemelerin karar verdiği bütün durumlarda da
mahkeme kararlarını uyguladık. 
İBRAHİM ÖZDİŞ (Adana) – Hayır efendim, Adana’da
uygulamadınız Sayın Bakan. Adana’da uygulamadınız. Sayın Yılmaz haklı, Adana’da
uygulamadınız. 
MİLLÎ EĞİTİM BAKANI NABİ AVCI (Eskişehir) – Eğer söz
konusu edilen müdürlerle ilgili bir mahkeme kararı varsa, onların… 
İBRAHİM ÖZDİŞ (Adana) – Var efendim. Vali beyle de
görüştük, vali bey bize hak verdi. 
HAYDAR AKAR (Kocaeli) – Hiçbir yerde uygulamadınız. 
MİLLÎ EĞİTİM BAKANI NABİ AVCI (Eskişehir) – Onların
lehine…
İBRAHİM ÖZDİŞ (Adana) – Adana’da uygulamadınız efendim.

MİLLÎ EĞİTİM BAKANI NABİ AVCI (Eskişehir) – Onların
lehine alınmış mahkeme kararı varsa… 
İBRAHİM ÖZDİŞ (Adana) – Var, var efendim. 
SEYFETTİN YILMAZ (Adana) – Hukuk müşavirliğinin kararı
var. 
MİLLÎ EĞİTİM BAKANI NABİ AVCI (Eskişehir) – …verin,
onları uygularız; mahkeme kararlarını uygularız, uyguluyoruz. 
HAYDAR AKAR (Kocaeli) – Tamam, yollarım ben de, ben de
yollarım Kocaeli’dekileri. 
MİLLÎ EĞİTİM BAKANI NABİ AVCI (Eskişehir) – Verin. 
İBRAHİM ÖZDİŞ (Adana) – Kimi yerlerde valilikler bu
kararı uygulamışlar ama birçok yerde valilikler uygulamıyorlar. 
MİLLÎ
EĞİTİM BAKANI NABİ AVCI (Eskişehir) – Biz mahkemelerden gelen bütün kesin
kararları uygulama talimatını bütün il müdürlüklerimize, valiliklerimize
gönderdik. Uygulanmadığını iddia ettikleriniz varsa verin, onları takip edeyim.
(Mikrofon
otomatik cihaz tarafından kapatıldı) 
MİLLÎ
EĞİTİM BAKANI NABİ AVCI (Eskişehir) – Sayın Başkan…
BAŞKAN
– Süreniz bitti Sayın Bakanım, o yüzden.
Sayın
milletvekilleri, 3’üncü madde üzerindeki soru-cevap işlemi tamamlanmıştır.
Şimdi,
3’üncü maddeyi oylarınıza sunuyorum: Kabul edenler… Kabul etmeyenler… 3’üncü
madde kabul edilmiştir.
Sayın
milletvekilleri, tasarının tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyun rengini ve kendisinin ad ve soyadı ile imzasını da taşıyan
oy pusulasını yine, oylama için öngörülen üç dakikalık süre içerisinde
Başkanlığa ulaştırmalarını rica ediyorum. 
Oylama
işlemini başlatıyorum. 
(Elektronik
cihazla oylama yapıldı) 
BAŞKAN
– Sayın milletvekilleri, Türkiye Cumhuriyeti Hükümeti ile Bangladeş Halk
Cumhuriyeti Hükümeti Arasında Gümrük Konularında İşbirliği ve Karşılıklı Yardım
Anlaşmasının Onaylanmasının Uygun Bulunduğuna Dair Kanun Tasarısı açık oylama
sonucu:
“Kullanılan oy
sayısı : 259
Kabul : 257
Ret : 1
Çekimser : 1 (x)




Kâtip Üye
İshak Gazel
Kütahya



Kâtip Üye
Elif Doğan Türkmen
Adana”




Tasarı, kabul edilmiş ve kanunlaşmıştır.
Sayın milletvekilleri, birleşime yarım saat ara
veriyorum.
Kapanma Saati: 19.36
BEŞİNCİ OTURUM
Açılma Saati: 20.08
BAŞKAN: Başkan Vekili Pervin BULDAN
KÂTİP ÜYELER:
Mücahit DURMUŞOĞLU (Osmaniye), Fehmi KÜPÇÜ (Bolu)
-----0-----
BAŞKAN
– Sayın milletvekilleri, Türkiye Büyük Millet Meclisinin 44’üncü Birleşiminin
Beşinci Oturumunu açıyorum.
Sayın
milletvekilleri, birleşime beş dakika ara veriyorum. 
Kapanma Saati: 20.09
ALTINCI OTURUM
Açılma Saati: 20.17
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Elif Doğan
TÜRKMEN (Adana) 
-----0-----
BAŞKAN
– Sayın milletvekilleri, Türkiye Büyük Millet Meclisinin 44’üncü Birleşiminin
Altıncı Oturumunu açıyorum.
3’üncü
sırada bulunan, Türkiye Cumhuriyeti Hükümetiyle Filistin Devleti Hükümeti
Arasında Gümrük Konularında İşbirliği ve Karşılıklı İdari Yardım Anlaşmasının
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız. 
3.- Türkiye Cumhuriyeti Hükûmeti ile
Filistin Devleti Hükümeti Arasında Gümrük Konularında İşbirliği ve Karşılıklı
İdari Yardım Anlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/418) (S. Sayısı: 86) (x)
BAŞKAN
– Komisyon burada.
Hükûmet
burada.
Komisyon
Raporu 86 sıra sayısıyla bastırılıp dağıtılmıştır.
Şimdi,
tasarının tümü üzerinde gruplar adına söz isteyen Cumhuriyet Halk Partisi Grubu
adına Niğde Milletvekili Sayın Ömer Fethi Gürer. (CHP sıralarından alkışlar)
Buyurunuz
Sayın Gürer.
CHP
GRUBU ADINA ÖMER FETHİ GÜRER (Niğde) – Sayın Başkan, değerli milletvekilleri;
sıra sayısı 86 olan Kanun Tasarısı’yla ilgili söz aldım. Meclisi saygıyla
selamlarım.
Değerli
milletvekilleri, geçtiğimiz günlerde Niğde ilimizin köy, kasabalarını,
demokratik kitle örgütlerini, kurum ve kuruluşlarını ziyaret ettim. Doğal olarak
toplumumuzun ilk sırada terörle ilgili müthiş bir rahatsızlığı var. Bir an önce
terörün bitmesini halkımız arzu ediyor. Bu bağlamda şehitlerimizi rahmetle
anıyor, gazilerimize sağlık diliyorum. 
Niğde
ilinde köy ve kasabalarda dile getirilen ilk sorun terör, sonrasında ise
ekonomik sorunlar. Çünkü bölgemiz tarım ve hayvancılıkla geçiniyor. Şu anda
patates ürünü depoda olduğu için satılmadığından dolayı çiftçi büyük bir
mağduriyet yaşıyor. Bu konuda ben Sayın Tarım Bakanımıza da önermiştim,
Niğde’deki patatesin, Nevşehir’deki patatesin alınıp büyükşehir belediyeleri
eliyle dağıtım ve satışı yapılabilir. Keza, aynı durumda elma da artık çürüme
noktasında. Üretici bu nedenle önümüzdeki yıl ağaçlarının bakımını ya da
patatesin ekimini yapamama noktasında. Hükûmetin bu konuyu acilen ele almasını
diliyorum.
Ayrıca,
bu yıl çiğ sütte büyük bir sıkıntı var. Süt üreticileri 2014’ten beri
değişmeyen süt fiyatları yanında maliyetteki artıştan rahatsızlar. Bu arada
yemde indirilen KDV fiyatı kadar yeme gelen zamdan dert yanıyorlar. Ayrıca,
hayvanların bu yıl sütteki sorun nedeniyle kesime verilebileceğini
belirtiyorlar. Bunun, yine, ülkemizde geçmişte, 2007’lerde yaşadığımız gibi
hayvancılıkla ilgili tekrar bir sıkıntı yaratması da söz konusu. Bu durumun da
bir an önce dikkate alınmasını temenni ediyorum. 
Niğde’de
meralara son dönemlerde maden arama adına zarar verilmeye başlandı.
Gümüşler’deki meralarda uygulanan yöntemde maden aramak için kullanılan
kimyasallar bazı hayvanların da ölümüne neden oldu. Meraların yok olması
bölgede hayvancılığı da yok eder. 
Niğde
olarak tarım ve hayvancılığın dışında tek şansımız turizm ama bilindiği gibi
turizmde de büyük sorunlar yaşanıyor. Yanımızda Nevşehir ilimizde artık bu yıl
nasıl iş yerini açacağını düşünen, otelini açacağını düşünen, nereden gelir
temin edeceğini düşünen önemli bir kesim var. Tabii, Nevşehir’deki yapılmış
yatırımların bu şekilde yaşadıkları mağduriyet… Bizim bölgemizde turizm
talebimizin, turizmin yanında kültür ve farklı folklor gibi buluşmaları da
sağlayacak bir yönelişe geçmesini diliyoruz.
Değerli
milletvekilleri, geçtiğimiz günlerde Meclisimizden çıkan ve esnaflara 30 bin
lira kredi verilen uygulamanın da alanda büyük sıkıntı yarattığını gördüm.
Çünkü 3 tane kefil, bir ipotek gösteren ve borcu olmayan kişiye 30 bin lira
kredi veriliyor. Oysa orada yapılması gerekli olan, Halk Bankasına borcunu
düzenli ödeyen esnafa da bu kredinin verilmesiydi. Ben esnaf kefalet
kooperatifleri toplantılarında yaptığım konuşmalarda esnaflarımıza sordum borcu
olmayan esnafımız var mı diye. Ne Niğde’de ne de Bor’da borcu olmayan esnafımız
yok. Yeni başlayan esnaflarımız bundan yararlanabiliyor ama Meclisimizin
esnaflarımızın mağduriyetini gidermek için Halk Bankasına borcunu düzenli
ödeyen esnafların bundan yararlanmasını sağlamasının önemli bir fayda
sağlayacağını düşünüyorum. 
İşçiler
tedirgin; esnek çalışmayla ilgili gelecek kanunun modern bir kölelik olduğunu
belirtiyorlar. Öğretmenler, üzerlerinde yoğun bir baskı uygulanıp verimli
olmalarını engelleyecek tayin tehdidi altında olduklarını söylüyorlar. 
Muhtarlar
sosyal güvence ve muhtarlıktan sonra silah taşıma ruhsatı, ayrıca bildik
yasalarındaki problemlerinden dolayı sorunlarını ifade ediyorlar. 
Tabii,
yarın bütçe görüşmeleri başlayacak. Bu bütçe görüşmelerinde her ile ayrılan
yatırımlar çok önemli. Niğde ili yıllardır havaalanı bekler. Havaalanı
konusunda, Aksaray’la Niğde’nin arasına bir yere yapılacağı söyleniyor. Oysa
geçtiğimiz günlerde biz Rize’ye gittik KİT Komisyonu olarak. Trabzon’da varken
Rize’ye de havaalanı yapılıyor mesafeleri o kadar da yakın olduğu hâlde. Onun
için, Aksaray’ın temeli atıldığı yerde havaalanı olsun ama Niğde’nin temeli
atıldığı yerde de havaalanımız yapılsın istiyoruz. Bu konuyu gündeme taşımak
istiyorum.
Tıp
fakültesiyle ilgili, Niğde Üniversitesi YÖK’ten karar çıkardı. Ancak Sağlık
Bakanlığında bu karar bekliyor. Niğde’ye tıp fakültesinin açılabilmesi için
Sağlık Bakanlığının bir an önce bu konuda kararını vermesini diliyorum.
Hızlı
tren konusunda 64’üncü Hükûmet Programı’mızda Niğde ili yer almıyor. Onun
yerine Konya-Nevşehir-Aksaray ve Kayseri yeni demir yolundan söz ediliyor. Oysa
1932’de Cumhuriyet Halk Partisi döneminde Niğde’ye tren gelmişti. Bu dönemde o
demir yolunun hızlı tren olarak, yüksek hızlı tren olarak düzenlenmesini
diliyor ve bekliyoruz. 
Otoyol
projesiyle ilgili, 64’üncü Hükûmet Programı’nda Niğde’den Ankara’ya uzanacağı
belirtiliyor. Onun da bir an önce başlamasını temenni ediyoruz. 
Akkaya
Barajı’nda bir kirlilik sorunu var. Bu konudaki yazılı soru önergemize Sayın
Bakan yanıt da verdi, “Bunun kirlenmesinin nedeni Niğde Belediyesinin arıtma
tesisinin çalışmaması.” dedi. Niğde’yle Bor arasından geçerken kokudan müthiş
bir rahatsızlık duyuyorsunuz. Üniversitenin de olduğu bu bölgede bu sorunun
artık bu dönemde çözülmesini bekliyoruz. 
Ecemiş
suyu bölge için çok önemli. Ecemiş suyu Çamardı’dan çıkıyor Akdeniz’e akıyor.
Niğde’nin ovalarında elektrikle çıkan su kullanılıyor. KOP kapsamında bu
projenin ele alınmasını bu dönem için bekliyoruz.
Hayvancılık
organize sanayisinin Kızılca ile Çukurkuyu arasında yapılmasını temenni
ediyoruz. 
Aksaray
Çiftlik’te meydana gelen sel felaketinin ödenmeyen paraları 2014’ten beri
Maliye Bakanımızın imzasını bekliyor. Bu süreçte onun da bir an önce imzadan
çıkmasını diliyoruz.
Kaçak
avcılık bölgede en önemli sorunlardan biri. Belgeli 300 avcımız var, kaçak
1.500 avcımız var. Bunun önlenmemesi bölgedeki av hayvanlarının yok olmasına
neden oluyor. Bu konuda bir Meclis araştırması önergesi de verdim. 
Çok
sayıdaki yazılı, sözlü soru önergelerimizin bir kısmını sayın bakanlarımız
yanıtladı. Orada verdikleri yanıtta seçim öncesi seçmene söylenen ile gelen
yanıt arasında farklılıklar var. Örneğin, bölgede Çin’le ilgili bir yatırımdan
söz ediliyordu, Çin endüstriyel park projesinin gerçekleşeceği ifade ediliyordu.
Bugün Sayın Bakan Fikri Işık’tan gelen yanıtta şöyle diyordu: “Bakanlığımızda
‘endüstriyel park projesi’ olarak herhangi bir statü ve mevzuat
bulunmamaktadır.” 2012’de açıklanan beş yılda yapılacak Çin yatırımı bölgemize
gelmedi. Bugün görüşülen ülkeler arası anlaşmalar sonucunda Niğde’nin bu
yatırımının da bölgeye gelmesini diliyorum.
Önümüzdeki
süreçte terörün bir an önce bitmesinin yanında, bölgenin en yoksul, en fakir,
en sahipsiz ve bugüne kadar yatırımlardan en az nasibini alan ili Niğde’ye Hükûmetin
önem vermesini, değer vermesini; üreticiye, çiftçiye, esnafa, emekliye, sorunu
olan herkese bu dönemde sorunlarını aşması için katkı diliyorum.
Hepinize
iyi akşamlar. (CHP ve MHP sıralarından alkışlar) 
BAŞKAN
– Teşekkür ederiz Sayın Gürer.
Gruplar
adına ikinci söz Halkların Demokratik Partisi Grubu adına İstanbul Milletvekili
Sayın Hüda Kaya’nın.
Buyurunuz
Sayın Kaya. (HDP sıralarından alkışlar) 
HDP
GRUBU ADINA HÜDA KAYA (İstanbul) – Sayın Başkan, sayın milletvekilleri;
saygıyla selamlıyorum.
Türkiye
Cumhuriyeti Hükümetiyle Filistin Devleti Hükümeti Arasında Gümrük Konularında
İşbirliği ve Karşılıklı İdari Yardım Anlaşmasının Onaylanmasının Uygun
Bulunduğuna Dair Kanun Tasarısı hakkında söz almış bulunuyorum.
Gerekçesinde
“Türkiye Cumhuriyeti ile Filistin Devleti arasındaki ekonomik ve ticari
ilişkilerin yasal bir altyapı kazanmış olmasına katkıda bulunmak üzere
imzalanan Anlaşma ile; Türkiye ile Filistin Devleti Gümrük İdareleri arasında
işbirliğini kurumsallaştırmak, bu suretle söz konusu ülkeler arasındaki eşya ve
yolcu akışını kolaylaştırmak ve teşvik etmek ve iki ülkenin ekonomik, sosyal ve
mali çıkarlarına aykırı olan ve gümrük mevzuatlarına karşı işlenen suçlarla
daha etkin mücadele edilebilmesini sağlamaktır.” denilmektedir. 
Sayın
vekiller, Türkiye Filistin’le hangi konularda ne kadar anlaşmalar yaparsa
yapsın, imzaladığı ticaret ve tüm anlaşmaların hayata geçirilmesi sadece
İsrail’in onayına, iznine tabidir. İsrail’in izni olmadan bu anlaşmaların bir
moralden öte pratikte hiçbir karşılığı yoktur.
Yine,
bugün üzerinde konuştuğumuz kanun tasarısının “Hassas Eşyanın Yasadışı
Ticaretine İlişkin Bilgiler” bölümünün 9’uncu maddesinin (a) bendi silah, füze,
patlayıcı ve nükleer maddeler yasaklarını içermektedir. 
Filistin
halkının yıllardır işgal altında olan yurtları için verdikleri destansı
mücadeleden bahsetmeme bile gerek yok. Gazze başta olmak üzere, Filistin
halkının büyük ambargo ve imkânsızlıklara rağmen nasıl ayakta durabildiğini,
dirençlerini, cesaret ve azimlerini hepimiz biliyoruz. Gittiğim Filistin
mülteci kamplarında, işgal edilen topraklarını terk etmek zorunda kalmış ve üç
kuşaktır büyük mahrumiyetler altında yaşamaya çalışan Filistinlileri görmüştüm.
Hâlâ terk ettikleri evlerinin anahtarlarını saklıyorlar ve yurtlarına geri
dönüş umutlarını kaybetmeden mücadele etmeye devam ediyorlar. 
Otuz
yıldan fazladır Filistin mücadelesinin her aşamada pek çok hareketiyle
dayanışmalarım olmuştur. Bugün hâlâ siyasi ve askerî direnebilme güçleri varsa
onların mücadeleleri üzerine haksız, hamaset ve edebiyat yapan ülkelere rağmen
ayakta durabilmektedirler. İsrail’in aleyhine en ufak bir adım atmayan ve
yıllardır Filistin halklarının haklı davasını görmezden gelen, yıllardır Gazze
halkı bombalar altında katledilirken, ambargolar altında inim inim inlerken
zerre kadar titremeyen, etkilenmeyen, başta dikta Arap ülkeleri ile bugün
Türkiye İslam ittifakı diye bir garabet oluşuma adım atmıştır ve bu
anlaşmaların çabası içeriksiz ve manasız kalmaktadır Filistin mücadelesi
karşısında. 
Türkiye,
sınırlarımızın güneyinden binlerce mühimmat tırlarını bölge dışından işgal ve
vahşet yaşatan örgütlere değil de Filistin hareketlerine eğer gönderseydi
Filistin halkı şimdi daha özgür koşullarda olabilecekti. Konya’da İsrailli
pilotlar hâlâ eğitilmeye devam ederken Filistin’le ne anlaşması yapılırsa
yapılsın boştur. Türkiye’nin eğittiği pilotlar Filistin halkını bombalamaya
devam ediyorken Türkiye’nin İsrail’den aldığı savaş uçakları ve mühimmatıyla da
Kürt halkı bombalanmaya devam ediyor. 
Biraz
önceki oturumda AKP grup sözcüsü arkadaşımız “İsrail’le dün neredeysek bugün de
aynı yerdeyiz.” dedi. Keşke öyle olabilseydi ama hayır, böyle değil. 
Türkiye,
bu Hükûmet zamanında İsrail’in 7’nci veya 8’inci büyük ticaret ortağı olmuştur
ve bu, resmî kayıtlarda mevcuttur. Orta Asya’dan İsrail’e savaş uçağı
yakıtlarını kim taşıyor, sormamız lazım. İsrail’in Güney Akdeniz’deki doğal gaz
ticareti kimler üzerinden anlaşılıyor, düşünmemiz lazım. AKP Hükûmetinin sadece
son beş yılında İsrail’le askerî ticaret anlaşmaları kaç kat artmıştır? Türkiye
İstatistik Enstitüsü rakamlarıyla söylüyorum: 5,6 milyar dolara yükselmiştir
sadece son beş yılda. Mavi Marmara katliamı dâhil, katledilen binlerce
Filistinli bile bu kâr ortaklığını bozamamıştır. AKP iktidarı sürecinde her şey
ama her şeye ticaret ve kâr gözüyle bakılmaktadır. Mülteci politikasından Mavi
Marmara’ya kadar her şeye nasıl daha kazanabiliriz diye bakılıyor ve politika
üretiliyor. 20 milyon dolar tazminat karşılığında Mavi Marmara katliamı
sorumluları cezadan kurtarılmadı mı arkadaşlar? Buna karşılık ise İsrail
aleyhine çalışma yapan Filistin özgürlük hareketlerinin çalışmalarına kısıtlama
getirildi. İsrail’le en ileri, en üst düzeyde askerî, silah ve mühimmat
anlaşmaları, ilişkileri devam ediyorken Filistin’e en ilkel bir silahın girmesinin
yolu kapatılmıştır.
Sayın
vekiller, 28 Şubat haftası içinde olmamız hasebiyle 28 Şubat postmodern
darbesine de değinmek istiyorum. On binlerce kadın üzerinden kadınların tercih
ve inançlarının toplumsal görselliğine bir ayar çekilmeye çalışılmıştı 28 Şubat
darbe döneminde. Bu vesileyle, yasaklara, zulümlere karşı direnen bütün
kadınlarımızı, onları destekleyen halkımızı saygıyla selamlıyorum. Yine, bu
vesileyle, başörtüsü direnişleri sırasında hayatını kaybeden şehit
kadınlarımızı, Filiz’i, Macide’yi, Özlem’i, Cevahir’i ve 25 yaşında Bandırma
Cezaevinden tahliye olduktan sonra yine Bandırma’da kaybettiğimiz sevgili kızım
Nurulhak’ı rahmet ve özlemle anıyorum. Yine, bu vesileyle, burada, bu Meclisin
çatısı altında başörtüsüyle seçilip geldiği hâlde bu çatının altında utanılacak
bir sahne yaşatılarak vazifesine devam ettirilmeyen Sayın Merve Kavakçı
arkadaşımızı da saygıyla anıyorum. Şunu belirtmek istiyorum ki başörtüsü
özgürlüğü AKP ile kazanılmamıştır…
MUSTAFA
ILICALI (Erzurum) – Ya kimle kazanılmıştır?
HÜDA
KAYA (Devamla) – …direnen kadınlarla kazanılmıştır. Başörtülüler özgürlüğü
AKP’ye borçlu değildir, bir kişiye borçlu değildir, bilakis bu iktidar ve malum
kişi başörtülü kadınların direnişine bugünleri borçludurlar. 
Yine,
bütün şubat şehitlerimizi; ırkçılık, asimilasyon, tek tipçi, faşist yönetimlere
karşı mücadele ederken şehit edilen Metin Yüksel ve Malcolm X’i saygıyla
anıyorum. 28 Şubat darbe dönemi de bütün darbe dönemlerinde olduğu gibi
halkları hedef alan bir süreçti, evet ama bu dönemde özellikle başörtülü
kadınların inançları ve tercihleri hedef alınmıştı. 
1998’de
başörtüsü yasakları sebebiyle yazdığım bir yazı sebebiyle yirmi ay hapis cezası
alıp Malatya E Tipi Cezaevinde kalmıştım ve bu davada, DGM’de yargılanırken 13
yaşındaki oğlum da benimle birlikte DGM’de yargılanmıştı. 1999 yılında o sene
Malatya’da imam-hatip lisesi son sınıfa giden 3 kızımla birlikte tekrar
hapsedildik ve kızlarımdan biri özgürlük duası okuduğu için, biri “Özgürlük
Türküsü” şiirini okuduğu için sadece bu suçlarımızdan dolayı idamla
yargılandık, yıllarca şehir şehir hapishanelerde dolandık. 
“28
Şubat bin yıl sürmedi.” diyorlar arkadaşlarımız. Bugün iktidar dünkü o darbeci
derin yapılarla ittifak kurarak içeride ve dışarıda zulüm politikalarını devam
ettiriyorsa nasıl bin yıl sürmedi diyebiliriz? 28 Şubat daha derin, daha vahşi
bir şekilde devam ediyor arkadaşlar. İsrail’de olduğu gibi bugün Türkiye’de de
insanlar barış istiyor diye yine hapsedilmeye devam ediyor; siviller, kadınlar,
çocuklar katledilmeye devam ediyor. Dün 28 Şubatta kadınların başını açmaya
çalışıyordu devlet güçleri. Peki, bugün ne değişti? Kadınlar işkence edilmiş,
bedeni soyulmuş, açılmış, çıplak bir şekilde cesetleri sokaklarda teşhir
edilmiyor mu arkadaşlar? 
MUSTAFA
ILICALI (Erzurum) – Çok nankörsünüz, çok.
HÜDA
KAYA (Devamla) - Sadece şu fotoğraf, 28 Şubatta başı açan bir polis, buradaysa
bir kadının bedenini açarak sokaklarda işkenceyle teşhir eden bir devlet
mekanizmasından bahsediyorum. Bunun adı nankörlük değildir, gerçekleri görmeye
çalışmanız gerekiyor. 
Aynı
zamanda, Hediye Şen… Dün, 28 Şubatta “Özgürlük” şiiri okuyoruz diye
hapsediliyorduk, bugün de kadınlar özgürlük ve barış istiyor diye hapsediliyor.

Yine
bir kadın, tesettürlü bir kadın arkadaşımız Diba Keskin, bir belediye eş başkanı
yine hapiste. 
Yine
kadınlar, bahçesinde, evinin bahçesinde abdest almaya çalışırken evinde infaz
edilen, keskin nişancılarla infaz edilen Hediye Şen arkadaşımız. 
Dün,
28 Şubatta Batı Çalışma Grubu’yla insanlar fişleniyordu, bugün çok daha vahim
boyutlarda, insanlar istisnasız sivil hayatlarında fişleniyorlar, görevlerinden
alınıyorlar. Bakın, sadece geçtiğimiz haftalarda Sayın Başbakanın imzaladığı
bir genelgede, “Millî güvenliği tehdit eden örgüt ve yapılarla irtibatlı kamu
çalışanları hakkında” başlıklı genelgede, “Terör örgütleri yanında legal
görünüm altında illegal faaliyet yürüten yapılarla hukuki zeminde mücadele
yürütüldüğü; devletin ve ülkenin menfaatlerini korumakla yükümlü olan kamu
çalışanlarının hizmet içi ve dışındaki davranışlarının, resmî sıfatlarının
gerektirdiği niteliklerle bağdaşır olması gerektiği; amirlerin mahiyetinde
çalışanların görevlerini Anayasa ve kanunlara uygun olarak yerine getirip
getirmediğini takip ve kontrol etmekle yükümlü oldukları…” gibi devam eden
cümlelerle, insanların sivil hayatlarında, çalışma hayatlarının, meslek
hayatlarının dışında bile nasıl bir takibata maruz kaldığı ve işlerinden
atılmakla karşı karşıya kaldığını görüyoruz. Bu, Batı Çalışma Grubu’ndan daha
ileri boyutta bir yasak, sınırlama, hayata müdahale etmek demek değil midir
arkadaşlar? 
Dün,
Cevahir Çağlar adında bir doktor kadın arkadaşımız başörtülü bir hayatı tercih
ettiğinden dolayı babası tarafından katledilmişti. Şimdi ise kadınlar evinin
bahçesinde abdest alırken veya sofra başında evlatlarıyla kahvaltı ederken yine
devlet güçleri tarafından katledilmeye devam ediyor.
İşgale
karşı, zulümlere karşı, orantısız güçlere, tankına, toplarına karşı ellerinde
taşlarla direnen Filistinli ve yeryüzünün tüm mazlum çocuklarına ithafen şehit
Malcolm X’in bir şiiriyle konuşmamı bitireceğim arkadaşlar.
“Bir
taş at. 
Bir
taş daha at. 
Bir
şiir ateşle. 
Bir
yumruk yükselt.
Sesini
yükselt. 
Bir
çocuk yetiştir. 
Bir
maske tak. 
Duvara
bir slogan yaz.
Şehitleri
an. 
Bir
hayal kur. 
Bir
barikat kur. 
Tarihine
sahip çık. 
Sokaklara
sahip çık. 
Bir
slogan at. 
Bir
tohum ek. 
Bir
ateş yak. 
Bir
cam kır. 
Terle.

İşçilerden
öğren. 
Bir
yoldaşa öğret. 
Bir
hücreyi ziyaret et. 
Bir
savaş esirini kurtar. 
Hainlerle
hesaplaş. 
Ağırlığını
hakkıyla taşı. 
Biraz
daha ağırlık kazan. 
Sevmek
için mücadele et. 
Sevdiğini
bir daha söyle. 
Sınırı
aş.”
Teşekkür
ediyorum. (HDP sıralarından alkışlar)
BAŞKAN
– Teşekkür ediyoruz Sayın Kaya.
Buyurunuz
Sayın Çakır.
COŞKUN
ÇAKIR (Tokat) – Sayın Başkan, konuşmacı arkadaşımız konuşmasında “Darbeci derin
yapılarla ittifak kurarak yaptığınız...” diyerek devam eden bir cümle kurmak
suretiyle gerçek olmayan bir beyanla bize bühtanda bulunmuştur, sataşmıştır.
69’a göre söz istiyorum. 
BAŞKAN
– Buyurun, iki dakika.
VIII.- SATAŞMALARA İLİŞKİN KONUŞMALAR
(Devam)
11.- Tokat Milletvekili Coşkun Çakır’ın,
İstanbul Milletvekili Hüda Kaya’nın 86 sıra sayılı Kanun Tasarısı’nın tümü
üzerinde HDP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
COŞKUN
ÇAKIR (Tokat) – Sayın Başkan, teşekkür ederim. 
Değerli
arkadaşlar, AK PARTİ'nin darbeyle ilgili tutumu açıktır. Kuruluşundan bugüne
kadar geçen on dört yıllık süre içerisinde yapmış olduğu mücadeleyi özetlemeye
kalkıştığımızda, esas itibarıyla bu mücadelenin özet kavramlarından birisi
darbeyle ve darbecilerle mücadele etmek olmuştur ve bu konuda da daha düne
kadar yapıp ettiğini hatırlarsanız, 12 Eylül dâhil olmak üzere, Kenan Evren
dâhil olmak üzere, meseleyi nereye taşıdığını, getirdiğini hepimiz gördük. 
Değerli
arkadaşlar, konuşmacı hanımefendi burada konuşurken 28 Şubatta ve ondan önce bu
ülkede yaşanan başörtüsü zulmüyle ilgili bir hikâye nakletti, doğrudur. O
hikâyenin mağdurlarındandır, doğrudur. O hikâyenin başka mağdurlarından benim
de arkadaşım olan Macide Hanım gibi arkadaşlardan bahsetti, doğrudur. Ben de o
hikâyede geçenlere, sağ olanlara sıhhat, afiyet ve esenlik, ölenlere -Macide
Hanım gibi- rahmet diliyorum. Fakat, sayın konuşmacı başka zamanda yaptığı
gibi, elmalar ile armutları karıştırıyor, sapı samana karıştırıyor, Hüda Hanım
bunu hep yapıyor. Niye biliyor musunuz arkadaşlar? Sosyal bilimlerde, yöntem
biliminde -hukukçu arkadaşlar bilir- hukuk biliminde mukayese ve kıyasın bir
kuralı vardır; iki şeyi, iki nesneyi, iki entiteyi, iki varlığı karşılaştırdığınızda
bir alakasının, ilgisinin olması lazım. Eğer siz başörtüsü zulmüne uğrayan bir
insan ile güneydoğuda elinde silahla, roketle terörize faaliyette bulunan bir
insanı karşılaştırdığınızda, böyle bir mukayese yaptığınızda işte benim dediğim
şey gerçekleşmiş olur, sapı samana karıştırmış olursunuz. 
Saygılarımla.
(AK PARTİ sıralarından alkışlar) 
BAŞKAN
– Teşekkür ederiz Sayın Çakır. 
Buyurunuz
Sayın Kaya.
HÜDA
KAYA (İstanbul) – Şahsıma direkt saldırı olduğu için söz almak istiyorum.
BAŞKAN
– Buyurun Sayın Kaya, size de iki dakika söz veriyorum. 
YUSUF
SELAHATTİN BEYRİBEY (Kars) – Yazılı metni eline verdiler mi?
12.- İstanbul Milletvekili Hüda Kaya’nın,
Tokat Milletvekili Coşkun Çakır’ın sataşma nedeniyle yaptığı konuşması
sırasında şahsına sataşması nedeniyle konuşması
HÜDA
KAYA (İstanbul) – Özgür irademle ben kendi notlarımı kendim almayı biliyorum. 
ÇAĞLAR
DEMİREL (Diyarbakır) – Saygılı olun, biraz saygılı! 
YUSUF
SELAHATTİN BEYRİBEY (Kars) – Soruyorum… Soruyorum… 
ÇAĞLAR
DEMİREL (Diyarbakır) – Saygı bekliyoruz sizden, saygı! 
BAŞKAN
– Sayın milletvekilleri, yerinizden böyle laf atmak, sataşmak gerçekten doğru
bir yöntem değil. 
HÜDA
KAYA (Devamla) – Bizim partimizdeki bütün arkadaşlarımız özgür iradeleriyle
kendi konuşmalarını yapıyorlar, bize sizin gibi Beştepe’den gelmiyor bunlar. 
ÇAĞLAR
DEMİREL (Diyarbakır) – Saygılı olun ya! Biraz kadına saygı gösterin. 
BAŞKAN
– Sayın Kaya, buyurun. 
HÜDA KAYA (Devamla) – Arkadaşlar, değerli arkadaşımız,
sayın grup sözcüsü arkadaşımız sahsımı itham ederek elma ile armutları, sap ile
samanı karıştırdığımı ifade etti.
YUSUF SELAHATTİN BEYRİBEY (Kars) – Aynen, doğru
söyledi.
HÜDA KAYA (Devamla) – Sevgili arkadaşım, size resmini
gösterdim…
MUSTAFA ILICALI (Erzurum) - Terörist onlar ya,
terörist!
HÜDA KAYA (Devamla) – …yanında 2 çocuğuyla Hediye
Şen’in resmini gösterdim. 
HALİL ETYEMEZ (Konya) – Yasin Börü’nün resmini niye
göstermiyorsun?
HÜDA KAYA (Devamla) – Arkadaşlar, gelin, beraber Hediye
Şen’in evine gidelim; çocuklarıyla tanışın, eşiyle, annesiyle, babasıyla tanışın,
3 aylık Miray bebeğin ailesiyle tanışın. Taybet ana, yedi sekiz gün sokakta
bırakılan kadın kimmiş, nasıl bir hayat yaşıyormuş, gelin gidelim. Ben gördüğüm
için, şahit olduğum için bunu size rahatlıkla söylüyorum. 
MUSTAFA ŞÜKRÜ NAZLI (Kütahya) - Yasin Börü’nün evine
gittin mi? Yasin Börü’ye gittin mi?
HÜDA KAYA (Devamla) – Bu, elma ile armutların karışması
değildir. Tam da böyledir. Size insani bir kıyas yapıyorum, vicdani bir kıyas
yapıyorum. 28 Şubatın bedellerini yaşarken, zulümleriyle muhatap olurken
başımız açılmaya çalışılırken –ki ben, cezaevinde parmak izlerim alınırken dahi
başımı açtırmak için zulümlere, müdahalelere maruz kalmış bir insanım- fakat
orada -resmini gösterdim size- baş açmak mı hayatı kaybettiriyor yoksa bir
bedeni paramparça ederek sokakta teşhir etmek mi hayata zulümdür?
Hediye Şen, evinin bahçesinde, çocuklarının yanında
abdest alırken infaz edildi. Diğer bir kadın sofrada çocuklarıyla kahvaltı
yaparken, yine keskin nişancıların atışıyla kafası bedeninden ayrıldı
çocuklarının gözü önünde. 
YUSUF SELAHATTİN BEYRİBEY (Kars) – O senin fikrindir,
senin!
HÜDA KAYA (Devamla) – 3 aylık Miray bebek, Allah
aşkına, terörist miydi?
(Mikrofon otomatik cihaz tarafından kapatıldı) 
YUSUF SELAHATTİN BEYRİBEY (Kars) – Senin uydurman
onlar.
HÜDA KAYA (Devamla) – Gelin götürelim sizleri, gelin
görün, gerçeklerden kaçmayın.
YUSUF SELAHATTİN BEYRİBEY (Kars) – Hepsi yalan!
BAŞKAN – Sayın milletvekilleri…
Sayın Kaya…
HÜDA KAYA (Devamla) – Gerçeklerden kaçmayın.
Bir dakika daha süre verebilir misiniz.
BAŞKAN – Sayın Kaya, ben size pozitif ayrımcılık
yapacağım, bir dakika daha söz veriyorum, buyurun. 
HÜDA
KAYA (Devamla) – Bir de şunu söyleyeceğim: Darbecilerle mücadele edildiğini
söyledi sayın arkadaşımız. Allah rızası için, bugün cezaevlerinde bir tane
darbeci kişiyi bana gösterebilir misiniz? “Darbe var.” diyenler aylardır,
yıllardır hapiste, özgür düşüncesini ifade etmeye çalışanlar, düşünenler,
yazarlar, gazeteciler hapiste; ne 12 Eylül darbecilerine ne 28 Şubat
darbecilerine ne Ergenekonculara ne şuculara ne buculara bir tek ceza
verilmedi. 
HÜSNÜYE
ERDOĞAN (Konya) – Gelin kaldıralım diyoruz, neredesiniz? 
HÜDA
KAYA (Devamla) - 28 Şubat davalarına bizzat müdahil oldum, siz -biraz önce-
benim de o dönemleri bire bir yaşadığıma hepiniz şahitlik ediyorsunuz fakat 28
Şubat davasını açanlar benim davaya müdahil olmamı bile kabul etmediler, ben
kaç defa o davaya gittiysem, ilk mahkeme dâhil olmak üzere. O zamandan yazdığım
iki yazı vardır, hayatımda HDP de yoktu o zaman. Yazdığım yazılarda “Bu darbe
davaları bir şovdan ibarettir.” demiştim ve bugün darbecilerle ittifak hâlinde
zulüm politikaları hâlâ devam ediyor arkadaşlar, gerçekleri görelim. (HDP sıralarından alkışlar)
BAŞKAN
– Teşekkür ederiz Sayın Kaya.
AHMET
TUNCAY ÖZKAN (İzmir) – Sayın Başkan… 
BAŞKAN
– Buyurun.
AHMET
TUNCAY ÖZKAN (İzmir) - Ben Ergenekon darbesinden altı yıl yattım.
Ağırlaştırılmış müebbet hapis cezam, üstüne de on altı yılım var. Bu sözleri
reddediyorum. Sataşma var, söz istiyorum. 
BAŞKAN
– Sayın Milletvekili, hayır, size yönelik bir sataşma yoktur. 
AHMET
TUNCAY ÖZKAN (İzmir) – Söz istiyorum efendim. Böyle şey olur mu efendim, her
ağzına geleni, aklına geleni söyleyebilir mi ya? Böyle bir şey olur mu?
BAŞKAN
- Şahsınıza yönelik bir sataşma yok Sayın Milletvekili, lütfen.
AHMET
TUNCAY ÖZKAN (İzmir) – Yani, bizim insan hakkımız, bizim vicdanımız, bizim
aklımız yok mu? 
BURCU
ÇELİK ÖZKAN (Muş) – O sizi koruyan bir şey söylüyor, farkında değilsiniz.
HÜDA
KAYA (İstanbul) - Yok, yok, ben şahsınızı itham etmedim.
AHMET
TUNCAY ÖZKAN (İzmir) – Böyle bir şey olur mu? Ben neyin korunup neyin
korunmadığını biliyorum. Böyle bir şey var mı ya?
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türkiye Cumhuriyeti Hükûmeti ile Filistin
Devleti Hükümeti Arasında Gümrük Konularında İşbirliği ve Karşılıklı İdari
Yardım Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/418) (S. Sayısı: 86) (Devam)
BAŞKAN
– Sayın milletvekilleri, tasarının tümü üzerindeki gruplar adına konuşmalar
tamamlanmıştır.
Şimdi
soru-cevap işlemini başlatacağım.
Sisteme
giren milletvekili yoktur.
Tasarının
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir.
1’inci
maddeyi okutuyorum:
TÜRKİYE CUMHURİYETİ HÜKÜMETİYLE FİLİSTİN DEVLETİ HÜKÜMETİ ARASINDA
GÜMRÜK KONULARINDA İŞBİRLİĞİ VE KARŞILIKLI İDARİ YARDIM ANLAŞMASININ
ONAYLANMASININ UYGUN BULUNDUĞUNA DAİR KANUN TASARISI

MADDE 1- (1)
15 Nisan 2013 tarihinde Ankara’da imzalanan
“Türkiye Cumhuriyeti Hükümetiyle Filistin Devleti Hükümeti Arasında Gümrük
Konularında İşbirliği ve Karşılıklı İdari Yardım Anlaşması”nın onaylanması
uygun bulunmuştur.
BAŞKAN
– Sayın milletvekilleri, 1’inci madde üzerinde gruplar adına ilk söz Cumhuriyet
Halk Partisi Grubu adına Aydın Milletvekili Sayın Hüseyin Yıldız’a ait.
Buyurun.
(CHP sıralarından alkışlar)
CHP
GRUBU ADINA HÜSEYİN YILDIZ (Aydın) – Sayın Başkanım, değerli milletvekillerim;
Can Dündar ve Erdem Gül için Anayasa Mahkemesi hak ihlali kararı verdiği için
çok sevinçliyim. İlk cezaevine girdiğinde ziyaret etmiştik. Silivri Cezaevinin
ne olduğunu iyi bilen bir arkadaşınızım. 
Değerli
arkadaşlar, biliyorsunuz, bir aydan beri Aydın’la ilgili, jeotermallerle
ilgili, bu kürsüden size hitap ediyorum. Değerli dostlarım, 2007 yılında çıkan
jeotermal yasasına göre Aydın ilinin jeotermal ruhsat alanları şurası yani
Aydın’ın yüz ölçümünün yüzde 85’ine jeotermal santral kurulması için ruhsat
verildi.
Değerli
arkadaşlar, Aydın ili, nüfusunun yüzde 80’i tarımla geçinen bir ilimizdir. Yani
bizim 5 bin, 10 bin, 20 bin, 50 bin kişi çalıştıracak ne fabrikamız var ne
sanayi kuruluşumuz var. Üzülerek söylüyorum, bütün geçim kaynağımız -Türkiye’de
üretilen incirin yüzde 63’ü Aydın’da, Türkiye’de üretilen zeytinin yüzde 20’si
Aydın’da, pamuğun yüzde 15’i Aydın’da üretilir- sadece tarımdır.
Değerli
arkadaşlar, 2007 yılında çıkarılan bu jeotermal yasası nedir? Üzülerek
söylüyorum: Birilerine -yandaş firmalara- kıyakçılık yapıldı. Düşünün,
jeotermal santrali açılıyor, siz ÇED raporunu kaldırıyorsunuz, jeotermal
santrali kuran, kuyular açan firmalar da ömür boyu oradaki enerjiden
faydalanıyor. Ben bir Aydınlı olarak kendime ısıtma olarak enerji istediğimde
veya jeotermal suyunu istediğimde o firmalara gidip müracaat edeceğim, parasını
yatıracağım, izin verdikleri takdirde ben bu işlemi yapabilirim. 
Değerli
arkadaşlar, şu an Aydın’da 30 bin aile incir üreterek geçimini sağlıyor, 30 bin
aile; 30 bin aile değerli arkadaşlar. Ama maalesef bu iktidar sadece 3 tane
firmayı zengin etmek için 30 bin ailenin ekmeğine çomak soktu.
Değerli
arkadaşlar, bu salı günü sivil toplum örgütleri -Tabip Odası Başkanı, çevre
dernekleri, diğer ziraat odaları, Ziraat Mühendisleri Odası Başkanı- Meclise Aydın
milletvekilleriyle görüşmeye geldiler. Bizden şunu istediler: “Biz bütün siyasi
partilerin milletvekilleriyle görüşeceğiz ama sizden bir Aydın milletvekili
olarak kürsünüzü istiyoruz, basın açıklaması yapacağız.” Bu basın açıklamasını
yaparken… Tabii ki ben Aydın halkı için buraya geldim, Aydın’ın sorunlarını
çözmek için buraya geldim. Hangi sivil toplum örgütü buraya gelirse kendi
koltuğumu ve o makamımı ona vermeye hazırım. 
Değerli
arkadaşlar, ben hiçbir zaman… Ön seçimle gelen bir milletvekiliyim. Yani, ön
seçimde 30 bin tane CHP’li üye oy kullandı, beni aday gösterdi, Aydın halkı
bana oy vererek bu Meclise gönderdi. Ne için gönderdi? “İlk önce Aydın’ın
sorununu çözün, sonra Türkiye’nin sorunlarını çözersiniz.” diye bizi buraya
gönderdi. Biz buraya bağcı dövmeye gelmedik, üzüm yemeye geldik. 
Değerli
arkadaşlar, Aydın’da beni iyi tanırlar, hiçbir zaman Aydın’ın
milletvekilleriyle polemiğe girmedim; AKP’yle veya MHP’yle veya diğer
arkadaşlarımla. Ben hep şunu savundum: Seçildikten sonra Aydın’ın bütün siyasi
partilerden milletvekillerine şunu söyledim: Aydın’ın geleceği için ne
gerekiyorsa, yatırım için ne gerekiyorsa altına imzayı atacağım. Salı günü bu
arkadaşlarımız toplantı yaptı, biz de yanında yer aldık ve sevgili Aydın
Milletvekili Mehmet Erdem’i de -aynı zamanda AKP’nin MYK üyesi- ziyaret
ettiler. Mehmet Erdem o sivil toplum örgütlerini Çevre ve Şehircilik Bakanlığı
Müsteşarıyla görüştürdü. Ertesi gün, Yeni Asır’da ropörtaj veriyor, diyor ki:
“Cumhuriyet Halk Partisi sol bloku incirimizi karaladı.” Ben, Aydın’da
dedemden, babamdan kalan inciri kurtarmaya çalışıyorum. Ben, Aydın halkının,
incircinin, zeytincinin haklarını korumak için mücadele ediyorum bir aydan
beri. (CHP sıralarından alkışlar) 
Değerli
arkadaşlar, ben, Aydın halkına sizi havale ediyorum. Ben şu an bir önerge
verdim araştırma komisyonu kurulsun diye. Araştırma komisyonu kurulsun, destek
verin, gidelim bütün siyasi partilerin milletvekilleri olarak, orada bir
araştırma yapalım. Gerçekten, bu santraller kurulduktan sonra yüzde 80 arttı
mı, artmadı mı kükürt oranı? Araştıralım. Bunu ben söylemiyorum arkadaşlar,
bunu laboratuvarlar, Aydın Tabip Odası Başkanı söylüyor. Bunu ben söylemiyorum,
Ziraat Odaları, Mühendisler Odası Başkanı bunu söylüyor değerli arkadaşlar.
Değerli
arkadaşlar, şimdi, diyorlar ki: “O santrallerde ne var?” Size bir örnek
vereyim. Bunu ben getirmedim, sivil toplum örgütleri getirdi, bize verdi
arkadaşlar, sivil toplum örgütleri. Jeotermal santrali, yani Amerika’da,
Avrupa’da, İtalya’da çöpe atılan teknolojiyi getirdiler, kullandılar bu
firmalar. Görüyorsunuz. Bunu ben getirmedim, Aydın’ın sivil toplum örgütü
getirdi, verdi bize değerli arkadaşlar. İşte hâlimiz bu. İncirliova, Germencik,
Efeler ilçeleri; Köşk, Nazilli ve Buharkent’e kadar şu an şu durumdayız arkadaşlar.
Bir Aydınlı olarak hiçbir zaman yatırımcıya karşı olan bir arkadaşınız değilim.
Benim derdim, eğer bunu kullanıyorsanız yeni bir teknolojiyle kullanın, çevreye
zarar vermeyecek bir teknoloji kullanın. Yani birileri para kazanacak diye
yirmi yıl sonra Aydın çöle mi dönüşsün? Bunu mu istiyorsunuz değerli
arkadaşlar? Onun için, elinizi vicdanınıza koyacaksınız.
Size
ayrı bir şey göstereceğim. Bu bizim incir ağacımız, yirmi senede yetişir. Bunu
ben getirmedim, bunu Ziraat Odası, Mühendisler Odası bana getirdi, verdi. Şöyle
bakın, özellikle AKP’lilere sesleniyorum, bakın, incirimiz bu duruma geldi.
Bak, tekrar ediyorum: Bu şekilde devam ederse yirmi yıl sonra Aydın çöle
dönüşür arkadaşlar. İçinizde ziraat mühendisi vardır, tarımla ilgilenen vardır,
bu toprağı kaybettiğimiz zaman bin yıl sonra anca geri döner. Şu an göç başladı
arkadaşlar. Gelin, beraber bu 2007 Jeotermal Yasası’nı yeniden değiştirelim.
Bunu, gerçekten Aydın halkına fayda sağlamak istiyorsanız 100 bin hektar
seracılık yapılacak şekil getirelim, jeotermali kullandıralım, 100 bin insana
iş verelim. Beraber yapalım, sıkıntı yok, iktidar sizsiniz, yaparsanız tonla
alırsınız, problem yok. Gelin, 100 bin konutun ısıtmasını yapalım. Ben sadece
jeotermal enerjiyi… Düşünün değerli arkadaşlar, 2014’te enerjiden elde edilen,
elektrikten elde edilen gelir 150 milyon dolar, biz sadece incirde 200 milyon
dolarlık ihracat sergiliyoruz, toplam tarım ürünlerinde Aydın’da 500 milyon
dolar şu anda ihracat yapıyoruz. Gelin, destek verin, bu yasayı değiştirelim, 2
milyar dolara çıkaralım, Aydın’ı şaha kaldıralım değerli arkadaşlar. 
On
üç yıldan beri AKP iktidarında Aydın’a bir çivi dahi vurulmadı arkadaşlar, bir
tane vurulmadı.
MUSTAFA
SAVAŞ (Aydın) – 13 milyarlık yatırım yapıldı.
HÜSEYİN
YILDIZ (Devamla) – Ben size söyleyeyim, ben Ulaştırma Bakanlığının
Komisyonundayım arkadaşlar. Bize bir kitapçık dağıttılar, üzülerek söylüyorum…
MUSTAFA
SAVAŞ (Aydın) – Çine Barajı’nı görmüyor musun?
HÜSEYİN
YILDIZ (Devamla) – “Çine Barajı” senin zamanında değil, ANAP’ın, Doğru-Yol’un,
SHP’nin zamanında başladı, o zaman bitti. Bakın, İzmir, Aydın, Antalya otoyolu
vardı, ANAP başlattı SHP ve Doğru-Yol zamanında bitirildi Aydın’a kadar, ondan
sonra on üç yıldan beri bir çivi çakılmadı, bir çivi. Ulaştırma Bakanlığında
baktım, o yolu sanki AKP yapmış diye gösteriyor, utandım ya, gerçekten utandım.
Hepinize
saygılarımı sunuyorum, teşekkür ediyorum. (CHP sıralarından alkışlar) 
BAŞKAN
– Teşekkür ederiz Sayın Yıldız.
MEHMET
ERDEM (Aydın) – Sayın Başkan…
BAŞKAN
– Buyurun.
MEHMET
ERDEM (Aydın) – Benim de ismimi geçirerek Aydın’la ilgili, milletvekili olduğum
ilimle ilgili sataşma söz konusu oldu, buna cevap vermem lazım.
BAŞKAN
– Peki, buyurun.
İki
dakika size söz veriyorum. (AK PARTİ sıralarından alkışlar) 
VIII.- SATAŞMALARA İLİŞKİN KONUŞMALAR
(Devam)
13.- Aydın Milletvekili Mehmet Erdem’in,
Aydın Milletvekili Hüseyin Yıldız’ın 86 sıra sayılı Kanun Tasarısı’nın 1’inci
maddesi üzerinde CHP Grubu adına yaptığı konuşması sırasında şahsına sataşması
nedeniyle konuşması
MEHMET ERDEM (Aydın) – Çok değerli arkadaşlar, incir
bizim için çok mübarek bir ürün, çok önemli bir ürün, Kur’an’da da adı geçiyor.
Biz incirimizi, zeytinimizi, toprağımızı, havamızı, suyumuzu korumakla
mükellefiz. Bu konuda tabii üzüldüğümüz nokta şu: İncire isnat edilen, işte “kanserojen”,
efendime söyleyeyim “İçerisinde kanserojen maddeler ihtiva ediyor.” şeklindeki
ithamlar incir ürünümüze yapılabilecek en büyük kötülüktür. 
ALİ ŞEKER (İstanbul) – İncirin muhafaza edilmesiyle
ilgili problem o, aflatoksin. 
MEHMET ERDEM (Devamla) – Bakın, bunlarla ilgili,
Aydın’da bilimsel raporlara dayanan bir çalışma yok, neden? Böyle bir çalışma
olmadığı için, CHP’li Aydın Büyükşehir Belediye Başkanı, Belediye Meclisine bir
gündem maddesi koydu; incirle ilgili bilimsel araştırma raporu yapmak üzere,
böyle 1 milyon liralık bir bütçe kararı alınması için Belediye Meclisinde bir
maddeyle karar aldılar. Ellerinde bir rapor yok, bilimsel bir rapor yok. Bizim
üzüldüğümüz nokta şu: Bilimsel bir rapor olmadan, bu şekilde, incire kanserojen
hükmü vermek ve bu konu üzerinden, özellikle 2014 yerel seçimleri öncesinde
siyaset üretmek, siyaset malzemesi hâline getirmek. Bizim üzüldüğümüz nokta bu.
ALİ ŞEKER (İstanbul) – Bilimsel raporlar var, var.
MEHMET ERDEM (Devamla) – Yani, ilan ediyorlar: “İncir
yemeyin, kanser olursunuz.” Böyle bir şey olmaz. Ellerinde daha bilimsel bir
rapor yok. Jeotermal santrallerle ilgili her türlü denetim yapılmalıdır,
çevreye zarar veriyorsa bu denetimler artırılmalıdır ve gereken tedbirler
alınmalıdır, bunda müttefikiz. 
BÜLENT YENER BEKTAŞOĞLU (Giresun) – Uyarı, uyarı!
MEHMET ERDEM (Devamla) – Hiç problem yok.
Teşekkür ederim, saygılar sunarım. (AK PARTİ
sıralarından alkışlar) 
BAŞKAN – Teşekkür ederiz.
HÜSEYİN YILDIZ (Aydın) – Sayın Başkan...
BAŞKAN – Buyurunuz Sayın Yıldız.
HÜSEYİN YILDIZ (Aydın) – Şimdi, sayın vekilim diyor ki:
“Herhangi bir şey yok.” 
Şimdi, sayın vekilim de çok iyi biliyor ki
İncirliova’da incir üreticilerinin ihraç ettiği 20 milyon dolarlık incir geri
geldi ve raporu da burada, raporu da burada. (CHP sıralarından alkışlar)
Bunları getiren.
Ben söz istiyorum.
BAŞKAN – Sayın Yıldız, ben sizi dinliyorum, tutanaklara
da geçiyor; buyurun, devam edin.
HÜSEYİN
YILDIZ (Aydın) – Bunları getiren Ziraat Mühendisleri Odası Başkanı ve aynı
zamanda bu rapor Ege Üniversitesinin raporu. Aynı rapor Sayın Erdem’e de geldi,
sivil toplum örgütleri bize getirdi. Onun için… 
İBRAHİM
AYDEMİR (Erzurum) – Aydın’a zarar veriyorsunuz ya bunları açıklayarak. 
HÜSEYİN
YILDIZ (Aydın) – Ben incir yemeyin diye… İki aydan beri konuşma yapıyorum,
yemeyin dedim mi size? Uygun ortamlarda biz Aydın’ın geleceğini konuşuyoruz.
ERKAN
HABERAL (Ankara) – Getir de yiyelim. 
HÜSEYİN
YILDIZ (Aydın) – Bizden sonra gelen nesillere doğru bir Aydın’ı verelim,
çevreci olalım diyoruz; mesele burada. (CHP sıralarından alkışlar) 
CEYHUN
İRGİL (Bursa) – Koruyacağız hep beraber.
BAŞKAN
– Peki, teşekkür ederiz Sayın Yıldız. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türkiye Cumhuriyeti Hükûmeti ile
Filistin Devleti Hükümeti Arasında Gümrük Konularında İşbirliği ve Karşılıklı
İdari Yardım Anlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/418) (S. Sayısı: 86) (Devam)
BAŞKAN
- Sayın milletvekilleri, 1’inci madde üzerinde gruplar adına ikinci söz
Halkların Demokratik Partisi Grubu adına Van Milletvekili Sayın Bedia Özgökçe
Ertan’a aittir. (HDP sıralarından alkışlar) 
HDP
GRUBU ADINA BEDİA ÖZGÖKÇE ERTAN (Van) – Sayın Başkan, değerli milletvekilleri;
Türkiye ve Filistin devleti hükûmetlerinin arasındaki anlaşmanın onaylanmasının
uygun bulunduğuna dair tasarı hakkında söz aldım. 
Bu
konuda Komisyonda grubumuz adına gerekli önergeler, öneriler sunuldu ve
tartışıldı. Ben, bugün burada Millî Güvenliği Tehdit Eden Örgüt ve Yapılarla
İrtibatlı Kamu Çalışanları Hakkındaki Genelge’den ve bu genelgenin yaratacağı
tahribat hakkında konuşmak istiyorum. Bildiğiniz gibi, 17 Şubat 2016 tarihli
Resmî Gazete'de yayımlanan genelge ile Hükûmet muhalif kesimleri susturmak
adına bir hukuk faciasına daha imza atmıştır. Söz konusu genelgede kamu
görevlilerine kanunlarca suç sayılan faaliyetleri yürüten örgütlenmelere dâhil
olamayacakları hatırlatılıyor. Ayrıca, kurum amirlerine de olağanüstü ve
görevleri dışında yetkiler veriliyor. Genelgeye göre, kurum amirleri terör
örgütleri veya legal görünüm altında illegal faaliyet yürüten yapılarla ilişki
kuran veya eylem birliği içinde olan, bu örgüt ve yapıların emir ve talimatıyla
hareket eden, bu örgüt ve yapılara yardım eden, kamu imkân ve kaynaklarını bu
örgüt ve yapıları desteklemeye yönelik kullanan veya kullandıran, bu örgüt veya
yapılarla mücadeleyi engelleyen, bu örgüt veya yapıların propagandasını yapan
kamu çalışanlarına ilişkin idari işlem başlatabilecektir.
Değerli
milletvekilleri, özetlemeye çalıştığım genelgenin hangi cümlesini okursanız
okuyun, hem ulusal hem de uluslararası hukuka aykırılık göreceksiniz. İlk başta
darbe anayasasındaki hükümleri bile fersah fersah aşan bir kısıtlayıcı
zihniyetin bu genelgeyle açığa çıktığını kabul etmek gerekir. Neresinden
tutarsak elimizde kalacak bir genelgeyle karşı karşıyayız. Öncelikle,
Başbakanlık çalışanları, yetkilileri "legal görünüm altında illegal
faaliyet" adlı yeni bir kavramı literatürümüze kazandırmış bulunuyor. Bu
tanımın hangi hukuk belgesinde ya da nerede karşılığı olduğunu hiçbirimiz
bilmiyoruz. Gündelik yaşamımızda “legal görünüm altında illegal faaliyet” diye
bir karşılık olabilir mi? Olamaz.
Barış
talebinin ve "çocuklar ölmesin" demenin bile terör propagandası
sayıldığı bugünlerde, bu genelgeyle birlikte bu talepleri dile getiren kamu
çalışanları da illegal faaliyet yürüten kişiler olarak adlandırılabilir
durumdadır şu an. Bu kavramla birlikte, “güvenlik politikaları, kamu düzeni,
kamu güvenliği” gibi muğlak kavramlarla şekillendirilerek yurttaşların
güvenliksiz bırakıldığı Türkiye'de, mevcut hukuksuzluklara sadece bir yenisi
daha eklenmiş oluyor. 
Mevcut
genelge, kamu çalışanlarının zaten sınırlı olan ifade ve örgütlenme
özgürlüklerine de bir darbe niteliğindedir. 10 Ekim katliamında yaşamını
yitirenleri anmak ya da sokağa çıkma yasaklarını protesto etmek ve abluka
altında yaşayan insanlarla dayanışmak için eylem ve etkinliklere katılan ya da
grev yapan binlerce kamu çalışanı zaten çeşitli baskılarla ve soruşturmalarla
karşı karşıya kalmaktadır. Gerek sivil toplum örgütlerinin gerekse sendikaların
düzenlediği basın açıklamaları, toplantılar ve paneller terörle mücadele
polisleri tarafından takip ediliyor. Zaten yeterince yasa var. Başbakanlık
genelgesinin bu baskılara yasal olmasa bile idari dayanak oluşturduğu çok açık
görülmektedir.
Değerli
milletvekilleri, genelgedeki ifadelerin hukuk belgelerinde yer almadığını az
önce belirttim. Mevzuatta karşılığı olmayan bir tanımı suç sayamayacağımız suç
ve cezanın kanuniliği ilkesini düzenleyen Anayasa'nın 38’inci maddesine açıkça
aykırıdır. Ayrıca Anayasa'nın 14’üncü maddesi de hak ve hürriyetlerin ancak
kanunla sınırlandırılabileceğini belirtir.
Öte
yandan, 657 sayılı Devlet Memurları Kanunu'nun 125’inci maddesi, devlet memurlarına
verilecek disiplin cezaları ile her bir disiplin cezasını gerektiren fiil ve
hâlleri düzenliyor. Bir kamu görevlisinin fiili nedeniyle idari soruşturmaya
tabi tutulabilmesi ve disiplin cezası alabilmesi için bu fiillerin maddede
düzenlenmiş olması gerekir. Burada bulunmayan hiçbir fiilden dolayı kamu
görevlileri hakkında soruşturma açılamaz. Bu gerçek ortadayken kanunda yer
almayan unsurların genelgede suç sayıldığını ve idari işlem gerekçesi olarak
belirlendiğini görüyoruz.
Ortada
bir kanun yokken hazırlanan bu genelge, hukuk devletinin olmazsa olmazları olan
yasaları ve mahkemeleri hiçe saymakta, yasama yetkisini Başbakana vermekte ve
amirlere de âdeta hâkim rolünü biçmektedir. Sayın Başbakan bu genelgenin altına
imza atarak Anayasa’nın 7’nci maddesinde düzenlenen Türkiye Büyük Millet
Meclisinin yasama yetkisini ve kanun yapma iradesini açıkça gasbetmiştir.
Değerli
milletvekilleri, bu genelgenin keyfî uygulamalara kapı açarak toplumdaki mevcut
kutuplaşmayı derinleştirebileceğini ve bu kutuplaşmayı kamudaki iş yaşamına
kadar yaygınlaştırabileceğini düşünmek için kâhin olmaya gerek yok.
Buradan
Başbakana soruyorum: Amirlerin keyfî karar vermesini nasıl engelleyeceksiniz?
Örneğin, bir amirin kişisel gerilim yaşadığı veya anlaşamadığı bir personelini
ihbar etmesinin önüne nasıl geçeceksiniz? Terör ihbarları ülkenin yargı ve
güvenlik makamları için âdeta kutsal sayılıp hemen işleme alınırken yalan
yanlış beyanların doğruluğu nasıl araştırılacaktır? Kamu çalışanlarına ilişkin
ihbar edilen her türlü filin “terör” olarak adlandırılmasının önüne nasıl
geçeceksiniz?
Kurum
amirlerinin esas amacı ve onlardan beklenen, kendisine bağlı çalışanların kurum
içindeki çalışma performansını takip etmesidir. Ama bu genelge, amirlere görev
ve yetkileriyle hiçbir alakası bulunmayan bir de muhbirlik işini yüklüyor.
Türkiye'de terör kavramının muğlak olduğu her platformda tartışılırken,
amirlerin hangi fiilin illegal ya da terör kapsamında olduğunu tereddütsüz
tespit etmesini bekleyemeyiz. Sayın Başbakan, amirlerin iş tanımına terörle
mücadele polisliğini eklemişken acaba illegal faaliyetlere dair de bir yönerge
hazırlanacak mıdır? Çalışma arkadaşını siyasi perspektifle takip etme
zorunluluğu getirilen amirlerin haklarını nasıl koruyacağız peki? Bu genelge iş
yaşamında uyumlu olması gereken amir ve personeller arasında anlaşmazlığın
önünü açmaktan ve kurum performansını olumsuz etkilemekten başka bir işe
yaramayacak durumdadır. Bizler her defasında toplumsal barışın sağlanması
gerektiğini dile getirirken bu genelge savaşı iş yerlerinin içine kadar
sokmaktadır.
Sayın
milletvekilleri, sözlerime burada son vereceğim ama kamu personelinin düşünce
ve ifade özgürlüğü ile örgütlenme özgürlüğünün apaçık ihlali yönünde olan bu
genelgenin derhâl kaldırılması gerektiğine dair olan inancımı sizlerle
paylaşmak istiyorum. 
Teşekkür
ediyorum. (HDP sıralarından alkışlar)
BAŞKAN
– Teşekkür ederiz Sayın Özgökçe Ertan.
Sayın
milletvekilleri, 1’inci madde…
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sayın Başkan…
BAŞKAN
- Buyurunuz Sayın Bakan.
V.- AÇIKLAMALAR (Devam)
41.- Çalışma ve Sosyal Güvenlik Bakanı
Süleyman Soylu’nun, Van Milletvekili Bedia Özgökçe Ertan’ın 86 sıra sayılı
Kanun Tasarısı’nın 1’inci maddesi üzerinde HDP Grubu adına yaptığı
konuşmasındaki bazı ifadelerine ilişkin açıklaması
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Hatibin 657 sayılı Devlet
Memurları Kanunu’yla ilgili söylediği sözlerle ilgili birkaç şey ifade etmek
istiyorum. 
Sayın Başkan, çok değerli milletvekilleri; Türkiye bir
hukuk devletidir ve Türkiye hukuk devleti ilkelerine sımsıkı bağlıdır ama
Türkiye aynı zamanda bir demokratik devlettir ve Türkiye gelirlerini
vatandaşların vergileriyle beraber gerçekleştiren ve kamuyu da vatandaşların
verdiği vergilerle beraber idare etmeye çalışan bir ülkenin adıdır. Eğer bir
ülkede devlet kendi koyduğu kuralları yani milletin kendisine yüklediği
kuralları savunabilecek bir kabiliyette değilse aslında milletin kendine
verdiği görevi yerine getiremiyor demektir. Şimdi, bir devlet memuru düşünün,
bir belediyede çalışan memur düşünün, maaşını devletten alan, bu milletin
verdiği vergilerle, emeklerle, yaptığı alışverişten elde edilen vergilerle
birlikte bütçeden kaynaklanan maaşını alan bir memur, bir taraftan gündüz
memurluk yaptığını iddia edecek, akşamleyin hendek kazacak ve terör örgütüne
bir şekilde yardımcı olacak, bir taraftan da paralel yapı içerisinde bu ülkede
paralel bir devlet örgütlenmesi ortaya koyacak. Affedersiniz ama bu devlet ne
işe yarar? Bizim hakkımızı müdafaa edemezse, vatandaşın hakkını müdafaa
edemezse ne işe yarar? 
Başbakanlık genelgesinin ne kanuna aykırılığı söz
konusudur ne 657’ye aykırılığı söz konusudur ne de bahsedildiği gibi, sizin
bahsettiğiniz, diğerlerinin bahsettiği gibi bir cadı avıdır; tam tersi
vatandaşın hukukuna ve milletin hukukuna sahip çıkabilme adına ortaya konulan
bir hatırlatmadır, başka hiçbir şey değil. (AK PARTİ sıralarından “Bravo”
sesleri, alkışlar) Her şey, her şey olduğu gibi çarpıtılacak ve sanki, orada
terör ortaya konulacak devlet sessiz kalacak. Bir başbakanın görevi nedir, bir
bakanın görevi nedir? Elbette ki kamu düzenini müdafaa etmektir, başka hiçbir
şey değildir. 
KEMAL ZEYBEK (Samsun) – Bir yıl önce neredeydiniz, bir
yıl öncesi?
ÇALIŞMA VE SOSYAL GÜVENLİK BAKANI SÜLEYMAN SOYLU
(Trabzon) – Bunun, lütfen, bir şekilde yanlış anlatılmasının önüne geçmek
elbette ki bizim temel görevlerimizden bir tanesidir. Normal bir süreçtir ve
bir hassasiyet ortaya konulmaktadır; millet bunu istemektedir ve arzu
etmektedir. Her gittiğimiz yerde “Nasıl bir devlet memuru eline molotofkokteyli
alır, nasıl bir devlet memuru hendek kazar; siz ne iş yapıyorsunuz?” diye bu
vatandaş bize sormaktadır. Biz elbette ki görevimizi yerine getirebilmek… Eğer
böyle bir şey varsa, böyle bir şeyi ortaya koyan kişi varsa bunun soruşturulmasını
istemek ama hukukun kuralları içerisinde, tekraren söylüyorum soruşturulmasını
istemek elbette ki görevimiz. Hukuktan niye bu kadar rahatsız oluyoruz ki? Yani
bu ülkede herkes istediğini yapabilme kabiliyetine sahip mi olacak?
BURCU ÇELİK ÖZKAN (Muş) – Aksine, hukukun uygulanmasını
istiyoruz. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Elbette 657 sayılı Devlet
Memurları Kanunu’nun -125’inci madde- disiplinle ilgili konusu Başbakanlık
genelgesi olarak Sayın Başbakanın imzasıyla beraber Türkiye'deki tüm kamu
kurumlarına ve kamu idarelerine gönderilmiştir. Doğru bir işlemdir ve yapılması
gereken bir işlemdir. Herkes, bu memleketin evlatlarının verdiği vergilerden
kendi maaşını alan her devlet memuru hukukun ve 657’nin kendi içerisinde bulunduğu
kurallara uymakla mükelleftir. 
Teşekkür
ediyorum. (AK PARTİ sıralarından alkışlar)
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurunuz Sayın Demirel.
ÇAĞLAR
DEMİREL (Diyarbakır) – Sayın Bakanın yapmış olduğumuz konuşmaya ilişkin, grubumuz
adına konuşan arkadaşımıza ilişkin söylemleri, eleştirileri ve genelgeye
ilişkin eleştirilerimizi boşa çıkartan bir davranış ve tutum içerisindedir ve
direkt partimizi, grubumuzu hedef alan bir tutum sergilemektedir. Buna ilişkin
söz hakkı talep ediyoruz. 
EJDER
AÇIKKAPI (Elâzığ) – Ne alakası var? Teröristlere söylüyor.
BURCU
ÇELİK ÖZKAN (Muş) – MEMUR-SEN üyeleri ne olacak?
EJDER
AÇIKKAPI (Elâzığ) – Teröristlere söylüyor.
BURCU
ÇELİK ÖZKAN (Muş) – İstanbul’da hendek mi var? 
BAŞKAN
– Sayın Özgökçe Ertan, Sayın Bakanın yaptığı açıklamaya dair isterseniz
yerinizden bir açıklama yapın.
Buyurunuz.

42.- Van Milletvekili Bedia Özgökçe
Ertan’ın, Çalışma ve Sosyal Güvenlik Bakanı Süleyman Soylu’nun yaptığı
açıklamasındaki bazı ifadelerine ilişkin açıklaması
BEDİA
ÖZGÖKÇE ERTAN (Van) – Sayın Başkan, teşekkür ederim bu fırsatı verdiğiniz için.
Sayın Bakan, ne söylediğimi, nasıl söylediğimi çok iyi
biliyorum ve genelgeyi bir hukukçu gözüyle de tarttım, o şekilde, yasaları
araştırarak ve kamuoyunun tepkisiyle beraber değerlendirmeye gayret ettim. Pek
tabii ki, benim… Yani siz çıplak şekilde ifade ettiniz, gerçek anlamda bir cadı
avıdır bu. İstanbul’da hendek mi vardı; yüzlerce MEMUR-SEN üyesi ve memurlar
hakkında soruşturmalar başlatıldı? O 1.128 akademisyen hendek mi kazmıştı
acaba? Sadece barış söylemleri nedeniyle lince maruz kaldılar, görevlerinden
alındılar. Ben tanımlarken yasadaki tabirleri muhalif kesimleri susturmak
amaçlıdır diyorum çünkü bir hukuk devleti olduğunu iddia eden Türkiye'de
maalesef ne Anayasa ne ulusal ne uluslararası yasalar uygulanmıyor. Sadece
genelgeler ve talimatlarla yönetiliyor bu ülke. Çok ufak bir şekilde protesto
hakkımızı kullanmak için sokaklara indiğimizde oradaki polis memurları bize
genelgeden ve talimattan bahsederek müdahalede bulunuyor. Vatandaşların
protesto haklarını kullanmalarına engel oluyor ve bunu tariflerken de “talimat”
diyor, “genelge” diyor. Ben bir hukukçuyum, biliyorum. Nefret söylemi
içermeyen, silahsız, saldırısız her türlü protesto eyleminde açıkça yürüyüş
yapabilirsiniz, fikirlerinizi beyan edebilirsiniz. Ancak görüyoruz, bu ülkenin
nasıl yönetildiği çok aşikâr. Bu genelgeye gerek yok aslında çünkü hem Ceza
Kanunu’nda hem de Terörle Mücadele Kanunu’nda yeterince düzenleme var ve fiziki
takip, teknik takip olmak üzere bir çok -milyon tane artık benim bilmediğim-
yönüyle zaten takibatlar yapılıyor. Bu genelgeye ayrıca gerek yok ve tekrar
ediyorum “cadı avı” ibaresini de sizden duymuş oldum. Doğrudur “cadı avı”dır.
Teşekkür ederim.
BAŞKAN – Teşekkürler Sayın Özgökçe Ertan.
Sayın Akçay sisteme girmiş, Sayın Gök’te sistemde söz
vereceğim.
Buyurun Sayın Akçay.
43.- Manisa Milletvekili Erkan Akçay’ın,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin açıklaması
ERKAN AKÇAY (Manisa) – Teşekkür ederim Sayın Başkan.
Ben Sayın Bakana ve Hükûmete bir hususu hatırlatmak
istiyorum. Bundan birkaç gün evvel bu genelgeye ilişkin bir konuşma yapmıştım
Genel Kurulda. Sayın Bakan da bu genelgeyi bir hatırlatma olarak ifade etti.
Aslında bu genelgenin yayınlanma ihtiyacı duyulması kanunların gerekli,
yetkili, görevli amir ve memur mercilerce uygulanmadığının da dolaylı bir
itirafıdır. 
Bir de hukukta kurallar hiyerarşisi vardır -onu saymaya
gerek yok ama hatırlatmakta fayda var herhâlde- Anayasa, kanun, tüzük,
yönetmelik, genelge diye gider. Yani genelgenin kanunların uygulanması için
gönderilmesi biraz idari bir zafiyetin de bu konuda olduğunu gösterir.
Konuşmamda onu da ifade etmiştim.
657
sayılı Devlet Memurları Kanunu’nun, Türk Ceza Kanunu’nun terör, teröre yardım
ve yataklığa ilişkin ayrıntılı düzenlemeleri var. Demek ki sizin atadığınız
bürokratlar bu kanunları uygulamakta zafiyet gösterdiler. Aynı Sayın
Cumhurbaşkanının, Başbakanın ve bazı sayın bakanların zaman zaman yaptığı itiraflar
gibi “Efendim, işte, bu çözüm süreci içerisinde bazı şeyleri görmedik,
görmezlikten geldik veya ilgili mülki amirler bunları ihmal ettiler.” Şeklinde.
Herhâlde hatırlatma bu yöndendir diyorum. 
Özellikle,
bu kurallar hiyerarşisini Hükûmete hatırlatmak istiyorum. Bir an evvel bu idari
zaaftan, yönetim zaafından kurtulmanız gerekir.
Teşekkür
ederim.
BAŞKAN
– Teşekkürler Sayın Akçay.
Sayın
Gök, buyurun.
44.- Ankara Milletvekili Levent Gök’ün,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin açıklaması
LEVENT
GÖK (Ankara) – Sayın Başkan, Sayın Bakanın konuşmasını büyük bir dikkatle
dinledim. Oldukça fazla sayıda hukuk devleti, hukuk meşruiyeti gibi sözcükleri
öne çıkaran bir anlayışla konuşmasını, değerlendirmesini yapmaya çalıştı. Ama,
Sayın Bakan herhâlde yakın çevresinin neler söylediğinin farkında değil ya da
biliyor da görmezden geliyor. Eğer bu konuşmasında bugün burada hukuka
uygunluktan, meşruiyetten bahsediyorsa… Örneğin, Cumhurbaşkanının, kaçak sarayın
mühürlenmesine ilişkin idare mahkemesi kararı verildikten sonra “Ben mahkeme
kararını tanımıyorum.” demesini acaba nasıl karşılıyorsunuz Sayın Bakan? Acaba,
Cumhurbaşkanının muhtarları, kaymakamları topladığı toplantıda “Siz mevzuatı
boş verin.” gerekirse yasa dışına da çıkarsınız anlamına gelen sözlerini nasıl
değerlendiriyorsunuz Sayın Bakan? 
Hele,
önceki gün gensorusu görüşülen İçişleri Bakanının, Bilgi Teknolojileri
Başkanına bir sitenin kapatılması talimatını verdiğinde, Bilgi Teknolojileri
Başkanının “Bana mahkeme kararı gerekir Sayın Bakan.” dediğinde, “Sen boş ver,
biz yasa çıkarıyoruz, yüzde 50’sini almış bir partiyiz, sen o siteyi kapat, ben
yasayı çıkartır sana arkadan gönderirim.” demesini nasıl karşılıyorsunuz? O
İçişleri Bakanının, Efkan Ala’nın “Ben Anayasa’yı tanımıyorum.” dediği Meclis
kürsüsündeki konuşmasını nasıl karşılıyorsunuz?
Kendinizle
çelişmeyin, hiç birbirimizi aldatmaya gerek yok. Yaptığınız işlerin tümü
gündelik çalışmaları kurtarmak -Türkiye’yi getirdiğiniz ortamda, bir garabet
ortamında, çelişkiler ortamında- işin içinden çıkmaya dönük çabalarınızın,
yaptıklarınızın tümü de hukuksuzdur. Ben bunu bilir, bunu söylerim. Sizin bu
söylediklerinizin hiçbir inandırıcılığı yoktur. Eğer inandırıcı olmaya
çalışıyorsanız, az önce örneklerini saydığım konularda ne düşündüğünüzü çok net
bir şekilde burada ifade etmenizi isterim. Yüz yüze bana lütfen ifade edin ve
sizinle bir yüzleşelim Sayın Bakan eğer cesaretiniz varsa, cüretiniz varsa.
(CHP sıralarından alkışlar) 
BAŞKAN
– Teşekkürler Sayın Gök. 
Sayın Demirel, buyurun. 
45.- Diyarbakır Milletvekili Çağlar
Demirel’in, Çalışma ve Sosyal Güvenlik Bakanı Süleyman Soylu’nun yaptığı
açıklamasındaki bazı ifadelerine ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan. 
Sayın
Bakan ifade etti, bu genelgenin… İlk başta şunu ifade edelim ki: Anayasa’ya
aykırıdır, bu genelge Anayasa’ya aykırı bir şekilde hazırlanmış bir genelgedir.
Genelgeye ilişkin zaten özgün görüşmelerimiz olacaktır. Bu, çalışanlara bir
gözdağı vermektir, çalışanların özel hayatına müdahaledir, çalışanların
çalıştıkları an dışındaki yaşamlarını nasıl idame ettiklerini de fişlemektir.
Yani buna “cadı avı” derken bütün çalışanlara gözdağı vermek, onları fişlemek
ve bununla birlikte… Sadece belediyeden örnek verdi; millî eğitim, öğretmenler,
1.200 öğretmen Batman’da, 1.600-1.700 öğretmen şu anda Diyarbakır’da ve birçok
ilde soruşturma geçiriyor, yaşamları ve mesai saatinin dışındaki katıldıkları
basın açıklamaları ya da sendikal eylemlerinden kaynaklı soruşturma
geçiriyorlar. Yani, bu, bir gözdağıdır; bu, insanları sindirme politikasıdır.
Asla bu genelgeyi kabul etmiyoruz, özel yaşama müdahaledir. Bu, kamu alanında
zaten baskı ve müdahale altında tutulan tüm emekçilerin aynı zamanda özel
yaşamını da, bütün hayatını da görmek ve ona göre fişlemektir, bütün yaşamını
fişlemektir yani. Çok net, açık olarak bunu ifade edeyim. Bu, kesinlikle kabul
edilecek bir şey değildir. “Ya benim gibi düşüneceksin, ya benim gibi
davranacaksın ya da seni yok edeceğim.” mantığıdır, bu böyle bir anlayıştır.
Bu, asla kabul edilecek bir durum değildir, bunu asla, hiçbir şekilde kabul
etmeyeceğiz diyorum. 
Teşekkür
ediyorum. 
BAŞKAN
– Teşekkürler Sayın Demirel. 
Sayın
Bakan, buyurun. 
46.- Çalışma ve Sosyal Güvenlik Bakanı
Süleyman Soylu’nun, Manisa Milletvekili Erkan Akçay, Ankara Milletvekili Levent
Gök ile Diyarbakır Milletvekili Çağlar Demirel’in yaptıkları açıklamalarındaki
bazı ifadelerine ilişkin açıklaması
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Birkaç cümleyle cevap
vermek isterim. 
CHP’li
arkadaşımız benimle yüzleşmek istiyor…
LEVENT
GÖK (Ankara) – Evet, çok net cevaplar istiyorum. Sorduklarım çok nettir, aynı
netlikte cevap istiyorum Sayın Bakan. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sevgili kardeşim, ben
seninle yüzleşirim, hiç merak etme. Bugün bunun sırası değil. 
LEVENT
GÖK (Ankara) – Yani, bu soruları ben İçişleri Bakanına sordum, kendisi hiçbir
cevap veremedi. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Bugün bunun sırası değil
ama bir cümle söyleyeyim ben size.
LEVENT
GÖK (Ankara) – Buyurun. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sizin evin tapusunu veren
devlet, bilesin ki kendi şerefi için, kendi şanı için ve geleceğin nesilleri
için yaptırdığı külliyenin tapusunu bin kere verir, hiç merak etmeyin. (AK
PARTİ sıralarından “Bravo” sesleri, alkışlar)
LEVENT
GÖK (Ankara) – Şimdi, bunlar kaçamak cevaplar. Bırakın siz bunları. Siz mahkeme
kararı tanır mısınız? Onu bir söyleyin. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Yalnız, ben şunun cevabını
isterim: Bakın, burası…
LEVENT
GÖK (Ankara) – Yani, mahkeme kararına uyar mısın, uymaz mısın Sayın Bakan, ona
cevap ver. Böyle bir cevap olabilir mi?
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Ben sizi dinledim, bak,
sakin bir şekilde cevap veriyorum, niye tedirgin oluyorsunuz? Tedirgin olmayın.
LEVENT
GÖK (Ankara) – Bu cevap, cevap değil. Bu cevap hukuk devletinde yasa dışıdır.
Bu cevap yasa dışıdır, yasa dışı. 
CEYHUN
İRGİL (Bursa) – Biz sakin kalamayız çünkü bizim aklımızla alay eder gibi, dalga
geçer gibi cevap veremezsiniz. 
BAŞKAN
– Sayın milletvekilleri, dinleyelim lütfen.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sayın Başkan, ben nazikçe
dinledim ve bir cümle söyledim. 
CEYHUN
İRGİL (Bursa) – Ama, dalga geçer gibi cevap veriyorsunuz. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Estağfurullah, ne haddime
öyle bir şey? 
LEVENT
GÖK (Ankara) – Yani, kaymakamlara “Mevzuatın dışına çıkın.” demek hukuka uygun
mudur, uygun değil midir? Net cevap, bu kadar. Evet mi, hayır mı? Buyurun. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Bakın, bir şey söyleyeyim:
Ben size cevabımı verdim ama ben sizden bir cevap bekliyorum. 
LEVENT
GÖK (Ankara) – Siz bize cevap vermediniz Sayın Bakan, daha cevap vermediniz. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Bugün Türkiye Cumhuriyeti
devleti ve her birimiz topyekûn bir terörle mücadele yapıyoruz. HDP’yi
anlayabiliyorum ama hem MHP’deki kardeşlerimiz sizler 657 sayılı Devlet
Memurları Kanunu’yla ilgili olarak bir hatırlatmayı, hukuk devletinin gereğini
yerine getirmeyi bir ülkenin Başbakanının bir genelgeyle beraber tekrar tüm
kamu bürokrasisine göndermesini ve hukukun kuralları içerisinde göndermesini
kabul ediyor musunuz, etmiyor musunuz? 
LEVENT
GÖK (Ankara) – Sayın Bakan, ben size neler söylüyorum, siz bana nasıl cevap
veriyorsunuz. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Yani, biz terörle mücadele
etmede bu devletin memurlarını hukuk sınırları içerisine çekme konusundaki bir
irade… 
ORHAN
SARIBAL (Bursa) – Sen sorulara cevap versene ya! 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Hiç dolanmaya gerek yok,
bir tek cümle, rahatsız olmayın, bak, bir tek cümle…
LEVENT
GÖK (Ankara) – Ben size neler söyledim, ben size neler söylüyorum, siz bana
neler söylüyorsunuz. Ben cevabını veriyim mi size? Siz benim soruma cevap
verin, ben de vereceğim. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Bakın, Levent Bey, ben bu
işleri iyi bilirim. İyi bildiğimi siz de bilirsiniz. Bak, bu karşılıklı
polemiğe girdiğimiz zaman…
LEVENT
GÖK (Ankara) – Sayın Bakan, bu polemik değil. Siz polemik bile yapamıyorsunuz.
Bırakın Allah aşkına!
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – …kimin kârlı kimin zararlı
çıkacağını herkes bilir. 
LEVENT
GÖK (Ankara) – E, buyurun. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Onun için, istirham
ediyorum, siz bir tek soruya cevap verin.
LEVENT
GÖK (Ankara) – Ben yasaya davet ediyorum.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – 657 sayılı Devlet
Memurları Kanunu’yla ilgili bir ülkede hendek kazan, molotof atan, bu ülkenin
birliğine, varlığına, bu ülkedeki insanların kardeşliğine bir şekilde tecavüz
etmeye çalışan insanlara karşı bu ülkenin, hukuk devletinin ilkeleri içerisine
çağırılmasına, 657 sayılı Devlet Memurları Kanunu’nun içerisindeki çağrıya siz
katılıyor musunuz, katılmıyor musunuz? Bu kadar basit. Niye bunun ötesine
çıkıyorsunuz? (AK PARTİ sıralarından alkışlar)
LEVENT
GÖK (Ankara) – Cevabını vereceğiz.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Benin söylediğim o, başka
bir şey yok.
LEVENT
GÖK (Ankara) – Sayın Bakan, benim söylediklerime siz cevap vermediniz. Ben o
anlattığınıza dün burada gensoruda çok net cevaplar verdim önceki gün, çok net
verdim.
Sayın
Başkan, izin verirseniz Sayın Bakan benim bir net cevap vermemi istiyor. Ben
net cevabı kamuoyuna ve kendisine takdim edeyim.
BAŞKAN
– Sayın milletvekilleri, sayın grup başkan vekilleri bir kez daha sisteme
girmişler. 
CEYHUN
İRGİL (Bursa) – Şu ayakkabı kutularını bir aç ya!
LEVENT
GÖK (Ankara) – Haydi cevap verin Sayın Bakan, buyurun.
BAŞKAN
– Sayın Akçay, buyurun.
47.- Manisa Milletvekili Erkan Akçay’ın,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin tekraren açıklaması
ERKAN
AKÇAY (Manisa) – Teşekkür ederim Sayın Başkan.
Ben
Sayın Bakana üslubunu biraz daha özenli, tahrikten uzak kullanmasını salık
veriyorum. (Gürültüler) 
BAŞKAN
– Sayın milletvekilleri, Sayın Akçay’a söz verdim, dinleyebilir miyiz. Ben
duyamıyorum.
ERKAN
AKÇAY (Manisa) – Bizim, Milliyetçi Hareket Partisi olarak bu konulardaki
görüşümüz açık ve net olduğu gibi asıl, bugüne kadar böyle muğlak, sürekli
zikzaklar çizerek bugün öyle, dün şöyle, yarın ne olacağı meçhul birtakım
politikalarla, gündüz külahlı, gece silahlı misali çelişkili politikalar
uygulayıp uygulayıp -milletimize âdeta baldıran zehri içirme durumuna geldikten
sonra- ondan sonra suçlarınıza da, kabahatlerinize de kimseyi ortak etmeye
kalkışmayın. Bir hukuku hatırlatıyoruz burada. Genelge bir hatırlatma değildir.
İşte bu… Resmen bir cehalet söz konusu. Sen kurallar hiyerarşisini bilme
Hükûmet olarak, yazılı talimat nedir, genelge nedir, Anayasa… Sen Anayasa’yı
tanımayacaksın veya Anayasa’yı uygulamayacaksın veya uygulatmayacaksın “Anayasa
bana uysun." diyeceksin; sonra, kanunları yerine getirmeyeceksin, senin
atadığın görevliler, yöneticiler bunları uygulamaktan âciz duruma gelecek;
tüzükleri, yönetmelikleri icra edemeyeceksin, sonra genelgeyle hatırlatma
yapacaksın, bu da âczin bir itirafından öteye gitmez. Siz, demagoji yapmayı
bırakın, ülkede bir hukuk devleti olarak, hukuk ilkeleri, kanun, nizam içerisinde
bir icra makamı olarak görevinizi yapın. Siz polemik yapmayı bilirseniz
buradaki milletvekillerinin pek çoğu -iktidar partisi milletvekilli arkadaşlar
da dâhil- Sayın Bakan, sizden daha iyi polemik yapar. Yani Genel Kurulun bu
çalışma mesaisini çok fazla da meşgul etmemeye gayret göstermenizi ben tavsiye
ederim.
Teşekkür
ederim Sayın Başkan.
BAŞKAN
– Teşekkürler Sayın Akçay.
Sayın
Demirel, buyurun.
48.- Diyarbakır Milletvekili Çağlar
Demirel’in, Çalışma ve Sosyal Güvenlik Bakanı Süleyman Soylu’nun yaptığı
açıklamasındaki bazı ifadelerine ilişkin tekraren açıklaması
ÇAĞLAR
DEMİREL (Diyarbakır) – Sayın Başkan, bu genelge Türkiye’nin bütün illerini,
bütün ilçelerini, bütün alanlarını kaplayan bir genelgedir. Bütün her yeri
kapsayan bir genelgeyi getirip sadece bazı olay ve olgular üzerinden
değerlendirip bir kenara atmak, bu Hükûmete yakışan bir durum değildir. Yani bu
nedir? Bunun adı nedir? Bunun adı, Türkiye’de benim gibi düşünmeyenlere baskı
unsuru oluşturmaktır, “Benim gibi düşünmeyenleri ya katlederim ya tutuklarım ya
işkence yaparım ya da vahşet bodrumunda yakarım.” demektir. Yani bu genelgenin
anlamı… Sadece bu genelge için söylemiyorum, Başbakanlık genelgesi; aynı
zamanda, daha önce çıkarılan genelgeler için de söylüyorum. Bu genelgeler,
kendine göre ayarlanan, kendine göre belirlenen, hukuk tanımayan bir tutumdur.
Nasıl ki, işte Cumhurbaşkanının “Kanun dinlemeyin, hiç kimseyi de aramayın,
yani Başbakanın söylediklerini bile dinlemeyin, sadece sıkıştığınızda beni
arayın.” dediği gibi ifade edilen genelgelerdir. Bu genelgeler, aslında, nasıl
insanların her yerde, Türkiye’nin her yerinde fişlendiğini göstermektir. Bu
genelgeler, bırakın demokrasiyi, insanların nefes almasına izin vermeyen
genelgelerdir. Nerede demokrasi, kime göre demokrasi, neye göre demokrasi?
Kendine göre, Hükûmete göre bir demokrasi anlayışı vardır. 
Evet,
HDP olarak bunun karşısında duracağız. Her zaman da duracağız, durmaya da devam
edeceğiz. Biz emekçiden, işçiden, memurdan ve ezilenden yana olduğumuz için
bunun karşısında duracağız. Tüm Türkiye halkları da bunu bilmelidir.
Teşekkür
ediyorum.
BAŞKAN
– Teşekkürler Sayın Demirel.
Sayın
Gök, buyurun.
49.- Ankara Milletvekili Levent Gök’ün,
Çalışma ve Sosyal Güvenlik Bakanı Süleyman Soylu’nun yaptığı açıklamasındaki
bazı ifadelerine ilişkin tekraren açıklaması
LEVENT
GÖK (Ankara) – Teşekkür ederim, tekrar, Sayın Başkan.
Tabii,
Sayın Soylu kendi siyasal yaşantısında AKP’ye girmeden önce en ağır
eleştirilerde bulunduğu bir dönemden daha sonra, AKP’ye transfer olduktan sonra
AKP’yi savunan bir pozisyona geçince, gerçekten siyaset hayatının en zikzaklı
günlerini yaşadığını kendisi de biliyor. Yani önceden ağır eleştirilerde, hatta
bizim söylediğimizden de daha ağır eleştirilerde bulunduğu AKP’de daha sonra
bir siyaset yapma uğruna bütün ilkelerini terk etmesini, gerçekten siyasi etik
olarak hiçbir yere yakıştıramıyorum. Ben, böyle siyasetçilerin, ne gittikleri
partiye ne de Türkiye’ye yararlı olacaklarını asla düşünmüyorum. 
Sayın
Süleyman Soylu’nun bu, boynunda ve alnında yazılı trajik bir anı olarak
kalacaktır ve asla o ilişkilerden ve geçmişinden de kurtulamayacaktır. 
Diyor
ki: “Benimle polemik yaparsanız kazançlı çıkamazsınız, kaybedersiniz.” Hodri
meydan. Ben size son derece net sorular sordum. Grubunuzdan bana laf atıyorlar,
“Hodri meydan mı diyorsunuz?” Evet, siyaset iddia işidir, hodri meydan diyorum.
Cesaretiniz varsa az önce sorduğum sorulara çok net cevap verin, çok net cevap
verin. 
Hendeklerden
bahsediyorsunuz Sayın Süleyman Soylu. Bak, sana, ben, hendeklerin nasıl
oluştuğunu anlatayım. Eski Başbakan Yardımcısı Bülent Arınç’ın şu sözlerine ne
dersiniz acaba? Diyor ki: “Bizi aldatmış kabul edebilirler. Biz kendimiz
aldanmadık, her şeyden haberimiz vardı.” PKK’nın silahlandığı dönem için
“PKK’lı teröristler karakolun önünden geçiyorlar, askerlere el sallıyorlar,
asker de onlara hiçbir şey yapamıyordu. Durum böyleydi. Meğerse onlar bizimle
alay ediyorlarmış.” dediği sözleri nereye oturtacaksınız? Bülent Arınç’ın bu
sözleri önemli.
Peki,
Diyarbakır eski Emniyet Müdür Yardımcısının sözüne ne demeli? “PKK’nın çözüm
sürecinde, istihbarat birimlerinin, hendeklerin kazıldığından, silahların
depolandığından, örgütün şehri ve kırsalı terk etmediğinden haberdardık.”
dediği sözleri nereye oturtturacaksınız? Siz kendi ellerinizle bir yere getirdiniz,
cephane deposu hâline getirdiniz; şimdi gencecik, körpecik genç askerlerimizi,
polislerimizi oraya yolluyorsunuz. Kendi çocuğunuzu, akrabanızı niye
yollamıyorsunuz? Niye yollamıyorsunuz? (AK PARTİ sıralarından “Nereden
biliyorsun?” sesleri)
AHMET
HAMDİ ÇAMLI (İstanbul) – Yoksa, akraba mı yaratacak göndermek için sen tatmin
olasın diye.
LEVENT
GÖK (Ankara) – Sizin Bakanlar Kurulunda askerliğini bedelli olarak yapmış bakan
var Sayın Bakan. Bakan çocuklarının çoğu bedelli askerlik yapmış. Gücünüz
yetiyorsa onları gönderin. 
Siz
benim sorduğum hiçbir soruya cevap veremiyorsunuz. Ben size bir şey söyleyeyim
mi… 
SEBAHATTİN
KARAKELLE (Erzincan) – Yeter ya!
ÖMER
ÜNAL (Konya) – Sayın Başkan, böyle bir usul var mı ya?
LEVENT
GÖK (Ankara) – …devlet elbette terörle mücadele edecektir, bunda hiçbir kuşku
yok ama hukuk devletinde her şeyin sınırı hukuk ve meşruiyet içerisinde
olacaktır. Biz bunu savunuyoruz, bizim savunduğumuz tamamen budur. Biz, çözüm
süreci başlattığınızı ilan ettiğiniz zaman kalktık size destek verdik.
(Mikrofon
otomatik cihaz tarafından kapatıldı)
LEVENT
GÖK (Ankara) – Veremeyeceğiniz angajmanlara girmeyin, bizleri bilgilendirin,
kamuoyunu bilgilendirin dedik, elinizin tersiyle ittiniz. 
Bugünlere
Türkiye’yi getiren sizsiniz ve bunun altında mutlaka kalacaksınız. (CHP
sıralarından alkışlar) 
BAŞKAN
– Teşekkür ederiz Sayın Gök.
Sayın
milletvekilleri, birleşime on dakika ara veriyorum.
Kapanma Saati: 21.36
YEDİNCİ OTURUM
Açılma Saati: 21.49
BAŞKAN: Başkan Vekili Pervin BULDAN
KÂTİP ÜYELER: İshak GAZEL (Kütahya), Elif Doğan TÜRKMEN
(Adana)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 44’üncü Birleşiminin
Yedinci Oturumunu açıyorum.
86
sıra sayılı Kanun Tasarısı’nın görüşmelerine kaldığımız yerden devam ediyoruz. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türkiye Cumhuriyeti Hükûmeti ile
Filistin Devleti Hükümeti Arasında Gümrük Konularında İşbirliği ve Karşılıklı
İdari Yardım Anlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/418) (S. Sayısı: 86) (Devam)
BAŞKAN
– Komisyon yerinde. 
Hükûmet
yerinde. 
1’inci
madde üzerinde konuşmalar tamamlanmıştı. 
Şimdi
soru-cevap işlemine geçiyorum. 
Sisteme
giren tek bir milletvekili var fakat o da şu anda salonda yok. Sayın Tüm. 
Sayın
milletvekilleri, 1’inci maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe
girer.
BAŞKAN
– 2’nci madde üzerinde gruplar adına ilk konuşmacı, Cumhuriyet Halk Partisi
Grubu adına Hatay Milletvekili Sayın Serkan Topal. (CHP sıralarından alkışlar) 
CHP
GRUBU ADINA SERKAN TOPAL (Hatay) – Sayın Başkan, değerli milletvekilleri; hepinizi
saygıyla selamlıyorum. 
Bundan
beş yıl önce barıştan söz ederken şimdi savaşlardan ve ölümlerden bahsediyoruz;
beş yıl önce dostluk ve kardeşlikten bahsederken şimdi silahlardan, bombalardan
bahsediyoruz; beş yıl önce siz Oslo’da görüşmeler yaparken, kapalı kapılar
ardında bugün terörist dediklerinizle pazarlıklar yaparken “Milletten hiçbir
şey saklamayın.” diyorduk, “Sorunun çözümünü Oslo’da, Habur’da, Kandil’de
aramayın.” diyorduk, “Milletin Meclisinde el ele verip bu sorunu çözelim.”
diyorduk ama bizi dinlemediniz, oralı bile olmadınız. İçeride terör
örgütlerinin ve çetelerin silah ve mühimmat depolamalarına sessiz kaldınız,
dışarıda ise adına “stratejik derinlik” dediğiniz, aslında stratejik felaket
olan dış politika anlayışınızla bir tane dost ülke bile bırakmadınız. 
Buna
rağmen, barış olsun diye, kardeşlik gelsin diye, ölümler dursun diye yine
tekrar ettik, uyarılarımızı tekrar ettik, dinlemediniz. Şeffaf olun, milletten
hiçbir şey saklamayın, başka ülkelerin iç işlerine karışmayın dedik; maalesef
yine dinlemediniz, yine bombalar patladı, yine insanlarımız öldü, yine şehitler
verdik. 
Tarihi
size şöyle hatırlatmak istiyorum: 2011 yılından önce, Suriye’de savaş
başlamadan önce Suriye’ye hem Sayın Davutoğlu hem Erdoğan onlarca defa
ziyaretlerde bulundu. Ortak bakanlar kurulları toplandı, vizeler kalktı, hatta
Esad AKP Hükûmeti için sadece dost değil, aynı zamanda kardeşti. Ama siz elini
sıktığınız, sırtını sıvazladığınız Esad’ı bir sabah uyandınız “hain” diye ilan
ettiniz, hatta onun için bir kelime ürettiniz, sözlüğe eklediniz “Esed” diye.
Putin için de “Potin” dediniz. Vallahi merak ediyorum, Obama ne zamana kadar
“Obama” diye kalacak. 
Sizin
dış politikanız her sabah uyandığınızda değişiveriyor. “Kardeş” dediğiniz
Suriye halkını çakalların, teröristlerin önüne almaktan yana bir tavır
sergilediniz. Bundan sonra kime “kardeşim” diyecekseniz, merak ediyoruz,
bilelim ki şimdiden düşmanımız belli olsun. Suriye’de önce Özgür Suriye Ordusu
diye bir şey tutturdunuz, terörist olduklarının farkına sonradan vardınız.
Sonra, IŞİD için “Bunlar öfkeli gençler.” diye sırtlarını sıvazladınız, sonra
baktınız ki Ankara’nın göbeğinde bomba patlatacak kadar öfkeliymişler. Hemen
çark ettiniz. Neye “ak” dediyseniz kara, neye “kara” dediyseniz ak çıktı.
Türkiye gibi bölgede asaleti, ağırlığı, güvenilirliği olan koskoca bir devleti
savaşın içine attınız; bu da yetmedi, terörist grupların ve çetelerin mühimmat
depolama ve tedavi olma merkezi hâline getirdiniz.
Yanlış
dış politikaların sonucunda nereye geldik biliyor musunuz? İflas ettiniz. Şimdi
ne yapacaksınız? “Haydi Mehmetçik, savaşa!” diyeceksiniz; yok öyle. Çok
istiyorsanız en önde çocuklarınızı yollayın da görelim sizin vatandaşlığınızı
ve vatanseverliğinizi. (CHP sıralarından “Bravo” sesleri, alkışlar) Bir de en
önde o “savaş tamtamları” yazan yandaş kalemşörlerinizi yollayın da görelim
sizin yandaşlığınızı; öyle olmuyor buradan. 
Bakın,
arkadaşlar, Hatay’ı söylemeden de edemeyeceğim. Son beş yıldır yüzlerce,
binlerce, on binlerce “turist” adı altında Hatay’a insanlar geliyor ama ne
hikmetse sabah olur olmaz otobüslerle başka yerlere taşınıyor. Bu gelen
turistler nereye taşınıyor, bunları kim taşıyor? Ayrıca, Suriye’de siyasi
fantezileriniz için ne kadar para harcadınız? Bu para yetimin hakkı mıdır değil
midir, bunları da konuşalım, bizim milletimiz de bunları bilsin. 
Siz
o insanların üzerinden bile pazarlık yaptınız, “Avrupa’dan 3 mü alalım, 5 mi
alalım…” Ya, barıştan yana tavır alacağınıza insanların göz yaşlarıyla
umutlarını maalesef pazarlık konusu hâline getirdiniz. Buradan size
sesleniyorum: Siz Hatay’ı Halep, Ankara’yı Şam, Diyarbakır’ı Erbil, Urfa’yı
Hama yapmaya çalışanların önünü açıyorsunuz, biz de buna asla ama asla izin
vermeyeceğiz. Şunu biliniz ki Suriye’den kaçarken ölenlerin, evini barkını terk
edenlerin vebali üzerinizdedir, ülkemize giren terörist gruplarının
yaptıklarının da vebali üzerinizdedir, ülkemizde şehit olan askerlerimizin ve
polislerimizin de vebali üzerinizdedir. 
Her
şehit haberi geldiğinde, bombalar patladığında televizyonların karşısına çıkıyorsunuz,
“Terörü kınıyoruz.” diyorsunuz ama teröre silah taşıyorsunuz, silah
taşımalarına da seyirci kalıyorsunuz. “Birlik ve beraberliğimizi kimse
bozamaz.” diyorsunuz ama her ağzınızı açtığınızda mezhepçilikten, ayrımcılıktan
söz ediyorsunuz. “Barıştan yanayız.” diyorsunuz, “Ya başkanlık ya kaos” diye
manşet atan yandaş gazetelerinize sessiz kalıyorsunuz. (CHP sıralarından
“Bravo” sesleri, alkışlar)
Bir
de “Bayrağımızı kimse indiremez.” diyorsunuz ama bayrağımızı indirmeye çalışan
insanlara da zemin hazırlıyorsunuz. Siz merak etmeyin, siz olsanız da olmasanız
da biz burada olduğumuz müddetçe bu ülkenin bayrağını hiç kimse indiremez,
Cumhuriyet Halk Partisi olduğu müddetçe; net olarak söylüyorum. (CHP
sıralarından alkışlar)
Şimdi,
dikkat ederseniz, Suriye’de savaşın başladığından bugüne kadar, Suriye’den
onlarca defa ülkemiz topraklarına top mermisi düştü, Akçakale’ye, Yayladağı’na,
en son Kilis’e. İnsanlarımız öldü, çocuklarımız öldü. Bakın, hatırlıyor musunuz
“Gerekirse Suriye’ye 4 adam gönderir, 8 füze attırırım.” diyen bir zihniyetin
ülkemizi getirdiği hâle bakın. Bu zihniyet yönetimdeyken atılan füzenin kimden
geldiğini nereden bileceğiz? Bu ülkenin evlatlarının bir hiç uğruna, bir
kişinin hırsı uğruna ölmediğinden nasıl emin olacağız? 
Şimdi,
bütün bunları söylediğimizde “Vay, bunlar PKK yandaşı, bunlar terör yandaşı.”
diye böyle ithamlarda bulunuyorsunuz. Biz, her türlü terörü lanetliyoruz; biz,
terörü destekleyenleri de lanetliyoruz; biz, hendeklere de karşıyız,
hendeklerin açılmasına zemin hazırlayanlara da karşıyız, ayrıca ülkemizi
uçuruma sürükleyen yönetiminize de karşıyız. (CHP sıralarından alkışlar)
NİHAT
ÖZTÜRK (Muğla) – Biz de size karşıyız.
SERKAN
TOPAL (Devamla) – Bu hendekler açılırken, bu bombalar patlarken, şehitler
verirken siz hangi ülkenin iktidarıydınız, Tanzanya’nın mı, Antarktika’nın mı? 
NİHAT
ÖZTÜRK (Muğla) – Millet de size karşı Allah’tan da, iktidar olamıyorsunuz.
Allah’tan millet size karşı. 
SERKAN
TOPAL (Devamla) – Biz sizin neye yandaş olduğunuzu biliyoruz. Evet, biz de yandaşız,
biz de bir şeye tarafız. Biz, bu ülkeye göz bebeği kadar hassas bakanların
yandaşıyız; biz, vatanının üzerine titreyenlerin yandaşıyız; biz, bu milleti
sevenlerin yandaşıyız; biz, bu ülkeyi sevenlerin yandaşıyız; biz, bu bayrağı
sevenlerin yandaşıyız; biz, bu ülkeyi kuran Mustafa Kemallerin yandaşıyız. (CHP
sıralarından alkışlar)
ORHAN
DELİGÖZ (Erzurum) – AK PARTİ indirmedi, posteri kim indirdi? İşçileri
unutmayın, işçi skandallarını.
SERKAN
TOPAL (Devamla) – Evet, eğer siz de öyle düşünüyorsanız lütfen artık
vicdanınızın sesine kulak verin.
NİHAT
ÖZTÜRK (Muğla) – Bir şeyi unuttun: Esed’in tarafını, unuttun Esed’in tarafı
olduğunu. 
SERKAN
TOPAL (Devamla) – Bakın, sayın grup başkan vekilleri, Sayın AKP grup başkan
vekilleri, Başbakana bir talebim var: Burada, sağ olsunlar, AKP milletvekilleri
sataşıyorlar. Sataşmalardan sorumlu AKP milletvekilleri burada, arkadaşımız
burada, orada da bir arkadaşımız var.
REŞAT
PETEK (Burdur) – Sen söyledin ya yaparız biz(!) Siz sataşmıyorsunuz sanki.
SERKAN
TOPAL (Devamla) – Sizden bir talebimiz var: Bir de sataşmalardan sorumlu bir
bakanlık kurarsanız arkadaşlar da burada otururlar daha iyi konuşurlar. 
Evet,
ben de söylüyorum, size söylüyorum, size de söylüyorum sataşanlara. 
ADNAN
BOYNUKARA (Adıyaman) – Mihraç Ural... Mihraç Ural...
SERKAN
TOPAL (Devamla) – Bu ülkede, gelin, bunu burada konuşun.
ADNAN
BOYNUKARA (Adıyaman) – Mihraç Ural...
SERKAN
TOPAL (Devamla) – Bu ülkede kaç milyon kişi işsiz, gelin, burada bunu
açıklayın, tam olarak sayıyı verin. Bakın, bütün milletin önünde sizden özür
dileyeceğim, gelin burada açıklayın. Buyurun gelin.
NİHAT
ÖZTÜRK (Muğla) – Neyi açıklayacağız?
SERKAN
TOPAL (Devamla) – Hepinize saygılarımı sunuyorum. 
Teşekkür
ederim. (CHP sıralarından alkışlar)
ADNAN
BOYNUKARA (Adıyaman) – Mihraç Ural’la ilgili niye bir cevap vermiyorsun?
BAŞKAN
– Teşekkür ederiz Sayın Topal.
Buyurunuz
Sayın İnceöz.
İLKNUR
İNCEÖZ (Aksaray) – Sayın Başkanım, biraz evvel konuşmacı hatip konuşmasında,
bizi, özellikle ülkemizi terör örgütüyle eş değer, terör örgütüne yardım
gösteren bir ülke ve politikalar yapmakla suçlamıştır. Ve yine ülkemizi bu
politikalarla savaşa sürüklediğimizi belirtmek suretiyle sataşmada bulunmuştur.
Grubumuza sataşmadan dolayı 69’a göre söz talep ediyorum efendim.
BAŞKAN
– Buyurun Sayın İnceöz, iki dakika. (AK PARTİ sıralarından alkışlar)
VIII.- SATAŞMALARA İLİŞKİN KONUŞMALAR
(Devam)
14.- Aksaray Milletvekili İlknur İnceöz’ün,
Hatay Milletvekili Serkan Topal’ın 86 sıra sayılı Kanun Tasarısı’nın 2’nci
maddesi üzerinde CHP Grubu adına yaptığı konuşması sırasında Adalet ve Kalkınma
Partisine sataşması nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekili arkadaşlarım; gerçekten
az evvel hatibi dinlerken eğer partisini zikretmemiş olsaydı hangi partiden
olduğunu, Cumhuriyet Halk Partisinden olduğunu anlayamayacaktım doğrusu. Bir
başka partinin diliyle konuştuğu burada çok açık ve net, onu özellikle
belirtmek istiyorum. Milliyetçi Hareket Partisi üstüne hiç alınmasın, kimi
kastettiğim çok açık ve net olarak belli. Bunu özellikle belirtmek istiyorum.
ERKAN
HABERAL (Ankara) – Biz kendimizi biliyoruz Sayın Başkan.
BURCU
ÇELİK ÖZKAN (Muş) – Dolaylı konuşmayın, direkt söyleyin.
İLKNUR
İNCEÖZ (Devamla) – Bir kere şunu çok açık ve net söylemek lazım: Bu ülkede
parlamenter olacaksınız, bu kürsüye çıkacaksınız, ülkemizin milletinden oy
alacaksınız ve sonra kendi ülkenizi bir başka terör örgütüne, uluslararası
herhangi bir terör örgütüne, DEAŞ’a yardım yapıyor göstereceksiniz ve bunu
uluslararası kamuoyunda, sonra bu Parlamentoda zikredeceksiniz. Doğrusu, bu
rahatlığa ben hayret ediyorum. 
BEHÇET
YILDIRIM (Adıyaman) – Yüzde yüz doğru. 
İLKNUR
İNCEÖZ (Devamla) – Kendi ülkesini uluslararası arenaya şikâyet eden bir
milletvekili konumundasınız. 
Bir
kere şunu özellikle belirtmek istiyorum: Biz DEAŞ’ı terör örgütü olarak ilan
ettiğimizi 2013 yılından beri söylüyoruz ve hiçbir şekilde terör örgütlerini
ayırt etmediğimizi, her türlü terör örgütüne karşı olduğumuzu, bunun için de
“Senin örgütün, benim örgütüm.” olmadığını özellikle belirtmek istiyorum. 
Bir
de siz, bu ülkedeki terörle mücadeleyi “savaş” ve “barış” gibi terminolojilerle
niteleyemezsiniz. Bu ülkede terörle mücadele vardır. “Savaş” ve “barış” derken
bunların özellikle iki tanınmış devlet olması gerekmektedir. Bunu da ayrıca çok
yadırgadığımı belirtmek istiyorum. 
ORHAN
DELİGÖZ (Erzurum) – Bravo!
İLKNUR
İNCEÖZ (Devamla) – Türkiye’deki gerçekleri görmezden gelerek böyle bu ifadeleri
çok hoyratça kullanmanızı da hakikaten kınadığımı belirtiyor, yüce Meclisi
saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın İnceöz. 
LEVENT
GÖK (Ankara) – Sayın Başkan…
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Gök, buyurunuz. 
LEVENT
GÖK (Ankara) – Efendim, sayın grup başkan vekili yapmış olduğu değerlendirmede,
az önce burada konuşan hatibimizin söylemlerinden yola çıkarak “O partinin
hangi parti olduğunu bilirsiniz. İfade ettiğiniz söylemlerle, kastettiğiniz
cümlelerle siz sanki terörü destekleyen bir parti gibi görünüyorsunuz.”
şeklinde değerlendirmede bulunarak açıkça partimize sataşmıştır. 
BAŞKAN
– Buyurun Sayın Gök. (CHP sıralarından alkışlar) 
15.- Ankara Milletvekili Levent Gök’ün,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
LEVENT
GÖK (Ankara) – Sayın
Başkan, değerli milletvekilleri; anlaşılıyor ki iktidar partisinin en ufak bir
eleştiriye dahi tahammülü yok.
İLKNUR
İNCEÖZ (Aksaray) – Bu eleştiri değil ki artık ya! Terör örgütünün sözcüsü gibi
konuşuyor. 
ORHAN
DELİGÖZ (Erzurum) – Haksız eleştiri, haksız!
LEVENT
GÖK (Devamla) – Ülkenin meydana geldiği, kan gölüne döndüğü bu ortamda sanki
muhalefet partileri suçluymuş, kendileri sütten çıkmış ak kaşıkmış gibi
konuşmalarına devam ediyorlar. 
Değerli
arkadaşlar, bu ülkeyi siz bu kan gölü hâline getirdiniz. 
ORHAN
DELİGÖZ (Erzurum) – AK PARTİ’yiz, AK!
LEVENT
GÖK (Devamla) – Özgür Suriye Ordusu nerede kuruldu? Kim kurdurdu bu orduyu? 
HAYDAR
AKAR (Kocaeli) – Hangi kamplarda eğittiler? 
LEVENT
GÖK (Devamla) – El Nusra’ya kim destek veriyor? Amerikan Başkan Yardımcısı daha
bugün açıkladı.
REŞAT
PETEK (Burdur) – Esed’i kim destekledi?
LEVENT
GÖK (Devamla) – “Türkiye’nin El Nusra’ya destek verdiği biliniyor.” dedi. 
REŞAT
PETEK (Burdur) – Esed’i kim destekleyerek birlikte fotoğraf çektiriyor? 
LEVENT
GÖK (Devamla) – Siz bunları görmüyor musunuz? Biz kimseyle Suriye’nin iç
çatışmasına asla taraftar olmadık, “Yurtta sulh, cihanda sulh.” dedik…
REŞAT
PETEK (Burdur) – Esed’e kim destek veriyor, onu da söyle.
LEVENT
GÖK (Devamla) - …ama siz, ülkemizin güneyini, bütün sınır kapılarını silahlı
teröristlerin geçişine açık hâle getirdiniz, koruyamadınız ülkemizi. Bunlardan
sorumlusunuz.
Şimdi,
bizim partimiz bir su gibi berrak ama siz öyle değilsiniz. (AK PARTİ
sıralarından “Ooo…” sesleri)
Şimdi,
bakın, burada bir Bakan var, Hükûmeti temsil eden bir Bakan var. Bu Bakan daha
önce ne diyor biliyor musunuz iktidarınızla ilgili?
NİHAT
ÖZTÜRK (Muğla) – Niye geçmişe atıp duruyorsun, bugüne gelsene sen! Söyleyecek
başka bir şey bulamıyorsun, aynı şeyi tekrar ediyorsun.
LEVENT
GÖK (Devamla) - “Kendisi –Recep Tayyip Erdoğan için- evdekilerin yüzüne nasıl
bakıyor?” 
NİHAT
ÖZTÜRK (Muğla) – Aynı şeyi anlatmadın mı? Anlat aynı şeyi. 5’inci kez
söylüyorsun, 5’inci kez!
LEVENT
GÖK (Devamla) – “Başbakan at üstünde durmayı nasıl beceremediyse şimdi ülkeyi
aynı şekilde yönetemiyor.” diyor. “Paçalarından yolsuzluk akıyor.” diyor Recep
Tayyip Erdoğan’a 2008 yılının 10 Aralığında. Şimdi, bu Bakanla siz kendinizi
savunmaya kalkıyorsunuz; öyle mi? 
HAYDAR
AKAR (Kocaeli) – Düzeltmeye gelmiş AKP’yi.
LEVENT
GÖK (Devamla) - Bir de Sayın Bakan bize “Hodri meydan!” diyor, “Benimle
polemiğe giremiyorsun.” diyor. Hadi, gir bakalım! (CHP sıralarından alkışlar)
ORHAN
DELİGÖZ (Erzurum) – Bakan doğruyu gördü.
LEVENT
GÖK (Devamla) - Sonra “Boyan döküldü.” diyor 31 Aralık 2008’de Recep Tayyip
Erdoğan’a. “Boyan döküldü Recep Tayyip Erdoğan, sen kendini padişah olarak
görüyorsun.” diyor. Siz, bununla mı savunacaksınız kendinizi? (CHP sıralarından
alkışlar)
Bizim
alnımız ak, yüzümüz ak ama sizin her yönünüzle, nereye baksanız boyanızın
döküldüğü apaçık ortada, tıpkı bu Bakan gibi. (CHP sıralarından alkışlar, AK
PARTİ sıralarından gürültüler)
BAŞKAN
– Teşekkürler Sayın Gök.
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurunuz Sayın Demirel.
ÇAĞLAR
DEMİREL (Diyarbakır) - Sayın Başkan, AKP grup başkan vekili konuşurken çok açık
bir şekilde CHP’li hatibe “Sanki başka bir partiden konuşuyor gibi.” deyip ve
ondan sonra da MHP’yi kastetmediğini, kimi kastettiğini ifade ettiğini
söylüyor. Burada başka parti de olmadığına göre, demek ki bu HDP’dir.
Dolayısıyla, ben söz hakkı talep ediyorum.
NİHAT
ÖZTÜRK (Muğla) – Ama isim vermedi, sizin isminizi vermedi.
BAŞKAN
– Sayın Demirel, sadece iki dakika, ondan sonra kimseye söz vermeyeceğim.
Buyurun.
Yeni
bir sataşmaya mahal vermeyin lütfen.
16.- Diyarbakır Milletvekili Çağlar
Demirel’in, Aksaray Milletvekili İlknur İnceöz’ün sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
ÇAĞLAR
DEMİREL (Diyarbakır) – Teşekkür ediyorum Sayın Başkan.
Bu
arada, Genel Kurula müjdeli bir haber de verelim: Sayın Can Dündar ve Erdem Gül
tahliye oldu. (CHP sıralarından “Bravo” sesleri, alkışlar, HDP sıralarından
alkışlar) 
Yani
şimdi, evet, neden tutuklanmıştı, bir daha ifade edelim neden tutuklanmıştı
gazeteciler; şimdi gazeteciler, düşünce özgürlüğündeki insanlar neden
cezaevinde bunları bir kez daha hatırlatalım. 
NİHAT
ÖZTÜRK (Muğla) – Vatan hainliğinden tutuklandı, neden tutuklanacak?
ÇAĞLAR
DEMİREL (Devamla) - IŞİD’e yardım götüren ve onun emrini verenleri açığa
çıkartan Can Dündar ve Erdem Gül için “Gereği yapılacaktır.” dendi. Evet,
“Gereği yapılacaktır.” dendiği an itibarıyla tutuklama kararı verildi. 
MAHMUT
ATİLLA KAYA (İzmir) – Sataşmaya gel, sataşmaya!
ÇAĞLAR
DEMİREL (Devamla) - Şu anda cezaevlerinde tutuklu birçok gazeteci vardır. 
İLKNUR
İNCEÖZ (Aksaray) – Gazeteci değil onlar, bak, gazeteci değil!
NİHAT
ÖZTÜRK (Muğla) – Terörist var, terörist; ne gazetecisi!
ÇAĞLAR
DEMİREL (Devamla) - Evet, gazeteciler terörist miydi? Erdem Gül ile Can Dündar,
öyle diyordunuz, daha düne kadar öyle dediniz, bugün cezaevinden çıktılar. 
NİHAT
ÖZTÜRK (Muğla) – Aklandı mı yani?
HASAN
TURAN (İstanbul) – Yargılama devam ediyor, yargılama!
ÇAĞLAR
DEMİREL (Devamla) - Yani, sizin ifade ettiğiniz kelimeleri bir kez daha size
geri iade ediyorum buradan, bütün ifade ettiklerinizi geri iade ediyorum.
MEHMET
ŞÜKRÜ ERDİNÇ (Adana) – Sataşmaya gel, sataşmaya!
ÇAĞLAR
DEMİREL (Devamla) - Evet, HDP ilkeli, söyleminde net, dürüst bir partidir. 
NİHAT
ÖZTÜRK (Muğla) – PKK’nın yanında aslanlar gibi duruyorsunuz, netsiniz, net!
Terörün yanında, PKK’nın yanında netsiniz! 
ÇAĞLAR
DEMİREL (Devamla) - Siz söyleminizin ne olduğunu bilmeyen, bugün farklı, yarın
farklı bir ifade kullanan ve bunun tutarsızlığını yaşamınızın her alanında
gösteren bir partisiniz, bunu böyle görmeniz gerekiyor.
NİHAT
ÖZTÜRK (Muğla) – Çok netsiniz, çok! Millet de net görüyor sizi, merak etme!
ÇAĞLAR
DEMİREL (Devamla) – IŞİD’e destek veren, El Nusra’ya destek veren ve onları
Türkiye’de besleyen bizzat sizsiniz, AKP Hükûmetidir! 
NİHAT
ÖZTÜRK (Muğla) – PKK’ya destek veren; askerin, polisin katiline destek veren
bir partisiniz siz be! Millet sizi biliyor, millet!
ÇAĞLAR
DEMİREL (Devamla) - Diyarbakır bombacısını gözaltına alıp, serbest bırakıp
bombalı hâliyle bizim HDP’nin mitingine gönderen, bombayı orada patlatan… Dokuz
aydır hâlâ gizlilik kararı verilen, hâlâ bunun arkasında kimlerin olduğunu
ortaya çıkarmayan bir mahkeme söz konusudur.
Teşekkür
ederim. (HDP sıralarından
alkışlar)
ŞAHİN
TİN (Denizli) – PKK var, kim olacak?
BAŞKAN
– Teşekkürler Sayın Demirel.
Sayın
Gök, buyurun.
V.- AÇIKLAMALAR (Devam)
50.- Ankara Milletvekili Levent Gök’ün, tüm
düşünce suçlularının bir an önce tahliye olmalarını temenni ettiğine ve
Türkiye’de halkın haber alma hakkının ve özgürlüğünün önünde bir engel olarak
görülen bu tutuklamaları şiddetle kınadığına ilişkin açıklaması
LEVENT
GÖK (Ankara) – Sayın Başkan, Anayasa Mahkemesinin hak ihlali tespiti kararından
sonra önceki dakikalarda Sayın Can Dündar ve Erdem Gül’ün tahliyesine ilişkin
karar aslında bizi sevindiren bir karar olarak ortada dursa da ağlanacak
hâlimize gülecek miyiz, böyle bir tablonun içerisindeyiz. Yani, neden
tutuklandılar? Yazdıkları gerçek bir haberden dolayı Cumhurbaşkanının
talimatıyla tutuklanan bu gazetecilerin bunca zaman haksız bir şekilde
tutuklanmasını kim tazmin edecektir? Bu tutuklu kaldıkları sürelerin, ailelerin
geçirdiği travmaların, acıların bedeli nasıl ödenecektir? Böyle bir tablo
içerisinde Can Dündar ve Erdem Gül gibi içeride tahliye olmayı bekleyen tüm
düşünce suçlularının bir an önce tahliye olmaları temennisiyle Can Dündar’a ve
Erdem Gül’e “Hoş geldiniz.” diyorum. Gerçek haberciliği bundan sonra da çok
cesur bir şekilde yapacaklarına inanıyorum ve Türkiye’de halkın haber alma
hakkının ve özgürlüğünün önünde bir engel olarak görülen bu tutuklamaları da
şiddetle kınıyor, bir daha da gerçekleşmemesini diliyorum. 
Sağ
olun. (CHP sıralarından alkışlar)
BAŞKAN
– Teşekkür ederiz Sayın Gök. 
Biz
de Sayın Can Dündar ve Sayın Erdem Gül’e bir kez daha geçmiş olsun
dileklerimizi ifade ediyor ve “Aramıza hoş geldiniz.” diyoruz. 
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türkiye Cumhuriyeti Hükûmeti ile
Filistin Devleti Hükümeti Arasında Gümrük Konularında İşbirliği ve Karşılıklı
İdari Yardım Anlaşmasının Onaylanmasının Uygun Bulunduğuna Dair Kanun Tasarısı
ve Dışişleri Komisyonu Raporu (1/418) (S. Sayısı: 86) (Devam)
BAŞKAN
– Sayın milletvekilleri, 2’nci madde üzerinde ikinci konuşmacı Halkların
Demokratik Partisi Grubu adına Muş Milletvekili Sayın Burcu Çelik Özkan.
HDP
GRUBU ADINA BURCU ÇELİK ÖZKAN (Muş) – Sayın Başkan, değerli milletvekilleri;
aslında konuşmamı çok farklı bir başlıkla açmıştım ama Sayın Bakan o kadar çok
sataşmada bulundu ki hepimize, bütün milletvekillerine -muhalefet partilerinden
bahsediyorum- bir iki hususa değinip daha sonra konuya döneceğim. 
Sadece
Muş’ta, Muş ilinde, Ankara katliamında yani orada barış mitinginde ölen,
hayatını kaybedenleri anmak için Muş’ta belediye önünde basın açıklaması yapan
öğretmenler için açılan soruşturmaların ve sürgün edilen öğretmenlerin sayısını
eminim ki biliyorsunuzdur diye düşünüyorum. 
REŞAT
PETEK (Burdur) – Siz Ankara katliamını yapanın taziyesine gittiniz. Ona cevap
verin bakalım.
BURCU
ÇELİK ÖZKAN (Devamla) – Muş ilinde ne hendek var ne başka bir mevzu var; sadece
protesto hakkını kullanan öğretmenler hakkında da böyle hukuksuz, hukuka
uymayan, hiçbir yasal gerekçesi olmayan tamamen keyfî uygulamalar tüm Türkiye
illerinde olduğu gibi devam ediyor ne yazık ki deyip tekrardan konuya dönmek
istiyorum.
REŞAT
PETEK (Burdur) – Taziye çadırına mı dönmek istiyorsun? 
BURCU
ÇELİK ÖZKAN (Devamla) – Şimdi, arkadaşlar, aslında, konumuz, biliyorsunuz ki
uluslararası sözleşmelerle ilgili. Bugün hep birlikte ülkemizin… 
REŞAT
PETEK (Burdur) – Taziye çadırına mı, teröristin çadırına mı dönüyorsun? 
HAYDAR
AKAR (Kocaeli) – Ya, bırak da konuşsun insanlar ya! Herkese laf atıyorsun
oradan. 
BURCU
ÇELİK ÖZKAN (Devamla) – İzninizle ya, nezaket, biraz nezaket, nezaket…
BAŞKAN
– Sayın milletvekilleri… Sayın milletvekilleri… 
ÇAĞLAR
DEMİREL (Diyarbakır) – Biraz saygılı olun ya! Yeter artık! Saygılı olun biraz!
BURCU
ÇELİK ÖZKAN (Devamla) – Biliyorum yok ama biraz nezaket…
BAŞKAN
– Lütfen birbirimizi dinleyelim sayın milletvekilleri. 
REŞAT
PETEK (Burdur) – Teröristin taziye çadırına, oraya gitmen lazım. Terörü
savunuyorsun, ondan sonra başka bir şey söylüyorsun.
ÇAĞLAR
DEMİREL (Diyarbakır) – Çıkın konuşun o zaman. Saygılı olun, saygılı,
konuşmacıya saygılı olun!
BEHÇET
YILDIRIM (Adıyaman) - Bu tavrınla mı savcılık yaptın?
BURCU
ÇELİK ÖZKAN (Devamla) – Filistin halkı bugüne kadar zulmedilmiş, zulüm görmüş
bir halktır. Biz, HDP olarak bugüne kadarki politikalarımızla tüm dünyada zulüm
gören, ezilen, sömürülen, yok sayılan tüm halkların mücadelesine ortak
olduğumuzu buradan tekrardan belirtelim. 
REŞAT
PETEK (Burdur) – Katilleri ziyaret ederek mi ortak oluyorsun?
BURCU
ÇELİK ÖZKAN (Devamla) – Ancak, şöyle bir durum var: Yanı başımızda…
REŞAT
PETEK (Burdur) – Katilleri ziyaret ederek mi ortak oluyorsun?
BAŞKAN
– Sayın milletvekilleri…
BURCU
ÇELİK ÖZKAN (Devamla) – Bugün ve bundan önceki günlerde bu Parlamentoda…
REŞAT
PETEK (Burdur) – Evet, cevap ver! Katilleri ziyaret ederek mi?
ÇAĞLAR
DEMİREL (Diyarbakır) – Size cevap vermek için oraya çıkmadı.
Başkan…
Başkan…
BURCU
ÇELİK ÖZKAN (Devamla) – Sayın Başkan, bu şekilde konuşamayacağım.
BAŞKAN
– Sayın İnceöz… Sayın grup başkan vekilleri, müdahale etmenizi istirham ediyorum,
lütfen…
ÇAĞLAR
DEMİREL (Diyarbakır) – Yani o zaman oraya siz çıkıp konuşun.
BURCU
ÇELİK ÖZKAN (Devamla) – İki buçuk dakika, bakın, üç dakikadır… Çok ayıp!
REŞAT
PETEK (Burdur) – Katilleri ziyarete devam edin.
BURCU
ÇELİK ÖZKAN (Devamla) – Ben süremin gerçekten eklenmesini istiyorum Sayın
Başkan.
BAŞKAN
– Sayın Çelik, siz devam edin lütfen, Genel Kurula hitap edin.
REŞAT
PETEK (Burdur) – Benim 29 şehidim var. Onu ziyarete gidip burada katil
diyemezsin!
BURCU
ÇELİK ÖZKAN (Devamla) – Ülkemizde esasen hepimizin konuşması gereken çok önemli
bir gündem var, bugün ülkemizde kanayan bir yara var. Bakın, çocuklar, gençler,
kadınlar şu anda hâlen, biz burada otururken de hayatlarını kaybediyorlar.
Şimdi, kendi iç sorunlarımız bu kadar açık, aleniyken ve uluslararası mecralara
taşınmışken bizim, alelacele, alt komisyonlardan hiç görüş alınmamış, hiç
tartışılmamış bütün yasaları buraya getirip belli bir sistemin alt zeminini
kurmak için saatlerce burada mesai harcamamız yerine, burada bir kez olsun
-hani, hep “tek yürek, yekyürek” diyor ya sayın grup başkan vekili- bugün,
şimdi, hepimiz Sur’da -isimlerini size açıklayacağım birazdan- kurtarılmayı
bekleyen çocuklar ve kadınlar için hadi gelin tek yürek olalım, tek vücut
olalım. Bakın, Sibel Yiğitalp arkadaşımız Sur’da yaptığı görüşmeler
neticesinde… İsimleri belli, yaşları belli, ortada: Elif Su Aslan 4 aylık,
Özgür Aslan 3 yaşında, Muazzez Aslan 4 yaşında, Rojda Aslan 7 yaşında, Gülistan
Aslan 11 yaşında ve dahası… 
Arkadaşlar,
terörle mücadelede “kamu düzeni” adı altında şu anda ülkede olanları göz ardı
edemezsiniz. Eğer bir siyasi sorunsa bu, eğer yüz yıllık meseleyse bu; bunun
çözümü yine siyasidir, yine Parlamentodadır. Kendi yurttaşlarınıza, kendi
topraklarınıza, ülkenin bir bölümünde şu anda direnen ve bu meseleye “Dur.”
diyen insanlara karşı topla, tankla, silahla yönelirseniz biz bu işin
içerisinden çıkamayız. Konuşmak, müzakere etmek ve tartışmak zorundayız ama
hangi çerçevede? Hukuk çerçevesinde. 
İSMAİL
TAMER (Kayseri) – PKK’nın öldürdüğünü ne yapacağız?
BURCU
ÇELİK ÖZKAN (Devamla) - Bu ülkede hukuk olduğunu söyleyen Hükûmet temsilcimiz
burada, aslında çok net bir cevap verdi az önce, dedi ki Külliye için “Bu
memleket, bu yasalar gereğini yapar.” noktasına getirdi. Açık bir şekilde
hukukun istenildiğinde nasıl kullanılabileceğine, nasıl işleyebileceğine dair
çok özetti aslında cevabı, bunu hepimizin anlaması gerekiyor. 
Bundan
kısa bir süre önce Sağlık Bakanı ve İçişleri Bakanı hakkında gensoru verildi ve
kendileri burada bu gensorulara ilişkin konuşmalar yaptılar, cevaplar verdiler.
Sağlık Bakanı, hakkında verilen gensorunun içeriğine ilişkin son otuz yedi
saniyede birkaç cümle etmeye çalıştı. Yaptığı konuşmanın tamamı kaç tane
ambulans, kaç tane uçak ambulans aldık vesaire. İçişleri Bakanı ise bu ülkede şu
anda yaşananların terörle mücadele kapsamında, kamu güvenliği kapsamında
yaşanan bir süreç olduğunu ve sivil ölümlerin önüne geçmek için bu sürecin
uzadığına dair bilgiler verdi kendince.
Arkadaşlar,
Hediye Şen’i -Hüda arkadaşımız bahsetti- Şırnak Devlet Hastanesinde ben kendim
teslim aldım, oradaydım. 2 çocuk bıraktı geriye, 1 de eş. Hediye Şen kapısının
önünde katledildi, hayatını yitirdi. Niçin, nereden ve nasıl hayatını
kaybettiğine dair kafanızda soru işaretleri varsa Hediye Şen’in adresi, eşinin
adresi, çocuklarının adresi belli; bu ülkede, bu ülkenin bir ilçesinde şu anda
yaşamaya devam ediyor geriye kalanlar. Buyurun birlikte gidelim…
İSMAİL
TAMER (Kayseri) – Polislerin eşlerine gidelim, gidebiliyor musunuz?
KASIM
BOSTAN (Balıkesir) – Bandırma’ya gidelim, Bandırma’da 25 yaşındaki kadını dul
bıraktınız, 6 yaşındaki çocuğu yetim bıraktınız.
BURCU
ÇELİK ÖZKAN (Devamla) - …eşine soralım, eşi gözünün önünde ölen insana soralım.
NİHAT
ÖZTÜRK (Muğla) – Hiç samimi değilsiniz.
KASIM
BOSTAN (Balıkesir) – Gelin, gidelim beraber.
BURCU
ÇELİK ÖZKAN (Devamla) - Taybet İnan… Yine ben oradayken oldu, yine
arkadaşlarımızla birlikte oradayken geldi haber ve yedi gün cenazesi yerde
kaldı. Yine, Şırnak Devlet Hastanesinde annesinin karnında daha doğmamış 8
aylık bebeğin ölmüş bedenini teslim alanlardan biri olarak konuşuyorum. Bakın,
aslında bunlar, duygusal anlamda da, psikolojik olarak da bunları yaşayan
bireylerin hakikaten burada ruh sağlıklarının normal olması bile yani bizlerin
ruh sağlıklarımızın normal olması bile hakikaten çok güçlü olduğumuzun
göstergesi. Bir kaos yaşanıyor şu anda; gözlerinizi kapatsanız da,
kulaklarınızı tıkasanız da bu meseleyi, bu süreci birlikte çözmek zorundayız,
bu çözümü birlikte bulmak zorundayız.
İSMAİL
TAMER (Kayseri) – Aynı şeyleri ölen askerler için, şehit olan askerler için
söyleyin.
KASIM
BOSTAN (Balıkesir) – Bandırma’da bu kardeşimiz dul kaldı, dul!
BURCU
ÇELİK ÖZKAN (Devamla) – Şimdi, arkadaşlar, en vahşi olanını da, şunu da
söylemek lazım: Bakın, Cizre’deki bodrumlarda ölenler, hayatını kaybedenlerin
parçaları hafriyat içerisinde Dicle Nehri’nin kenarına döküldü ve bunların
tamamı basına yansıdı, bunları ben söylemiyorum, tamamı basına yansıyan
konular.
İSMAİL
TAMER (Kayseri) – Şehitler için de bir kelime etsene.
BURCU
ÇELİK ÖZKAN (Devamla) – Arkadaşlar, bugün aynı şeyi Sur’da da yaşıyoruz. Ben
tekrarlıyorum, Sur’da yaralıları kurtarmak için bugün tek vücut olmak
zorundayız, tek yürek olmak zorundayız, insanlarımızın, yurttaşlarımızın yaşam
hakkını korumak zorundayız. Sosyal devlet olmanın, hukuk devleti olmanın ilk
görevi, yegâne görevi esasen yaşam hakkını korumaktır. 
Bu
noktada biz nereden geldik buraya? Nasıl ülkemiz şu anda bu durumda? “Çözüm
süreci” adı altında devam eden görüşmeler, müzakereler… Bir yandan “Silahlar
sussun.” diye sesler duyuyoruz. Peki, silahların nasıl susacağına dair yasal
düzenlemeler, bunun alt zemini konuşuluyor mu, konuşulabiliyor mu? Tekrardan
müzakereye dönmeden, tekrardan diyalog kanallarını açmadan biz bunlara çözümü
nasıl bulmayı düşünüyoruz? Bunların hepsi soru işareti.
Dün
yapılan konuşmada sayın AKP grup başkan vekili -hatırladığım kadarıyla- Fransa
devletini örnek verdi, Paris katliamına ilişkin tek yürek olduklarına dair bir
beyanda bulunduğunu hatırlıyorum, yanlış olmasa. Fakat bir şeyi karıştırıyoruz
bence. Orada, devletin dışından bir terör örgütünün, IŞİD’in yapmış olduğu
saldırıya karşı hem halk hem de hükûmet tek vücut oldular, doğru ve o olaylarda
Paris, Fransa ordusu da sokaklarda, caddelerde görüldü, doğru fakat bugün
Sur’da, Cizre’de devletin ordusunun, toplarının, tanklarının bütün sokakları,
caddeleri ablukaya almasını hangi hukuki dayanakla, hangi inançla, hangi
vicdanla açıklayabiliyorsunuz sevgili arkadaşlar? 
İSMAİL
TAMER (Kayseri) – Sizin vicdanınız varsa şehitler için de aynı şeyi söyleyin.
BURCU
ÇELİK ÖZKAN (Devamla) – Şimdi, şöyle: Bakın arkadaşlar...
KASIM
BOSTAN (Balıkesir) – Bu hanımın kocasını hangi hukukla katlettiniz?
FUAT
KÖKTAŞ (Samsun) – Yeter ya, pes doğrusu yani ha! Bu kadar pişkin konuşulur ya!
BURCU
ÇELİK ÖZKAN (Devamla) – Şunu özetlemek lazım aslında...
İSMAİL
TAMER (Kayseri) – Ağzınızdan bir de şehitler için çıksın aynı şeyler.
BURCU
ÇELİK ÖZKAN (Devamla) – İzninizle, izninizle arkadaşlar, izninizle arkadaşlar.
Anlatacağım, tek tek, tek tek. 
NİHAT
ÖZTÜRK (Muğla) – Zamanın kalmadı, süren bitti yani, geç kaldın. 
BURCU
ÇELİK ÖZKAN (Devamla) – Barışa giden bir yol...
(Mikrofon
otomatik cihaz tarafından kapatıldı) 
BURCU
ÇELİK ÖZKAN (Devamla) – Toparlamak için bir dakika Başkanım.
BAŞKAN
– Sayın Çelik Özkan, lütfen toparlayınız.
BURCU
ÇELİK ÖZKAN (Devamla) – Barışa giden yol değil arkadaşlar, barışın kendisidir
yol. Bu anlamda, ben iktidar yerinde olsaydım bütün... 
MİHRİMAH
BELMA SATIR (İstanbul) – Olamazsın!
ORHAN
DELİGÖZ (Erzurum) – Hayal bile edemezsin, hayal.
NİHAT
ÖZTÜRK (Muğla) – Bu mantıkla hayatta olamazsın.
BURCU
ÇELİK ÖZKAN (Devamla) – İzninizle.
Bütün
politikaların, bütün sürecinizin aslında tepetaklak olduğu, tarumar olduğu
nokta çocukların, kadınların, annelerin ve gençlerin öldüğü andır ve bu ülkede
ne yazık ki sayısız sivil “terörle mücadele” adı altında hayatını kaybetmiştir.
Gelin, daha çok geç olmadan bu ölümlere hep birlikte “Dur.” diyelim.
NİHAT
ÖZTÜRK (Muğla) – Silahları bırakırsanız olur.
İLYAS
ŞEKER (Kocaeli) – PKK’ya çağrıda bulunsana!
BURCU
ÇELİK ÖZKAN (Devamla) – Ne asker ne polis ne sivil yurttaşımız, hiçbiri
hayatını kaybetmesin, hiçbir anne ağlamasın ve Türkiye halklarının hak ettiği
barışçıl politikaları birlikte üretmeye devam edelim. 
Çok
teşekkür ederim, sağ olun. (HDP sıralarından alkışlar) 
HÜSNÜYE
ERDOĞAN (Konya) – PKK’ye söyle.
FUAT
KÖKTAŞ (Samsun) – Silahları betona gömün, tek yol bu.
İLYAS
ŞEKER (Kocaeli) – Önce elindeki keleşi bırakacaksın.
BAŞKAN
– Teşekkür ederiz Sayın Çelik Özkan.
Sayın
milletvekilleri, 2’nci madde üzerindeki konuşmalar tamamlanmıştır. 
Şimdi,
soru-cevap işlemini gerçekleştireceğim. Sisteme giren milletvekili yoktur. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
3’üncü
maddeyi okutuyorum: 
MADDE 3 - (1) Bu Kanun hükümlerini Bakanlar Kurulu
yürütür.
BAŞKAN
– Sayın milletvekilleri, 3’üncü madde üzerinde herhangi bir söz talebi yoktur. 
Soru-cevap
işlemini gerçekleştireceğim. Sisteme giren milletvekili yoktur. 
Şimdi,
3’üncü maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir. 
Sayın
milletvekilleri, tasarının tümü açık oylamaya tabidir. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir. 
Oylama
için üç dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını oylama için öngörülen üç dakikalık süre içinde
Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını, yine, oylama için öngörülen üç dakikalık süre içerisinde
Başkanlığa ulaştırmalarını rica ediyorum. 
Oylama
işlemini başlatıyorum. 
(Elektronik
cihazla oylama yapıldı)
BAŞKAN
– Sayın milletvekilleri, Türkiye Cumhuriyeti Hükümetiyle Filistin Devleti
Hükümeti Arasında Gümrük Konularında İşbirliği ve Karşılıklı İdari Yardım
Anlaşmasının Onaylanmasının Uygun Bulunduğuna Dair Kanun Tasarısı açık oylama
sonucu:

“Kullanılan oy sayısı :256
Kabul  : 256 (x)




Kâtip Üye
İshak Gazel
Kütahya



Kâtip Üye
Elif Doğan Türkmen
Adana”




Sayın
milletvekilleri, tasarı, kabul edilmiş ve kanunlaşmıştır.
Sayın
milletvekilleri, 4’üncü sırada bulunan Türkiye Cumhuriyeti Hükümeti ile Yemen
Cumhuriyeti Hükümeti Arasında Gümrük Konularında İşbirliği ve Karşılıklı Yardım
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu’nun görüşmelerine başlayacağız. 
4.- Türkiye Cumhuriyeti Hükümeti ile Yemen
Cumhuriyeti Hükümeti Arasında Gümrük Konularında İşbirliği ve Karşılıklı Yardım
Anlaşmasının Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/419) (S. Sayısı: 87)
BAŞKAN
– Komisyon? Yok. 
Ertelenmiştir.

Sayın
milletvekilleri, 5’inci sırada yer alan Türkiye Cumhuriyeti Hükümeti ile Çin
Halk Cumhuriyeti Hükümeti Arasında Gümrük Konularında İşbirliği ve Karşılıklı
Yardım Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu’nun görüşmelerine başlayacağız.
5.- Türkiye Cumhuriyeti Hükümeti ile Çin
Halk Cumhuriyeti Hükümeti Arasında Gümrük Konularında İşbirliği ve Karşılıklı
Yardım Anlaşmasının Onaylanmasının Uygun Bulunduğuna Dair Kanun Tasarısı ve
Dışişleri Komisyonu Raporu (1/427) (S. Sayısı: 95) (x)
BAŞKAN
- Komisyon burada.
Hükûmet
burada. 
Komisyon
Raporu 95 sıra sayısıyla bastırılıp dağıtılmıştır.
Tasarının
tümü üzerinde konuşmacı yoktur.
Tasarının
tümü üzerinde soru-cevap işlemine başlayacağım.
Sisteme
giren milletvekilleri yoktur.
Tasarının
maddelerine geçilmesini oylarınıza sunuyorum: Kabul edenler… Kabul etmeyenler…
Kabul edilmiştir.
1’inci
maddeyi okutuyorum:
TÜRKİYE
CUMHURİYETİ HÜKÜMETİ İLE ÇİN HALK CUMHURİYETİ HÜKÜMETİ ARASINDA GÜMRÜK
KONULARINDA İŞBİRLİĞİ VE KARŞILIKLI YARDIM ANLAŞMASININ ONAYLANMASININ UYGUN
BULUNDUĞUNA DAİR KANUN TASARISI

MADDE 1- (1)
11 Haziran 2014 tarihinde Pekin’de imzalanan “Türkiye Cumhuriyeti Hükümeti ile
Çin Halk Cumhuriyeti Hükümeti Arasında Gümrük Konularında İşbirliği ve
Karşılıklı Yardım Anlaşması”nın onaylanması uygun bulunmuştur.
BAŞKAN
– 1’inci madde üzerinde konuşmacı yok.
Soru-cevap işleminde sisteme giren sayın milletvekilleri
yok.
1’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
2’nci
maddeyi okutuyorum:
MADDE
2- (1) Bu Kanun yayımı tarihinde yürürlüğe girer.
BAŞKAN
– 2’nci madde üzerinde konuşmacı yok.
Soru-cevap
işleminde sisteme giren milletvekili yok.
2’nci
maddeyi oylarınıza sunuyorum: Kabul edenler… Kabul etmeyenler… 2’nci madde
kabul edilmiştir.
3’üncü
maddeyi okutuyorum:
MADDE
3- (1) Bu Kanun hükümlerini Bakanlar Kurulu yürütür.
BAŞKAN
– 3’üncü madde üzerinde konuşmacı yok.
Soru-cevap
işleminde sisteme giren milletvekili yok.
3’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Tasarının
tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler… Kabul etmeyenler… Kabul edilmiştir.
Oylama
için iki dakika süre veriyorum.
(Elektronik
cihazla oylama yapıldı)
BAŞKAN – Sayın milletvekilleri, Türkiye Cumhuriyeti
Hükümeti ile Çin Halk Cumhuriyeti Hükümeti Arasında Gümrük Konularında
İşbirliği ve Karşılıklı Yardım Anlaşmasının Onaylanmasının Uygun Bulunduğuna
Dair Kanun Tasarısı açık oylama sonucu:

“Kullanılan oy sayısı :253
Kabul  :252
Ret  :1
(x)



Kâtip Üye
İshak Gazel
Kütahya


Kâtip
  Üye
Elif
  Doğan Türkmen
Adana”



Tasarı, kabul edilmiş ve kanunlaşmıştır.
Sayın milletvekilleri, 6’ncı sırada bulunan, Türkiye
Cumhuriyeti Hükümeti ve Gürcistan Hükümeti Arasında Enerji Alanında İşbirliğine
Dair Anlaşmanın Onaylanmasının Uygun Bulunduğuna Dair Kanun Tasarısı (1/312)
ile Sanayi, Ticaret, Enerji, Tabii Kaynaklar, Bilgi ve Teknoloji Komisyonu ve
Dışişleri Komisyonu raporlarının görüşmelerine başlayacağız.
6.- Türkiye Cumhuriyeti Hükümeti ve
Gürcistan Hükümeti Arasında Enerji Alanında İşbirliğine Dair Anlaşmanın
Onaylanmasının Uygun Bulunduğuna Dair Kanun Tasarısı ile Sanayi, Ticaret, Enerji,
Tabii Kaynaklar, Bilgi ve Teknoloji Komisyonu ve Dışişleri Komisyonu Raporları
(1/312) (S. Sayısı: 7)
BAŞKAN
– Komisyon? Yok.
Ertelenmiştir.
Sayın
milletvekilleri, 7’nci sırada bulunan, Türkiye Cumhuriyeti Hükümeti ile Ruanda
Cumhuriyeti Hükümeti Arasında Askeri Alanlarda Eğitim, Teknik ve Bilimsel İş
Birliği Çerçeve Anlaşmasının Onaylanmasının Uygun Bulunduğuna Dair Kanun
Tasarısı ile Milli Savunma Komisyonu ve Dışişleri Komisyonu raporlarının
görüşmelerine başlayacağız.
7.- Türkiye Cumhuriyeti Hükümeti ile Ruanda
Cumhuriyeti Hükümeti Arasında Askeri Alanlarda Eğitim, Teknik ve Bilimsel İş
Birliği Çerçeve Anlaşmasının Onaylanmasının Uygun Bulunduğuna Dair Kanun
Tasarısı ile Millî Savunma Komisyonu ve Dışişleri Komisyonu Raporları (1/308)
(S. Sayısı: 5)
BAŞKAN – Komisyon? Yok.
Ertelenmiştir.
Sayın milletvekilleri, 8’inci sırada bulunan, Türkiye
Cumhuriyeti ile Macaristan Arasında Dostluk ve İşbirliği Antlaşmanın
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu’nun görüşmelerine başlayacağız. 
8.- Türkiye Cumhuriyeti ile Macaristan
Arasında Dostluk ve İşbirliği Antlaşmanın Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/313) (S. Sayısı: 8) (X)
BAŞKAN
– Komisyon? Burada.
Hükûmet?
Burada.
Komisyon
Raporu 8 sıra sayısıyla bastırılıp dağıtılmıştır.
Tasarının
tümü üzerinde konuşmacı yok.
Soru-cevap
işlemini gerçekleştireceğim. Sisteme giren milletvekili yok.
Tasarının
maddelerine geçilmesini oylarınıza sunuyorum: Kabul edenler... Kabul etmeyenler...
Kabul edilmiştir. 
1’inci
maddeyi okutuyorum:
TÜRKİYE CUMHURİYETİ İLE MACARİSTAN ARASINDA
DOSTLUK VE İŞBİRLİĞİ ANTLAŞMASININ ONAYLANMASININ UYGUN BULUNDUĞUNA DAİR KANUN
TASARISI
MADDE 1- (1) 12/3/2015 tarihinde Ankara’da
imzalanan “Türkiye Cumhuriyeti ile Macaristan Arasında Dostluk ve İşbirliği
Antlaşması”nın onaylanması uygun bulunmuştur.
BAŞKAN
– 1’inci madde üzerinde konuşmacı yok. 
Soru-cevap
işleminde sisteme giren milletvekili yok.
1’inci
maddeyi oylarınıza sunuyorum: Kabul edenler... Kabul etmeyenler... 1’inci madde
kabul edilmiştir.
2’nci
maddeyi okutuyorum:
MADDE 2- (1) Bu Kanun yayımı tarihinde yürürlüğe
girer.
BAŞKAN
– 2’nci madde üzerinde konuşmacı yok. 
Soru-cevap
işleminde sisteme giren milletvekili yok.
2’nci
maddeyi oylarınıza sunuyorum: Kabul edenler... Kabul etmeyenler... 2’nci madde
kabul edilmiştir. 
3’üncü
maddeyi okutuyorum:
MADDE 3- (1) Bu Kanun hükümlerini Bakanlar
Kurulu yürütür.
BAŞKAN
– 3’üncü madde üzerinde konuşmacı yok. 
Soru-cevap
işleminde sisteme giren milletvekili yok.
3’üncü
maddeyi oylarınıza sunuyorum: Kabul edenler... Kabul etmeyenler... 3’üncü madde
kabul edilmiştir.
Sayın
milletvekilleri, tasarının tümü açık oylamaya tabidir.
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir.
Oylama
için iki dakika süre veriyorum.
(Elektronik
cihazla oylama yapıldı)
BAŞKAN
– Sayın milletvekilleri, Türkiye Cumhuriyeti ile Macaristan Arasında Dostluk ve
İşbirliği Antlaşmasının Onaylanmasının Uygun Bulunduğuna Dair Kanun Tasarısı
açık oylama sonucu:
“Kullanılan oy sayısı :257
Kabul : 257 (x)




Kâtip Üye
İshak Gazel
Kütahya



Kâtip Üye
Elif Doğan Türkmen
Adana”




Tasarı,
kabul edilmiş ve kanunlaşmıştır.
Sayın
milletvekilleri, 9’uncu sırada yer alan, Türkiye Cumhuriyeti Hükümeti ile Nijer
Cumhuriyeti Hükümeti Arasında Güvenlik İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız.
9.- Türkiye Cumhuriyeti Hükümeti ile Nijer
Cumhuriyeti Hükümeti Arasında Güvenlik İşbirliği Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/316) (S.
Sayısı: 10)
BAŞKAN
– Komisyon? Yok.
Ertelenmiştir.
Bundan
sonra da komisyonun bulunmayacağı anlaşıldığından, alınan karar gereğince, 2016
Yılı Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin
Hesap Kanunu Tasarısı’nı görüşmek için 26 Şubat 2016 Cuma günü saat 14.00’te
toplanmak üzere birleşimi kapatıyorum.
Kapanma Saati: 22.43




(x) Bu bölümde hatip tarafından Türkçe
olmayan kelimeler ifade edildi.


(x) 85 S. Sayılı Basmayazı tutanağa
eklidir.


(*) Bu bölümde hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.


(x) 86 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(x) 95 S. Sayılı Basmayazı tutanağa
eklidir.


(x) Açık oylama kesin sonuçlarını
gösteren tablo tutanağa eklidir.


(X) 8 S. Sayılı Basmayazı tutanağa eklidir.


(x) Açık oylama kesin sonuçlarını
gösteren tablo tutanağa eklidir.




