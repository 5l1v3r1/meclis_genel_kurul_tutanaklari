



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 27’nci
Birleşim
 13
Ocak 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adıyaman Milletvekili Behçet Yıldırım’ın, sağlık
çalışanlarının sorunlarına ilişkin gündem dışı konuşması
2.- Zonguldak Milletvekili Özcan Ulupınar’ın, Büyük
Madenci Yürüyüşü’nün 25’inci yıl dönümüne ilişkin gündem dışı konuşması
3.- Bursa Milletvekili Lale Karabıyık’ın, 7-14 Ocak
Beyaz Baston Görme Engelliler Haftası’na ilişkin gündem dışı konuşması

V.- AÇIKLAMALAR
1.- İstanbul Milletvekili Mahmut Tanal’ın,
Şanlıurfa’nın Hilvan ilçesinin içme suyu sorununa, Adıyaman’a su arıtma
tesisinin ne zaman kurulacağını öğrenmek istediğine ve görme engellilerin
eğitim göreceği bir lise olmadığına ilişkin açıklaması
2.- İstanbul Milletvekili Didem Engin’in, muhalefet
partilerinin verdikleri Meclis araştırması önergelerinin kabul edilmediğine ve
çoğulcu ve demokratik bir yaklaşım izleyeceğini belirten iktidar partisinden bu
sözlerinin arkasında durmasını beklediğine ilişkin açıklaması
3.- Artvin Milletvekili Uğur Bayraktutan’ın,
Cerattepe’yle ilgili vermiş olduğu soru önergesine verilen cevabın gerçeği
yansıtmadığına ilişkin açıklaması
4.- Mersin Milletvekili Aytuğ Atıcı’nın, Mersin
otogarının işletilmesiyle ilgili sorunlara ilişkin açıklaması
5.- Balıkesir Milletvekili Ahmet Akın’ın, Balıkesir
Devlet Hastanesi onkoloji servisinde yeterli doktor bulunmaması nedeniyle hastaların
yaşadığı sıkıntılara ilişkin açıklaması
6.- Manisa Milletvekili Mazlum Nurlu’nun, Manisa Büyükşehir Belediyesinin, vatandaşın onayı
olmadan kartlı sayaç takılması uygulamasına son vermesi gerektiğine ilişkin
açıklaması
7.- Bursa Milletvekili Orhan Sarıbal’ın, İstanbul
Sultanahmet Meydanı’nda yaşanan katliam sonrası basın-yayın yasağı getirilmiş
olmasını ve TÜİK’in yaptırdığı anketlere cevap vermeyenlere ceza vermesini
kınadığına ilişkin açıklaması
8.- Bursa Milletvekili Erkan Aydın’ın, Bursa’nın sağlık,
eğitim ve çevre sorunlarının giderek büyüdüğüne ilişkin açıklaması
9.- Balıkesir Milletvekili Namık Havutça’nın, İstanbul
Sultanahmet Meydanı’nda yapılan terör saldırısı sonrası Hükûmetin muhalefeti ve
basını suçlamak yerine sorumluluk alması ve İçişleri Bakanının istifa etmesi
gerektiğine ilişkin açıklaması
10.- Edirne Milletvekili Okan Gaytancıoğlu’nun, gübre
ile yeme yapılan zamlara ve SGK ile BAĞ-KUR primlerinde yapılan artışlara
ilişkin açıklaması
11.- Denizli Milletvekili Kazım Arslan’ın, ihracatın düşmesini
önlemek için hangi tedbirlerin alınacağını öğrenmek istediğine ilişkin
açıklaması
12.- Ankara Milletvekili Ali Haydar Hakverdi’nin,
Diyanet İşleri Başkanlığının sitesinde yayınlanan bir fetvayla ilgili mutlaka hesap
sorulması gerektiğine ilişkin açıklaması
13.- Bursa Milletvekili Nurhayat Altaca Kayışoğlu’nun, sokağa çıkma yasakları nedeniyle göçe zorlanan
yurttaşların AFAD hizmetlerinden yararlanamamadığına ve Hükûmetten bu konuda
tedbir alınmasını talep ettiğine ilişkin açıklaması
14.- Balıkesir Milletvekili İsmail Ok’un, öğretmenlere 3600 ek gösterge verilerek mağduriyetlerinin
giderilmesini talep ettiğine ilişkin açıklaması
15.- İstanbul Milletvekili Gülay Yedekci’nin,
Silivrikapı-Yedikule arasındaki hendek içindeki bostanların yıkımının durdurulmasını
talep ettiğine ilişkin açıklaması
16.- Ankara Milletvekili Şenal Sarıhan’ın, Beyaz Show
programına telefonla bağlanan Ayşe öğretmeni terörist ilan eden, bini aşkın
aydının şiddetin durması konusundaki bildirilerini terör eylemi olarak
nitelendiren anlayışla ülkenin önünün açılamayacağına ilişkin açıklaması
17.- Kocaeli Milletvekili Tahsin Tarhan’ın, TOKİ’nin
kâr elde etme amacının olmaması gerektiğine ve orantısız artışlar nedeniyle
TOKİ’den ev sahibi olan yurttaşların mağdur olduğuna ilişkin açıklaması
18.- Isparta Milletvekili Nuri Okutan’ın, Kuzey Kıbrıs
Türk Cumhuriyeti Cumhurbaşkanı Rauf Denktaş’ın 4’üncü ölüm yıl dönümüne ilişkin
açıklaması
19.- Mersin Milletvekili Hüseyin Çamak’ın, ikinci
öğretim harç ücretlerinin kaldırılması gerektiğine ilişkin açıklaması
20.- Manisa Milletvekili Tur Yıldız Biçer’in, Sağlık
Bakanlığının açıkladığı hasta memnuniyetiyle ilgili anket sonuçlarının gerçekçi
olmadığına ilişkin açıklaması
21.- Burdur Milletvekili Mehmet Göker’in,
milletvekilleri Genel Kurulda yörelerinin sorunlarını dile getirirken Enerji ve
Tabii Kaynaklar Bakanının dinlemediğine ilişkin açıklaması
22.- Manisa Milletvekili Erkan Akçay’ın, Kuzey Kıbrıs
Türk Cumhuriyeti Cumhurbaşkanı Rauf Denktaş’ın 4’üncü ölüm yıl dönümüne,
İstanbul Sultanahmet Meydanı’nda yapılan terör saldırısını lanetlediğine, AKP’nin iç ve dış politikalarının ülkemizi terör
saldırılarının bir alanı hâline getirdiğine ve Hükûmeti kararlı ve tavizsiz bir
tutum takınmaya davet ettiğine ilişkin açıklaması
23.- Ankara Milletvekili Levent Gök’ün, Kuzey Kıbrıs
Türk Cumhuriyeti Cumhurbaşkanı Rauf Denktaş’ın 4’üncü ölüm yıl dönümüne,
Kıbrıs’taki süreçle ilgili bir genel görüşme yapılmasının yararlı olacağına,
İstanbul Sultanahmet Meydanı’nda yapılan terör saldırısının Mecliste
konuşulması gerektiğine ve Hükûmetin doğu ve güneydoğudaki gerginlikleri
azaltıcı çözüm önerileri getirmek durumunda olduğuna ilişkin açıklaması
24.- Amasya Milletvekili Mehmet Naci Bostancı’nın,
Kuzey Kıbrıs Türk Cumhuriyeti Cumhurbaşkanı Rauf Denktaş’ın 4’üncü ölüm yıl
dönümüne, ortak acıların politik tartışmaların dışında tutulması gerektiğine ve
devletin sokağa çıkma yasağı uygulanan yerlerdeki cenazeleri ortada
bırakmasının düşünülemeyeceğine ilişkin açıklaması
25.- İstanbul Milletvekili Filiz Kerestecioğlu Demir’in,
İstanbul Sultanahmet Meydanı’nda yapılan saldırıda ölenlerin yakınlarına
başsağlığı dilediğine, sokağa çıkma yasağı uygulanan yerlerde insanların
üzerine ateş edilmesi nedeniyle cenazelerin kaldırılamadığına ve sorunların
Mecliste birlikte çözülmesi gerektiğine ilişkin açıklaması
26.- Manisa Milletvekili Erkan Akçay’ın, Bursa
Milletvekili Ceyhun İrgil’in HDP grup önerisi üzerinde yaptığı konuşmasındaki
bazı ifadelerine ilişkin açıklaması 
27.- Denizli Milletvekili Cahit Özkan’ın, CHP grup
önerisi üzerinde yaptığı konuşmasındaki bazı ifadelerini düzelttiğine ilişkin konuşması

28.- Antalya Milletvekili Niyazi Nefi Kara’nın,
yerinden sarf ettiği bazı ifadelerini düzelttiğine ilişkin konuşması 
29.- Manisa Milletvekili Erkan Akçay’ın, İstanbul
Milletvekili Garo Paylan’ın 60 sıra sayılı Kanun Tasarısı’nın 3’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin açıklaması
30.- Amasya Milletvekili Mehmet Naci Bostancı’nın,
İstanbul Milletvekili Garo Paylan’ın 60 sıra sayılı Kanun Tasarısı’nın 3’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
31.- Ankara Milletvekili Levent Gök’ün, İstanbul
Milletvekili Garo Paylan’ın 60 sıra sayılı Kanun Tasarısı’nın 3’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin açıklaması
32.- İstanbul Milletvekili Garo Paylan’ın, Manisa
Milletvekili Erkan Akçay, Amasya Milletvekili Mehmet Naci Bostancı ve Ankara
Milletvekili Levent Gök’ün yaptıkları açıklamalarındaki bazı ifadelerine
ilişkin açıklaması
33.- Manisa Milletvekili Erkan Akçay’ın, İstanbul
Milletvekili Garo Paylan’ın yaptığı açıklamasındaki bazı ifadelerine ilişkin
açıklaması
34.- Manisa Milletvekili Erkan Akçay’ın, İstanbul
Milletvekili Selina Doğan’ın 60 sıra sayılı Kanun Tasarısı’nın 8’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
35.- Amasya Milletvekili Mehmet Naci Bostancı’nın,
İstanbul Milletvekili Selina Doğan’ın 60 sıra sayılı Kanun Tasarısı’nın 8’inci
maddesiyle ilgili önerge üzerinde yaptığı konuşmasındaki
bazı ifadelerine ilişkin açıklaması
36.- Ankara Milletvekili Levent Gök’ün, Türkiye’de
yaşayan herkesin kökeni, mezhebi, dili, dini, ırkı ne olursa olsun eşit birer
yurttaş olduğuna ilişkin açıklaması
37.- Diyarbakır Milletvekili İdris Baluken’in, bu
ülkede yaşanan bütün acılarla ilgili Mecliste bir yüzleşme ve hakikatları arama
sürecinin olması gerektiğine ilişkin açıklaması
38.- Manisa Milletvekili Erkan Akçay’ın, Milliyetçi
Hareket Partisi olarak millet eksenli siyaset yaptıklarına ve hiç kimsenin
zorla birtakım görüş ve baskı oluşturma gayretini kabul edemeyeceklerine
ilişkin açıklaması

VI.- BAŞKANLIĞIN GENEL KURULA SUNUŞLARI
A) Önergeler
1.- Balıkesir Milletvekili İsmail Ok’un (6/87) esas
numaralı sözlü sorusunu geri aldığına ilişkin önergesi (4/8)
B) Meclis Araştırması Önergeleri
1.- İstanbul Milletvekili İlhan Cihaner ve 23
milletvekilinin, IŞİD’in kontrolündeki bölgelerden ülkemize yasadışı petrol
sevkiyatı yapıldığı, elde edilen gelirin IŞİD’'in faaliyetlerinin finansmanında
kullanıldığı iddialarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/57)
2.- Ankara Milletvekili Şenal Sarıhan ve 21
milletvekilinin, özellikle genç işsizliğini ve kadın işsizliğini yaratan
nedenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/58) 
3.- Balıkesir Milletvekili Namık Havutça ve 21
milletvekilinin, öğretmenlerin ve öğretmenlik mesleğinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/59)

VII.- ÖNERİLER
A) Siyasi Parti Grubu Önerileri
1.- MHP Grubunun, Bursa Milletvekili Kadir Koçdemir ve
arkadaşları tarafından, 2014 mahallî idareler genel seçimlerinden sonra
yürürlüğe giren idari yapılanmadaki önemli değişikliklerin mahallî idarelerin
görev, yetki, sorumluluk, hizmet kapasite ve kabiliyetleri ile idarenin
bütünlüğü üzerindeki etkilerinin tespit edilmesi, muhtemel çözüm önerilerinin
ortaya konulması, yapılacak yasal düzenlemeler ve diğer tedbirlerin
araştırılması amacıyla 12/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 13
Ocak 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Türkiye’de bulunan ve/veya Türkiye’ye
girerek katliam yapma ihtimali olan IŞİD yapılanmalarının ve IŞİD’li canlı
bombaların gerçekleştirdiği katliamların araştırılması amacıyla 13/1/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 13 Ocak 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde yapılmasına
ilişkin önerisi 
3.- CHP Grubunun, Denizli Milletvekili Melike Basmacı
ve arkadaşları tarafından, Denizli tekstil sektörünün boykot sonrası sorunlarının
yerinde tespiti ve çözüm yollarının bulunması amacıyla 7/1/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 13 Ocak 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 

VIII.- SATAŞMALARA İLİŞKİN KONUŞMALAR
1.- Bursa Milletvekili Kadir Koçdemir’in, İstanbul
Milletvekili Erol Kaya’nın MHP grup önerisi üzerinde yaptığı konuşması sırasında
şahsına sataşması nedeniyle konuşması
2.- Tokat Milletvekili Coşkun Çakır’ın, Antalya
Milletvekili Mustafa Akaydın’ın MHP grup önerisi üzerinde yaptığı konuşması sırasında
Adalet ve Kalkınma Partisine sataşması nedeniyle konuşması
3.- Rize Milletvekili Osman Aşkın Bak’ın, Antalya
Milletvekili Mustafa Akaydın’ın MHP grup önerisi üzerinde yaptığı konuşması
sırasında şahsına sataşması nedeniyle konuşması
4.- Ankara Milletvekili Levent Gök’ün, Rize
Milletvekili Osman Aşkın Bak’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
5.- İstanbul Milletvekili Erol Kaya’nın, Muş
Milletvekili Ahmet Yıldırım’ın MHP grup önerisi üzerinde yaptığı konuşması
sırasında şahsına sataşması nedeniyle konuşması
6.- Muş Milletvekili Ahmet Yıldırım’ın, İstanbul
Milletvekili Erol Kaya’nın sataşma nedeniyle yaptığı konuşması sırasında
şahsına sataşması nedeniyle konuşması
7.- Amasya Milletvekili Mehmet Naci Bostancı’nın,
Bingöl Milletvekili Hişyar Özsoy’un HDP grup önerisi üzerinde yaptığı konuşması
sırasında şahsına sataşması nedeniyle konuşması
8.- Mersin Milletvekili Aytuğ Atıcı’nın, Mersin
Milletvekili Baki Şimşek’in 60 sıra sayılı Kanun Tasarısı’nın 10’uncu
maddesiyle ilgili önerge üzerinde yaptığı konuşması sırasında Cumhuriyet Halk
Partisine sataşması nedeniyle konuşması

IX.- SEÇİMLER
A) Komisyonlara Üye Seçimi
1.- Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla kurulan (10/2, 7, 8, 9, 10, 11, 12,
13, 14, 15, 16, 17, 18) esas numaralı Meclis Araştırması Komisyonuna üye seçimi

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/414) ve Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi (2/338) ve Plan ve Bütçe
Komisyonu Raporu (S. Sayısı: 60) 
2.- Dünya Ticaret Örgütünü Kuran Marakeş Anlaşmasını
Tadil Eden Protokol ile Ticaretin Kolaylaştırılması Anlaşmasının Onaylanmasının
Uygun Bulunduğuna Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu ile Dışişleri Komisyonu Raporları
(1/386) (S. Sayısı: 18)

XI.- YAZILI SORULAR VE CEVAPLARI
1.- Balıkesir
Milletvekili Ahmet Akın'ın, zeytincilik sektörüne ilişkin sorusu ve Gıda, Tarım
ve Hayvancılık Bakanı Faruk Çelik’in cevabı (7/442)
2.- İzmir Milletvekili Tacettin Bayır'ın, İzmir'in
Torbalı ilçesinde bulunan bir köyün mera arazisinin satışına ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/443)
3.- Antalya Milletvekili Niyazi Nefi Kara'nın, birinci
sınıf mera alanları ile ilgili yönetmelikte yapılan değişikliğe ilişkin sorusu
ve Gıda, Tarım ve Hayvancılık Bakanı Faruk Çelik’in cevabı (7/444)
4.- Balıkesir Milletvekili Ahmet Akın'ın, Balıkesir'de
gerçekleştirilen gıda denetim ve kontrolleri ile sonuçlarına ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/445)
5.- İzmir Milletvekili Ahmet Kenan Tanrıkulu'nun,
İzmir'e yönelik proje ve yatırımlara ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/447) 
6.- İzmir Milletvekili Ahmet Kenan Tanrıkulu'nun,
İzmir'deki çiftçilerin borçlarına ve ipotek edilen arazilere ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/449)
































13 Ocak
2016 Çarşamba
BİRİNCİ
OTURUM
Açılma
Saati: 14.01
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Türkiye Büyük Millet
Meclisinin 27’nci Birleşimini açıyorum.
(HDP sıralarından pankart
gösterilmesi)
III.- YOKLAMA
BAŞKAN -
Elektronik cihazla yoklama yapacağız. 
Yoklama için üç
dakika süre vereceğim. Sayın milletvekillerinin oy düğmelerine basarak salonda
bulunduklarını bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama işlemini
başlatıyorum. 
(Elektronik
cihazla yoklama yapıldı)
BAŞKAN – Toplantı yeter sayısı vardır, görüşmelere
başlıyoruz.
Gündeme geçmeden önce üç sayın milletvekiline gündem
dışı söz vereceğim.
Gündem dışı ilk söz, sağlık çalışanlarının sorunları
hakkında söz isteyen Adıyaman Milletvekili Behçet Yıldırım’a aittir.
Buyurun Sayın Yıldırım.
Süreniz beş dakikadır Sayın Yıldırım.
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Adıyaman Milletvekili Behçet Yıldırım’ın, sağlık
çalışanlarının sorunlarına ilişkin gündem dışı konuşması
BEHÇET YILDIRIM (Adıyaman) – Sayın Başkan, değerli
milletvekilleri; hepinizi saygıyla selamlıyorum.
Bugün, bölgede yaşanan sağlıkla ilgili olumsuzlukları,
sağlık emekçilerine yönelik saldırıları anlatmak için söz almış bulunmaktayım. 
Sokağa çıkma yasaklarıyla beraber yaşam hakkı hiçe
sayıldığı gibi, ne yazık ki hayat kurtarmak üzerine çalışan sağlık
emekçilerinin üzerinde de yoğun saldırılar mevcuttur. Savaşta bile sağlık
çalışanlarının korunması gerektiği uluslararası hukukta belirlenmişken sokağa
çıkma yasakları sırasında sağlık emekçilerine yapılan saldırıları engellemek
adına bugüne kadar Hükûmet tarafından tek bir pozitif cümle duyamadık. 
Bölgede aylardır süren çatışma ortamında sağlık
çalışanlarını hedef  alan uygulamalar hâlen devam etmektedir. 
Cizre Devlet Hastanesi Acil Servisinde görev yapan Eyüp
Ergen 29 Ağustos tarihinde, yine Beytüşşebap’ta görev yapan ambulans şoförü
Şehmuz Dursun 25 Eylül 2015 tarihinde, yine 30 Aralık 2015 tarihinde Cizre’de
çalışan hemşire Abdülaziz Yural Özel Harekât polisleri tarafından vurularak
öldürülmüşlerdir. 
Sağlık emekçilerinin üst üste öldürülmelerinin
ardından, devletin elinde Kürt sağlıkçıların ölüm listesi olduğu yönünde vahim
iddialar dile getirilmektedir. Bu süreçte, kamu hastaneleri özel harekât
polislerince âdeta işgal edilmiştir. Hastane bahçeleri panzerler tarafından
zaptedilmiş, acil servisler boşaltılarak Özel Harekât polisinin üssü hâline
getirilmiştir. Özel Harekât polisleri sağlık kurumlarına gelen hasta ve
yaralılara kötü ve keyfî muamelede bulunmaktadır. 
Sağlık Bakanlığı itiraf etmektedir ki, sağlık
çalışanlarının hastaneye geliş gidişlerinde dahi can güvenliği
sağlanamamaktadır. Bu gerekçe gösterilerek sağlık çalışanları hiç ara vermeden
on gün hastaneden çıkmadan çalışmak zorunda bırakılmaktadır. 
Hastanelere başvuru sayısında çok ciddi düşüşler
vardır. Yaralıların ve kronik rahatsızlığı olanların sağlık kurumlarına
erişiminin önünde çok ciddi engeller bulunmaktadır. 
Bu hukuk dışı uygulamalar sağlık ortamını güvensiz
kılmakta, aynı zamanda, sağlık emekçilerini ve sağlık kurumlarını hedef hâline
getirmektedir. Güvensizlik yaratan bu ortam çalışma istemini kırmaktadır.
Bundan dolayı, birçok sağlık çalışanı ya izin ya tayin ya da istifalarla
yaşadıkları yerden uzaklaşmak istemektedir. Sağlık çalışanları, devam eden
çatışmalar, tehdit ve baskılar nedeniyle psikolojilerinin bozulduğunu ve bu
koşullarda çalışmak istemediklerini belirtmektedir. 
Cenazeler günlerce sokak ortasında bekletilmektedir. Bu
uygulamanın insanlarda derin, onarılmaz bir travma yaratacağı aşikârdır. İnsan
sağlığının belki de en fazla etkilendiği nokta, bu, sokak ortasında bekletilen
cenazelerdir. 
Tüm bu saldırılara günlerdir belli merkezden
yönetildiği anlaşılan medya saldırıları da eklenmiş durumda. Bölgedeki tüm
sağlık emekçileri, özellikle Dicle Üniversitesi Tip Fakültesi Hastanesi sağlık
emekçileri terörist ilan ediliyor, yaralı güvenlik güçlerini bile bile kötü
tedavi etmekle suçlanıyorlar.
30 Aralık 2015 tarihinde bir kadına yardım etmeye
çalışırken vurulan, iki gün önce toprağa verilen hemşire Abdulaziz Vural suçlu
ilan ediliyor. Silahlı çatışmada ölü ele geçirildi diye yalan yanlış yayınlar
yapılmaktadır. Bu yayınlar maksatlıdır. Sağlık çalışanlarını, hekimleri, adıyla
birlikte hedef göstermek gazetecilik değildir.
Sağlık Bakanlığına buradan seslenmek istiyorum: Sağlık
çalışanlarına yönelik bu kadar saldırı varken neredesiniz? Bu yayınların hedef
göstermeye söyleyecek bir çift sözünüz yok mu? Kendi personeliniz öldürülürken
adıyla birlikte terörist ilan edilirken aklınıza gelmek sadece ikramiye vermek,
zırhlı ambulans almak mı?
Bölgede tehlikeli ve zor şartlar altında sağlık hizmeti
vermeye çalışan sağlık emekçilerine karşı başlatılan linç ve karalama
kampanyaları bütün sağlık emekçilerini direkt olarak hedefe koymuştur. Şu
bilinmelidir ki, bu linç ve nefret kampanyalarından kaynaklı bir tek sağlık
çalışanının başına gelecek en ufak olumsuzluğun sorumlusu bu kampanyaya göz
yuman, hatta destekleyen Sağlık Bakanı ve AKP Hükûmetidir.
Çözüm olarak sağlık çalışanlarının yaşam hakkının
ihlaline sebep olan sokak çatışmaları derhâl kaldırılmalı, Sağlık Bakanlığı,
İçişleri Bakanlığı ve çatışan taraflar uluslararası hukuk kurallarına uymalıdır.
Hazır AKP vekil seçilemediği yerlere vekil atamışken
gelin, Mecliste bildiğim kadarıyla 45’i doktor, 100’e yakın sağlık emekçisi
var, bunlarla beraber bir heyet oluşturalım, bölgeye gidelim. Hem sağlık
emekçileriyle hem de halkla konuşalım, olayları hep birlikte inceleyelim.
Sağlık Bakanlığı bize, Sağlık Komisyonuna yarın kahvaltı vermeyi düşünüyor. Bu
kahvaltıyı gelin beraber Cizre’de, Sur’da, Silopi’de halkla beraber onların
sorunlarını dinleyerek yapalım diyorum.
Hepinize saygılar sunuyorum. (HDP sıralarından
alkışlar)
BAŞKAN – Teşekkür ederim Sayın Yıldırım.
Gündem dışı ikinci söz, büyük madenci yürüyüşü hakkında
söz isteyen Zonguldak Milletvekili Özcan Ulupınar’a aittir. (AK PARTİ
sıralarından alkışlar)
Buyurun Sayın Ulupınar.
2.- Zonguldak Milletvekili Özcan Ulupınar’ın, Büyük
Madenci Yürüyüşü’nün 25’inci yıl dönümüne ilişkin gündem dışı konuşması
ÖZCAN ULUPINAR (Zonguldak) – Sayın Başkan, değerli
milletvekilleri; büyük madenci yürüyüşünün 25’inci yıl dönümü dolayısıyla
gündem dışı söz almış bulunuyorum. Bu vesileyle yüce heyetinizi saygıyla
selamlıyorum.
Büyük madenci yürüyüşü ülkemiz işçi ve emekçileriyle
birlikte tüm demokrasi güçlerine ışık tutmuştur. Zonguldak’ta çalışan maden
işçileri 1990 yılında başlattıkları grevin ardından işverenin isteklerini kabul
etmemesi nedeniyle 1991’de 4-8 Ocak tarihleri arasında büyük Ankara yürüyüşünü
başlatmışlardır. 1848 yılında üzerinde kömür üretimine başlanan Zonguldak maden
havzası maden işçilerinin iş ve yaşam koşullarının düzeltilmesi için birçok
mücadeleye ev sahipliği yapmıştır. Yıllar öncesinde -bugün hepiniz
hatırlarsınız- Zonguldaklı maden işçisi kardeşlerimiz toplu iş sözleşmelerinde
hak ettikleri ücreti alamadıkları için aileleriyle birlikte Ankara’ya yürümeye
başlamışlardı. Maden işçilerimiz sadece madenden kömür çıkarmıyor, ülkemizin
stratejik öneme sahip maden ocaklarının yaşatılması için tüm bedenlerini taşın
altına koydukları gibi millî değerlerimiz olan madenlerimize de sahip
çıkıyorlar. Onlar sadece ekmek parasının peşinde Ankara’ya yürümeye başlamamışlardı,
madenlerimiz üzerinde oynanan oyunları bozmak ve ülkemizin millî stratejik
değerlerinin ilelebet yaşatılmasına vesile olmak için yürümüşlerdi. Günümüzde
yaşanan enerji savaşları o günlerde madenci kardeşlerimizin ne denli haklı bir
mücadele verdiklerinin kanıtı olmuştur. Bugün geldiğimiz nokta, ülkemizin millî
ve stratejik değerleri olan madenlerimizin yaşatılmasının ne kadar önemli
olduğunu göstermiştir. Bu değerlerimizin yaşatılması için kârlılık ve
zararlılık durumlarının her zaman sonraki aşamada değerlendirilmesi gerektiği
ortaya çıkmıştır. En riskli meslek grubunda yoğun stres altında çalışan
madencilerimize yıllarca işsiz kalma korkusu yaşatılmıştır. Madenlerimiz bugün
zarar edebildiği gibi yarın kâr edebilecek noktaya gelecektir. Enerji
ihtiyacımızın yerli kaynaklarla sağlanması adına ne pahasına olursa olsun maden
ocaklarımız sürekli aktif olarak çalıştırılmalıdır. Aynı, askerimiz, polisimiz,
doktorlarımız gibi maden işçilerimiz de ülkemiz için stratejik öneme sahip
cefakâr bir meslek grubunun temsilcileridir. Ülkemizin millî menfaatleri uğruna
madenlerimizden katma değer sağlamak için tüm bedenini taşın altına koyan bu
değerli mesleğe mensup kardeşlerimiz, ağabeylerimiz ilelebet ülkemize hizmet
etmeye devam edeceklerdir.
2004 yılında Hükûmetimiz tarafından Türkiye Taşkömürü
Kurumunda başlatılan yatırımlar sürmektedir. Bugüne kadar gelen süreçte, bu
vefakâr ve çileli işçi kesimi için gerekenin yapılması, madencilerin ve
madencinin hak ettiği değeri kazanması için AK PARTİ hükûmetlerimiz madencilik
politikalarını uluslararası standartlarda, dünyaya açık, ulusal kalkınmayı
tetikleyecek bir şekilde planlamışlardır. TTK, bugün taşkömürü üretimini en
kısa sürede artırabilecek duruma gelmiştir. 
AK PARTİ hükûmetlerimiz döneminde madencilik mesleğinin
mesleki riskleri minimize edilerek, çalışma saatleri haftada otuz yedi buçuk
saat olarak düzenlenmiştir. Hafta sonu tatili ve 2 asgari ücret maaş ödenmesi
yasalaşmıştır. 
Stratejik öneme sahip madenlerimize kâr veya zarar eden
ticari bir müessese olarak bakılmaması gerektiğini Hükûmetimiz ve Enerji
Bakanlığımız çok iyi bilmektedir. Madenlerimiz kâr ya da zarar etsin, ülkemiz
için stratejik öneme sahip millî değerlerimizdir. Bu millî değerlerimiz uğruna
Zonguldak halkı 5 binin üzerinde maden işçisini şehit vermiştir. 
Hükûmetimiz tarafından yakın zamanda kabul edilen 90
maddelik iş güvenliği paketiyle maden işçilerimizin iş güvenliği ve çalışma
standartları en üst seviyelere çıkarılmıştır. Çalışma standartlarının en üst
düzeye çıkarılmasıyla ortaya çıkan ilave maliyetlerin bir kısmı devletimiz
tarafından karşılanmaktadır. Tamamının karşılanması için Hükûmetimiz tarafından
çalışmalarımız devam etmekte olup, özel maden işçilerimizin mağdur olmaması
için gereken yapılacaktır. Madenci kardeşlerimiz bu konuda her zaman müsterih
olmalıdırlar. Madenlerimizde üretimi ve kârlılık düzeyini artırmak adına, kömür
işletmelerimize maden işçisi alınması için gerekli çalışmalarımız devam
etmektedir.
Saygıdeğer Başkan, değerli milletvekilleri; Zonguldak
ilimizde her evde madende çalışan bir eş veya oğul vardır. Eşini ve oğlunu
madene uğurlayan Zonguldak kadını umutla sağ salim dönüş yolu bekler. 
Bugüne kadar madenlerde hayatını kaybetmiş bütün maden
şehitlerine Allah’tan rahmet dilerken, madenlerde canı pahasına alın teri döken
tüm madenci kardeşlerimize yüce Yaradan’ın kolaylıklar vermesini diliyorum. (AK
PARTİ sıralarından alkışlar)
BAŞKAN – Teşekkür ederim Sayın Ulupınar.
Gündem dışı üçüncü söz, 7-14 Ocak Beyaz Baston Görme
Engelliler Haftası münasebetiyle söz isteyen Bursa Milletvekili Lale
Karabıyık’a aittir. 
Buyurun Sayın Karabıyık. (CHP sıralarından alkışlar)
Süreniz beş dakikadır.
3.- Bursa Milletvekili Lale Karabıyık’ın, 7-14 Ocak
Beyaz Baston Görme Engelliler Haftası’na ilişkin gündem dışı konuşması
LALE KARABIYIK (Bursa) – Teşekkürler Sayın Başkan. 
Sayın Başkan, değerli milletvekilleri; öncelikle, dün
İstanbul’da gerçekleşen hain saldırıda hayatını kaybedenlere Allah’tan rahmet,
kederli ailelerine başsağlığı ve yaralılara acil şifalar diliyorum.
Evet, bu hafta Beyaz Baston Görme Engelliler Haftası.
Bu önemli haftada görme engelli vatandaşlarımızın sorunlarına ve taleplerine
değinmek için gündem dışı söz aldım. 
1921 yılından bu yana beyaz baston bir sembol olarak
kullanılmakta. Beyaz baston görme engellilerin aslında özgürce hareket
edebilmelerini sağlayan bir sembol olarak tarihe geçmiştir. Şimdi, şunu
unutmayalım ki hepimiz her an bir görme engelli olabiliriz. Bugün dünyada 5
saniyede 1 kişi, dakikada da 1 çocuk görme engelli hâline gelebiliyor ve 5
görme engelliden 1’i tedavi edilebilirken veya önlenebilirken diğerlerinde bu
şans olamıyor. Aslında görme engelli olmanın yalnızca bir sağlık sorunu
olmadığını ifade ederek, aynı zamanda sosyal bir engel olduğunu da burada
belirtmekte yarar görüyorum. 
Ülkemizde her 8 kişiden 1’inin yani yaklaşık 8 milyon
500 bin kişinin engelli olduğunu, bu vatandaşlarımızdan yaklaşık 2 milyon
kişinin çocuk olduğunu, 100 bin civarında ise görme engellimiz olduğunu burada
belirtmek isterim. Ancak ülkemizde görme engellilere yönelik sadece 13 ilde 16
ilköğretim okulu bulunmakta -Adana, Ankara, Çanakkale, Denizli, Erzurum,
Gaziantep, İstanbul, İzmir, Kayseri, Kahramanmaraş, Konya, Niğde, Tokat ve
Diyarbakır- 15 ve üzeri yaşlarda bulunan görme engellilere de temel ve mesleki
eğitim veren sadece 2 tane rehabilitasyon merkezi bulunmakta. Yani bu şu
gerçeği ortaya koyuyor ki görme engelli vatandaşlarımızın eğitimden yararlanma
oranı sadece yüzde 10’dur, böyle bir gerçeğimiz var. Aynı zamanda bu okullarda
belli araç ve gereçlerin bulundurulması zorunlu iken çoğunda bu eksiklikler de
mevcuttur. 
Diğer taraftan, ülkemizde hâlâ engelli çocuklarını
okula göndermeyen aileler bulunmakta, bazı imkânların da farkında olmamakta ya
da bu imkânlar yetersiz olmaktadır. Bu nedenle Millî Eğitim Bakanlığının
konuyla ilgili olarak ülke çapında planlı ve sistemli bir çalışma yapmasının
acil olduğunu düşünüyorum.
Yine, özel eğitim ve rehabilitasyon hizmetleri,
Anayasa’mıza göre devletin görevidir. Ancak, burada, özelleştirilmiş bir hizmet
görüyoruz ve ücretler çok yüksek olduğundan, devlet de yapılan ödemeleri
yetersiz olarak verdiğinden burada da pahalı bir eğitim sistemi karşımıza
çıkıyor.
Yine, görme engelli veya yarı görme engelli
vatandaşlarımızın gözlüklerinin alımında da devlet maliyetlerinin tamamını karşılayamıyor.
Diğer taraftan, kamuda ve özel sektörde engelliler için
ayrılan boş kadroların doldurulmasını, engelliler için yeni istihdam
kadrolarının oluşturulmasını ve kotaların artırılmasını, işverenlerin engelli
istihdam edilmesi için özel teşviklerle değerlendirilmesini talep ediyorum.
Başka bir önemli konu, değerli milletvekilleri, görme
engelli vatandaşlarımız belediye otobüsleriyle bir yerden bir yere giderek
sosyal hayatlarını veya iş hayatlarını devam ettirmeye çalışıyorlar. Ancak,
kartlı bir sistem var. Mesela, Bursa’da çok eleştirdiğimiz bir konu var. Günde
sadece 6 kez binilebiliyordu ama seçim sırasında, genel seçimin kısa bir süre
öncesinde günde 10 kereye çıkarıldı, seçimden sonra da 4’le sınırlandırıldı.
Başka illerde böyle bir uygulama olduğunu görmedim ama görme engellilerimize de
neden bir engel de sınır getirerek biz koyuyoruz acaba, bunu yetkililere
soruyorum.
Diğer taraftan, otobüslerin sesli sinyalizasyon
sisteminin olması lazım. Çünkü, görme engelli vatandaşımız geldiği yeri, nerede
ineceğini bilemiyor, duraklarda da hangi duraktan hangi otobüse -numarayı da
göremediği için- bineceğini ve nereye gideceğini bilemiyor. Bu sinyalizasyon
sistemlerinin bir an önce yapılması gerekiyor.
Bir diğer nokta da telefonları kullanmaları mümkün
değil. Özellikle görme engelliler için yapılan programlar var. Şu anda bu
programların yüklenmiş olduğu teknolojiler mevcut. Bir miktar dağıtılmıştı, bir
kampanya vardı ama bu yetersiz olmuş ve sorunlar yaratmıştır. Bunu da
dikkatinize sunmak istiyorum.
Sözlerime son verirken bütün görme engelli
vatandaşlarımıza bu hafta vesilesiyle en derin sevgi ve saygılarımı sunuyorum.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Karabıyık.
Şimdi, elektronik sisteme girerek söz talep eden milletvekillerine
birer dakika süreyle söz vereceğim.
Söz verme işlemini başlatıyorum.
Sayın Tanal…
V.- AÇIKLAMALAR
1.- İstanbul Milletvekili Mahmut Tanal’ın,
Şanlıurfa’nın Hilvan ilçesinin içme suyu sorununa, Adıyaman’a su arıtma
tesisinin ne zaman kurulacağını öğrenmek istediğine ve görme engellilerin
eğitim göreceği bir lise olmadığına ilişkin açıklaması
MAHMUT TANAL (İstanbul) – Teşekkür ediyorum Sayın
Başkanım.
Sayın Bakanım, sizi burada yakalamışken… Ben üçüncü
dönem milletvekiliyim, aslen Şanlıurfa Hilvan ilçesindenim. Bu Hilvan ilçesinin
içme suyu yok. Siz Bakan olarak, bilmiyorum, herhâlde bir dahaki dönem ben de
seçilemeyebilirim, siz de ama bari, hiç olmazsa bu dönem bu Hilvan’ın içme
suyunu getirelim, bir.
İkincisi: Aynı zamanda benim rahmetli anne-babam
Adıyamanlı. Adıyaman’ın pis lağım sularının tamamı Atatürk Barajı’na akıyor.
Bu, Çevre Kanunu, Türk Ceza Kanunu’nun 184’üncü maddesi uyarınca suç. Bu
anlamda, Adıyaman’ın bu su arıtma, pis, kirli su arıtma tesisini ne zaman
kuracaksınız?
Üçüncü konu: Görme engellilerin Türkiye’de okuyacak
liseleri yok. Eğitim bir insan hakkıdır. Lisesi olmayan görme engelli
vatandaşlarımız nerede okuyacak? Bu insan hakkının ihlaline ne zaman son
vereceğiz?
Teşekkür ediyorum.
BAŞKAN – Sayın Engin…
2.- İstanbul Milletvekili Didem Engin’in, muhalefet
partilerinin verdikleri Meclis araştırması önergelerinin kabul edilmediğine ve
çoğulcu ve demokratik bir yaklaşım izleyeceğini belirten iktidar partisinden bu
sözlerinin arkasında durmasını beklediğine ilişkin açıklaması
DİDEM ENGİN (İstanbul) – Sayın Başkan, sayın
milletvekilleri; 1 Kasım seçimlerinden sonra Cumhuriyet Halk Partisi tarafından
Meclise sunulan ve AKP’nin reddettiği araştırma önergelerinden örnekler vermek
istiyorum.
“Ülkemizin doğusunda ve güney doğusunda yaşanan dram ve
binlerce vatandaşımızın evinden, yurdundan ayrılıp başka illere göç etmek
zorunda kalması, can ve mal güvenliği üzerindeki tehditler ve alınacak
önlemleri araştıralım.” dedik, AKP reddetti. “Basın özgürlüğü araştırılsın.”
dedik, AKP reddetti. Yolsuzlukların araştırılması için önerge sunduk, yine AKP
reddetti. Geçtiğimiz hafta bir Roman vatandaşımız çadırda donarak hayatını
kaybetmişti; “Roman vatandaşlarımızın sorunlarını araştıralım.” dedik, yine AKP
tarafından reddedildi.
Sırf bir muhalefet partisinin araştırma önergesi kabul
edilmiş olmasın diye gelen bütün önerileri reddeden fakat Hükûmet programında
katılımcı, çoğulcu, özgürlükçü ve demokratik bir yaklaşım izleyeceğini belirten
iktidar partisinden verdiği sözlerin arkasında durmasını bekliyoruz.
Teşekkür ederim.
BAŞKAN – Sayın Bayraktutan…
3.- Artvin Milletvekili Uğur Bayraktutan’ın,
Cerattepe’yle ilgili vermiş olduğu soru önergesine verilen cevabın gerçeği
yansıtmadığına ilişkin açıklaması
UĞUR BAYRAKTUTAN (Artvin) – Teşekkür ediyorum Sayın
Başkan.
Sayın Bakan, Cerattepe’yle alakalı vermiş olduğum soru
önergesinin altına imza atmışsınız, demişsiniz ki: “Cerattepe’de orman katliamı
yoktur.” Belge burada. 
İlgili şirket diyor ki: “53 bin ağaç keseceğim.” Başka
bir konuya ilişkin konuşacaktım. Biraz önce haber geldi, Cerattepe’ye Orman
Bölge Müdürlüğü elemanları jandarma eşliğinde müdahale ediyorlar. Siz buraya
demişsiniz ki: “Ağaç kesimi yapılmayacaktır, orman kesimi yapılmayacaktır.”
Sayın Bakan, bugün veya yarın Artvin’de eğer kan akarsa sorumlusu sizsiniz.
Bakın, çok ciddi bir olay var, farkında değilsiniz bu boyutun nereye
geleceğinin. Artvin’de, şu anda, Cerattepe’deki ormanı vatandaş sizden korumaya
çalışıyor Sayın Bakan, sizden. Bunu bilin yani. Vatandaş diyor ki: “Orman
Bakanı ağacı kesmesin diye…” Zatıalinizden, sizin bölge müdürünüzden… Bakalım
siz mi kazanacaksınız, biz mi kazanacağız, hep beraber göreceğiz Sayın Bakan.
Bunun altından nasıl kalkacağınızı merak ediyorum. Bakın, bu saatten sonra
birinin burnu kanarsa sorumlusu sizsiniz, bunun bedelini siz ödeyeceksiniz
Sayın Bakan, bu kadar açık ifade ediyorum yani bunu bilin. 50 bin ağaç
kesilecek, buraya demişsiniz ki: “Ağaç kesimi yapılmıyor.” Bunun hukukta bir
tek tanımı vardır, gerçeğe aykırı söylemek değil, yalan söylemektir bunun tarifi.
Yazıklar olsun diyorum, başka bir şey demiyorum. 
BAŞKAN – Sayın Atıcı… 
4.- Mersin Milletvekili Aytuğ Atıcı’nın, Mersin
otogarının işletilmesiyle ilgili sorunlara ilişkin açıklaması
AYTUĞ ATICI (Mersin) – Teşekkür ederim Sayın Başkan. 
Değerli arkadaşlar, Mersinlilerin yaşadığı çok sayıda
sorun yetmiyormuş gibi vatandaşlar Mersin’de bir de otogar çilesi çekmektedir.
CHP döneminde yapılan ve bitirilen otogarın açılışını yapmak Milliyetçi Hareket
Partili Büyükşehir Belediye Başkanına nasip oldu. Ancak, otogarın
işletilmesiyle ilgili sorunlar yaklaşık iki yıldır çözülemedi. Otobüsler
otogara giremiyor, vatandaşlar yağmurda, çamurda petrol istasyonlarından
toplanıyor veya ilçelerde bırakılıyor, vatandaşlar kendi parasıyla rezil
oluyor. Büyükşehir Belediyesi bu sorunu çözmek yerine otogarı satıp kurtulmayı
planlıyor. Bu durum asla kabul edilemez. Otogar ya Büyükşehir Belediyesi
tarafından adamakıllı işletilmeli ya da ihale yenilenerek vatandaşların çektiği
bu çile derhâl sonlandırılmalıdır. 
Teşekkür ederim. 
BAŞKAN – Sayın Akın…
5.- Balıkesir Milletvekili Ahmet Akın’ın, Balıkesir
Devlet Hastanesi onkoloji servisinde yeterli doktor bulunmaması nedeniyle
hastaların yaşadığı sıkıntılara ilişkin açıklaması
AHMET AKIN (Balıkesir) – Sayın Başkan, teşekkür ederim.

Balıkesir Devlet Hastanesinde özellikle onkoloji
servisinde tedavi gören hastalar son bir yıldan bu yana doktor eksikliği
yüzünden önemli sorunlar yaşıyorlar. Onkoloji servisinde daha önce 2 doktor
olduğunu ancak bir yıl önce 1 doktorun ayrıldığını, bu nedenle tek doktorun
bütün hastalara bakmak zorunda kaldığını belirtiyorlar. Serviste görevli
doktorun günde ortalama 100 hastaya hizmet verdiği, bu nedenle de hastaların
uzun süre sıra beklemek durumunda kaldıkları bilgileri veriliyor. Büyükşehir
statüsünde olan ve ilçeleriyle birlikte yaklaşık 1 milyon 200 bin nüfusa sahip
Balıkesir’de onkoloji servisinde tek doktorun bulunması sağlık alanındaki insan
gücü planlamasında ne durumda olduğumuzun en somut göstergesidir. Hükûmetten
beklentimiz bir an önce bu konuya duyarlılık göstermeleri, zaten sıkıntılı
durumda olan onkoloji servisi hastalarının hastane koridorlarında
bekletilmelerine ve…
(Mikrofon otomatik cihaz tarafından kapatıldı) 
BAŞKAN – Sayın Nurlu…
6.- Manisa Milletvekili Mazlum Nurlu’nun, Manisa Büyükşehir Belediyesinin, vatandaşın onayı
olmadan kartlı sayaç takılması uygulamasına son vermesi gerektiğine ilişkin
açıklaması
MAZLUM NURLU (Manisa) – Sayın Başkan, değerli
milletvekilleri; Manisa Büyükşehir Belediyesi, mevcut mekanik su sayaçlarını
sökerek yerine ön ödemeli kartlı su sayacı takmakta ve bunun için abonelerden
230 lira para almaktadır. Manisa, Salihli, Turgutlu, Alaşehir, Soma, Saruhanlı,
Gölmarmara ve Kırkağaç ilçelerinde olmak üzere 193 bin adet su sayacı
değiştirilecek ve Manisalıların cebinden 50 milyon lira para çıkacaktır. 
Belediyeler, içme ve kullanma suyunu sağlama görevini
istisnasız ve hiçbir ön şarta bağlı olmaksızın yerine getirmek zorunda
olduğundan bu uygulama tüketici haklarına ve yargı kararlarına açıkça
aykırıdır. Kaldı ki Yargıtay açılacak davalara ışık tutan emsal kararında sayaç
seçimi tercihinin tüketiciye bırakılması, talep dışı ve zorla kartlı sayaç
takılamayacağı konusunda genel bir içtihat da oluşturmuştur. Bu nedenlerle
Manisa Büyükşehir Belediyesi vatandaşın onayı olmadan kartlı sayaç takma
uygulamasına son vermelidir.
Genel Kurulu saygıyla selamlıyorum.
BAŞKAN – Sayın Sarıbal…
7.- Bursa Milletvekili Orhan Sarıbal’ın, İstanbul
Sultanahmet Meydanı’nda yaşanan katliam sonrası basın-yayın yasağı getirilmiş
olmasını ve TÜİK’in yaptırdığı anketlere cevap vermeyenlere ceza vermesini
kınadığına ilişkin açıklaması
ORHAN SARIBAL (Bursa) – Sayın Başkan, dün İstanbul
Sultanahmet Meydanı’nda yaşanan katliam sonrası Hükûmet tarafından basın-yayın
yasağı getirilmiş olmasını kınıyoruz. Paris örneğini görmesi gerektiğini
söylüyoruz. Bir an önce bu ülkenin, bu toplumun yaşanan gerçeklerden haberdar
olması için basın-yayın yasağının bu tür olaylar sonrası gündeme getirilmesinin
yanlış olduğunu bir kez daha ifade ediyoruz. 
Yine, TÜİK’in aileleri ziyaret ederek, bazı anketler
yaptırarak ama bu anketlere cevap vermeyenlere 1.000 lirayla 1.500 lira
arasında ceza vermiş olmasını şiddetle kınıyoruz, TÜİK’i göreve çağırıyoruz.
Bakınız, Bursa’da yaşanan bir olayı paylaşmak isterim: Bir ev ziyaret ediliyor.
Kadın Kürt, Türkçe bilmiyor. Kendisine anket yapmak istedikleri söyleniyor ama
kadın anketin ne olduğunu bilmiyor, “Evimizde anten yok, antene ihtiyacımız
yok.” diye kabul etmiyor. Hiçbir işi olmayan aileye 1.100 lira ceza veriliyor.
BAŞKAN – Sayın Aydın…
8.- Bursa Milletvekili Erkan Aydın’ın, Bursa’nın
sağlık, eğitim ve çevre sorunlarının giderek büyüdüğüne ilişkin açıklaması
ERKAN AYDIN (Bursa) – Sayın Bakan, seçim bölgem olan
Bursa’nın sağlık, eğitim ve çevre sorunları giderek büyüyor. Yatırımlardan çok
az pay alan Bursa, artan nüfusunu kaldıramaz duruma geldi, en derin
sorunlarından biri de çevre. Şehrimizdeki su kaynaklarının kirletilmesinin
önüne ne yazıktır ki geçemiyoruz. Bugün Bursa’da arıtılmadan Nilüfer Çayı’na
verilen kentsel ve endüstriyel atık sular Nilüfer Çayı’nı önemli ölçüde
kirletiyor. Aynı şekilde, düzensiz katı atıklardan kaynaklanan sızıntı suları,
tarımsal kaynaklı kirlilikler, benzin istasyonlarından kaynaklanan araba yıkama
suları ve yağmur sularıyla gelen cadde kirlilikleri de Nilüfer Çayı’nın büyük
ölçüde kirlenmesine neden oluyor. Bu da büyük bir çevre kirliliğine yol açıyor.
Bakanlığınızın bu konuyla yakından ilgilenmesini talep ediyor, çevre sorununun
çözülmesini istiyorum.
BAŞKAN – Sayın Havutça…
9.- Balıkesir Milletvekili Namık Havutça’nın, İstanbul
Sultanahmet Meydanı’nda yapılan terör saldırısı sonrası Hükûmetin muhalefeti ve
basını suçlamak yerine sorumluluk alması ve İçişleri Bakanının istifa etmesi
gerektiğine ilişkin açıklaması
NAMIK HAVUTÇA (Balıkesir) – Teşekkür ederim Sayın
Başkan.
Sayın Bakan, dün İstanbul’da, turizmin kalbinde büyük
bir terör saldırısıyla Türkiye sarsıldı. Tabii, Hükûmet, her olayda olduğu gibi
bu defa da yayın yasağı getirerek, yasaklar getirerek, sorumluluk almaktan
kaçarak… Türkiye’nin gündeminde terör, insan sağlığı ve can güvenliği önemli
bir sorun olarak duruyor. Bakın, burada barış diyenleri hain, yayın özgürlüğünü
savunanları casus ve Hükûmetin icraatlarını eleştirenleri vatan haini olarak
görüp devletin kutsal kavramlarının arkasına saklanarak Hükûmet sorumluluk
almaktan kaçınamaz. Türkiye’de, bugün, dün elini kolunu sallaya sallaya Suriye
sınırından girip turizmin kalbinde biri bomba patlatıyorsa ve onlarca
yurttaşımızın ölümüne sebep oluyorsa bunun sorumluluğu MİT’tedir, İçişleri Bakanındadır,
Emniyet istihbarat teşkilatındadır, basın mensuplarında değil. Hükûmetin artık
muhalefeti ve basını suçlamak yerine sorumluluk alarak -onurlu bir davranış
olarak- o Bakanının, İçişleri Bakanının istifa etmesi gerekir.
BAŞKAN – Sayın Gaytancıoğlu…
10.- Edirne Milletvekili Okan Gaytancıoğlu’nun, gübre
ile yeme yapılan zamlara ve SGK ile BAĞ-KUR primlerinde yapılan artışlara
ilişkin açıklaması
OKAN GAYTANCIOĞLU (Edirne) – Teşekkür ediyorum Sayın
Başkan.
AKP Hükûmeti, 1 Kasım seçimlerinde, Cumhuriyet Halk
Partisinin seçim vaatlerinden kopya çektiği gübre ve yemde KDV’yi yüzde 1’e
düşürme politikasında her zaman olduğu gibi yine sınıfta kalmıştır. Elde
ettiğimiz bilgilere göre daha KDV oranları düşmeden hem gübreye hem de yeme
ciddi zamlar gelmiştir. Uygulama çok başarısız olmuş, çiftçiye ayrılan kaynak,
maalesef, ithal hammaddeye dayalı bu sektörlerde rol oynayan büyük sermayeye
gitmiştir. Yani, sadece gübrede devletin çiftçiye bıraktığı 2 milyar lira büyük
sermaye kuruluşlarını desteklemeye gitmiştir. 
Başka bir konu da asgari ücret artışına kaynak bulmak
için SGK ve BAĞ-KUR primlerinde yapılan artışlardır. Çiftçilerimizin BAĞ-KUR
primleri yüzde 35,2 oranında artmıştır. Bu çok yüksek bir artıştır, çiftçi bunu
ödeyemez.
BAŞKAN – Sayın Arslan…
11.- Denizli Milletvekili Kazım Arslan’ın, ihracatın
düşmesini önlemek için hangi tedbirlerin alınacağını öğrenmek istediğine
ilişkin açıklaması
KAZIM ARSLAN (Denizli) – Sayın Başkan, değerli
milletvekilleri; iktidarın ekonomi politikasının yanlışlığı sebebiyle komşularımızla
ilişkilerimiz bozulmuş, ülkemizdeki terörün de önlenememiş olması nedeniyle
genel ihracatımız yüzde 10,2 oranında, Denizli ihracatımız da yüzde 16,1
oranında düşmüştür. Bu durum karşısında ihracatımızın düşmesini önlemek için
hangi tür tedbirleri almayı düşünüyorsunuz? 
Denizli ihracatçısının bekletilen KDV iadesi ve her
türlü devlet alacakları ile mahsuplarını ne zaman gerçekleştireceksiniz?
Belediyelerin KDV alacaklarının borçlarıyla mahsubunu ne zaman yerine
getireceksiniz?
Sağ olun.
BAŞKAN – Sayın Hakverdi…
12.- Ankara Milletvekili Ali Haydar Hakverdi’nin,
Diyanet İşleri Başkanlığının sitesinde yayınlanan bir fetvayla ilgili mutlaka
hesap sorulması gerektiğine ilişkin açıklaması
ALİ HAYDAR HAKVERDİ (Ankara) – Teşekkür ederim Sayın
Başkan.
Geçen hafta Diyanet sitesinde babanın öz kızının ırzına
geçebileceğine ilişkin bir fetva yayınlandı. İçeriğini utandığım için
okumayacağım burada. Ama, bu sapıklığı tespit edip görevden alınmayan kişiler
bu suça ortak olur. Ayrıca, bu sapıklığa tepki gösterenleri din düşmanı olarak
suçlayanlar da bu suça ortak olacaktır. Biz bekliyoruz, sonuna kadar takipçisi
olacağız, ısrarlıyız ve mutlaka bu sapıklığın hesabının sorulmasını bu Genel
Kuruldan ve ilgili bakanlıktan talep ediyoruz. Takipçisiyiz, takibini de bırakmayacağız.
BAŞKAN – Sayın Kayışoğlu…
13.- Bursa Milletvekili Nurhayat Altaca Kayışoğlu’nun, sokağa çıkma yasakları nedeniyle göçe zorlanan
yurttaşların AFAD hizmetlerinden yararlanamamadığına ve Hükûmetten bu konuda
tedbir alınmasını talep ettiğine ilişkin açıklaması
NURHAYAT ALTACA KAYIŞOĞLU (Bursa) – Teşekkür ederim
Sayın Başkan. 
Başbakanlığa bağlı AFAD Başkanlığına ilişkin mevzuat ve
harcama yönetmeliğinde Şubat 2015 yılında yapılan değişiklikle savaş nedeniyle
göç etmek zorunda kalanlar bu kapsama alınmıştır. Fakat, maalesef, ülkemizdeki
sokağa çıkma yasakları nedeniyle göçe zorlanan yurttaşlarımız AFAD
hizmetlerinden yararlanamamaktadırlar. Sokağa çıkma yasaklarının olduğu
bölgelerden göçmek zorunda kalan yurttaşlarımızın mağduriyetlerini gidermek
için Hükûmet tedbirler almakta mıdır, alıyorsa yeterli midir diye soruyoruz ve
değilse de bir an önce eşitlik ilkesi gereği bu tedbirlerin alınmasını talep
ediyoruz. 
Teşekkürler. 
BAŞKAN - Sayın Ok...
14.- Balıkesir Milletvekili İsmail Ok’un, öğretmenlere 3600 ek gösterge verilerek
mağduriyetlerinin giderilmesini talep ettiğine ilişkin açıklaması
İSMAİL OK (Balıkesir) – Teşekkür ederim Sayın Başkan. 
Geleceğimizin teminatı evlatlarımızı yetiştiren eğitim
ordusunun fedakâr öğretmenleri AKP Hükûmeti tarafından üvey evlat muamelesi
görmektedir. Eğitim ordusunun fedakâr çalışanları öğretmen arkadaşlarımın gözü
kulağı Türkiye Büyük Millet Meclisindedir. Bir öğretmen vekil olarak öğretmen
arkadaşlarımıza 3600 ek göstergenin verilerek eğitim çalışanlarının mağduriyetinin
bir nebze de olsa giderilmesini talep ediyorum. 
Teşekkür ederim.
BAŞKAN – Sayın Yedekci…
15.- İstanbul Milletvekili Gülay Yedekci’nin,
Silivrikapı-Yedikule arasındaki hendek içindeki bostanların yıkımının
durdurulmasını talep ettiğine ilişkin açıklaması
GÜLAY YEDEKCİ (İstanbul) – Teşekkür ederim Sayın
Başkanım.
Ayvansaray’dan Yedikule’ye kadar uzanan, tarihî kara
surları boyunca uzanan hendekler Osmanlı Dönemi’nde sur duvarıyla birlikte hem
kentin savunmasına hem de tarımsal üretime yönelik çeşitli işlevleri yerine
getirmekteydi. Hendeklerin tarımsal üretimin gerçekleştirildiği bir alan olma
özelliği Osmanlı kentlerinin önemli bir niteliğidir. Silivrikapı-Yedikule
arasındaki hendek içindeki bostanlar bu niteliği yansıtan en son bildiğimiz
örnektir. Bu bostanlar içerisinde yer alan kuyu, su dolabı, bostancı odaları,
meyve ağaçları ve fidanlıklarla birlikte Osmanlı kayıtlarında ayrıntılı bir
şekilde kendine yer bulmuştur. Yedikule hendek bostanları Osmanlı tarım,
kültürü ve teknolojisinin mimari bir unsurudur ve bu sabah erken saatlerde
başlayan yıkımın durdurulmasını, belediyenin ve ilgili kurumların geleneksel
bir görevi olan bostanlar ve bostancıları korumasını talep ediyoruz. Cumhuriyet
Halk Partisi olarak yeşili, doğayı, kenti savunmaya devam edeceğiz. 
Teşekkür ederim. 
BAŞKAN – Sayın Sarıhan…
16.- Ankara Milletvekili Şenal Sarıhan’ın, Beyaz Show
programına telefonla bağlanan Ayşe öğretmeni terörist ilan eden, bini aşkın
aydının şiddetin durması konusundaki bildirilerini terör eylemi olarak
nitelendiren anlayışla ülkenin önünün açılamayacağına ilişkin açıklaması
ŞENAL SARIHAN (Ankara) – Değerli Başkan, bilgileriniz
içinde olduğu gibi, Beyaz’a bağlanan Ayşe öğretmeni terörist ilan eden anlayış,
son olarak da bini aşkın aydın arkadaşımızın barışın sağlanması ve şiddetin
durması konusundaki bildirilerini terör eylemi olarak nitelendirdiler. Bu bana
12 Eylül Dönemi’nde gündeme gelen Aydınlar Dilekçesi davasını anımsatıyor ve
tarih tekerrür mü ediyor diye soruyorum. Biz ne zaman ileri doğru gideceğiz, ne
zaman gerçeklerin araştırılması konusunda kendimizi görevli hissedeceğiz ve
ülkenin önünü açacağız, bunu merak ettiğimi ifade etmek istiyorum. 
BAŞKAN – Sayın Tarhan…
17.- Kocaeli Milletvekili Tahsin Tarhan’ın, TOKİ’nin
kâr elde etme amacının olmaması gerektiğine ve orantısız artışlar nedeniyle
TOKİ’den ev sahibi olan yurttaşların mağdur olduğuna ilişkin açıklaması
TAHSİN TARHAN (Kocaeli) – Sayın Bakan, TOKİ’den ev
sahibi olan yurttaşlarımız mağdur. Hem malzemeleri kalitesiz hem de
vatandaşlarımızın borçlu olduğu ana paralarının artıyor olması kabul edilir bir
durum değil. Zaten zor durumda olan vatandaşlarımız orantısız artış nedeniyle
daha da büyük bir sıkıntıya sokuluyor. TOKİ’nin kâr elde etme amacı olmadığını
bir kez daha hatırlatıyor, vatandaşlarımızın mağduriyetinin giderilmesi için
adım atmanızı bekliyoruz.
BAŞKAN – Sayın Okutan…
18.- Isparta Milletvekili Nuri Okutan’ın, Kuzey Kıbrıs
Türk Cumhuriyeti Cumhurbaşkanı Rauf Denktaş’ın 4’üncü ölüm yıl dönümüne ilişkin
açıklaması
NURİ OKUTAN (Isparta) – Teşekkür ederim Sayın Başkan.
Kıbrıs mücahidi, Kuzey Kıbrıs Türk Cumhuriyeti
Cumhurbaşkanı, büyük devlet adamı Rauf Denktaş’ın bugün 4’üncü ölüm yıl dönümü.
Bilindiği gibi, Rauf Denktaş tüm hayatını Kıbrıs Türk halkının hak, eşitlik ve
hürriyet davasına adamıştır. Denktaş sergilediği liderlik, devlet adamlığıyla
kalplerimizde ve tarihteki müstesna yerini koruyacaktır. Bilhassa, Kıbrıs
müzakerelerinin Rum tezlerinin kabulü anlamına gelebilecek şekilde yürüdüğü
bugünlerde rahmetli Denktaş’ı ve onun mücadeleci kişiliğini çok arıyoruz. Onun
yokluğunu her an yüreklerimizde hissediyoruz. Bu duygularla kendisine ölümünün
4’üncü yıl dönümü münasebetiyle Allah’tan rahmet diliyorum.
BAŞKAN – Sayın Çamak…
19.- Mersin Milletvekili Hüseyin Çamak’ın, ikinci
öğretim harç ücretlerinin kaldırılması gerektiğine ilişkin açıklaması
HÜSEYİN ÇAMAK (Mersin) – Sayın Başkan ve değerli
milletvekili arkadaşlarım; bir ülkenin aydınlık yarınlarını şekillendiren,
üniversite eğitimine sergilenen yaklaşım o ülkenin gençlerine ve dolayısıyla
geleceğine olan önemi de göstermektedir. Fakat, maalesef, ülkemizde böyle bir
hassasiyete dair olumlu gelişmeler görmüyoruz. Bu anlamda, üniversitelerin
ikinci öğretiminde okuyan öğrencilerden alınan harç paraları âdeta eğitimde
gece tarifesi niteliğinde olup öğrenciler arasında adaletsiz bir uygulama
olarak dikkat çekmektedir. Her şeyden önce, öğrencileri müşteri gibi görmeden,
Anayasa’nın eşitlik ilkesine de aykırı olan ikinci öğretim harç ücretleri
kaldırılmalıdır. Yetkili merciler zorunlu alınan harçlarla ilgili gerekli yasal
değişiklikleri yaparak bu mağduriyeti gidermelidir. Bu konuda herhangi bir
çalışma var mıdır? 
Teşekkür ederim.
BAŞKAN – Sayın Yıldız Biçer…
20.- Manisa Milletvekili Tur Yıldız Biçer’in, Sağlık
Bakanlığının açıkladığı hasta memnuniyetiyle ilgili anket sonuçlarının gerçekçi
olmadığına ilişkin açıklaması
TUR YILDIZ BİÇER (Manisa) – Sayın Başkan, sayın
milletvekilleri; Sağlık Bakanlığı açıkladığı anket sonuçlarında giderek artan
oranda hasta memnuniyeti olduğunu açıklamıştır. İşin ilginç yanı, bu anketlerde
terminal dönemdeki hastalar ve diyaliz hastaları hariç tutulmuştur. Yani kanser
hastaları, ağır diyabetliler, ağır koroner hastaları ve diyaliz hastaları gibi
gerçek hastalara sorunun sorulmadığı bir anketin sonuçları ne kadar
gerçekçidir? Bu sonuçlar trajikomiktir. Objektif, bilimsel sonuçların
açıklanmasını bekliyorum.
BAŞKAN – Sayın Göker…
21.- Burdur Milletvekili Mehmet Göker’in,
milletvekilleri Genel Kurulda yörelerinin sorunlarını dile getirirken Enerji ve
Tabii Kaynaklar Bakanının dinlemediğine ilişkin açıklaması
MEHMET GÖKER (Burdur) – Sayın Başkan, Meclis çatısı
altında muhalefet milletvekilleri olarak elimizden geldiğince yöremizin ve
ülkemizin sorunlarını dile getiriyoruz ve fakat farkındayız ki bu söylemler
iktidar vekillerince dikkate dahi alınmıyor. Dün gördük ki Enerji Bakanımız
Genel Kurul salonunu kabul salonuna çevirdi. Bizleri dinlemedi, kulak dahi
vermedi, uyarılarımızı dikkate almadı. Tarihe not düşmek ve Parlamentonun onuru
adına iktidar vekillerine çağrıda bulunuyorum: Demokrasi ciddi bir iştir.
Teşekkür ediyorum. 
BAŞKAN – Teşekkür ederim.
Sayın grup başkan vekillerinin söz talebi olduğunu
görüyorum.
Sayın Akçay…
22.- Manisa Milletvekili Erkan Akçay’ın, Kuzey Kıbrıs
Türk Cumhuriyeti Cumhurbaşkanı Rauf Denktaş’ın 4’üncü ölüm yıl dönümüne,
İstanbul Sultanahmet Meydanı’nda yapılan terör saldırısını lanetlediğine, AKP’nin iç ve dış politikalarının ülkemizi terör
saldırılarının bir alanı hâline getirdiğine ve Hükûmeti kararlı ve tavizsiz bir
tutum takınmaya davet ettiğine ilişkin açıklaması
ERKAN AKÇAY (Manisa) – Teşekkür ediyorum Sayın Başkan.
Kıbrıs Türklüğünün mümtaz lideri, Kuzey Kıbrıs Türk
Cumhuriyeti’nin kurucu Cumhurbaşkanı merhum Rauf Denktaş’ın vefatının 4’üncü
seneidevriyesindeyiz. Türk milletinin bu büyük şahsiyetini rahmet, saygı ve
minnetle anıyorum. 
Denktaş, Kıbrıs Türklüğü uğruna harcadığı ömründe dava,
aksiyon ve fikir insanı olarak aziz milletimizin gönlüne taht kurmuştur.
Kıbrıs’ta Türklüğün hak ve menfaatleri için büyük gayretler göstermiştir.
Denktaş, Kıbrıs Türklüğünün varoluş haklarının yılmaz bir savunucusuydu. 
Denktaş’ın davasına bugün AKP Hükûmeti maalesef sahip
çıkmamaktadır. AKP’nin “Çözümsüzlük çözüm değildir.” diyerek başlattığı çözüm
süreci Kuzey Kıbrıs Türk Cumhuriyeti’nin çözülmesine ve tasfiyesine giden bir
sürece doğru ilerlemektedir. AKP, Kuzey Kıbrıs Türk Cumhuriyeti’nin varlığının
arkasında kararlı bir şekilde durmamaktadır. Bu kararlılığı göstermesini
bekliyoruz ve diliyoruz. Milliyetçi Hareket Partisi olarak Kıbrıs Türklüğünün
istiklal ve gelecek mücadelesinin savunucusu olmaya devam edeceğiz.
Bu düşüncelerle ebediyete intikal eden Kuzey Kıbrıs
Türk Cumhuriyeti’nin kurucu Cumhurbaşkanı merhum Rauf Denktaş’ı bir kez daha
rahmet ve minnetle anıyorum.
Ayrıca, malumunuz olduğu üzere, Türkiye'nin tarihî,
kültürel, sosyal ve mimari sembollerinden Sultanahmet Meydanı’nda dün
gerçekleştirilen canlı bomba saldırısıyla 10 kişi hayatını kaybetmiş, 11 kişi
de yaralanmıştır. Terörizmin hain ve kanlı eylemleri ülkemizin dört bir
köşesinde can almaya, kan dökmeye devam etmektedir. AKP’nin şahsi ve keyfî iç
ve dış politikaları ülkemizin terör saldırılarının bir alanı hâline gelmesine
yol açmıştır. On yıllarca başarılı dış politika hamleleriyle Orta Doğu’daki
keşmekeşten uzak durmayı başaran Türkiye bu yönetimle terör saldırılarının
âdeta ilk hedefi hâline gelmiştir. 
Sınır güvenliğimiz kaybolmuştur. Suriye sınırından
mültecilerle birlikte giren teröristler dahi tespit edilememektedir. Bir
taraftan IŞİD, diğer taraftan PKK birer cinayet şebekesi olarak ülkemizde saldırılar
düzenlemeye devam etmektedir. İstanbul’un en merkezî yerlerinden birisinde bu
denli bir saldırının gerçekleşmesi ileri düzeyde bir emniyet ve istihbarat
zafiyetine işaret etmektedir. 
(Mikrofon otomatik cihaz tarafından kapatıldı)
BAŞKAN – Lütfen sözlerinizi tamamlayınız Sayın Akçay.
ERKAN AKÇAY (Manisa) – Toparlıyorum Sayın Başkan.
Teşekkür ederim.
Bu gerçeğe rağmen Hükûmetin bir bakanı güvenlik
zafiyetinin olmadığından bahsetmektedir. Bir taraftan kamu güvenliği için
iktidar yetkisine sahip olacaksınız, diğer taraftan İstanbul’un merkezinde,
Ankara’nın merkezinde, Suruç’ta ve diğer yerlerde patlayan canlı bombalardan ve
güvenlikten kendinizi sorumlu hissetmeyeceksiniz. Bu, kabul edilebilir bir
durum değildir. Bir hükûmetin birinci öncelikli görevi, halkın can ve mal
güvenliğini, asayişi sağlamak, terörle etkin ve önleyici bir şekilde mücadele
etmektir. Peki, Hükûmet kendisini sorumlu hissetmiyorsa sorumlu kim? Adalet ve
Kalkınma Partisi iktidarı bu sefer de sorumluluğu Alman İçişleri Bakanına mı atacak
yani Alman İçişleri Bakanının istifasını mı isteyeceğiz? 
Değerli milletvekilleri, ülkemize yönelik tehdidin
boyutu çok yüksektir, Türkiye terör örgütlerinin çemberindedir. Bu badirelerden
kurtulmak için Hükûmeti mücadeleci, kararlı ve tavizsiz bir tutum takınmaya
davet ediyoruz. Bu düşüncelerle İstanbul Sultanahmet Meydanı’ndaki terör
saldırısını bir kez daha lanetliyoruz. Ülkemizi ziyaretleri sırasında
hayatlarını kaybeden yabancı ülke vatandaşları için ailelerine ve ülkelerine
taziyelerimizi iletiyor, yaralılara acil şifalar diliyoruz.
Teşekkür ederim Sayın Başkan.
BAŞKAN – Sayın Gök…
23.- Ankara Milletvekili Levent Gök’ün, Kuzey Kıbrıs
Türk Cumhuriyeti Cumhurbaşkanı Rauf Denktaş’ın 4’üncü ölüm yıl dönümüne,
Kıbrıs’taki süreçle ilgili bir genel görüşme yapılmasının yararlı olacağına,
İstanbul Sultanahmet Meydanı’nda yapılan terör saldırısının Mecliste
konuşulması gerektiğine ve Hükûmetin doğu ve güneydoğudaki gerginlikleri
azaltıcı çözüm önerileri getirmek durumunda olduğuna ilişkin açıklaması
LEVENT GÖK (Ankara) – Teşekkür ederim Sayın Başkan.
Sayın Başkan, Kıbrıs’taki soydaşlarımızın unutulmaz
lideri Rauf Denktaş’ı ölümünün 4’üncü yılında ben de saygıyla anıyorum. Sayın
Denktaş, Kıbrıs’taki soydaşlarımızın verdiği mücadelede ta başından beri çok önemli
roller üstlenmiş bir lider olarak Kıbrıs’ta ve Türkiye’de tarihe geçmiş bir
liderdir, anısı önünde saygıyla eğiliyorum.
Bu arada Kıbrıs’ta taraflar arasında yürüyen görüşmeler
sonucunda bugün gördüğüm bir haber üzerine eski Cumhurbaşkanı Sayın Mehmet Ali
Talat’ın Kıbrıs’ta belki haziran ayında bir referanduma gidileceği yönündeki
bir ifadesi yer almaktadır. Bu durum göstermektedir ki Sayın Bakan, Kıbrıs’la
ilgili Meclisimizin bir bilgilenmesinde, bir genel görüşme açmasında bence
sayısız yarar vardır. Bu konuda olup bitenin ne olduğu, yaşanılan olaylar ve
süreç konusunda Meclisimizin de bir bilgi sahibi olmasında yarar görüyorum. Bu
konudaki talebimi de Sayın Bakana bizzat iletiyorum.
Sayın Başkan, dün Sultanahmet’teki olayların üzerine
gizlilik yasağı konulması ve basın yasağı konulmasıyla beraber yurt dışındaki
televizyonlardan öğrenmeye çalıştığımız bu olayla ilgili olarak, hayatını
kaybeden tüm insanlara, yabancı uyruklu -ki hemen hemen hepsi öyle- hepsine
Allah’tan rahmet diliyorum. Bu olay şu anda Türkiye’nin dış dünyadaki itibarı
açısından da çok ciddi bir şekilde sarsıntı geçirtecek bir olay niteliğine
bürünmüştür ve bütün dünya televizyonları tarafından da yakından takip
edilmekte, basın kuruluşları bu olaya dikkatlice eğilmektedir. Yani, böyle önemli
bir olay konusunda dahi... Yine bu talebimi dün yinelemiştim ama bu olayın da
Meclisimizde konuşulması gerektiği çok açıktır. Yani, yabancı kanallardan
izleyen bir Türk yurttaş olarak bunları söylemek üzüntü vericidir. Kendi resmî
makamlarımızdan ve kendi resmî kanallarımızdan bunları öğrenmek yerine yabancı
kanallardan öğrenmek de işin çok acı başka bir tarafıdır.
Son olarak Sayın Başkan, doğuda ve güneydoğuda
gerginliğin giderek tırmandığı bir süreçte hayatını kaybeden sivil yurttaşların
cenazelerinin niçin yakınlarına teslim edilmediği ayrı bir sorudur. Yani,
ülkeler arasındaki savaşlarda dahi bazen ara verilir, cenazeler alınır,
yaralılar toparlanır ama kendi ülkemizde olan ve hayatını kaybeden insanların
cenazelerinin ailelerine teslim edilmeyiş gerekçesi nedir? Bu, başka travmaları
ve başka gerginlikleri de ortaya çıkartıyor. Yani, insani bir olay konusunda
devletin çok daha sorumlu, serinkanlı ve bu konunun insani boyutuyla anlayışlı
karşılanması gerekir. Acı üzerine acı yaşanıyor, travmalar başka travmalar
doğuruyor, gerginlikler...
(Mikrofon otomatik cihaz tarafından kapatıldı) 
BAŞKAN – Sözlerinizi tamamlayınız Sayın Gök.
LEVENT GÖK (Ankara) - …başka gerginlikler doğuruyor ve
bu gerginliklerden herkes zarar görüyor. 
Şimdi, burada çok akılcı yaklaşılması ve böyle insani
gerekçelerle taleplerin yerine getirilmesi gerekiyor. Biz de geçtiğimiz hafta
içerisinde sağlıkçı milletvekillerimizi Diyarbakır’a gönderdik. Sayın Bakan,
pek çok sağlık sorunu var. İnsanların hastanelere erişiminde, sağlık yardımı
almasında ve yaralı ya da başka türlü sağlık yardımlarını almak isteyenlerin
Sağlık Bakanlığı tarafından daha yakından takip edilmesi ve bunların acil
sağlık ihtiyaçlarının giderilmesi gerekiyor. Çok ciddi sorunlar saptadık
Diyarbakır’da sağlık bakımından. Cizre’de, Silopi’de, diğer bölgede yaşananlar
daha da vahim. Böyle bir tablo içerisinden ülkemizi çıkarmak durumundayız.
Gerginlikleri azaltıcı çözüm önerilerini iktidar, hükûmet yapmak durumundadır.
Bu konuda doğu ve güneydoğuda…
(Mikrofon otomatik cihaz tarafından kapatıldı)
LEVENT GÖK (Ankara) - …son derece yoğun duygusal
kopuşların yaşandığı bu dönemde bu konunun çok önemli olduğunun altını çizmek
istiyorum. 
BAŞKAN – Teşekkür ederim Sayın Gök.
Sayın Bostancı…
24.- Amasya Milletvekili Mehmet Naci Bostancı’nın,
Kuzey Kıbrıs Türk Cumhuriyeti Cumhurbaşkanı Rauf Denktaş’ın 4’üncü ölüm yıl
dönümüne, ortak acıların politik tartışmaların dışında tutulması gerektiğine ve
devletin sokağa çıkma yasağı uygulanan yerlerdeki cenazeleri ortada
bırakmasının düşünülemeyeceğine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum. 
Öncelikle, 4’üncü ölüm yıl dönümünde Rauf Denktaş’a bir
kez daha rahmet diliyorum. Kıbrıs için yaptıkları unutulmayacak. 
Diğer taraftan, biliyorsunuz, bu Sultanahmet katliamı
sonrasında çok çeşitli konuşmalar, değerlendirmeler oldu. Bir hususa dikkat
çekmek isterim: Muhalif bir basın organı Fransa’da benzeri bir katliam
yaşandığında 8 sütuna manşet olarak “Fransa çocuklarına ağlıyor.” manşetini
çekmişti; acıyı paylaşan asil bir tutum. Sultanahmet katliamı sonrası manşeti
şudur: “Katliam ülkesi.” 2 manşeti mukayese ettiğinizde Fransa’ya karşı acıyı
paylaşan bu manşet, Türkiye söz konusu olduğunda ülkeye karşı husumet dolu bir
politik psikolojiyi işaret ediyor. Ben, bunun, çok problemli bir muhalif
politik psikoloji olduğunu söylemek isterim. AK PARTİ’nin iktidar olmasından
hoşnut olmayabilirler. AK PARTİ’nin yaptıkları icraatları beğenmeyebilirler.
Ama hiçbirimizin başka bir ülkesi yok. Acılar söz konusu olduğunda “Buradan
siyaseten ne çıkartabilirim?” şeklinde, hiçbir çevreden halkın, seçmenin
onaylamayacağı dil oyunlarıyla böyle bir politik psikolojinin ifşası uygun
değildir. Bu, ülkeye hizmet değildir. Ümit ve temenni ederim ki iktidarda
olalım, muhalefette olalım, yerimiz şurada, burada olsun, bazı konuları,
özellikle ortak acıları biz politik tartışmaların dışında tutmak isteriz -biz
isteriz- eminim kendilerini “muhalif” olarak konumlandıran çevreler de ilke
düzeyinde böyle düşünürler ve böyle davranırlar. 
Bir başka husus bu cenazeler meselesi, güneydoğuda,
doğuda yaşanan olaylarda cenazeler meselesi. Sayın CHP Grup Başkan Vekili de
ifade etti. Cenazeler, herkesin temelde, ilke düzeyinde saygıyla yaklaştığı ve
gereken merasimin yapılmasını lüzumlu gördüğü bir durumdur. Güneydoğuda yaşanan
hadise şudur: Cenazeleri almaya gitmesi gereken, defin işlemlerini yapması
gereken ilgili belediyeler bu işi yapmamaktadır. Bu işi yapmayarak, esasen, bu
cenazeler üzerinden bir ajitasyon üretme çabası söz konusudur. 
ABDULLAH ZEYDAN (Hakkâri) – Vuruluyorlar, vuruluyorlar,
nasıl gitsinler? Ateş açılıyor belediye personeline. 
MEHMET NACİ BOSTANCI (Amasya) - Amaç cenazelerin
gömülmesine mâni olarak onların kanlı bedenlerini teşhir edip devletin terörle
mücadelesini zaafa uğratma ajitasyonudur. Lütfen bunu iyi görelim. 
Şırnak’ta bahsedilen cenazeler mesela, Şırnak
Belediyesinin mezbahanesine kaldırılmış, defaatle oradaki valiliğin ikazına
rağmen ailelerine teslim edilmemiş, aileleri teslim almaya geldiğinde aileler
de tehdit edilmiş, baskı uygulanmış…
(Mikrofon otomatik cihaz tarafından kapatıldı)
BAŞKAN – Lütfen sözlerinizi tamamlayınız Sayın
Bostancı. 
MEHMET NACİ BOSTANCI (Amasya) – …cenazelerin orada
kalması için terör örgütünün özel bir çaba gösterdiğine şahit olunmuş, nihayet
ancak dün bu cenazeler defnedilebilmiştir. Devletin, hiçbir yerde, hiçbir
şekilde, terörle mücadele ederken -akıl var, mantık var- kendi aleyhine
olabilecek tarzda, her şey bir kenara -insani normları filan bir kenara
bırakıyorum- cenazeleri ortada bırakması, onları bir unsur olarak kullanmaya
kalkması düşünülemez. Cenazeleri kullanan, kural tanımayan, norm tanımayan ve
kendisini destekleyecek hiçbir fırsatı kaçırmak istemeyen terör örgütüdür. Bunu
lütfen doğru görelim. 
Teşekkür ediyorum. 
BAŞKAN – Teşekkür ederim Sayın Bostancı.
ERKAN AKÇAY (Manisa) – Sayın Başkan…
BAŞKAN – Gündeme geçiyoruz. 
ERKAN AKÇAY (Manisa) – Sayın Başkan…
FİLİZ KERESTECİOĞLU DEMİR (İstanbul) – Sayın Başkan,
gündeme geçmeden ben pek kısa bir söz isteyebilir miyim?
BAŞKAN – Bir saniye Sayın Kerestecioğlu. 
Buyurun Sayın Akçay. 
ERKAN AKÇAY (Manisa) – Sayın Başkan, Sayın Bostancı
konuşması sırasında, konuşmasının bir kısmında, benim yaptığım konuşmaya
cevaben ifadelerde bulunmuştur “…muhalefetin konumlandırılması vesaire.” diye.
Müsaade ederseniz, hemen, çok kısa birkaç cümleyle cevap vermek isterim
efendim. 
MEHMET NACİ BOSTANCI (Amasya) – Hiç ilgisi yok efendim,
kesinlikle ilgisi yok.
ERKAN AKÇAY (Manisa) – İlgisi yok mu? 
Peki efendim, “İlgisi yok.” dedi, bizim de söyleyecek
bir şeyimiz yok. 
BAŞKAN – “İlgisi yok” dediyse sorun yok, peki. 
ERKAN AKÇAY (Manisa) – Peki efendim, teşekkür ederim. 
BAŞKAN – Sayın Kerestecioğlu, size yerinizden bir
dakika söz veriyorum. 
Buyurun efendim. 
25.- İstanbul Milletvekili Filiz Kerestecioğlu Demir’in,
İstanbul Sultanahmet Meydanı’nda yapılan saldırıda ölenlerin yakınlarına
başsağlığı dilediğine, sokağa çıkma yasağı uygulanan yerlerde insanların
üzerine ateş edilmesi nedeniyle cenazelerin kaldırılamadığına ve sorunların
Mecliste birlikte çözülmesi gerektiğine ilişkin açıklaması
FİLİZ KERESTECİOĞLU DEMİR (İstanbul) – Sayın Başkan,
ben, öncelikle, İstanbul’da ölen yabancı uyruklu ya da yaralanan -tam olarak
aslına vâkıf değiliz- bütün insanlarımıza geçmiş olsun ve ölenlerin yakınlarına
başsağlığı diliyorum. 
Sadece şunu ifade etmek istedim: Sanıyorum, Ankara’da
bir katliam olduğu zaman bizim devlet yetkililerimiz gerçekten anında Ankara
meydanında, o gar meydanında olamamışlardı. 
Bu nedenle Türkiye’yle ilgili yapılan haberlerde “Bütün
ülke ağlıyor.” gibi bir ifade kullanılamıyor olabilir. Çünkü hakikaten uzun
zamandır geldiğimiz nokta cenazeler ülkesi durumudur ve söz konusu olan da
orada insanların üzerine ateş edilmesi nedeniyle cenazelerin
kaldırılamamasıdır. Buradan konuşmak kolaydır. Bütün milletvekili
arkadaşlarımız o bölgede bulunuyorlar ve yaşadıklarını defalarca burada ifade
ediyorlar. Ve defalarca dedik ki eğer bize inanmıyorsanız hep beraber gidelim,
bir komisyon oluşturulsun, bütün bu öneriler de…
(Mikrofon otomatik cihaz tarafından kapatıldı) 
FİLİZ KERESTECİOĞLU DEMİR (İstanbul) – …reddediliyor ve
ülke bugün maalesef…
BAŞKAN – Mikrofonunuzu açıyorum, sözlerinizi
tamamlayınız Sayın Kerestecioğlu.
FİLİZ KERESTECİOĞLU DEMİR (İstanbul) – Bitiriyorum
zaten. Teşekkür ederim.
Ve bütün bu araştırma isteklerinin hangi partiden
gelirse gelsin…
BAŞKAN – Bir saniye… Açılmadı galiba, teknik bir sorun
var. 
FİLİZ KERESTECİOĞLU DEMİR (İstanbul) – Bugün muhalefete
teknik sorunlar günü herhâlde. 
BAŞKAN – Sistemin yenilenmeye ihtiyacı var arkadaşlar
görüyorsunuz. 
FİLİZ KERESTECİOĞLU DEMİR (İstanbul) – Evet, genel
olarak tabii ki, her bakımdan.
Bu nedenle, gerçekten, verilen ortak araştırma
isteklerinin artık bu Mecliste hiç olmazsa bir tanesinin kabul edilmesi lazım
çünkü dile getirmemiz gereken çok fazla sorun var. Balıkesir Dursunbey başta
olmak üzere, öğretmenler yerlerinden ediliyorlar, gece yarısı bizleri arıyorlar
“Linç edilme girişimleri vardı ve buraları terk ediyoruz.” diye. Yani ülke
gerçekten ya cenaze kaldırılan ya da insanların hiçbir güvencesinin olmadığı
bir hâle geldi. Hiç iyi bir durumda değiliz. Bu sorunları burada birlikte
çözmemiz gerekiyor, birbirimize laf yetiştirerek değil. Gerçekten her şeye
ağlayacaksak birlikte ağlayalım, birlikte güleceksek de birlikte gülelim.
Çok teşekkür ederim anlayışınız için.
BAŞKAN – Teşekkür ederim Sayın Kerestecioğlu.
Gündeme geçiyoruz. 
Başkanlığın Genel Kurula sunuşları vardır. 
Sözlü soru önergesinin geri alınmasına ilişkin bir
tezkere vardır, okutuyorum:
VI.- BAŞKANLIĞIN GENEL KURULA SUNUŞLARI
A) Önergeler
1.- Balıkesir Milletvekili İsmail Ok’un (6/87) esas
numaralı sözlü sorusunu geri aldığına ilişkin önergesi (4/8)
12/1/2016
Türkiye Büyük Millet Meclisi
Başkanlığına
2015/269 sayı, 6/87 esas numaralı sözlü soru önergemi
geri çekmek istiyorum.
Gereğinin yapılmasını saygıyla arz ederim.
 İsmail
Ok
 Balıkesir
BAŞKAN – Sözlü soru önergesi geri verilmiştir.
Meclis araştırması açılmasına ilişkin üç önerge vardır.
Önergeleri ayrı ayrı okutacağım. 2’nci sırada okutacağım Meclis araştırması
önergesi 500 kelimeden fazla olduğu için önerge özeti okunacaktır ancak
önergenin tam metni Tutanak Dergisi’nde yer alacaktır.
B) Meclis Araştırması Önergeleri
1.- İstanbul Milletvekili İlhan Cihaner ve 23
milletvekilinin, IŞİD’in kontrolündeki bölgelerden ülkemize yasadışı petrol
sevkiyatı yapıldığı, elde edilen gelirin IŞİD’'in faaliyetlerinin finansmanında
kullanıldığı iddialarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/57)
Türkiye Büyük Millet Meclisi
Başkanlığına
Son günlerde Batı basını, özellikle Rusya
Federasyonu'nun resmî makamları aracılığıyla, IŞİD'in kontrolündeki bölgelerden
ülkemize yasadışı petrol sevkiyatı yapıldığı, elde edilen gelirin IŞİD'in
faaliyetlerinin finansmanında kullanıldığı iddia edilmektedir. Söz konusu
iddiaların ve sorun var ise çözüm yollarının araştırılması için Anayasa'nın 98
ve TBMM İçtüzüğü’nün 104 ve 105’inci maddeleri gereğince bir Meclis araştırması
açılması hususunda gereğini arz ederiz.
Saygılarımızla.
1)
İlhan Cihaner (İstanbul)
2)
Bülent Kuşoğlu (Ankara)
3)
Şenal Sarıhan (Ankara)
4)
Devrim Kök (Antalya)
5)
Candan Yüceer (Tekirdağ)
6)
Durmuş Fikri
Sağlar (Mersin)
7)
Veli Ağbaba (Malatya)
8)
Mustafa Ali
Balbay (İzmir)
9)
Gülay Yedekci (İstanbul)
10)
Mevlüt Dudu (Hatay)
11)
Serkan Topal (Hatay)
12)
Tacettin Bayır (İzmir)
13)
Barış Yarkadaş (İstanbul)
14)
Okan Gaytancıoğlu (Edirne)
15)
Eren Erdem (İstanbul)
16)
Necati Yılmaz (Ankara)
17)
Hilmi Yarayıcı (Hatay)
18)
Murat Emir (Ankara)
19)
Ali Haydar
Hakverdi (Ankara)
20)
Muharrem Erkek (Çanakkale)
21)
Gürsel Erol (Tunceli)
22)
Nurhayat Altaca
Kayışoğlu (Bursa)
23)
Kamil Okyay
Sındır (İzmir)
24)
İbrahim Özdiş (Adana)
Gerekçe:
24 Kasım 2015 tarihinde Suriye sınırını ihlal ettiği
gerekçesiyle Türk Silahlı Kuvvetlerinin Rusya Federasyonu'nun Su-24 marka/model
uçağını sınır ihlali gerekçesiyle vurarak düşürmesinin ardından Rusya
Federasyonu, Türkiye Cumhuriyeti'ne yönelik bir dizi yaptırım kararı almış ve
açıklamalar yapmıştır. Bu çerçevede yapılan açıklamalardan biri 3 Aralık 2015
tarihinde Rusya Federasyonu Savunma Bakan Yardımcısı Anatoly Antonov tarafından
yapılmıştır. Sputnik adlı web sitesinde detayları yayınlanan haberde Antonov'un
yaptığı açıklamalarla Türkiye'yi hedef aldığı görülmektedir. Şu açıklamalarda
bulunmuştur: "IŞİD kontrolündeki bölgelerden Türkiye'ye yapılan petrol
ticaretinin üç ana güzergâhını belirledik. Suriye ve Irak'taki yasal
sahiplerinden çalınan bu petrollerin ana tüketicisi, Türkiye'dir. Verilere göre
bu yasa dışı ticarete Türkiye'nin üst düzey siyasi yönetim kadrosu,
Cumhurbaşkanı Erdoğan ve ailesi karışmıştır. Biz daha önce birçok kez
teröristlerle flört edilmesinin tehlikelerinden bahsettik. Bölgede komşu
ülkelerden petrol çalan Türk elitleri ve çetelerden oluşan ortak bir ekip
çalışıyor. Binlerce tankerden endüstriyel nitelikte çok büyük boyutta petrol,
boru hatlarıyla Türkiye'ye ulaştırılıyor. IŞİD'in kontrolündeki bölgelerden
Türkiye'ye sokulan petrolün bir bölümü iç pazara sunuluyor. Petrolün bir bölümü
de gemilere yüklenip işlenmek üzere Türkiye sınırları dışına çıkarılıyor.
Türkiye Cumhurbaşkanı Erdoğan ve ailesinin, Suriye'de IŞİD'in elinde olan
petrol yataklarından yapılan yasa dışı petrol sevkiyatlarıyla doğrudan ilişkisi
var. Sadece son bir haftada Türkiye topraklarından IŞİD ve El Nusra saflarına 2
bin militan, 120 tonun üzerinde askerî mühimmat ve yaklaşık 250 adet motorlu
akışı oldu. Güvenilir istihbarat raporlarımıza göre, Türkiye uzun zamandır ve
düzenli biçimde bu tür faaliyetler yürütüyor." 
Antonov açıklamalarını fotoğraf ve video
kayıtlarıyla desteklemektedir. Buna göre IŞİD'in elindeki petrol Irak ve
Suriye'deki yığınaklarda çıkarılmakta ve depolanmakta; Türkiye'ye Reyhanlı
sınırından tankerler ve TIR'lar aracılığıyla hiçbir kontrol olmaksızın
sokulmakta; tankerler ve TIR'lar Batman, Dörtyol ve İskenderun'daki rafineri ve
limanlara sevkiyat yapmaktadır. Uzay yönünden, yeryüzüne dik bir açıyla
çekildiği anlaşılan fotoğraf ve videoların "uydu görüntüsü" olduğu
belirtilmektedir. Rusya Federasyonu Savunma Bakan Yardımcısı Anatoly Antonov bu
görüntülerin ve açıklamaların devamının önümüzdeki günlerde yapılacağını
belirtmiştir. Rusya Federasyonu resmî makamlarınca yapılan ve yapılacak
açıklamalar ülkemizi uluslararası alanda ciddi sorunlarla karşı karşıya
bırakacaktır. 
Bu gerekçelerle kurulacak bir araştırma
komisyonu, olayların birçok boyutunu gözler önüne serecektir. İddialar doğru
değil ise en üst düzeyde yanıt verilmiş olacak, doğru ise olası çözüm önerileri
ortaya konulacaktır. Her hâlükârda bu iddiaların araştırılmamış olması ülkemizi
daha çok yıpratacaktır.
2.- Ankara Milletvekili Şenal Sarıhan ve 21 milletvekilinin, özellikle
genç işsizliğini ve kadın işsizliğini yaratan nedenlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/58) (x)
Türkiye Büyük Millet Meclisi
Başkanlığına
Sosyal bir hak olarak Anayasa’mızın 49’uncu maddesinde
düzenlenmiş olan çalışma hakkının, devlete yapma biçiminde olumlu bir görev
olarak verdiği çalışma ortamını yaratma ödevinin gereği olan işsizliği önleme
kapsamında, özellikle genç işsizliğini ve kadın işsizliğini yaratan nedenlerin
incelenmesi ve gerekli önlemlerin alınması amacıyla Anayasa’mızın 98'inci,
Türkiye Büyük Millet Meclisi İçtüzüğü'nün 104 ve 105'inci maddeleri gereğince,
Meclis araştırması açılmasını arz ve talep ederiz. 20/11/2015
1) Şenal Sarıhan (Ankara)
2) Ceyhun İrgil  (Bursa)
3) Mahmut Tanal (İstanbul)
4) Özcan Purçu (İzmir)
5) Kadim Durmaz (Tokat)
6) Erdin Bircan (Edirne)
7) Aydın Uslupehlivan (Adana)
8) Barış Yarkadaş (İstanbul)
9) Ali Akyıldız (Sivas)
10) Ahmet Akın (Balıkesir)
11) Erkan Aydın (Bursa)
12) Namık Havutça (Balıkesir)
13) Ömer Fethi Gürer (Niğde)
14) Candan Yüceer (Tekirdağ)
15) Sibel Özdemir (İstanbul)
16) Gülay Yedekci (İstanbul)
17) Ali Haydar Hakverdi (Ankara)
18) Zeynel Emre (İstanbul)
19) Gürsel Erol (Tunceli)
20) Onursal Adıgüzel (İstanbul)
21) Didem Engin (İstanbul)
22) Melike Basmacı (Denizli)

Özet
Gerekçe:
Türkiye
İstatistik Kurumunun 2015 yılı verilerine göre işsizlik, hem görünen hem
görünmeyen boyutlarıyla en önemli toplumsal sorun olmaya devam etmektedir. Bu
sorun özellikle gençler, kadınlar, geçici çalışanlar açısından yoğun bir tehdit
oluşturmakta, bu kesimlerin birey olarak varlık yapısını bozan biyolojik,
sosyoekonomik ve psikolojik sonuçlar yaratmakta, aynı zamanda toplumun bir
bütün olarak sürdürülebilir yapısını parçalamaktadır.
Türkiye
işveren Sendikaları Konfederasyonunun (TİSK), TÜİK ve İŞKUR'un 2015 Nisan ayı
istihdam verilerini değerlendirdiği raporuna göre, Türkiye'de çalışma çağındaki
nüfusun yarısından azı (26 milyon 638 bin kişi) istihdam edilerek çalışma ve
kazanç sağlama olanağına sahip bulunmakta, yansından fazlası (31 milyon 41 bin
kişi) ise bu olanaktan yoksun şekilde yaşamaktadır. İstihdam artışı ivme
kaybetmekte, artış hızı Nisan 2015'de bir önceki yılın aynı ayına göre yüzde
5,7'den, yüzde 1,7'ye inmiş bulunmaktadır. Buna göre Nisan 2015 itibarıyla 2
milyon 821 bin kişi olarak tespit edilen toplam işsiz sayısı, bir yıl önceye
göre yüzde 9,6 oranında artmış durumdadır. 
Bu raporlarda yer alan verilere göre, özellikle genç
istihdamı oranı 2015 Şubat'tan beri düşüş göstermekte ve genç işsizliği sürekli
yükselmektedir. Gençler için (15-24 yaş) geniş tanımlı işsizlik oranı, resmî
genç işsizlik oranı olan yüzde 17 rakamının yaklaşık 9 puan üzerinde, yani
yüzde 26 seviyesinde gerçekleşmektedir. Genç kadınlar işsizlik sorununu en ağır
bir biçimde yaşayan kesimi oluşturmaktadır. Kadın işsiz sayısındaki yıllık
artış oranı yüzde 17,2 düzeyindedir ve bu oran genel ortalamanın 2 katı olarak
gerçekleşmektedir. Son bir yıl içinde iş talep eden 106 bin kadından sadece 20
bini bir işe yerleşebilmiş durumdadır. Genç kadınlarda işsizlik oranı, bir
önceki yılın aynı dönemin göre 4 puan artışla yüzde 20,5'e ulaşmış ve işsiz
sayısı 85 bin kişi daha artmış bulunmaktadır.
Türkiye'de mevcut makroekonomik veriler, 2015-2017 Orta
Vadeli Mali Plan'da belirlenen tahminlerin çok altında seyretmekte, yıl sonu
büyüme oranının planda yer alan yüzde 4 hedefinin oldukça altında, yüzde
2.0-2,5 oranında gerçekleşeceğini göstermektedir. Her 10 ara işgücüne karşı
sadece 1 üniversite mezununa ihtiyaç duyulmakta olduğu Türkiye'de; yapısal
reformların geciktirildiği, nitelikli ara işgücü ve kaliteli üniversite
eğitimini sağlayacak bir eğitim planlaması yapılmadığı, istihdam alanında
cinsiyet eşitliğini sağlayacak politikalar oluşturulmadığı ve haftalık çalışma
sürelerinin Avrupa Birliği ülkeleriyle kıyaslandığında yaklaşık olarak 12 saat
uzun olduğu koşullarda, işsizlik oranının 2015'ten sonra 2016'da da büyüme
oranına bağlı olarak değişeceği ve yükselmeyi sürdüreceği ortadadır.
Açıklanan nedenlerle, sosyal bir hak olarak
Anayasa’mızın 49’uncu maddesinde düzenlenmiş olan Çalışma Hakkı’nın, devlete
yapma biçiminde olumlu bir görev olarak verdiği çalışma ortamını yaratma
ödevinin gereği olan işsizliği önleme kapsamında, özellikle genç işsizliğini ve
kadın işsizliğini yaratan nedenlerin incelenmesi ve gerekli önlemlerin alınması
amacıyla, Anayasa’mızın 98'inci, Türkiye Büyük Millet Meclisi İçtüzüğü'nün 104
ve 105'inci maddeleri gereğince Meclis araştırması açılmasını arz ve talep
ederiz
3.- Balıkesir Milletvekili Namık Havutça ve 21
milletvekilinin, öğretmenlerin ve öğretmenlik mesleğinin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/59)
Türkiye Büyük Millet Meclisi
Başkanlığına
Öğretmenlerimizin ve öğretmenlik mesleğinin
sorunlarının incelenip
araştırılması, gerekli önlemlerin
alınması için Anayasa'nın 98'inci ve TBMM
İçtüzüğü’nün 104 ve 105'inci maddeleri gereğince Meclis
araştırması açılmasını arz ve talep ederiz. 
1)
Namık Havutça (Balıkesir)
2)
Mahmut Tanal (İstanbul)

3)
Özcan Purçu (İzmir)
4)
Kadim Durmaz (Tokat)
5)
Ceyhun İrgil (Bursa)
6)
Erdin Bircan (Edirne)
7)
Hüseyin Yıldız (Aydın)
8)
Aydın Uslupehlivan (Adana)

9)
Barış Yarkadaş (İstanbul)
10) Candan Yüceer (Tekirdağ)
11) Ali Akyıldız (Sivas)
12) Ahmet Akın (Balıkesir)
13) Erkan Aydın (Bursa)
14) Ömer Fethi Gürer (Niğde)
15) Sibel Özdemir (İstanbul)
16) Gülay Yedekci (İstanbul)
17) Ali Haydar Hakverdi (Ankara)
18) Zeynel Emre (İstanbul)
19) Gürsel Erol (Tunceli)
20) Onursal Adıgüzel (İstanbul)
21) Didem Engin (İstanbul)
22) Melike Basmacı (Denizli)
Gerekçe:
Öğretmenlik mesleği, yetişmekte olan nesli, ailesi,
çevresi, milleti, devleti ve vatanı için daima yararlı, yapıcı, yaratıcı iyi
bir insan ve iyi bir vatandaş olarak yetiştirme sanatıdır. Öğretmenlerin
yetiştirdiği bu insanlar, ailesini ve milletini mutlu kılar, ülkesini
kalkındırır, devletini güçlendirir. Milletimizin, ülkemizin ve devletimizin
geleceği, ekonomik yönden kalkınması her şeyden önce öğretmenlerin
mesleklerinde göstereceği başarıya bağlıdır.
Atatürk, Türk milletinin gerçek kurtuluşunu
öğretmenlerden beklemiş, Kurtuluş Savaşı sırasında ve cumhuriyet kurulduktan
sonra öğretmenler ve öğretmenlik mesleği için “Milletleri kurtaranlar yalnız ve
ancak öğretmenlerdir." demiştir.
Ülkemizin geleceği olan çocuklarımıza yön veren, onlara
iyi bir eğitim vererek güçlü bireyler olmasını sağlayan bu temel mesleğin
birçok sorunu bulunmaktadır. 
MEB'in okul öncesi, ilköğretim ve ortaöğretim
kurumlarını kapsayan 2013-2014 eğitim öğretim yılı istatistiklerine göre, örgün
eğitimde 61.592 okulda 8 milyon 883 bin 857'sini erkek, 8 milyon 350 bin
595'ini de kızların oluşturduğu 17 milyon 234 bin 452 öğrenci eğitim görüyor.
Bu kurumlarda 392.258'i erkek, 440.468'i kadın olmak üzere toplam 832.726
öğretmen 538.442 derslikte görev yapıyor.
Mevcut Hükûmetin iktidara geldiği 2002 seçimlerinden
günümüze kadar atanamayan öğretmen sayısı 350 bin civarında. Bu dönem süresinde
öğretmen artış oranı yüzde 24'lerde kalırken, polis artış oranı yüzde 88 oldu. 
Türkiye'de öğretmenlerin sorunları saymakla bitmiyor.
Atama problemleri, düşük maaşları, çalışma saatleri, kötü çalışma ortamları,
zorunlu ve ücretsiz nöbetler en büyük sıkıntılarının başında geliyor. 
OECD ülkelerinde öğretmenlerin yıllık çalışma saatleri
1.652 saat, Türkiye'de 1.840 saat. Bu koşullara rağmen öğretmenlerin aldıkları
ücretler ise çok düşük. Ülkemizde iş güvencesi olmayan dershane öğretmenlerinin
büyük bir bölümü asgari ücretle çalışmaktadır. Sosyal güvenceleri yok,
sendikalı olamıyorlar. Zor koşullarda çalışan dershane öğretmenleri kıdem
tazminatından ekstra mesai ücretlerini almamaya kadar pek çok alanda sorun
yaşıyor.
Köyde öğretmenlik yapmak günümüzde hâlen bulunmakta ve
çok zor şartlarda geçmektedir. Hâlen soba ile sınıflar ısınmakta ve sobanın
dışında da tezek ile sobayı yakmaktalar. Önemli olan araç gereçler dahi
bulunmamaktadır. Hâlen birleştirilmiş sınıflarda ders işlenmektedir. Öğretmen
sorunu içinde yer alan bu konu başlı başına bir sorundur.
Öğretmenlik mesleğinin içinde bulunduğu durum ve
sorunlar, Türkiye'nin geleceği bakımından hiç de iç açıcı değildir. Yılda bir
"Öğretmenler Günü" kutlamakla mesleğin sorunları çözümlenemez. Bu sorunların
ciddiyetle ve bilimsel olarak ele alınarak bir an önce çözümlenmesi
gerekmektedir. Ülkemizin geleceğini şekillendiren öğretmenlerimizin atama
problemleri, düşük maaşları, çalışma saatleri, kötü çalışma ortamları, zorunlu
ve ücretsiz nöbetler gibi sorunlarının incelenerek tespitlerin yapılması,
gerekli önlemlerin alınması ve mağduriyetlerin giderilmesi için Meclis
araştırmasının açılması büyük önem arz etmektedir. 
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması
açılıp açılmaması konusundaki görüşmeler, sırası geldiğinde yapılacaktır.
Milliyetçi Hareket Partisi
Grubunun İç Tüzük’ün 19’uncu maddesine göre verilmiş bir önerisi vardır.
Öneriyi okutup işleme alacağım ve
oylarınıza sunacağım:
VII.- ÖNERİLER
A) Siyasi Parti Grubu Önerileri
1.- MHP Grubunun, Bursa Milletvekili Kadir Koçdemir ve
arkadaşları tarafından, 2014 mahallî idareler genel seçimlerinden sonra
yürürlüğe giren idari yapılanmadaki önemli değişikliklerin mahallî idarelerin
görev, yetki, sorumluluk, hizmet kapasite ve kabiliyetleri ile idarenin
bütünlüğü üzerindeki etkilerinin tespit edilmesi, muhtemel çözüm önerilerinin
ortaya konulması, yapılacak yasal düzenlemeler ve diğer tedbirlerin
araştırılması amacıyla 12/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 13
Ocak 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
13.01.2016
Türkiye Büyük Millet Meclisi
Başkanlığına
Danışma Kurulu'nun 13 Ocak 2016 Çarşamba günü (bugün)
yaptığı toplantısında, siyasi parti grupları arasında oy birliği
sağlanamadığından grubumuzun aşağıdaki önerisini İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla.
 Erkan
Akçay
 Manisa

 MHP
Grup Başkan Vekili
Öneri:
12 Ocak 2016 tarih, 2016/714 sayı ile TBMM Başkanlığına
vermiş olduğumuz, Bursa Milletvekili Kadir Koçdemir ve arkadaşlarınca
"2014 mahalli idareler genel seçimlerinden sonra, idari yapılanmada önemli
değişiklikler yürürlüğe girmiştir. Türkiye ve dünyadaki tecrübeleri dikkate
almayan, tutarlılık ve bütüncül bakış açısından mahrum bu değişikliklerin
mahalli idarelerin görev, yetki, sorumluluk, hizmet kapasite ve kabiliyetleri
ile idarenin bütünlüğü üzerindeki etkilerinin tespit edilmesi, muhtemel çözüm
önerilerinin ortaya konulması, yapılacak yasal düzenlemeler ve diğer
tedbirlerin araştırılması" amacıyla verilen Meclis araştırması
önergesinin, 13 Ocak 2016 Çarşamba günü (bugün) Genel Kurulda okunarak
görüşmelerinin bugünkü Birleşiminde yapılması önerilmiştir.
BAŞKAN – Milliyetçi Hareket Partisi Grubu önerisinin
lehinde ve aleyhinde olmak üzere ikişer sayın milletvekiline söz vereceğim. 
Lehinde olmak üzere birinci konuşmacı Kadir Koçdemir,
Bursa Milletvekili.
Buyurun Sayın Koçdemir. (MHP sıralarından alkışlar)
Süreniz on dakikadır.
KADİR KOÇDEMİR (Bursa) – Sayın Başkan, değerli
milletvekilleri; sözlerimin başında heyetinizi saygı ve muhabbetle
selamlıyorum. Çıkarken yanlış saymış olabilirim ancak bugün yoklamadan sonra
iktidar sıralarında sayısı 28 ile 20 arasında değişen milletvekili arkadaşımız
vardı.
MUSTAFA AKAYDIN (Antalya) – 17, 17.
KADİR KOÇDEMİR (Devamla) – Burası Türkiye Büyük Millet
Meclisi. Türkiye’yi kimin yöneteceğine, Türkiye’nin nasıl yönetileceğine ve bu
yönetimin denetlenmesine burada karar veriliyor. İki adam varmış, birbirleriyle
geçinemiyorlar, ikisi birden idama mahkûm edilmişler; son istekleri soruluyor.
Birincisine gidip soruyorlar son isteğini. Diyor ki: “İyi bir hayat yaşamadım.
Anneme de layık olamadım. Dünya gözüyle anamı son defa görmek ve ondan özür
dilemek istiyorum.” Onun hasmı olan ikinci idam mahkûmuna soruyorlar “Peki, sen
ne istiyorsun?” diyorlar. Diyor ki: “ O anasını görmeyecek.”
Şimdi, burada, Türkiye’de nüfusun tamamını
ilgilendiren, özellikle 2014’ten sonra yapılan değişiklikle yani il
sınırlarının büyükşehir belediye sınırı hâline getirilmesiyle nüfusun yüzde
76’sının yaşadığı bölgelerde, illerde, mahallî idareler yapılanmasını içinden
çıkılmaz bir keşmekeş hâline getiren konuyla ilgili, keza son on yıllarda
sürekli reform ve reformasyondan bahsederken aslında deformasyona uğrattığımız
kamu yönetiminin taşra teşkilatlanmasıyla ilgili araştırma önergesinde –demin
arkadaşlarımızın söylediği- 20’nin altındaki iktidar grubu oylama yapılırken,
SMS mesajlarıyla kendisine giden çağrı üzerine gelip burada karar verecek. Eğer
bunu demokrasiye bağdaştırıyorsak o zaman problem yok. Çünkü demokrasinin en
kısa tanımlarından birisi şudur: “Demokrasi, kararlardan etkilenenlerin
kararlarda etkilisinin olma durumudur.” Buradaki aritmetikten ibaret değildir.
Biliyorsunuz 2014 mahallî idareler seçiminden sonra
Türkiye’de yeni bir dönem başladı. Bu mahallî idareler alanında tutarsız ve
bütüncül yaklaşımdan uzak gerek Türkiye’deki gerek dünyadaki yerel yönetimler
tecrübesini dikkate almayan değişikliklerin bir son halkasını oluşturdu. Ben o
zaman vali olarak görevdeydim. Etrafımda iktidar partisi milletvekilleri ve il
genel meclis üyeleri başta olmak üzere, parti teşkilatları dâhil, hiç kimsenin,
Türkiye’de, 30 ilde il sınırlarının belediye sınırı olmasıyla ilgili teklif
geliştirdiğini, bunu ileri sürdüğünü görmedik. Keza, burada, İçişleri
Komisyonundaki toplantılarda da iktidar partisi milletvekilleri bunu kendi kararlarıymış
gibi savunamadılar ama bir kişinin isteği üzerine, iktidar partisine de rağmen,
bu değişiklikler yürürlüğe girdi. Fakat içinden çıkılmaz bir keşmekeşe döndü
çünkü büyükşehir mantığı gereği arkadaşlar, kesintisiz iskân varsayımına
dayanarak büyükşehir ve ilçe belediyeleri arasındaki görev, yetki paylaşımını
düzenlenmişti. Altındağ nerede bitiyor, Yenimahalle nerede başlıyor, buna göre
kanalizasyonu belirleyemeyeceğimiz için, kanalizasyon, içme suyu tesisi,
efendim, itfaiye, hal, mezbaha, bütün bu işlemler büyükşehre bırakılmıştı. 
Mecellenin en çok bilinen hükümlerinden biridir,
şartlar değişti mi hükümler de değişir. Siz Şereflikoçhisar’ın filanca
köyündeki içme suyunu, sanki kesintisiz iskân varmış gibi, orada da yine
büyükşehrin organlarına verirseniz içinden çıkılmaz bir hâl alır. Bugün
Bursa’nın Mustafakemalpaşa ilçesinde bir aydan beri doğru dürüst içme suyu
düzenli olarak temin edilememektedir. Orhangazi’de sokaklardaki yapılmamış,
tamamlanmamış inşaat çalışmalarının sorumlusunu, yetkilisini vatandaşlarımız
bulamamaktadır çünkü yeni görev ve yetki dağılımında kendilerinden
kilometrelerce uzaktaki birimlere ulaşamamaktadırlar. 
Yine, Keles’in Kozağacı bölgesindeki Durak köyünde
köylü kendi salma paralarıyla yaptığı hali büyükşehirden tekrar kiralamıştır.
Köylerde yüzyıllardan beri köylülerimizin dokunmadığı, kimseye dokundurtmadığı
köy orta malları, meralar özellikle batı illerimizde para etiği için şu anda
büyükşehirler tarafından satışa çıkarılmıştır. İlçe belediyeleri çöp toplayan
birimler hâline getirilmiştir çünkü deminki saydığım ana mahallî hizmet
alanlarının hiçbirisinde ilçe belediyesi yetkili değildir. İlçe belediyesi
imarla ilgili -o da sınırlı- ve çöp toplama işleriyle yetkilidir. Gelir
dağılımında yine sorumlulukla imkân arasında orantı kurulmasını imkânsız kılan
bir düzenleme yapılmıştır, İstanbul ve Kocaeli dışındaki büyükşehir
belediyelerimiz dezavantajlı hâle getirilmiştir.
Mahallî idareler alanında hemen her yayında belirtilen
bir ilke vardır: “Subsidiarite ilkesi” dediğimiz ilke “hizmette yerellik” ya da
“vatandaşa yakınlık” olarak ifade edebileceğimiz bir ilkedir. Bu ilkeye göre,
bir hizmet prensip olarak, kural olarak öncelikle vatandaşa en yakın birim
tarafından yerine getirilmelidir. Eğer vatandaşa en yakın olan birim bu hizmeti
hiç yerine getiremiyor ya da etkin bir şekilde yerine getiremiyor ise ancak o
zaman bir sonraki kademede, bir üst kademede yer alan mahallî idare biriminin
bu hizmeti yapıp yapamayacağı kararlaştırılmalıdır.
Yeni yapı, uzakta kalan ve mahallî iktidarı belirleme
konusunda nüfusu itibarıyla nüfuzu da az olan bölgelere, köylere, yörelere çok
büyük dezavantajlar getirmiştir. Demin söyledim, demokrasi kararlardan
etkilenenlerin kararlarda etkili olma durumudur. Ama çok uzakta yer alan kırsal
kesim halkı karar alma süreçlerine arzu ettiği şekilde katılamamakta, katılırsa
da kararları etkileyecek güce kavuşamamaktadır.
Yine, yapılan değişiklikler yörelerimizin,
beldelerimizin yüzyıllar içinde sahip olduğu sosyal, ekonomik karakterine,
kültürel kimliğine de aykırı kadrolar tarafından yönetilme riskiyle karşı
karşıya bırakmıştır. Bu açıdan, mahalli idareler yapılanmasının yüce Meclisimiz
tarafından tekrar ele alınması, başta 2014 yılında yürürlüğe giren
değişiklikler olmak üzere, bu değişikliklerin uygulamada yol açtığı sorunların
tespit edilmesi ve 2000’li yıllara uygun bir mahallî idareler yapılanmasının
nasıl olabileceği konusunun araştırılması gerekmektedir. 
Özetle, mahallî idarelerin, ihtiyaç ve önceliklere
uygun, mahallî katkı ve katılımı azami seviyede gerçekleştiren, basit ve hesap
verilebilir bir süreç içinde, yörelerin sahip olduğu kültürel mirası
zenginleştirip çeşitlendiren bir anlayışla etkin, hızlı ve ucuz biçimde yerine
getirilmesi; yöre sakinlerinin gündem belirleme, irade oluşturma, karar alma, uygulama
ve denetim süreçlerinde etkili olması büyük önem arz etmektedir. Mevcut yapının
bu açıdan tahlili ve bu amaçları gerçekleştirecek yasal düzenlemeler dâhil,
alınması gerekli tedbirlerin araştırılması için yüce Meclisimize büyük görev
düşmektedir. 
Bu sebeplerle araştırma önergemize ve buna paralel
olarak hazırladığımız kanun teklifimize desteklerinizi bekliyor, hepinizi
grubum adına tekrar saygıyla selamlıyorum. (MHP sıralarından alkışlar)
BAŞKAN – Teşekkür ederim Sayın Koçdemir. 
Önerinin aleyhinde birinci konuşmacı Erol Kaya,
İstanbul Milletvekili. 
Buyurun Sayın Kaya. (AK PARTİ sıralarından alkışlar)
Süreniz on dakikadır. 
EROL KAYA (İstanbul) – Sayın Başkan, değerli
milletvekilleri; hepinizi saygıyla selamlıyorum. 
Milliyetçi Hareket Partisinin araştırma önergesinin
aleyhinde söz almış bulunuyorum. 
Sayın konuşmacımızı da az önce dikkatle dinledim ve
önergeye de baktığımızda şunları görmemiz mümkün: MHP araştırma önergesinde
Türkiye ve dünyadaki tecrübelerin dikkate alınmadığını, mahallî idarelerin
görev, yetki ve sorumluluklarıyla ilgili sorun olduğunu, yerinden yönetim
birikiminin bir yana bırakıldığını, idarenin kuruluş ve görevlerinin bir bütün
olması durumunun sona erdirildiğini, büyükşehir belediyesi sınırlarının mülki
sınırlara taşındığını, dolayısıyla bunun çok ciddi bir sorun olduğunu, 2 binin
altındaki beldelerin kapatılmasının sorun oluşturduğunu ve son olarak da
mahallî idarelerin kamu kaynaklarının bazen toplumsal huzuru bozan başka
amaçlar için kullanıldığını iddia etmektedir. 
Sayın Başkan, değerli milletvekilleri; öncelikle
Türkiye’deki belediyecilik tarihiyle ilgili birkaç veriyi sizlerle paylaşmak
istiyorum. Ülkemizdeki yerel yönetimler tecrübesi 1858 yılında başlamış,
cumhuriyetle beraber 1930 yılında 1580 sayılı Kanun’la disiplinli bir yerel
yönetimler süreci devam etmiştir. 1984 yılında 3030 sayılı Büyükşehir Belediye
Kanunu kurulmuş ve Türkiye’de yeni bir yönetim modeliyle ilgili süreç de
başlamıştır. Bu süreç, 2004 yılında AK PARTİ döneminde gerek Belediye Kanunu
gerekse Büyükşehir Belediyesi Kanunu, İl Özel İdareleri Kanunu, belediyelerin
gelirlerine pay aktarılmasıyla ilgili kanun gibi, mahallî idarelerin bütün
kanunlarıyla ilgili düzenleme yapılarak yeni bir reformla yeni bir döneme
evrilmiştir. Kısaca özetlersek, belediyecilik tecrübemizle ilgili Osmanlı’dan
alırsak yüz elli yıl, cumhuriyetten alırsak seksen beş yıllık tarihî bir süreci
konuşmaktayız. 
Bu tarihî sürece dikkatle baktığımızda neleri görürüz?
Geçmişte “Bize oy verin, eğer bize oy verirseniz sizi ilçe yapacağız, sizi
belde yapacağız, sizi il yapacağız.” sözlerini ve pankartlarını hepimiz
hatırlarız ve bu talihsiz dönemde “İl yapacağız.” sloganlarıyla belediyelerimiz
300’den başlamış, 1.000’lere, 2.000’lere, 3.000’lere, son olarak da 3.225
belediyeye kadar çıkmıştır. Bu tablonun Türk belediyeciliğinin iflasını
getirdiğinin özellikle altını çizmek istiyorum ve bu iflası hep birlikte mali
olarak baktığımızda görmemiz mümkündür. 
MEHMET ERDOĞAN (Muğla) – Fransa’da 36.500 belediye var
Başkan.
KAMİL AYDIN (Erzurum) – “Ordu’yu büyükşehir yapacağız.”
diyen sizdiniz, nüfus taşıyarak.
EROL KAYA (Devamla) - Sabırlı ol, sabırlı ol. Sayın
valin az evvel diyor ki: “30 büyükşehir belediyesinin mülki sınırlara oturması
nereden çıktı, kim karar verdi, anlamadık.” Sayın valimiz acaba Kocaeli ve
büyükşehrin mülki sınırlara oturmasının üstünden kaç yıl geçtiğini niye
bilmiyor, ben hayret ettim şahsen. Sabırlı olalım inşallah.
Şimdi, değerli arkadaşlar, AK PARTİ döneminde, bu iflas
etmiş belde belediyelerimizi, özellikle personel maaşını ödeyemeyen, sadece
belediye başkanı ve personelin maaşını ödeyen bir yapıyı Türkiye’nin tasfiye
etmesi gerekirdi ve bu yeni bulunmuş, icat edilmiş bir şey değildi. Dünyadaki
tecrübelere baktığımızda, Danimarka’da belediyelerin merkezî yönetime
başvurarak “Bizi birleştiriniz, daha güçlü hâle gelmek istiyoruz.” dediğini
görürüz ve Avrupa’daki belediyelerin de aynı şekilde, bu şekilde
birleştirilerek, belediye sayılarını azaltarak güçlü belediyeler inşa edilme
mücadelesinin yapıldığına hep birlikte şahidiz. 3.225 belediye bugün 1.390’lar
seviyesine çekilmiştir.
Sayın Başkan, değerli milletvekilleri; MHP önergesini
samimi bulduğumu öncelikle ifade etmek istiyorum ancak çözüm önerileriyle
ilgili bazı şeyleri biraz sizinle paylaşmak istiyorum.
2014 yılında büyükşehir
belediyelerinin kurulmasıyla ilgili birlikte yaşanan tecrübelere baktığımızda,
iki temel sorunla yüz yüze geldiğimizi ifade edeyim, daha yeni bir süreç.
Birincisi; büyükşehir belediyelerimize kaynak aktarılmasıyla ilgili düzenleme
yapıldığını görüyoruz ve özellikle merkezî yönetimin büyükşehir
belediyelerimize ve ilçe belediyelerimize kaynak aktarımıyla ilgili ciddi
düzenlemeler yaptığını. 
“Sorun nedir?” diye bakarsak şunu
görürüz: Siz, 1.500 belediyeyi kapattınız ve bu belediyelerin görev ve
yetkilerini büyükşehir belediyelerinin devralmaları gerekiyordu yani suyla
ilgili, katı atıkla ilgili, atık suyla ilgili temel hizmetlerin devralınmasıyla
ilgili süreçte sorun yaşandığını ya da sağlıklı ya da süratle işletilmediğini
ifade edebiliriz. 
İkincisi ise; merkezden aktarılan
kaynakların bazı belediyelerde kullanılmadığı ya da kullandırılmadığını
görmekteyiz. Peki, belediyelerimiz kaynak açısından daraldılar mı? İki veriyi
paylaşmak istiyorum: 2013 yılında mahallî idarelerin gerçekleşen toplam bütçesi
81 milyar, 2014 yılında ise bu gelirin 86 milyar olduğunu görmekteyiz yani
yerel yönetimlerimizin 2013 yılı ile 2014 yılı mukayeselerini yaparsak yaklaşık
5 milyar liralık ilave kaynağın olduğunu görmekteyiz.
Değerli milletvekilleri, şimdi
birkaç hususun altını çizmek istiyorum: Sorunlardan bir tanesi -Türk
belediyecilik tarihinde görülmeyen bir tablo bu- Sayın Başbakanımız geçmiş
günlerde bir kısım belediyelerle ilgili
önemli bir sorunu gündeme getirdi “Belediyelerimizin mali problemi var mı,
nedir?” diye. Bu tablo, Türk siyasi tarihinin ve Türk belediyecilik tarihinin
önemli bir tablosudur. Ben bu belediyeleri isimleriyle zikretmek istiyorum.
Diyarbakır, Van, Mardin, Siirt, Batman, Şırnak Belediyelerimizin 2014 yılı
gelirleri 1 milyar 120 milyon 357 bin lira, 2014 yılı giderleri ise 750 milyon
634 bin lira. Yani, bu 6 belediyenin, 360 milyon 722 bin liralık paraları
kasasında tuttuğu ama hizmet yapmadığı ya da eksik yaptığı görülmektedir.
Mardin, harcamadığı 74 milyon liralık hizmetle yaptığı yatırımın 17 katı daha
fazla yatırım yapabilirdi. Diyarbakır Belediyesinin de harcamadığı 77 milyon
liralık kaynakla mevcut yatırımlarının 2 katını yapması mümkündü. Van
Belediyesi harcamadığı 155 milyon lirayla yaptığı yatırımların 9 katını
yapabilirdi. Şırnak Belediyesine baktığımızda ise çok daha ilginç bir tablo
var. Türkiye’deki il belediyelerinin ortalama yatırımları yüzde 54’tür, bu,
Şırnak’ta yüzde 1,7; oysa kasasında tuttuğu para 5 milyon lira yani yatırıma
harcadığının 13 katı daha hizmet yapabilirdi. Bölgede, geçmişte Hükûmet yollar,
şantiyeler yaparken, şimdi ise kaynağın yüzde 90’ından fazlası merkezden
gitmesine rağmen hizmet üretilmeyen bir belediyecilik anlayışını kabul etmek
mümkün değildir. 
Şimdi, değerli milletvekilleri, geçen, daha doğrusu
bugün bir siyasetçi şöyle bir açıklama yaptı: “Efendim, Mardin Belediyemizin
2014 yılındaki personel harcaması yüzde 62 değil, yüzde 30,5’tur.” Ben şimdi
sizinle bir şey paylaşmak istiyorum. Eski bir belediye başkanıyım, ben on beş
yıl belediye başkanlığı yaptım, tüm sivil toplum örgütlerimizden,
milletvekillerimizden, akademisyenlerimizden, Meclis üyelerimizden ve belediye
başkanından ricam şudur: Hangi belediyenin İnternet sitesine girerseniz
giriniz, o belediyenin bütçesini görürsünüz, kesin hesabını görürsünüz, faaliyet
raporunu görürsünüz, stratejik planını da görürsünüz, görmek zorundasınız. Ben
girdim…
TAHSİN TARHAN (Kocaeli) – Yan şirketleri nasıl
göreceğiz? 
EROL KAYA (Devamla) – Efendim, lütfen, belediyeleri bir
halledelim, ötekilerini de, inşallah onları da konuşuruz. 
TAHSİN TARHAN (Kocaeli) – Belediyeler şirket kuruyor,
yan şirketleri.
EROL KAYA (Devamla) – Şimdi, bakınız, Mardin
Belediyesinin 15/5/2015 tarihli 91 sayılı Karar’ını İnternet’ten aldım, çok
uğraşmaya falan gerek yok yani. Bu kararla ilgili bilgileri sizinle paylaşmak
istiyorum. Ha, şunu söyleyeyim size: 2015 bütçelerini niye konuşmuyorsunuz
derseniz, faaliyet raporları Belediye Kanunu’na göre nisan ayında, bu
bütçelerle ilgili rakamlar ise mayıs ayında gelecek. Yani, Türkiye’deki 1.400’e
yakın belediyemizin 2015 bütçelerini biz ancak ve ancak Nisan ve Mayıs 2016’da
göreceğiz. Dolayısıyla ancak 2014 verileriyle konuşabiliriz. Bu kararda, resmî
kararda şunlar yazıyor: Gelirleri 137 milyon 290 bin 556 lira 92 kuruş,
giderleri 63 milyon 61 bin 275 lira 87 kuruş. Bu belgede diyor ki:
Belediyelerin yüzde 96 gelirleri merkezden gitmiş -yüzde 96,7’si- 74 milyon
lirasını harcamamış. Personel harcaması 39 milyon 446 bin 9 lira yani
bütçesinin yüzde 62,6’sı. Türkiye’deki büyükşehir belediye ortalaması ise yüzde
11,7. Arkadaşlar, bu kabul edilecek bir şey değil. 
Değerli arkadaşlar, bir tarafta vatandaş hizmet
bekleyecek, bir tarafta ise kasanızda para tutacaksınız. Bunu izah etmek…
ALİCAN ÖNLÜ (Tunceli) – Bu belgeyi Başbakana bir
yollayın. Sayın Hatip, Başbakanınız diyor ki…
EROL KAYA (Devamla) – Lütfen rahat olun, girin
İnternet’e görürsünüz. 
ALİCAN ÖNLÜ (Tunceli) – Başbakanınız da diyor ki “Bu
para örgüte gidiyor.” Sen diyorsun “Kasada.”, sen “Kasada.” diyorsun, Genel
Başkanın “Örgüte gitti.” diyor. Paranın nerede olduğunu bir söyle. 
EROL KAYA (Devamla) – Nusaybin, Artuklu, Mazıdağı,
Derik, Ömerli sizden ve belediyelerden hizmet bekliyor. Eğer bu belediyelerimiz
hizmet üretemezlerse buraları terk etsinler, bıraksınlar, yapmasınlar bu işi.
ALİCAN ÖNLÜ (Tunceli) – Başbakanına yolla, saraya
yolla; şu belgeyi bir yolla, paranın nerede olduğunu söylesin. 
EROL KAYA (Devamla) – Değerli milletvekilleri,
sözlerimi toparlamak istiyorum. Belediyelerimizin aksamalarına sebebiyet veren
hususlar AK PARTİ’nin 2015 seçim beyannamesinde vardır ve seçim
beyannameleriyle ilgili takvimlerimiz zaten açıklandı ve bunlarla ilgili gerek
büyükşehir ilçe belediyesinin mali kaynaklarının düzenlenmesi gerek görev,
yetki ve sorumluluklarının aksayan bölümlerinin yeniden düzenlemesiyle ilgili
kanun çalışması da inşallah süratli bir şekilde Meclise gelecektir. Bundan
dolayı, MHP önergesinin, iyi niyetle hazırlanmış olan önergenin aleyhinde
olduğumuzu ifade ediyor, heyetinizi saygıyla selamlıyorum. (AK PARTİ
sıralarından alkışlar) 
KAMİL AYDIN (Erzurum) – Ama bu bir çelişki değil mi?
İyi niyetli ama aleyhindesiniz. 
BAŞKAN – Teşekkür ederim Sayın Kaya. 
KADİR KOÇDEMİR (Bursa) – Şahsıma atfedilen
bilgisizlikle ilgili bir itham var, onu düzeltmek istiyorum müsaade ederseniz. 
BAŞKAN – Nasıl bir itham?
KADİR KOÇDEMİR (Bursa) – “Kocaeli’nin İstanbul’un il
sınırları olmadığını valilik yaptığı hâlde nasıl bilmiyor?” diye…
BAŞKAN – Bir saniye; şimdi söz vereceğim.
Değerli milletvekilleri, Sayın Koçdemir’in sataşma
nedeniyle söz talebini yerine getireceğim ancak sataşmaya ilişkin bir genel
açıklama yapma ihtiyacını duyuyorum.
İç Tüzük’ün “Açıklama hakkı” başlıklı 69’uncu maddesine
göre “Şahsına sataşılan veya ileri sürmüş olduğu görüşten farklı bir görüş
kendisine atfolunan Hükûmet, komisyon, siyasî parti grubu veya milletvekilleri,
açıklama yapabilir ve cevap verebilir.” Bu, milletvekillerimizin, siyasi parti
gruplarının, komisyonun ve Hükûmetin en doğal hakkıdır ancak şöyle bir usulümüz
var, bu usulü hatırlatmayı yararlı görüyorum: Kendisine sataşıldığını ya da
ileri sürmüş olduğu görüşten farklı bir görüşün kendisine atfolunduğunu ileri
süren söz konusu gruplar -69’uncu maddede sayılan söz hakkına sahip gruplar-
veya milletvekilleri bu gerekçeyi açıklıkla Genel Kurula izah etmek
zorundadırlar. Sayın Koçdemir bunu şu an açıkladı ama ancak zaman zaman şöyle
uygulamalar görüyorum: Örneğin, “Sayın Başkan, sizin de gördüğünüz gibi bana
sataşmıştır, söz talep ediyorum.” şeklindeki bir talep doğru değildir. Bunu
benim görmem yeterli değil, bu talebin ayrıca gerekçesiyle birlikte tutanaklara
geçmesi ve Genel Kurul tarafından öğrenilmesi gerekiyor.
Bu açıklama, Sayın Koçdemir size yönelik değil, sadece
sizin sataşma nedeniyle söz talebinizi vesile ederek bir genel açıklama
ihtiyacı duydum.
Buyurun, sataşmadan dolayı size iki dakika süreyle söz
veriyorum.
Lütfen, sözlerinizi, yeni bir sataşmaya mahal
vermeyecek şekilde tamamlayınız.
VIII.- SATAŞMALARA İLİŞKİN KONUŞMALAR
1.- Bursa Milletvekili Kadir Koçdemir’in, İstanbul
Milletvekili Erol Kaya’nın MHP grup önerisi üzerinde yaptığı konuşması
sırasında şahsına sataşması nedeniyle konuşması
KADİR KOÇDEMİR (Bursa) – Sayın Başkan, değerli
milletvekilleri; öncelikle, hatibe, samimiyetimize ve iyi niyetimize inandığı
ve bunu belirttiği için teşekkür ediyorum.
İstanbul ve Kocaeli Belediyelerinin il sınırının
belediye sınırı olduğunu tabii ki Türkiye’deki herkes gibi ben de biliyorum,
Mahalli İdareler Genel Müdürlüğünde uzun yıllar daire başkanlığı, genel müdür
yardımcılığı yapmış biri olarak, o metinlerin kaleme alınmasında payı olan biri
olarak da biliyorum. Ancak kabul edilmeli ki “bütünşehir” dediğimiz uygulama
genel itibarıyla 30’un 28’i açısından 2014 yılında başladı. Bunun
genişletilmesini ben kastetmiştim. 
İkinci bir husus, il özel idareleri örneğinde o
tutarsızlıkla ilgili arz etmek isterim. İl özel idareleri, 2004 yılındaki Kamu
Yönetimi Temel Reformu’nda kamu yönetiminin taşra örgütlenmesinin omurgasını
teşkil ediyordu. Öyle ki kültür müdürü, sağlık müdürü, millî eğitim müdürü
bakanlıkların değil, özel idarenin müdürü olacaktı, o kadar önemli birimlerdi,
bütün yetkiler il özel idarelerine devredilmişti ama aradan çok fazla bir zaman
geçmeden, on yıl geçmeden siz bu kadar önemli gördüğünüz ve fonksiyon
yüklediğiniz birimlerin -demin söylediğim gibi- nüfusun yüzde 76’sının yaşadığı
30 ilde tüzel kişiliklerini kaldırıyorsunuz. Bu açıdan bir tutarlılığı ifade
etmek istemiştim. 
İdari birimlerin sayısının azaltılması Kuzey Avrupa’da
ciddi, doğru bir uygulamadır, benim de master tezimdir ancak şunu sadece
söyleyeyim: Almanya’da belde ve ilçelerin sayısının azaltılması otuz yıl süren
bir zaman almıştır, tartışılıp ikna, görüşme, uzlaşma aranarak yapılmıştır, bir
yerden getirilen metinlerle yapılmamıştır. 
Tekrar teşekkür ediyor, saygılar sunuyorum.
BAŞKAN – Teşekkür ederim Sayın Koçdemir.
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Bursa Milletvekili Kadir Koçdemir ve
arkadaşları tarafından, 2014 mahallî idareler genel seçimlerinden sonra
yürürlüğe giren idari yapılanmadaki önemli değişikliklerin mahallî idarelerin
görev, yetki, sorumluluk, hizmet kapasite ve kabiliyetleri ile idarenin
bütünlüğü üzerindeki etkilerinin tespit edilmesi, muhtemel çözüm önerilerinin
ortaya konulması, yapılacak yasal düzenlemeler ve diğer tedbirlerin
araştırılması amacıyla 12/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 13
Ocak 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Önerinin lehinde ikinci konuşmacı Mustafa
Akaydın, Antalya Milletvekili.
Buyurun Sayın Akaydın. (CHP sıralarından alkışlar)
MUSTAFA AKAYDIN (Antalya) – Sayın Başkan, çok değerli
milletvekilleri; sözlerime başlarken öncelikle “akademisyenler bildirisi” diye
gündeme düşen ve maalesef, Sayın Cumhurbaşkanımız tarafından son derece
aşağılanan akademisyenleri korumak amaçlı bir cümle etmek istiyorum. YÖK
Başkanımız Sayın Yekta Saraç da -bana gelen haberlere göre- “Gereği
yapılacaktır bu akademisyenler hakkında.” diye bir söylemde bulunmuş. Eski bir
rektör olarak Sayın YÖK Başkanını kınıyorum, ayıplıyorum. Dünyada 1.128 tane
akademisyenin -bunun 400 küsuru yurt dışından- imza attığı, bunların içinde
Noam Chomsky gibi çok değerli akademisyenlerin olduğu bir bildiriye karşı
çıkmak bence bilime karşı çıkmakla aynı şeydir. Sanata karşı çıkmak da bu
kapsamda değerlendirilebilir. (CHP sıralarından alkışlar, AK PARTİ sıralarından
gürültüler)
Sizinle mugalataya girmeyeceğim, konuya dönüyorum.
Değerli arkadaşlar, tabii ki yerel yönetimler
tasarısıyla ve bunun uygunsuzluklarıyla ilgili söz almış durumdayım. Önce,
sizlere diğer konuşmacılardan farklı olarak -onlar işin biraz teorisinden
bahsettiler- ben işin pratiğinden bahsedeceğim. Beş yıl büyükşehir belediye
başkanlığı yapmış bir milletvekili arkadaşınızım. 
6360 sayılı Yasa bundan üç buçuk veya dört sene önce
niye getirildi? Şimdi, AKP’li arkadaşlarıma söylüyorum, lütfen samimi olun:
1839’dan beri bu ülkede yerel yönetimlerle ilgili bir gelenek var, bir teamül
var, yasalar var, uygulamalar var. Yüz yetmiş yedi yıllık bir teamülü, bir
geleneği birdenbire yok etmenin ne manası vardı? Ben size bunun arkasındaki
siyasi gerekçeyi açık açık söylemek istiyorum. Bilindiği üzere, Türkiye
genelinde yapılan kamuoyu araştırmalarında kırsal alanlarda Cumhuriyet Halk
Partisinin oyu düşüktür ama okumuş yazmış oran yükseldiğinde veya sosyoekonomik
düzey yükseldiğinde Cumhuriyet Halk Partisinin oyu yükselir. 
ALİ ERCOŞKUN (Bolu) – Çok çirkin bir benzetme oldu.
MUSTAFA AKAYDIN (Devamla) - Şimdi, geliyorum, bakın,
örneklerle açıklayacağım. Lütfen sataşmayın!
Hesap şudur: 2009 yılında Antalya Büyükşehir Belediye
Başkanlığı seçimini kaybetmiş zat, AKP’nin bir dönem Genel Başkan
Yardımcılığını yapmış milletvekilidir, 6 puan geridedir bu kayıp -Antalya ili
için söylüyorum- bu 6 puan nasıl kapatılacaktır? Açıklıyorum… 
OSMAN AŞKIN BAK (Rize) – Sandığa gömdü seni? Kim gömdü
sandığa seni? Sataşırken dikkat et!
MUSTAFA AKAYDIN (Devamla) – Sabredin Osman Bey,
dinleyin beni. Ben açıklıyorum, örneklerle açıklıyorum bakın size. 
OSMAN AŞKIN BAK (Rize) – Tamam ama seni de martta
sandığa gömdü!
MUSTAFA AKAYDIN (Devamla) – Şimdi, o zaman kırsal
alandaki oyları almanın bir yolunu bulmak lazım.
BAŞKAN – Sayın milletvekilleri, lütfen hatibi dinleyin
efendim.
MUSTAFA AKAYDIN (Devamla) – Sabırla dinleyin. 
OSMAN AŞKIN BAK (Rize) – Sandığa gömdü seni, daha
çıkamadın! Sataşma! 
MUSTAFA AKAYDIN (Devamla) – Ona da geleceğim Osman Bey,
oraya da geliyorum. 
Sonuç olarak Ordu, Eskişehir, Mersin, Antalya gibi
illeri Cumhuriyet Halk Partisinden; Balıkesir, Manisa gibi illeri de MHP’den
almanın hesapları var idi. Olay bundan çıkmıştır ve bunların bir kısmı başarıya
ulaşmıştır. Ordu’da, Antalya’da, Mersin’de Cumhuriyet Halk Partisi seçimleri
kaybetmiştir, maalesef Eskişehir’de kazanmıştır ama mecliste AKP, meclis
üyeliğinin çoğunluğunu ele geçirmiştir. Olay bu kadar basit, bundan ibaret.
Şimdi, bu örnekle açıklıyorum bakın size: Seçim gecesi
saat bir buçuk, Antalya’da sandıklar yüzde 92 sayılmış, Cumhuriyet Halk Partisi
bayağı önde aynen Ankara’da ve Üsküdar’da olduğu gibi. Her nasılsa adliyeden
haber gelmiş “Bir şeyler dönüyor.” diye, bizzat gidiyorum adliyeye, sonradan
Dışişleri Bakanlığı makamıyla onurlandırılan bir milletvekili orada
manipülasyon yapıyor. Gözümle görüyorum, hâkim karşısında böyle duruyor eller
eğik vaziyette ve nasıl olduysa bir buçuk iki saatlik manipülasyondan sonra
Kepez’in oyları, Kepez ilçesinin oyları manipüle edilerek seçim döndürülüyor.
HAKAN ÇAVUŞOĞLU (Bursa) – Ne yapılıyor yani?
MUSTAFA AKAYDIN (Devamla) – Bu nasıl örgütleniyor
biliyor musunuz?
FARUK ÇATUROĞLU (Zonguldak) – Ne yapılmış?
MUSTAFA AKAYDIN (Devamla) - Cevap veriyorum, bakın,
nasıl örgütleniyor biliyor musunuz? 
HAKAN ÇAVUŞOĞLU (Bursa) – Orada mühür var, pusula var,
ne yapılıyor?
MUSTAFA AKAYDIN (Devamla) - Cumhuriyet Halk Partili
Kepez’in sandık sonuçlarından sorumlu meclis üyesi satın alınıyor, ertesi günü
AKP’ye geçiyor. 
HAKAN ÇAVUŞOĞLU (Bursa) – Sizin seçim kaybettikten
sonra iki çözümünüz var: Halkı aşağılamak, hile aramak, başka bir şey yok.
MUSTAFA AKAYDIN (Devamla) - Ben ısrarla söylüyorum,
Kepez’in oyları yeniden sayılsın. 
HAKAN ÇAVUŞOĞLU (Bursa) – Nerede seçim kaybederseniz ya
halkı aşağılıyorsunuz ya hile iddiasında bulunuyorsunuz, başka yaptığınız bir şey
yok; çalışın kardeşim.
MUSTAFA AKAYDIN (Devamla) - Yüreğiniz yetiyorsa yeniden
sayın oyları ve başka bir şey daha yapılıyor.
HAKAN ÇAVUŞOĞLU (Bursa) – Senin kesin hükmün var.
BAŞKAN – Sayın milletvekilleri…
MUSTAFA AKAYDIN (Devamla) – Sayın Başkan…
BAŞKAN – Sayın Akaydın, bir saniye efendim.
Sayın milletvekilleri, Sayın Akaydın kürsüde konuşuyor,
itirazlarınız olursa söz alırsınız İç Tüzük çerçevesinde cevaplarınızı
verirsiniz, böyle bir usulümüz yok.
HAKAN ÇAVUŞOĞLU (Bursa) – Kesin hüküm giymiş adam, ne
konuşuyor burada?
BAŞKAN – Lütfen, rica ediyorum…
HAKAN ÇAVUŞOĞLU (Bursa) – Kesin hüküm giymiş adam bu.
MUSTAFA AKAYDIN (Devamla) – İsim veriyorum: Umut Doğan…
HAKAN ÇAVUŞOĞLU (Bursa) – Belediyecilik hizmetlerinden
kesin hüküm giymiş adam. 
BAŞKAN – Sayın Milletvekili, böyle bir usulümüz yok
efendim.
HAKAN ÇAVUŞOĞLU (Bursa) – Anlaşıldı.
BAŞKAN – Devam edin Sayın Akaydın.
MUSTAFA AKAYDIN (Devamla) – “Umut Doğan” isimli bir
CHP’li il yöneticisi maalesef ertesi gün de Adalet ve Kalkınma Partisine
transfer ediliyor. Bunları iki yıldır söylüyorum ama bir üst merkezden emir
çıkmış “Antalya’nın oyları bir daha sayılmayacak.” diye, Yüksek Seçim Kuruluna
da böyle bir talimat verilmiş ama bunun ispatını yapmak mümkün değil. İşin özü
budur arkadaşlar.
Şimdi size bu yasanın Türkiye’den neler götürdüğünü
söyleyeceğim. Bir kere, 1839’dan beri hâkim olan bir gelenek yok edilmiştir,
köy kültürü yok edilmiştir. Köylü bugün mahrumiyetle, açlıkla, sefaletle karşı
karşıyadır, bunun sonucunda kentlere bir göç olacaktır ve Türkiye’deki
belediyelerin yaklaşık 1.600’e yakın bir rakamı kapatılmıştır. Dünyada bunun
örnekleri var mı? Var. Ama Fransa gibi 38 bin tane belediyesi olan ülke de var
çünkü yerelleşme demek, yerinden yönetim demek demokratikleşme demektir değerli
arkadaşlar, demokrasi kültürü demektir. Maalesef, bu demokrasi kültürü
Türkiye’de yavaş yavaş yok edilmektedir. 
Köyden kente ciddi bir göç başlamıştır. Üstelik de
hâlâ, köylü vatandaşlarımız işin vahametinin farkında değildir. Bakın, size bir
örnek vereceğim: 1 tane Holstein ineği olan bir köylünün o ineğinin su içme
bedeli bundan üç sene sonra aylığı 10 liraya çıkacak, eğer 10 tane ineği varsa
100 liraya çıkacak arkadaşlar. Köylü, daha, bunlarla karşı karşıya değil.
Köylü, eğer evine bir çivi çakmak isterse gidecek yerel yöneticiye imar
tadilatıyla ilgili para yatıracak, vergi ödeyecek, köyde yaşayan esnaf eskiden
olduğu gibi götürü usulde vergiyle değil gerçek usulde vergiyle karşı karşıya
kalacak, bir sürü sorunlar. Yani köy hayatını kökten yok etmiş bir sistemdir ve
bu gidişle rakamsal olarak, şimdi, Türkiye'nin halkının yüzde 75’i şehirli gibi
gözükmektedir ama maalesef yeni bir tasarınız daha olduğunu duyuyorum. Toplam
51 ili bütünşehre çevirmek istiyorsunuz. Kâğıt üstünde köy nüfusunu yok
edebilirsiniz, bunu başarabilirsiniz ama bu ülkeye, bu köylüye, bu halka
yaptığınız haksızlık çok büyük olacaktır. 
İstanbul, Kocaeli örnekleri verildi değerli
konuşmacılar tarafından. Yirmi yıllık uygulama, hepimiz biliyoruz ama illerin
sınırları artık tamamen kent olmuş. Bunun başka bir örneği var mı Türkiye’de?
Konya, Van, Erzurum, Antalya kadar yüzölçümü büyük kaç tane il var Türkiye’de?
Nasıl yöneteceksiniz bu illeri merkezden, soruyorum? 
Antalya’nın yüzölçümü 21 bin kilometrekare, 2 milyon
nüfus, ortalama bir Avrupa devleti kadar. 642 kilometre sahili var. Kuş uçuşu
400 kilometre boyu var Antalya’nın, Kocaeli’yle İstanbul’un toplamının 2,5
katı, doğudan batıya olan mesafe. Yönetemezsiniz arkadaşlar. 
AKP’li konuşmacı dedi ki: “Gelirlerde artış var.” Ben,
size 2014’te Antalya Büyükşehir Belediyesini bıraktığım zamanki bütçemi
söylüyorum: 930 milyon lira, dolar kuruyla söylüyorum, kabaca, 500 milyon
dolar. Bugün çıktığı bütçe 1,5 milyar Türk Lirası, dolar kuruyla söylüyorum, o
da 500 milyon dolar. Antalya Büyükşehrin yüzölçümü 15 kat artmış, yetişemiyor
büyükşehir bunlara.
Bakın, söylüyorum, AKP’li Belediye Başkanının bir tane
aklı başında yatırımı yoktur iki senede. Tek yatırımı Karayollarının –benim
zamanımda yapmadığı- çevre yollarıdır, Sayın Belediye Başkanı da ha bire tabela
üretmektedir “Bu yollar size iyi gelecek.” diye. Devletin yatırımıdır,
Büyükşehir Belediyesinin yatırımı değildir arkadaşlar.
Manavgat Belediyesi bugün inim inim inlemektedir.
Manavgat Belediyesinin gelirleri yüzde 50’den fazla düşmüştür. Çünkü partizanca
yönetilmektedir büyükşehirleriniz, bütünşehirleriniz. Para getirecek bütün
caddelerini kendi hesabına geçirmiştir. Eski kapatılan beldelerden olan
alacaklar tamamen Manavgat Belediyesine yazılmıştır ve de bakın, size
söylüyorum, Side gibi, Kalkan gibi çok önemli beldeler –bunların yaz nüfusu 100
bin arkadaşlar- sivrisinekle boğuşuyorlar yazın.
Başka bir şey söyleyeyim, itfaiye hizmetleri yetmiyor
Antalya’ya. Antalya’da son altı ayda 10’dan fazla insan evinde yanarak öldü,
evinde yanarak öldü.
Antalya’da iki sene önce Adrasan beldesinde bir orman
yangını çıktı, Büyükşehir Belediyesi itfaiyesi oraya yetişemediği için kısa
zamanda 3 tane otel ve restoran kül oldu. Bunların hepsi istatistiklerde var.
Arkadaşlar bunlar AKP’nin tamamen siyasi bir
manipülasyonudur, yerel yönetim anlayışıyla ilgisi yoktur, Avrupa Yerel
Yönetimler Özerklik Şartı’yla da bağdaşır hiçbir tarafı yoktur.
Yerel yönetim demek…
HÜSEYİN SAMANİ (Antalya) – Antalyalı senin ne yaptığını
çok iyi biliyor. Tek bir çivi çakmadın.
MUSTAFA AKAYDIN (Devamla) – Samani, bunları konuşuruz,
sen oradan sataşma şimdi.
OSMAN AŞKIN BAK (Rize) – Hocam, festival yapacağına 5
tane itfaiye aracı alsaydın ya.
MUSTAFA AKAYDIN (Devamla) – Değerli arkadaşlar…
OSMAN AŞKIN BAK (Rize) – Hocam, festival yapacağına 5
tane itfaiye aracı alsaydın, sen de başkandın orada ya.
BAŞKAN - Sayın milletvekilleri….
OSMAN AŞKIN BAK (Rize) – 5 tane itfaiye aracı al, sen
de başkanlık yaptın. Vallahi billahi ya!
BAŞKAN – Değerli milletvekilleri, neden sükûnetle
dinlemiyorsunuz? Lütfen, rica ediyorum.
OSMAN AŞKIN BAK (Rize) – 5 festival yapacağına 5 tane
itfaiye aracı al.
BAŞKAN – Sayın milletvekilleri…
MUSTAFA AKAYDIN (Devamla) – Arkadaşlar, ben Antalya’ya
gerekli itfaiyeyi aldım, 10 tane itfaiye istasyonu kurdum.
(Mikrofon otomatik cihaz tarafından kapatıldı) 
BAŞKAN – Sayın Akaydın…
MUSTAFA AKAYDIN (Devamla) – Buyurun efendim.
BAŞKAN - Yaşadığınız süre kaybını dikkate alarak size
iki dakika süre veriyorum efendim.
Buyurun.
MUSTAFA AKAYDIN (Devamla) – Yeteri kadar itfaiye de
aldım, yeteri kadar otobüs de aldım. Ama bu kanunu çıkardınız, 10 tane itfaiye
istasyonum vardı ve Türkiye’nin yangına en hızlı müdahale eden Belediye
Başkanıydım.
AHMET HAMDİ ÇAMLI (İstanbul) – Evet, Antalya halkı
takdir etti Hocam!
MUSTAFA AKAYDIN (Devamla) - Yedi ila on dakikadır çünkü
yedi dakikadan sonra artık, itfaiyenin yangına müdahale zamanı geçmiştir. Ne
oldu biliyor musunuz? Bizim ATSO Başkanımız Davut Çetin’in evi yandı, bitti,
kül oldu geçen hafta; itfaiye yetişemedi arkadaşlar. Bunlar gazetelerde var,
isterseniz telefonunu vereyim, sorun. Antalya’nın merkez ilçelerinde yani
Muratpaşa’da, Kepez’de, Manavgat’ta, Çomaklı’da, periferde insanlar öldü
itfaiye yetişemediği için. Bugün Antalya’nın ihtiyacı olan istasyon sayısı
150’dir. Ben bilimsel rakamlarla konuşuyorum, sizin gibi öyle kafadan
sallamıyorum Sayın Osman Bey. 
OSMAN AŞKIN BAK (Rize) – Aa, bir dakika…
MUSTAFA AKAYDIN (Devamla) – Ben bunların 10 tanesini
yapmıştım, yedi dakika ila on dakika arasında da bütün yangın mahallerine…
Bundan iki sene öncesine kadar Antalya’nın Büyükşehir Belediyesi itfaiye takımı
ödüller almıştı, uluslararası ödüller, yangın mahallerine yetişebiliyordu.
HÜSEYİN SAMANİ (Antalya) – Ne kadar borç bıraktın, ne
kadar?
MUSTAFA AKAYDIN (Devamla) - İşte sizin getirdiğiniz
bütünşehir belediyesi anlayışı budur. Bugün Manavgat Belediye Başkanı inim inim
inliyor. Manavgat hiçbir tesisinin çözümünü getiremiyor. Efendim, neymiş, “Bu
beldelerin parası yokmuş, bunlara yardım gelirse atık su tesislerini daha iyi
yapacaklarmış.” Kardeşim, elinizi tutan var mı? Belde belediyesine de gereken
imkânları verin, gerekeni yapsın.
HÜSEYİN SAMANİ (Antalya) – Beş sene enkaz edebiyatı
yaptın, beş sene; başka hiçbir iş yapmadın.
MUSTAFA AKAYDIN (Devamla) - Bakın, size söylüyorum:
Manavgat Belediyesinin aylık giderleri 4 milyon lira, şu anda devletten gelen
katkı ayda 3,6 milyon lira, her ay 400 bin lira Manavgat Belediyesi cebinden
yiyor. Bu partizanlığı nasıl tamir edeceksiniz? Manavgat Belediyesine kilit mi
vuracaksınız arkadaşlar?
AHMET HAMDİ ÇAMLI (İstanbul) – Biz açmaya geldik Hocam,
kilit vurmaya gelmedik.
MUSTAFA AKAYDIN (Devamla) – Manavgat Belediyesine kilit
vurursanız elinize bir şey geçecek mi? Daha iyi hizmet verebilecek misiniz?
Bugün Alanya Belediyesi de sizin partinizden olmadığı
için Antalya’da inim inim inliyor ve özellikle köyler ile ilçeleri…
(Mikrofon otomatik cihaz tarafından kapatıldı) 
MUSTAFA AKAYDIN (Devamla) - …birbirine bağlayan
yollarda hiçbir şekilde belediyenin yatırımlarını göremiyorsunuz çünkü eskiden
il genel meclisi yapıyordu bunları, şimdi hepsi harabeye döndü.
HÜSEYİN SAMANİ (Antalya) – Senin gibi enkaz edebiyatı
yapıyor onlar da. AK PARTİ’li belediyeler çalışıyor, onlar enkaz edebiyatı
yapıyor.
MUSTAFA AKAYDIN (Devamla) - Hepinize sevgiler, saygılar
sunuyorum. (CHP sıralarından alkışlar)
BAŞKAN – Teşekkür ederim Sayın Akaydın.
COŞKUN ÇAKIR (Tokat) – Sayın Başkan…
BAŞKAN – Sayın Çakır, dinliyorum efendim.
COŞKUN ÇAKIR (Tokat) – Sayın Başkan, Sayın Akaydın
konuşmasında Kepez belediye seçimlerini işaret etmek suretiyle “Bir gece yarısı
operasyonuyla orada durum değişti.” diyerek sataşmadan da öte bir anlatımda
bulunmuştur. Bunu hem düzeltmek hem de sataşmaya cevap vermek istiyorum. 
BAŞKAN – Eğer bunu sataşma olarak değerlendiriyorsanız
kime sataşmadır Sayın Çakır?
COŞKUN ÇAKIR (Tokat) – Bize efendim. 
BAŞKAN – Partinize mi, Hükûmete mi?
GÖKCEN ÖZDOĞAN ENÇ (Antalya) – Efendim, manipülasyon
yaptığımızı iddia ediyor!
BAŞKAN – Bir saniye efendim, sayın grup başkan vekilini
dinliyorum, niye aramıza giriyorsunuz? Biraz önce genel bir açıklama yaptım,
lütfen. 
COŞKUN ÇAKIR (Tokat) – Partimize Sayın Başkan. 
BAŞKAN – Parti grubunuza yönelik bir sataşma olarak
değerlendiriyorsunuz.
Siz mi konuşacaksınız Sayın Çakır?
COŞKUN ÇAKIR (Tokat) – Evet efendim. 
BAŞKAN – Buyurun efendim. (AK PARTİ sıralarından
alkışlar)
Süreniz iki dakikadır. 
VIII.- SATAŞMALARA İLİŞKİN KONUŞMALAR (Devam)
2.- Tokat Milletvekili Coşkun Çakır’ın, Antalya
Milletvekili Mustafa Akaydın’ın MHP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
COŞKUN ÇAKIR (Tokat) – Sayın Başkan, teşekkür ederim. 
Sayın Akaydın’ın konuşmasını dinledik. Elbette Sayın
Akaydın Kepez Belediyesinin yaptıkları, ettikleriyle ilgili eleştiri yapabilir;
şunları iyi yaptı, şunları yapamadı diyebilir, fakat yaklaşık olarak üzerinden
neredeyse iki yıl geçmiş olan bir seçimin arkasından, yaklaşık iki yıl sonra, o
seçimi, bir gece yarısı operasyonuyla, gayrimeşru ve gayrikanuni bir şekilde AK
PARTİ’lilerin kazandığını söylemesi, iddia etmesi akılla, izanla bağdaşmaz,
açıklanamaz. Zira, hepimiz kabul etmeliyiz ki her türlü kanaati taşıyabiliriz,
bunun itiraz yolu bellidir; ilçe seçim kuruluna itiraz edersiniz, il seçim
kuruluna itiraz edersiniz, olmadı, Yüksek Seçim Kuruluna itiraz edersiniz ve
nihayet varsa bir problem, varsa bir yanlış, sırasıyla hiyerarşik olarak bu
kurumlar tarafından bu tashih edilir, düzeltilir. Bu olmuş, bitmiş, hepsi
yapılmış, etmiş, iki yıl sonra bir belediyeyi ve belediye başkanını,
dolayısıyla bir seçimi, seçimin meşruiyetini tartışmak, onun kanuniliğini,
yasallığını tartışmak, bana sorarsanız ayıp bir şeydir. Zira, şimdi bu belediye
başkanı burada iki yıldır çalışıyor, hizmet üretiyor. O kadar insan, kendisine
oy veren, o partiye oy veren o kadar insan, sadece o partiye oy verenler değil,
onun dışında da başka partilere oy veren insanların belediye başkanları artık
seçildikten sonra bu başkanımız, buna karşı bir hakarettir. Yani gerçekten,
Sayın Akaydın gibi yerel yönetim tecrübesi olan bir arkadaşımızın, hocamızın
bunu düzeltmesini bekleriz. 
Teşekkür ediyorum. 
BAŞKAN – Teşekkür ederim Sayın Çakır. 
LEVENT GÖK (Ankara) – Sayın Başkan…
OSMAN AŞKIN BAK (Rize) Sayın Başkan…
BAŞKAN – Sayın Gök, bir saniye efendim…
Dinliyorum Sayın Bak. 
OSMAN AŞKIN BAK (Rize) – Başkanım, hatip şahsımı
zikrederek “Bu konularda senin bilgin yok, kafan almaz bunu.” filan dedi.
MUSTAFA AKAYDIN (Antalya) – Demedim öyle bir şey,
“Kafan almaz.” lafı çıkmadı ağzımdan.
OSMAN AŞKIN BAK (Rize) – O yüzden düzeltmek istiyorum.
“Benim konuşmam bilgilere dayalıdır, sen atıyorsun.” dedi, düzeltmek istiyorum.
MUSTAFA AKAYDIN (Antalya) – Yok, demedim öyle bir şey.
BAŞKAN – Sayın Bak, ben Sayın Akaydın’ın konuşmasından
gruba yönelik bir sataşma gördüm, ona yönelik olarak da Sayın Çakır’a söz
verdim. 
LEVENT GÖK (Ankara) – Zaten sabahtan beri de Sayın Bak
sataşıyordu Mustafa Akaydın’a efendim.
OSMAN AŞKIN BAK (Rize) – Hayır, şahsıma şunu söyledi:
“Osman, sen bu konuyu bilmezsin…”
MUSTAFA AKAYDIN (Antalya) – “Osman, ben seni çok
seviyorum” dedim Osman.
OSMAN AŞKIN BAK (Rize) – Evet, beni seviyormuş, ben de
onu seviyorum ama şahsıma…
BAŞKAN – Buyurun Sayın Bak. (AK PARTİ sıralarından
alkışlar)
Lütfen, yeni bir sataşmaya meydan vermeyecek şekilde
sözlerinizi tamamlayınız. 
Sayın Bak, bir saniye efendim, konuşmanıza başlamadan
bir şey arz etmek istiyorum.
Sayın milletvekilleri, bir milletvekilimiz sataşmadan
dolayı söz isterken yerinizden ona yardımcı olma gayretine girmemenizi rica
ediyorum. Bu, Meclis başkan vekilinin işini kolaylaştırmıyor, zorlaştırıyor. 
Buyurun Sayın Bak. 
3.- Rize Milletvekili Osman Aşkın Bak’ın, Antalya
Milletvekili Mustafa Akaydın’ın MHP grup önerisi üzerinde yaptığı konuşması
sırasında şahsına sataşması nedeniyle konuşması
OSMAN AŞKIN BAK (Rize) – Sayın Başkan, değerli
milletvekilleri; hocamız biraz evvel, gerçekten, Antalya’da seçimi niçin
kaybettiğini açıklayan güzel bir konuşma yaptı, kendisine teşekkür ediyoruz.
(AK PARTİ sıralarından alkışlar) Girişte, AK PARTİ’nin, getirdiği kanunla,
köyleri de CHP’nin aday olduğu yerleri de katarak bu seçimleri kazandığını
filan ifade etti. 
Bakın, öncelikle şu: Halkımıza “Bidon kafalı, göbeğini
kaşıyan, siz bilmezsiniz, benim oyum daha değerli.” gibi sözler söylerseniz
sizi sandığa gömer, sandığa gömer. (AK PARTİ sıralarından alkışlar) 
MUSTAFA AKAYDIN (Antalya) – Söyledik mi? Ne alakası
var?
BÜLENT YENER BEKTAŞOĞLU (Giresun) – Ne alakası var?
OSMAN AŞKIN BAK (Devamla) – Bakın, biraz evvel de
söyledik: “Oradakilerin eğitim seviyeleri düşük, anlamazlar. Eğitim seviyeleri
yüksek olanlar Cumhuriyet Halk Partisine oy verir, şöyle yapar böyle yapar…”
Bakın, bunları kullanmayın. 
MUSTAFA AKAYDIN (Antalya) – Böyle bir şey demedim
Başkan, söz istiyorum. 
BÜLENT YENER BEKTAŞOĞLU (Giresun) – Duydun mu sen? Ayıp
ya!
OSMAN AŞKIN BAK (Devamla) – Tutanaklarda var. 
MUSTAFA AKAYDIN (Antalya) – Bunu demedim. 
OSMAN AŞKIN BAK (Devamla) – Biraz evvel söyledi.
MUSTAFA AKAYDIN (Antalya) – Hayır. 
OSMAN AŞKIN BAK (Devamla) – Bakın, bunları kullanmayın.
Taktik değiştirin, bunları kullanmayın. 
İkincisi, şunu ifade ettim: Siz görev yaptınız orada,
iyi çalışsaydınız yeniden seçerdi sizi ya, Antalyalılar yeniden seçerdi.
MUSTAFA AKAYDIN (Antalya) – Şehir merkezinde fark
attım. 
OSMAN AŞKIN BAK (Devamla) – Seçimlerde de milletvekili
sayısı ortada. Siz görev yaptınız Hocam, yapmayın. Çalışın, çalışın.
MUSTAFA AKAYDIN (Antalya) – Çalışıyoruz, çalışıyoruz. 
OSMAN AŞKIN BAK (Devamla) – Çalışırsanız bu millet
takdir eder.
CEYHUN İRGİL (Bursa) – 7 Haziranda çalışmadınız mı?
OSMAN AŞKIN BAK (Devamla) – Köyleri de dolaşın, oraya
da gidin, vatandaşı kucaklayın, yukarıdan bakmayın.
Bakın, AK PARTİ döneminde hep sandığa gömdü. Aramızda
çok büyük fark var, çok çalışmanız lazım, kondisyonunuzu artırmanız lazım,
köylere gitmeniz lazım, vatandaşı kucaklamanız lazım. (AK PARTİ sıralarından
alkışlar) Antalya için çok çalışmanız lazım, festival yerine hizmet etmeniz
lazım, çok çalışmanız lazım, yoksa sizi sandığa gömer.
Teşekkürler. (AK PARTİ sıralarından alkışlar)
CEYHUN İRGİL (Bursa) – Osman, sandıktan başka bir şey
bilmiyor musun? Hep sandık mı senin hayatın?
BAŞKAN – Teşekkür ederim Sayın Bak.
LEVENT GÖK (Ankara) – Sayın Başkan…
BAŞKAN – Sayın Gök, dinliyorum efendim.
LEVENT GÖK (Ankara) – Efendim, sayın konuşmacı, sayın
hatip kürsüde konuşurken sürekli kendisine laf atmak suretiyle bir tartışma
yaratmıştır ve sonuçta sataşmadan dolayı aldığı sözlerden dolayı “Bu millet
sizi sandığa gömer.” şeklinde bir söz söylemek suretiyle de Cumhuriyet Halk
Partisine sataşmada bulunmuştur.
Ayrıca, sayın grup başkan vekilinin sayın hatibimize
yönelik, sataşmadan dolayı söz alması üzerine yaptığı konuşma üzerine de ben
bir değerlendirme yapmak istiyorum. Özellikle “Sizi sandığa gömerler.” sözünü
bir sataşmaya dönük olarak değerlendirerek sataşmadan dolayı söz istiyorum.
OSMAN AŞKIN BAK (İstanbul) – Hocayla ilgili söyledim ben;
hoca kaybetti, onu söylüyorum.
BAŞKAN – Sayın Bak’ın Cumhuriyet Halk Partisi Grubuna
yönelik olarak yapmış olduğunu söylediğiniz sataşmadan dolayı, Sayın Gök, size
söz veriyorum.
Süreniz iki dakikadır. 
4.- Ankara Milletvekili Levent Gök’ün, Rize Milletvekili
Osman Aşkın Bak’ın sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
LEVENT GÖK (Ankara) – Sayın Başkan, değerli
milletvekilleri; elbette bu Mecliste çeşitli konular konuşulurken tartışmaların
yaşanması doğaldır. Biz Türkiye’de bütün seçimleri her zaman yasal yolları
aşmak kaydıyla saygıyla karşıladık. Az önce konuşan sayın hatibin söylemiş
olduğu “göbeğini kaşıyan adamlar” ya da başka sözlerden hiçbir tanesi
Cumhuriyet Halk Partisine ait değildir. Eğer sayın konuşmacı bunu ispat ederse
ben buradan gereğini yapmaya hazırım; bir kere, bunu böyle bilmek lazım.
OSMAN AŞKIN BAK (İstanbul) – Tutanağa bakalım.
LEVENT GÖK (Devamla) – Ancak, elbette Türkiye’nin
gelişmişlik endeksi, okuma düzeyi ya da başka konular dile getirildiğinde
herkesin ittifakla kabul edeceği karşılaştırmaları yapmak da herkesin doğal bir
hakkıdır; bir kere, bunu böyle anlamakta yarar vardır. Sandıklara gömmek,
etmek, bunlar gelip geçici, izafi kavramlardır. Biz demokrasinin sandıklardan
çıkmasını her zaman savunduk ve buna her zaman itibar ettik. Bu bakımdan da
rahmetli İsmet İnönü Türkiye'nin önüne çok partili siyasi hayatı getirmiştir.
(CHP sıralarından alkışlar) Getirsin ki sandıklardan demokrasi çıksın. Bu
bakımdan, Türkiye’deki demokrasiyi özümseyerek daha iyiye götürmek hepimizin
ortak bir paydası olmalıdır.
Az önce AKP grup başkan vekili değerli arkadaşımın
söylediği sözlere de birkaç sözle katkıda bulunmak istiyorum. Türkiye’de birçok
seçim sonucu her zaman tartışılmıştır. Hatırlarsınız, 7 Hazirandan sonra, 1
Kasıma giderken en çok tartıştığımız konu doğu ve güneydoğudaki oyların
sağlıklı kullanılmadığı ve sandıkların taşınması yoluydu. Yani, bunları ben
size hatırlatırım. Nitekim, bu konuda talepler olmuştur, Yüksek Seçim Kurulu
reddetmiştir. Doğal olarak, seçimlere kuşku duyulması elbette herkesin doğal
hakkıdır, siz de bu hakkınızı kullandınız. Yani, size de kullandığınız bir
haktan dolayı başka gruplara sataşmada bulunmanın yanlış olduğunu ifade
ediyorum. Yaşanmış bir gerçekliği daha 1 Kasımda hep beraber, sizlerle beraber
yaşadık.
Saygılar sunarım. (CHP sıralarından alkışlar)
BAŞKAN – Teşekkür ederim Sayın Gök.
MUSTAFA AKAYDIN (Antalya) - Başkanım, Osman Bey’e cevap
hakkımı kullanmak istiyorum. 
OSMAN AŞKIN BAK (Rize) – Bir şey demedim.
BAŞKAN – Hangi gerekçeyle Sayın Akaydın?
MUSTAFA AKAYDIN (Antalya) – Bana sataştı, yani, o
“bidon kafalı” lafını ben etmişim…
BAŞKAN – Hayır, hayır.
OSMAN AŞKIN BAK (Rize) – Hayır, hayır, öyle bir şey
söylemedim.
MUSTAFA AKAYDIN (Antalya) – …veya onu kafasızlıkla
suçlamışım gibi. 
OSMAN AŞKIN BAK (Rize) – Hayır, öyle bir şey demedim.
Cevap verdi zaten.
BAŞKAN – Sayın Akaydın, “bidon kafalı” cümlesiyle
ilgili Sayın Gök gerekli açıklamayı yaptı. Ancak…
MUSTAFA AKAYDIN (Antalya) – Ben kimseye hakaret
etmedim, sözlerimi gayet seçerek konuştum.
OSMAN AŞKIN BAK (Rize) – “Hakaret ettin.” demedim ki.
MUSTAFA AKAYDIN (Antalya) – Ve de Antalya’nın
merkezinde AKP’ye de fark attım. Eğer Kepez’deki sonuçları maniple etmeselerdi
farklı…
OSMAN AŞKIN BAK (Rize) – Bak, gene aynı şeyi söylüyor.
MUSTAFA AKAYDIN (Antalya) - …büyükşehirde de bir fark
olacaktı.
BAŞKAN – Peki, teşekkür ederim Sayın Akaydın,
sözleriniz tutanaklara geçmiştir.
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Bursa Milletvekili Kadir Koçdemir ve
arkadaşları tarafından, 2014 mahallî idareler genel seçimlerinden sonra
yürürlüğe giren idari yapılanmadaki önemli değişikliklerin mahallî idarelerin
görev, yetki, sorumluluk, hizmet kapasite ve kabiliyetleri ile idarenin
bütünlüğü üzerindeki etkilerinin tespit edilmesi, muhtemel çözüm önerilerinin
ortaya konulması, yapılacak yasal düzenlemeler ve diğer tedbirlerin
araştırılması amacıyla 12/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 13
Ocak 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi Grubu önerisinin
aleyhinde ikinci konuşmacı Ahmet Yıldırım, Muş Milletvekili.
Buyurun Sayın Yıldırım. (HDP sıralarından alkışlar)
Süreniz on dakikadır.
AHMET YILDIRIM (Muş) – Teşekkür ederim Sayın Başkan.
Sayın Başkan, değerli milletvekilleri; evet,
Türkiye’deki yerel yönetimler sürecinin demokrasiyle imtihanının yaşandığı
günlerden geçmekteyiz. Giderek yetkileri merkezileştiren… (Gürültüler)
Sayın Başkan…
BAŞKAN – Sayın milletvekilleri, evet, sükûnetle
dinleyelim Sayın Yıldırım’ı.
Siz devam edin Sayın Yıldırım.
AHMET YILDIRIM (Devamla) – Teşekkür ederim Sayın
Başkan.
Özellikle yerel yönetimlere dair, 7 Haziran ve 1 Kasım
seçimlerinden önce, hatta 30 Mart 2014 yerel seçimlerinden önce AKP’nin seçim
beyannamesi ile 64’üncü Hükûmet Programı çerçevesinde yerel yönetimlere dair
yazmış olduğu, neşretmiş olduğu bazı cümleleri okumak istiyorum: “Avrupa Yerel
Yönetimler Özerklik Şartı’yla uyumlu olarak merkezî idare ve yerel yönetimler
arasındaki ilişkileri yeniden düzenleyeceğiz. Merkezî ve yerel yönetimleri
birbirini tamamlayan ve vatandaşlarımızı yerel yönetimler sürecinde daha etkili
şekilde temel unsur olarak konumlandırma sözü veriyoruz. Merkezî yönetim ile
yerel yönetimler arasındaki sağlıklı bir iş birliği ve koordinasyonu esas
almakta ve yerel nitelikteki her türlü hizmetin sunumunun asıl sorumlusunun
yerel yönetimler olması gerektiğini düşünmekteyiz. 
Yerel yönetimlerin idari ve mali kapasitelerini
geliştirerek vatandaşa en yakın, yerel taleplere en duyarlı hizmet birimleri
olarak hızlı, verimli çalışmalarını öngörüyoruz. 
Yerel yönetimlerin spor alanındaki, kütüphane, kültür
merkezi ve müze gibi kültürel tesislerini yerel yönetimlere devredeceğiz,
idarelerini yerel yönetimlere bırakacağız. Bu kapsamda, yerel yönetimleri daha
güçlendirmeye yönelik yasal ve kurumsal düzenlemeleri sürdüreceğiz. Sağlık,
eğitim, kültür, sosyal yardımlaşma, turizm, çevre, köy hizmetleri, tarım,
hayvancılık, imar, ulaşım hizmetlerinde yerel yönetimlerin etkinlikleri
artırılacaktır. 
Büyükşehirlerde ve ilçe belediyelerinde kaynakların
artırılmasına yönelik tedbirler geliştireceğiz, kent konseylerini daha etkin
konuma getireceğiz.” Daha bir dizi hususu bizzat AKP söylüyor yani dersiniz ki
vaatlerinin tam tersini yapmak üzere seçim beyannameleri hazırlamış bu siyasi
iktidar. Seçim beyannameleriyle ne kadar tezat husus varsa siyasi iktidar
tarafından son iki ayda fazlasıyla duyduk. 
Burada, siyasi iktidar, başta Başbakan ve Cumhurbaşkanı
olmak üzere, özellikle HDP’li, DBP’li belediyeler üzerinden ve Kürt siyasal
hareketinin dile getirdiği söylemlerin ne olduğuna değil, kimler tarafından
söylendiği üzerinden değerlendirmeler yapmaktadır. Burada, özellikle son iki
ayda, bu süreçte saray ile AKP’nin derin güçlerle kurmuş olduğu kirli ittifak
ve geliştirilen savaş katliamlarla sınırlı kalmamıştır. Aynı zamanda, Kürt
halkına ve Kürt şehirlerine nefes aldırmamayı hayati bir görev olarak önüne
koyan bir anlayış geliştirilmiştir. Siyasi iktidarın, özellikle başka güçlerle
girmiş olduğu ittifakla “KCK” adı altında sürdürülen siyasi soykırım
operasyonları, bugün, başka kirli ittifaklar üzerinden yakıcı bir savaş ve
katliam sürecinde tüm hızıyla devam etmiştir. Yüz binlerce kişinin oylarını
alarak seçilen, halkın iradesini temsil eden DBP’li belediye eş başkanları ile
meclis üyelerinin büyük çoğunluğu tutuklanmış, görevden alınmıştır. Gözaltındaki
tutuklu eş başkan sayısı bugün itibarıyla 18’dir. Görevden alınan belediye eş
başkan sayısı 25’tir. Denetimli serbestlik altında olan ve hakkında arama
kararı olan eş başkanlarla birlikte bu sayı çok daha yüksek rakamlara
ulaşmaktadır.
Son bir aydır Başbakanın ve Cumhurbaşkanının
tehditlerle sindirmeye çalıştığı Kürt şehirlerinin yerel yöneticileri, zaten bu
tehditleri aylardır bizzat icra edilmek suretiyle görevden alınmakta,
tutuklanmaktadır. Dolayısıyla, mevcut yakıcı katliam gündeminin gölgesinde
kalsa bile siyasi soykırım operasyonlarının bu topyekûn savaşın bir parçası
olduğu ve her ne kadar “KCK” adı altında olduğu adı belli bir operasyon
kapsamında olmasa da hâlihazırda önümüzdeki tablo KCK operasyonlarının hiç
bitmediğini, kirli ittifaklarla devam ettirdiğini göstermektedir. 
Bunun haricinde, somut olarak, AKP’nin seçim vaatleri
ve 64’üncü Hükûmet Programı dâhilinde özellikle yukarıda ilgili başlıklar
altında vaatlere dair somut sorular sorularak DBP’li belediyeler üzerinden
yetki sınırlaması tartışmalarına dair birkaç hususa dikkat çekmek istiyorum.
“Mahallî idarelerin yerel gelirlerini artırmaya dönük düzenleme yapacağız.”
dediler. Bugünkü tehditler Kürt şehirleri ve belediyeleri üzerinde Demokles’in
kılıcı gibi sallandırılmaktadır. Hükûmet programında yer alan “Kent
konseylerinin toplanma ve çalışma sistemleri gözden geçirilecek, daha fazla
yetkinlik ve işlevsellik kazandırılacaktır. Yerel yönetimlerin idari ve mali
kapasiteleri geliştirilecek, vatandaşa en yakın ve yerel taleplere en duyarlı
hizmet birimleri olarak hızlı ve verimli çalışmaları özellikle artırılacaktır.”
dendiği bir Hükûmet programından bir ay geçmeden kayyum atamalar, belediye
başkanlarının zaten görevden alındığı bir süreçte daha fazla görevden almalar
ve cezaevleriyle tehdit edilmektedirler. Eğer yakın geçmiş siyasi tarihten az
biraz anlayan ve takip eden herkes bilir ki HDP ve DBP’li siyasetçiler değil
tutuklanmayla, değil görevden almayla, ölümle olan imtihanını fersah fersah
geçmiştir. Bu tehditleriniz alabildiğine anlamsız, naiftir. 
Bu hususta benden önce konuşan, AKP adına konuşan
hatip, Mardin Belediyesiyle ilgili olarak olabildiğine yanlış, çarpık bilgiler
vermiştir. Mardin Belediyesine dair söyleyeyim: 30 Mart 2014’te görevi
devraldığımız Mardin Belediyesinde başkan koltuğu haczedilmiş götürülüyor
mahkeme tarafından. Koltuklar AKP’li belediye başkanının oturacağı makam…
HASAN BASRİ KURT (Samsun) – Öyle bir şey yok, mümkün
değil. Belediye malları haczedilemiyor, bilmen lazım bunu. Kamu malları
haczedilemez.
AHMET YILDIRIM (Devamla) - Özellikle 150 milyon lira
borca boğdurulmuş; maaş ödeyemez, işçi parası ödeyemez, çalışan parası ödeyemez
hâle getirilmiştir. 
Yine, rakamlar üzerinden çarpıtmalarınıza dönük birkaç
hususu belirteyim: Başbakanınız “HDP’li, DBP’li belediyeler örgüte para
aktarıyor.” diyor, siz ise “Mardin Belediyesinin kasasında 74 milyon para var.”
diyorsunuz. Siz mi yalan söylüyorsunuz, Başbakan mı yalan söylüyor? (HDP
sıralarından alkışlar) Hanginizin lafı doğru? Peki, eğer örgüte para
aktarılıyorsa AKP döneminin 150 trilyonluk borcu nasıl kapatıldı? Bu belediye
74 milyon lira nasıl artı paraya geçti? Altyapı hizmetlerinde, üstyapı
hizmetlerinde, çevre, park yapımında sizin döneminizi fersah fersah geçerek
artırılan hizmetler ve artan para… Yemezseniz, çalmazsanız, yolsuzluk
yapmazsanız para böyle artar. Bir belediye borca batmaz, başkanı da makam
koltuğunu hacizleterek kaybetmez. Böyle bir realiteyle karşı karşıya olduğumuzu
ifade etmek isterim.
Yine, bütün Genel Kurula söylemek isterim: Bakın, her
belediyemiz sıklıkla teftişten geçmektedir; bundan zerre rahatsızlık
duymuyoruz. Daha fazla denetim, daha fazla teftiş istiyoruz çünkü bu bizim
aklanma, onur karnelerimizdir. Bakın, en son teftiş 17 Eylül 2015 günü, Mülkiye
Müfettişleri Erhan Karakaya, Süleyman Yıldırım. 68’inci sayfa, teftiş raporunun
68’inci sayfası ve konuşmamdan sonra da size vereyim, inceleyin. Ne diyor? “2014
yılında Mardin Belediyesinde toplam gider içerisindeki personel giderlerinin,
personel ücretlerinin oranı sadece yüzde 24.”
HASAN BASRİ KURT (Samsun) – Hizmet alımları var mı
içinde, hizmet alımları?
AHMET YILDIRIM (Devamla) - Aynı teftiş raporları
söylüyor, bakın, mülkiye müfettişi söylüyor: “2015’in ilk dokuz ayında sadece
yüzde 14’lük bir personel gideri var.” Bunun içerisinde AKP döneminin kalan
borçları da dâhildir. Bugün Mardin Belediyesinde hiçbir çalışanın belediyeden
alacağı yoktur. AKP dönemindeki on yıllık personel borçları ödenmiş, belediye
74 milyon lira artıya geçmiş ve sadece yüzde 24 bütçenizin 2015’te de yüzde
14’ünü ödeyerek bunu sağlayabilirsiniz. Bunun tek yolu var, basit bir yoldur;
çalmayacaksınız, çırpmayacaksınız, yolsuzluk yapmayacaksınız, ihaleye fesat
karıştırmayacaksınız.
Teşekkür ederim. (HDP sıralarından alkışlar) 
BAŞKAN – Teşekkür ederim Sayın Yıldırım.
COŞKUN ÇAKIR (Tokat) – Sayın Başkan…
BAŞKAN – Sayın Çakır…
COŞKUN ÇAKIR (Tokat) – Sayın Başkan, teşekkür ederim.
HDP’li konuşmacı arkadaşımız konuşmasında AK PARTİ’li
konuşmacı arkadaşımızın açıkça yalan söylediğini -açıkça not etmek suretiyle
kaydettim- söylemek suretiyle çarpıttığını ifade etmiştir.
AHMET YILDIRIM (Muş) – Hiç “AK PARTİ” kullanmadım,
siyasi iktidarı söyledim, Hükûmet çıksın cevaplasın. 
COŞKUN ÇAKIR (Tokat) – Bu açık bir sataşmadır, 69’a
göre söz istiyorum. Eğer uygun bulursanız Erol Kaya arkadaşımız konuşacak.
BAŞKAN – Yani, Sayın Kaya, Sayın Yıldırım’ın konuşması
nedeniyle kendisine sataşıldığını ifade etmek istiyor. Siz, Sayın Kaya adına
herhâlde tercüman oldunuz Sayın Çakır.
COŞKUN ÇAKIR (Tokat) – Evet efendim. 
BAŞKAN – Buyurun Sayın Kaya. 
İki dakika süre veriyorum. 
Lütfen sözlerinizi yeni bir sataşmaya meydan vermeyecek
şekilde tamamlayınız. 
VIII.- SATAŞMALARA İLİŞKİN KONUŞMALAR (Devam)
5.- İstanbul Milletvekili Erol Kaya’nın, Muş
Milletvekili Ahmet Yıldırım’ın MHP grup önerisi üzerinde yaptığı konuşması
sırasında şahsına sataşması nedeniyle konuşması
EROL KAYA (İstanbul) – Sayın Başkan, değerli
milletvekilleri; hepinizi saygıyla selamlıyorum. 
Şimdi, tabii, sözü çarpıtmanın ya da söylenene cevap
vermenin herhâlde sanatsal boyutu olsa ödül alırdı arkadaşımız. 
Ben, şimdi, Mardin’le ilgili rakamları tam vereyim:
Mardin Belediyesinin gelirleri 137, giderleri 63 milyon yani kasasında 74
milyon var, yatırımları da 4 milyon. Mardin Belediyesinin belediye gelirlerinin
yüzde 68’ine tekabül eden borçları var. 
Değerli arkadaşlar, biz size borcunuz var mı yok mu
sormadık ama madem sordunuz, ben size cevap vereyim: Türkiye’deki bütün
belediyelerin borçlarının ortalaması -büyükşehirlerin- yüzde 99’dur yani geliri
kadar borçları var bütün Türkiye’deki belediyelerin. İsterseniz Aydın’dan,
Mersin’den, farklı belediyelerden, AK PARTİ’li belediyelerden de örnek
verebilirim. Dolayısıyla, çok ağırdı, ayıp ettiniz, burada yalanı maalesef siz
söylediniz. 
AHMET YILDIRIM (Muş) – Mülkiye müfettişlerinin verileri
burada, mülkiye müfettişlerinin. 17 Eylül 2015 tarihli mülkiye müfettişi
raporlarını okudum. 
EROL KAYA (Devamla) – Bakınız, ben size şunu sordum:
Mardin’in Kızıltepe ve diğer ilçelerine niçin hizmet götürmüyorsunuz, parayı
tutuyorsunuz? Siz -şantiyeler yakıldığı gibi- paraları kasada tutarak, hizmet
getirmeyerek bölge halkının geri kalmasını mı istiyorsunuz? Bu soruya cevap
verin, başka bir şey sormuyorum, bu kadar basit. (AK PARTİ sıralarından
alkışlar) 360 milyon lira kasada duruyor -6 tane belediye, saydım- 360 milyon
lirayı kasada tutarak ne yapmak istiyorsunuz? Açıklayın, deyin ki: “Kardeşim,
Mardin’de sorun yok, Diyarbakır’da hiçbir sorun yok, Hakkâri’de sorun yok.
Şırnak’ta hizmet bitti, biz de kasaya paramızı atıyoruz.” Hayırlı olsun ama
bunu gidin, lütfen, Hakkâri’de, Şırnak’ta insanlara anlatın ve o zaman sizin
alnınızı karışlarım. 
Hepinize saygılar sunuyorum. (AK PARTİ sıralarından
alkışlar)
BAŞKAN – Teşekkür ederim Sayın Kaya. 
AHMET YILDIRIM (Muş) – Sayın Başkan…
BAŞKAN – Sayın Yıldırım, dinliyorum.
AHMET YILDIRIM (Muş) – Sözlerimi çarpıtmayla itham
etti, ben de cevap hakkı kullanmak istiyorum. 
BAŞKAN – Hangi, ne şekilde çarpıttı Sayın Yıldırım?
AHMET YILDIRIM (Muş) – İlk cümlesinde çarpıtma
şampiyonluğundan söz etti bana. 
BAŞKAN – Buyurun Sayın Yıldırım, sataşmadan dolayı size
iki dakika süreyle söz veriyorum. 
Lütfen sözlerinizi yeni bir sataşmaya meydan vermeyecek
şekilde ifade ediniz.
Teşekkür ederim.
6.- Muş Milletvekili Ahmet Yıldırım’ın, İstanbul
Milletvekili Erol Kaya’nın sataşma nedeniyle yaptığı konuşması sırasında
şahsına sataşması nedeniyle konuşması
AHMET YILDIRIM (Muş) – Şimdi, insanlar Türkiye'nin 81
ilden ibaret olduğunu bilmezse ve hayatında Mardin’i, Şırnak’ı, Hakkâri’yi
görmeden yorum yaparsa bu kadar gafil düşer. Bir gelin, gidelim, on yıl boyunca
siyasi iktidarın partisinden olan belediyenin enkaza dönüştürdüğü bir Mardin
kent gerçekliğinden, trafik sorunu, yeşil sorunu, altyapı sorunu ortadan
kaldırılmış, bir kuruş yoksul hakkı yenmeden hizmet edilmiş bir belediyeyi, buyurun,
beraber ikimiz çıplak gözle gidip gezelim. 2004-2014 arası resimlerde Mardin’i
görelim, bir de bugün görelim. 
Bugün, bakın, Başbakanınız 2015’te örgüte para
aktarıldığını söylüyor. Ben de söylüyorum, ya siz yalan söylüyorsunuz ya da
artı paradan kaynaklı olarak Başbakan yalan söylüyor. Ve siz acaba gerçekleşen
yatırım hizmetlerinin nasıl dönüştüğünü biliyor musunuz? Ben size somut bir
şeyden söz ettim, 17 Eylül günü tamamlanmış bir… 2 mülkiye müfettişinin adını
verdim, Süleyman Yıldırım. Buyurun, 68’inci sayfada personel gideri, yatırım
bedellerini oransal olarak veriyor ve gelin, sizinle de paylaşayım. Mülkiye
müfettişi, sizin gönderdiğiniz, açığı, gediği bulunsun diye gönderdiğiniz
mülkiye müfettişi bir şey bulamamış ve aklanmış. Biz bundan rahatsız değiliz.
Yılda bir defa göndermeyin, her ay mülkiye müfettişi bekliyor belediyelerimiz
çünkü gece gündüz çalışsanız da bir defa yolsuzluk, bir defa hırsızlık DBP’li
belediyelerde bulamayacaksınız. Kendi belediyelerinizle karıştırıyorsunuz.
Teşekkür ederim. (HDP sıralarından alkışlar)
BAŞKAN – Teşekkür ederim Sayın Yıldırım.
VII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Bursa Milletvekili Kadir Koçdemir ve
arkadaşları tarafından, 2014 mahallî idareler genel seçimlerinden sonra
yürürlüğe giren idari yapılanmadaki önemli değişikliklerin mahallî idarelerin
görev, yetki, sorumluluk, hizmet kapasite ve kabiliyetleri ile idarenin
bütünlüğü üzerindeki etkilerinin tespit edilmesi, muhtemel çözüm önerilerinin
ortaya konulması, yapılacak yasal düzenlemeler ve diğer tedbirlerin
araştırılması amacıyla 12/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 13
Ocak 2016 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi Grubu önerisini
oylarınıza sunuyorum: Kabul edenler… Etmeyenler… Kabul edilmemiştir.
Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Türkiye’de bulunan ve/veya Türkiye’ye
girerek katliam yapma ihtimali olan IŞİD yapılanmalarının ve IŞİD’li canlı
bombaların gerçekleştirdiği katliamların araştırılması amacıyla 13/1/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 13 Ocak 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi 
13/1/2016
Türkiye Büyük Millet Meclisi
Başkanlığına
Danışma Kurulunun 13/1/2016 Çarşamba günü (bugün)
yaptığı toplantısında, siyasi parti grupları arasında oy birliği
sağlanamadığından grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
13 Ocak 2016 tarihinde Diyarbakır Milletvekili Grup
Başkan Vekili İdris Baluken tarafından verilen (587 sıra numaralı) Türkiye'de
bulunan ve/veya Türkiye'ye girerek katliam yapma ihtimali olan IŞİD
yapılanmalarının ve IŞİD’li canlı bombaların gerçekleştirdiği katliamların
araştırılması amacıyla Türkiye Büyük Millet Meclisine verilmiş olan Meclis
araştırması önergesinin Genel Kurulun bilgisine sunulmak üzere bekleyen diğer
önergelerin önüne alınarak 13/1/2016 Çarşamba günlü birleşiminde sunuşlarda
okunması ve görüşmelerin aynı tarihli birleşiminde yapılması önerilmiştir.
BAŞKAN – Halkların Demokratik Partisi Grubu önerisinin
lehinde ve aleyhinde olmak üzere ikişer sayın milletvekiline söz vereceğim.
Lehinde birinci söz Hişyar Özsoy, Bingöl Milletvekili.
Buyurun Sayın Özsoy. (HDP sıralarından alkışlar)
Süreniz on dakikadır. 
HİŞYAR ÖZSOY (Bingöl) – Teşekkür ederim Sayın Başkan.
Sayın Başkan, değerli milletvekilleri; hepinizi
saygıyla selamlıyorum. 
Öncelikle, konuya geçmeden önce, AKP’nin Grup Başkan
Vekili Sayın Naci Bostancı’nın cenazelere dair bir açıklaması oldu,
belediyeleri suçlayan, DBP’li belediyelerin bu cenazeleri almaya gitmediği ve
konuyu manipüle ettiğine dair. Sayın Bostancı -bu sataşma mıdır bilmiyorum ama-
gerçekten sizi inanılmaz bir hayretle izledim. Taybet İnan için burada konuştuğumuz
zaman yedi gün hangi birinizden bir ses çıktı? DBP’li belediyeler mi bırakmadı
Taybet İnan’ı götürüp gömmeyi? Şu an Diyarbakır’da İnsan Hakları Derneğinde
kendi çocuklarının cenazelerini almak isteyen insanlar on günden fazladır açlık
grevindeler, bunu belediyeler mi yapıyor? Allah aşkına diyoruz, rica ediyoruz
yani toplumu yanıltmak için ve alenen inkâr… Gerçekten söz bulamıyorum. Çıkar,
dersiniz ki: “Evet, biz sistemli bir şekilde bu cenazeleri şu, şu, şu
gerekçelerle gömdürmüyoruz.” Aha, Rojava’da kapıda bekleyen cenazeler var,
Kobani’de, onları da mı belediye bırakmıyor? Sokak ortasında karın altında
bekleyen cenazeler var. Bakın, istiyorsanız şu Meclisin, şu Genel Kurulun
dışında, buyurun, gelin size dünya kadar görüntü gösterelim. İnsanlar gidiyorlar
cenazeyi almak için, bakın hele asker, polis nasıl kurşun sıkıyor, alınan
cenazeye nasıl su sıkıyorlar, cenazeyi düşürüyorlar. Bunların bazılarına, biz
vekiller olarak da gittik, kendimiz kendi gözlerimizle şahit oluyoruz bunlara.
Bütün bunlar ortadayken çıkıp… Ya, bu inkârcılığın vardığı boyutları gerçekten
ben şaşkınlıkla izliyorum. Bu konuyu -daha önce söyledik- bu cenazeler konusunu
doğru düzgün bir şekilde ele alalım, bu mevzuyu bir daha açılmamak üzere
kapatalım. Onun için de devlete diyoruz ki: “Öldürdüğün Kürtlerin ölü
bedenlerinden elini çek. Bırak insanlar onları nasıl gömmek istiyorsa öyle
gömsünler.” 
HASAN TURAN (İstanbul) - “Öldürdüğün Kürtlerin” değil,
öldürdüğün teröristlerin.
HİŞYAR ÖZSOY (Devamla) – Ha işte, al işte, aha bu
mantık işte, bu mantık işte. Daha geçen gün burada konuştuk ya. Ya, ölüden
hüküm kalkar.
Müslüman mısın sen?
HASAN TURAN (İstanbul) – Ben Müslümanım elhamdülillah.
HİŞYAR ÖZSOY (Devamla) – Ölüden hüküm kalkar.
HASAN TURAN (İstanbul) – Ölüden bahsetmiyoruz, diriyken
öldürülüyor.
HİŞYAR ÖZSOY (Devamla) – Tabii, “terör” diyorsun değil
mi? İşte bu kadar. Ya, bu mu mantık, bu mu?
BAŞKAN – Karşılıklı konuşmayı bırakalım.
Sayın Özsoy, lütfen Genel Kurula hitap edin.
Sayın milletvekilleri…
HİŞYAR ÖZSOY (Devamla) – Yemin ediyorum yani şurada ses
tonumuzu yükseltmemek için doksan takla atıyoruz, ya, işte bu işte, seviye bu.
HASAN TURAN (İstanbul) – Tamam da devlete silah
çekenler…
HİŞYAR ÖZSOY (Devamla) – Peki, devlete silah da çekmiş
olabilir. O ölünün gömülme hakkı vardır, insaniyette de vardır, İslamiyet’te de
vardır, insan haklarında da vardır, her yerde vardır. Öyle “terörist”
kelimesinin arkasına geçip, buradan oturup hamaset yapmayın. 70 yaşındaki
kadından bahsediyoruz ya!
HASAN TURAN (İstanbul) – Buradan hamaset yapmakla
oradan yapmak arasında fark yok, sen de oradan yapıyorsun.
HİŞYAR ÖZSOY (Devamla) – Hadi oradan! Saygısız!
BAŞKAN – Sayın milletvekilleri, lütfen hatibi
dinleyelim efendim.
Sayın Özsoy, Genel Kurula hitap edin.
HAKAN ÇAVUŞOĞLU (Bursa) - Kızdı, vazgeçecek şimdi. Boş
ver, konuşma.
HİŞYAR ÖZSOY (Devamla) – Dönelim, karartmalarınıza
dönelim sizin.
Reyhanlı, 2013 yılında, ne oldu sonucu? Hadi bir AKP’li
vekil çıksın, söz hakkımı vereyim, gelin bize anlatın. Niğde’de 1 sivil, 1
asker, 1 polis öldü. Sonucu ne oldu, var mı? Yok. Diyarbakır’da bizim
mitingimiz bombalandı, 5 kişi öldü. Soruşturma açalım, bakalım ne oluyor
diyoruz? Meclis: “Araştırmaya gerek yoktur.” Suruç…
ZEKERİYA BİRKAN (Bursa) – Yargılaması devam ediyor.
HİŞYAR ÖZSOY (Devamla) – Devam eder zaten, devam eder yani
beş yıl, on yıl devam eder, sonra da düşer. 
Suruç patlaması olduğu zaman Bingöl’de ben kendim aynen
böyle bir konuşma yaptım. Muhtemelen yine suçu bize yığarlar bu Ankara,
İstanbul’u, öyle zaten, Sayın Cumhurbaşkanı net bir örgüt ismi bile ifade
etmekte inanılmaz zorlandı yaptığı ilk açıklamada. Bingöl’de yaptığımız
açıklamada Suruç’la ilgili aynen şunu dedik: “Dün Diyarbakır, bugün Suruç,
yarın Ankara, İstanbul.” Ben bu isimleri zikrettim, birçok vekil de bunları
zikretti. Niye biliyor musunuz? Çünkü görünüyor, bakın, sonra geldi Ankara’ya,
şimdi de İstanbul. Hiçbir tanesinin şu Meclis tarafından araştırılmasına
müsaade etmediniz. Sebep?
NİHAT ÖZTÜRK (Muğla) – Siz kimsiniz de etmedik?
HİŞYAR ÖZSOY (Devamla) – Biz milletvekiliyiz, şurada,
şu Meclis, şu Genel Kurul, bakın, buraya saygı duyun. Biz 550 milletvekili
diyoruz ki: Bakın, çok ciddi güvenlik açığı var. IŞİD Diyarbakır’da, Urfa’da,
Ankara’da, İstanbul’da istediği zaman istediği kişiyi öldürebiliyor. Doğru mu?
Bakın, öldürüyor.
HALİL ETYEMEZ (Konya) – PKK da aynı, PKK da, onu da
konuşun.
HİŞYAR ÖZSOY (Devamla) – Yahu, şu an IŞİD’i
konuşuyoruz, onu da konuşuruz. (AK PARTİ sıralarından gürültüler)
Bakın, diyoruz ki öldürüyor. Gelin, bunu, bu konuyu…
Öyle görünüyor ki Hükûmet ve devlet kurumları bir acziyet içerisinde. Bakın,
önlenemiyor. Yahu, insanın başkentinde 100 insan ölür de bu soruşturulmaz mı,
bu Meclis ne zaman çalışacak, ne yapacağız biz? Oturup burada yok Cibuti’yle
ilgili dış ilişkiler anlaşmalarına mı bakacağız? İnsanlar ölüyor, burada 100
kişi ölmüş, 100 kişi, Ankara’da, şurada, şu kentte; İstanbul’da 11 kişi;
Suruç’ta 32 kişi; Diyarbakır’da 5 kişi, yarın nerede, nasıl patlayacağını
bilmiyoruz. Meclis olarak oturalım, bir araştırma komisyonu, zor bir şey değil
ki, biraz mesai sarf edelim, biraz zamanımızdan, imkânlarımızdan verelim,
bakalım gerçekten ne oluyor. Eğer kapatmak, üstünü örtmek istemediğiniz
herhangi bir ilişki yoksa bundan niye çekinesiniz? Bana biriniz gelin burada
anlatın, deyin ki: “Biz şunun için istemiyoruz araştırma komisyonunu.” Yani,
kime ne zararı var? Gerçekten anlamakta zorlanıyoruz. Niye yani bir araştırma
komisyonu olsa, bu ölümleri, katliamları soruştursak kime ne zararımız var
sayın vekilim? Var mı, kime ne zararımız var?
NURETTİN YAŞAR (Malatya) – Var, var.
HİŞYAR ÖZSOY (Devamla) – Var, peki. Niye var, onu da
söyleyeyim. 
Şöyle bağlayayım: Şu ana kadar, bütün bu katliamların
hepsine basın yasağı getiriliyor, soruşturmaya gizlilik getiriliyor; bunun
hakkında haber yapan, bunu gündemleştirmeye çalışan insanlara dünya kadar yargı
mekanizması müdahale ediyor ve biz gerçekten ne olup bittiğini bilmiyoruz.
Biliyorsanız Reyhanlı’yı, Niğde’yi, Suruç’u, Ankara’yı, çıkar gelir burada bizi
aydınlatırsınız, biz bilmiyoruz.
NURETTİN YAŞAR (Malatya) – Biliyorsunuz. 
HİŞYAR ÖZSOY (Devamla) – Vallahi biz bilmiyoruz.
NURETTİN YAŞAR (Malatya) – Vallahi sen de biliyorsun.
HİŞYAR ÖZSOY (Devamla) – Bilsek şuradan da otururuz,
konuşuruz, söyleriz, gerçekten.
NURETTİN YAŞAR (Malatya) – İnan biliyorsun.
HİŞYAR ÖZSOY (Devamla) – “IŞİD yaptı.” diyoruz ama
bunun bağlantıları var. Diyoruz ki: “O sınır olmuş yolgeçen hanı.” Hâlâ gidip
geliniyor demek ki, bakın, çıkmış gelmiş. 
NURETTİN YAŞAR (Malatya) – Yapma, yapma; ne olursun
yapma.
HİŞYAR ÖZSOY (Devamla) – Ya, yaptığımız bir şey yok,
sizin yaptığınız var. Bu halkın can güvenliğinden bu Hükûmet sorumludur, ben mi
sorumluyum? Can güvenliğinden bu Hükûmet sorumludur.
NURETTİN YAŞAR (Malatya) – Hişyar, sen yapma bari.
HİŞYAR ÖZSOY (Devamla) – Diyoruz ki: Bakın, dünya kadar
karanlık, kirli ilişki var. Suriye ile Türkiye’ye gidiş gelişler, bunlar her
tarafa yansıdı. Yanlış olabilir, yalan olabilir, doğru söylemiyor olabilirler,
sadece Hükûmeti zorda bırakmak için söylüyor olabilirler ama aklanmanın da
yöntemidir işte, Meclis araştırması yapalım. Ahmet Bey söyledi, belediyeler,
buyurun denetim yapın; bir değil, iki değil, üç defa yapın. Bakın, bu, eğer zan
altında kalındığını düşünüyorsanız durumu açığa çıkarmak için de bir fırsattır.
Oturalım, bir bakalım, gerçekten ne olmuş ne olmamış? Doğruyu, yanlışı
birbirinden ayırıp bunu toplumla paylaşalım, bu kadar diyoruz.
Son olarak, Sayın Cumhurbaşkanı -o konuya da değineyim,
çok tehlikeli bir yere gidiyoruz, ben yine huzurlarınızda paylaşmak istiyorum-
“Barış İçin Akademisyenler” böyle bir grup var, bir bildiri yayınladılar;
onlara işte, “müsvedde”, dedi, “karanlık” dedi...
NURETTİN YAŞAR (Malatya) – “Müstemleke” dedi,
“müstemleke”. 
HİŞYAR ÖZSOY (Devamla) - …“aydın müsveddesi” de dedi,
“karanlık” dedi, hatta işte “teröristlere destek” falan filan... 
NURETTİN YAŞAR (Malatya) – “Müstemleke aydını” dedi
Hişyar.
HİŞYAR ÖZSOY (Devamla) - Bakın, tamam, 1.100’den fazla
insandan bahsediyoruz. Değerli arkadaşlar, ne oldu biliyor musunuz? Bakın,
bütün soruşturmaları karartan, gizlilik kararlarıyla, basın yasaklarıyla,
Meclis soruşturmalarıyla, soruşturmaların engellenmesiyle bilgi edinme
hakkımızı engelleyen, sürekli perdeleyen bir Hükûmet ve iktidar anlayışı… Ne
demişler? Demişler ki: “Vallahi katliam, kıyım var, barış sürecine dönün, biz
size destek veririz.” Özü bu. Bakın, “karanlık” diyorlar ya Türkiye’nin yüz akı
olan bu aydınlara; bir mafya lideri, ceza yemiş bir mafya lideri bugün diyor
ki: “Öldüreceğiz, kanlarıyla banyo yapacağız.” “Oluk oluk kan akacak.” diyen,
daha önce cezaevine girmiş bir mafya liderini bakın nasıl
cesaretlendiriyorsunuz. 
NURETTİN YAŞAR (Malatya) – Müstemleke aydınını sen
bilirsin, anlat. 
HİŞYAR ÖZSOY (Devamla) - Yok, yok, onlar sizde çok. 
Barış İçin Akademisyenlerin ilk metninde benim de imzam
var. 
NURETTİN YAŞAR (Malatya) – Müstemleke aydınını
bilirsin, müstemlekeyi de bilirsin. 
HİŞYAR ÖZSOY (Devamla) - Onun için bakın, karanlık,
tehlikeli bir yere doğru gidiyoruz. Bu akademisyenlerden…
(Mikrofon otomatik cihaz tarafından kapatıldı) 
HİŞYAR ÖZSOY (Devamla) - …herhangi birisine bir şey
olursa bunun sorumluluğu başta Cumhurbaşkanı, medya, YÖK ve Türkiye’deki
Hükûmete tabi olan bütün kurumlardır. 
Hepinizi saygıyla selamlıyorum. (HDP sıralarından
alkışlar) 
NURETTİN YAŞAR (Malatya) – Bunlar boş laf Hişyar, boş
laf. Sen bir ara müstemleke aydınını anlat. 
BAŞKAN – Teşekkür ederim Sayın Özsoy. 
Sayın Bostancı...
MEHMET NACİ BOSTANCI (Amasya) – Sayın Başkanım, değerli
konuşmacı cenazelere ilişkin gerçekliği tahrip ettiğim anlamında
değerlendirmelerde bulunmuştur. 
BAŞKAN – Nasıl bir cümleydi Sayın Bostancı?
MEHMET NACİ BOSTANCI (Amasya) – Orada olan gerçekliğin
tam tersi istikamette olduğu, benim de tersine çevirdiğim…
BAŞKAN – Buyurun Sayın Bostancı. (AK PARTİ sıralarından
alkışlar)
Sataşmadan dolayı size iki dakika süreyle söz veriyorum
efendim. 
VIII.- SATAŞMALARA İLİŞKİN KONUŞMALAR (Devam)
7.- Amasya Milletvekili Mehmet Naci Bostancı’nın,
Bingöl Milletvekili Hişyar Özsoy’un HDP grup önerisi üzerinde yaptığı konuşması
sırasında şahsına sataşması nedeniyle konuşması
MEHMET NACİ BOSTANCI (Amasya) – Teşekkür ederim. 
Sayın Başkan, kıymetli arkadaşlar; ölülerin karşısında
herkesin saygılı olması gerektiğine ilişkin o kadim bilgi eminim buradaki
herkeste vardır. 
CEYHUN İRGİL (Bursa) – Bazılarında yok işte. 
MEHMET NACİ BOSTANCI (Devamla) – Suriye sınırından
Türkiye’ye cenazelerin geçişine ilişkin problem olduğuna dair HDP’li vekil
arkadaşlardan beni arayanlar oldu. Ben de 11 cenazenin bekletildiğine dair,
böyle bir şey olamaz diye ilgilileri aradım. Cenazeler gelmişse geçmesi
gerekir. Bana söylenen şu oldu: “Bugüne kadar hiçbir problem olmaksızın 493
cenaze geçti.” Bütün bu cenazeler siyasal propagandanın malzemesi yapılarak
yani bir cenazeye…
HİŞYAR ÖZSOY (Bingöl) – Ya, Allah’tan korkun, Aziz
Güler’in cenazesini getiremedik ya! Aziz Güler’i, iki ay, babası gitti oraya,
getiremedi ya!
MEHMET NACİ BOSTANCI (Devamla) – Yani, bir cenazeye,
bir ölüme gösterilmesi gereken, inanca dayalı ritüeller… Saygının ötesinde,
etnik kimlikçi siyasetin o tahrikkâr anlatımının bir malzemesi yapılarak, her biri
Türkiye'nin farklı ilçelerine götürüldü ve gömüldü. Biz şimdi bu 11 cenazeye
ilişkin bu arkadaşlara diyoruz ki: Ölülere saygı çerçevesinde o inanca dayalı
ritüele uygun olarak yapacaksanız buyurun ama bunu bir malzeme yapacaksanız -ki
ölüye saygısızlıktır- hayır. Arkadaşlar, ölüye saygıdan bahsediyoruz.
ALİCAN ÖNLÜ (Tunceli) – Sen git al gel, hiç kimse
karışmaz, sen git al gel.
MEHMET NACİ BOSTANCI (Devamla) – Ölüye saygı, üzerine
birtakım bayraklar asmak, sloganlar atmak ve buradan bir siyasal hikâye çıkartmaya
çalışmak… Saygı bu mu?
HİŞYAR ÖZSOY (Bingöl) – Ya, Taybet İnan’ın cenazesine
bakın, utanın biraz ya! 60 yaşındaki kadının cenazesine bakın, utanın ya!
ALİCAN ÖNLÜ (Tunceli) – Ya, yalan söylüyorsun… O
cenazeyi git al gel. Ne kadar yalan söylüyorsun!
BAŞKAN – Sayın milletvekilleri, lütfen…
MEHMET NACİ BOSTANCI (Devamla) – Saygılar sunuyorum.
(AK PARTİ sıralarından alkışlar) 
BAŞKAN – Teşekkür ederim Sayın Bostancı. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili Diyarbakır
Milletvekili İdris Baluken tarafından, Türkiye’de bulunan ve/veya Türkiye’ye
girerek katliam yapma ihtimali olan IŞİD yapılanmalarının ve IŞİD’li canlı
bombaların gerçekleştirdiği katliamların araştırılması amacıyla 13/1/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 13 Ocak 2016 Çarşamba günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Halkların Demokratik Partisi Grubu önerisi
aleyhinde birinci söz İstanbul Milletvekili Haydar Ali Yıldız’ın. 
Buyurun Sayın Yıldız. (AK PARTİ sıralarından alkışlar) 
Sayın Yıldız süreniz on dakikadır.
HİŞYAR ÖZSOY (Bingöl) – Hâlâ oradan “terörist cenazesi”
diyor ya!
ABDULLAH ZEYDAN (Hakkâri) - IŞİD’e karşı savaşmış
hepsi, IŞİD’e karşı, rahatsız mı oluyorsunuz?
NURETTİN YAŞAR (Malatya) – Bu ölüm siyaseti bitmezse
Türkiye rahatlamaz, herkes ölülerin üzerinden… 
HİŞYAR ÖZSOY (Bingöl) – Bırakın! Ölüm siyasetini siz
yapıyorsunuz. Hem öldürüyorsunuz hem de gömülmesine müsaade etmiyorsunuz. 
HAYDAR ALİ YILDIZ (İstanbul) – Sayın Başkan, değerli
milletvekilleri; HDP grup önerisi adına…
BAŞKAN – Bir saniye Sayın Yıldız, bir saniye efendim...
NURETTİN YAŞAR (Malatya) – Ölüler üzerinden siyaset
yapmayacak, kimse yapmayacak. Başkaları vazgeçti…
HİŞYAR ÖZSOY (Bingöl) – Hadi oradan! Yapsaydınız… Şeyh
Said’in 47 arkadaşının mezarı hâlâ belli değil. Çıkarsanıza… Çıkarsanıza…
Kürtsün bir de sen değil mi? Hadi oradan!
BAŞKAN – Sayın milletvekilleri, Sayın Özsoy, rica
ediyorum efendim… Kürsüde bir sayın hatip vardır; sayın milletvekilleri,
lütfen…
Sayın Yıldız, buyurun efendim. 
HAYDAR ALİ YILDIZ (Devamla) – Sayın Başkan, saygıdeğer
milletvekilleri; sizleri sevgiyle saygıyla selamlıyorum. 
ALİCAN ÖNLÜ (Tunceli) – Her şeyini kaybetmiş, onun
için. Her şeyini kaybetmiş, her şeyini!
NURETTİN YAŞAR (Malatya) – Vicdanınız yok, yok! 
ALİCAN ÖNLÜ (Tunceli) – Sen her şeyini kaybetmişsin!
NURETTİN YAŞAR (Malatya) – Vicdanınız yok! 
ALİCAN ÖNLÜ (Tunceli) – Sarayın dışında her şeyini
kaybettin. 
NURETTİN YAŞAR (Malatya) – Vicdanınız yok! 
ALİCAN ÖNLÜ (Tunceli) – Ya, diyor cenaze… 
NURETTİN YAŞAR (Malatya) - Vicdanın yok senin! 
ALİCAN ÖNLÜ (Tunceli) – Gel şimdi gidip beraber
getirelim!
NURETTİN YAŞAR (Malatya) - Hiçbir değeriniz yok!
ALİCAN ÖNLÜ (Tunceli) – Hayır, şimdi beraber gidelim.
Cenazeye gidelim…
NURETTİN YAŞAR (Malatya) – Hiçbir değeriniz yok, bir
aparata dönmüşsünüz, aparat, aparat!
ALİCAN ÖNLÜ (Tunceli) – Yahu, “engelledi” diyorsun.
Yalan söylüyor…
HİŞYAR ÖZSOY (Bingöl) – Bütün toplumun gözüne bakıp
bakıp yalan söylüyorsunuz. 
NURETTİN YAŞAR (Malatya) – Yazık ya! Bir mekanizmanın
parçasına dönmüşsünüz! 
HAYDAR ALİ YILDIZ (Devamla) - HDP grup önerisi üzerine
AK PARTİ Grubu adına söz almış bulunuyorum. 
Bu vesileyle, dün, medeniyetimizin şehri olan
İstanbul’da meydana gelen menfur terör eylemini kınıyoruz, vefat edenlere
Allah’tan rahmet diliyoruz, ailelerine başsağlığı ve sabır diliyoruz. 
Hayatını kaybedenler, ülkemizde misafirlerimizdi. Bizim
medeniyet inancımızda, bizim duruşumuzda, bizim kabulümüzde misafir bize
emanettir. Dün emanetimize bir saldırı olmuştur. Bundan dolayı millet olarak
üzüntülüyüz. 
Burada elbette bir siyasi parti gündemle ilgili grup
önerisi getirebilir. Bugün yaşadığımız terör eyleminin amacı konusunda
zannediyorum hemfikiriz. Terörün amacı, ülkemizde bir gündemi teslim almak,
milletimizin psikolojisini bozmak, enerjimizi başka yönlere çekmek. Biz AK
PARTİ iktidarı olarak 1 Kasımda milletin huzuruna çıktığımızda vaatlerde
bulunduk, hizmetlerimizin devamı noktasında destek istedik ve 1 Kasımda millet
“Hizmetlerinize devam edin, medeniyet yürüyüşünüze devam edin, bu milletin size
ihtiyacı var.” dedi ve bugün bu hizmetlerimizi adım adım burada gerçekleştiriyoruz.
Vaatlerimizi, hizmetlerimizi devam ettirmek için her gün burada, hep birlikte,
milletvekilleri olarak kanunlar çıkarıyoruz ki milletimizin önü açılsın.
Dolayısıyla enerjimizi bu noktada toplamalıyız. 
Sultanahmet’te meydana gelen patlamada elbette ki 10
kişi hayatını kaybetti. Suriyeli olduğu tespit edilen DEAŞ terör örgütü üyesi
canlı bomba hayatını kaybetti. Hastanede şu anda 11 yaralı olduğunu biliyoruz,
17’den 1 tanesinin de taburcu olduğunu biliyoruz. Bu 11 kişiden 9’u Alman
uyruklu, 1’i Norveç, 1’i Peruludur. 9 Alman uyrukludan 2’sinin durumu
ciddiyetini korumaktadır, 1 tanesi ameliyattan çıktı ve bu 2’sinin de durumları
en üst düzeyde takip edilmektedir. 
Sultanahmet saldırısından bir hafta öncesinde, DEAŞ
mensubu olduğu değerlendirilen 220 kişi gözaltına alınmıştır. Olaydan sonra ise
yapılan incelemede, soruşturma sonucunda dün akşam yine 1 kişi gözaltına
alınmıştır. Suriyeli canlı bombanın ise aranan canlı bombalar arasında
bulunmadığı tespit edilmiştir. 
Türk Dil Kurumunun sözlüğünde terörün ve terörizmin
tanımı “yıldırmak”, teröristin tanımı ise “yıldırıcı” olarak, “teslim alan”
olarak tarif edilmekte. Yani buradan şunu net bir şekilde anlıyoruz ki, terörü
organize edenler, teröristi ön plana çıkaranlar Türkiye’yi yıldırmak
istiyorlar, Türkiye’ye korku salmak istiyorlar, milletimizin psikolojisi
üzerine tesir etmeye çalışıyorlar. Dolayısıyla, bugün yaşadığımız terörün,
gündemimizde olan terörün amacı Türkiye’yi büyük devlet olma idealinden
vazgeçirmektir. Burada bulunanlar milletin bize verdiği emanete, milletin bize
teslim ettiği vekâlete uygun bir şekilde hareket etmek durumundayız. 
Terörün dini yoktur, terörün milliyeti yoktur, mezhebi
yoktur. AK PARTİ olarak her türlü terörü, teröristi şiddetle kınıyoruz. Bugün
terörizmi araç olarak kullananlar yeni savaşlar konseptiyle, “proxy” yani
“vekâlet” savaşları yöntemiyle ülkemizde, bölgemizde DEAŞ, PKK, PYD, DHKP-C ve
benzeri örgütlerle üzerimize, medeniyet havzamıza saldırıyorlar. 
AK PARTİ olarak gerek kurucu Genel Başkanımız
Cumhurbaşkanımız Recep Tayyip Erdoğan gerekse Başbakanımız Sayın Ahmet
Davutoğlu terörün her türlüsüne karşı olduğumuzu, her türlüsünü
lanetlediğimizi, mücadele için hep birlikte, ulusal ve uluslararası alanda
birlikte hareket etmemiz gerektiğini bulundukları her ortamda ifade
etmişlerdir. Hele hele burada bulunanlar… İslam dinini terörle birlikte anmak,
İslami terörden bahsetmek, İslam’ı bilmemek ve bunun üzerinde ısrar etmek
hainliğin ta kendisidir. Ve uluslararası kamuoyuna Sayın Cumhurbaşkanımız,
Başbakanımız terörle İslam’ı yan yana kullanmamaları konusunda defalarca da
uyarı yapmışlardır. Her hâl ve şartta bize düşen, medeniyetimizin diliyle
konuşmaktır. Medeniyetimiz bize bu tür durumlarda iki şeyi tavsiye eder: Bir,
defi mefasid; yani fesadın -bu tür terör olaylarının- defi ve celbi menafi yani
faydanın temin edilmesi, alınması. Dolayısıyla, bugün bir fitneyle, fesatla,
bölücü terörle karşı karşıyayız. O hâlde bize düşen, medeniyetimizin bize
öğrettiği dille önce defi mefasidde bulunmak. Bunun için birlikte olmak durumundayız,
birlikte hareket etmek durumundayız. Çözüm medeniyet kodlarımızda, milletimizin
derin hafızasında mevcuttur. 
Sayın Başkan, değerli milletvekilleri; AK PARTİ
iktidarında güvenlik zafiyeti yoktur, özgürlük ve demokrasi zafiyeti yoktur.
HİŞYAR ÖZSOY (Bingöl) – Sayın Hatip, nasıl yok, her gün
insanlar bombalarla katlediliyor ya!
HAYDAR ALİ YILDIZ (Devamla) - Devletin her türlü
organları bundan önce olduğu gibi bundan sonra da terörle ve teröristle etkin
ve güçlü bir mücadeleyi geniş çaplı olarak yürütüyorlar ve yürütmeye devam
edecekler.
HİŞYAR ÖZSOY (Bingöl) – El insaf! 100 kişi Ankara’da,
11 kişi İstanbul’da… Nasıl “yok” diyorsunuz siz? 
HAYDAR ALİ YILDIZ (Devamla) - Başta Cumhurbaşkanımız ve
Başbakanımız, bütün AK PARTİ kadroları; her alanda, her siyasi hamlede,
biliyoruz ki medeniyetimizin üzerimizde hakkı vardır, ecdadımızın üzerimizde
hakkı vardır, milletimizin üzerimizde hakkı vardır ve sorumluluğumuzun
çerçevesinde biliyoruz ki biz medeniyetimize, inancımıza, coğrafyamıza,
tarihimize ve milletimize karşı sorumluyuz. 
Bugün ahval ve şart şudur ki, yüz yıl önce Osmanlı’yı
bölmek, parçalamak isteyenler bir araya geldiler. Yüz yıl önce Osmanlı
topraklarında enerji hatlarını kontrol etmek üzere “Orta Doğu” diye bir tarifte
bulundular. Niall Ferguson’un “Britanya’nın Modern Dünyayı Biçimlendirişi” adlı
kitabını okumanızı hararetle tavsiye ediyorum, çünkü burada “Orta Doğu”
tanımını kullanırken dahi hicap duyuyorum. Kime göre Orta Doğu, neye göre Orta
Doğu? 
HİŞYAR ÖZSOY (Bingöl) – Orta Doğu’ya giriş, 1’inci
sınıf dersi bunlar ya, bunlar üniversitede okutuluyor.
HAYDAR ALİ YILDIZ (Devamla) - Bizim hemen güneyimizde
bulunan, yüz yıl önce Osmanlı toprağı olan bu topraklardan “Orta Doğu” diye
bahsedemeyiz. Orta Doğu Britanya’ya göre “Doğu, Uzak Doğu ve Orta Doğu”
şeklinde tarif edilmiş bir biçimlendirmedir, bir egemenlik tanımıdır ve biz bu
tanımlarla hareket etmeyeceğiz. Kendi medeniyet ve inanç değerlerimizden yola
çıkmak durumundayız. Dolayısıyla bugün millet için, milletin bekası için mücadele
ediyorlar. İstiyorlar ki Tayyip Erdoğan ve Ahmet Davutoğlu’nu bir medeniyet
yürüyüşünde idrak, inşa ve ihya sürecini bu milletle beraber gerçekleştiren bu
kadroyu tasfiye edelim. İstiyorlar ki “Dünya beşten büyüktür.” diyen Tayyip
Erdoğan bu iddiasından vazgeçsin.
BÜLENT YENER BEKTAŞOĞLU (Giresun) – Kim diyor?
HAYDAR ALİ YILDIZ (Devamla) – İstiyorlar ki AK PARTİ
millete hizmet etme yolunda vaatlerinden, projelerinden, hayallerinden
vazgeçsin. 
HİŞYAR ÖZSOY (Bingöl) – Ya, Sayın Hatip, “Araştıralım
şu katliamı.” diyoruz. Ne alakası var?
HAYDAR ALİ YILDIZ (Devamla) – Kirli ittifaklardan
bahsediyorum, onların yerli iş birlikçilerinden bahsediyorum. Tayyip Erdoğan’ı
“hain” ilan edenler, “diktatör” ilan edenler, Tayyip Erdoğan’ı “tek adam”lıkla
itham edenler yüzyıl önce Abdülhamit’e de aynı şeyi söylüyorlardı. 
ZİYA PİR (Diyarbakır) – Kim, kim?
HİŞYAR ÖZSOY (Bingöl) – Ya, aklayalım Tayyip Erdoğan’ı;
şu araştırmayı bir yapalım, ne olacak? Araştıralım. Neden korkuyorsunuz?
Araştıralım.
HAYDAR ALİ YILDIZ (Devamla) – Bugün Tayyip Erdoğan eğer
o kirli ittifaka çomak sokmuşsa, eğer o kirli ittifakla mücadelesini devam
ettiriyorsa ve milletiyle beraber yürüyorsa, bu iddiasından vazgeçmediği
müddetçe, millet olarak biz de Tayyip Erdoğan ve Ahmet Davutoğlu’yla beraber bu
medeniyet yürüyüşüne devam ettiğimiz sürece…
HİŞYAR ÖZSOY (Bingöl) – Ya, tamam, “Katliamı
araştıralım.” diyoruz. 
HAYDAR ALİ YILDIZ (Devamla) – …bu kirli ittifakların
oyunları da devam edecek, bizim de mücadelemiz devam edecektir. 
BÜLENT YENER BEKTAŞOĞLU (Giresun) – Seni severim, seni!

HAYDAR ALİ YILDIZ (Devamla) – Tayyip Erdoğan bugün
iddiasından vazgeçtiği gün… Tıpkı Abdülhamit geçmediği gibi Tayyip Erdoğan da
geçmeyecek ve onu bu şekilde itham etmeye devam edecekler. 
HİŞYAR ÖZSOY (Bingöl) – Ya, “Katliamları Tayyip Bey
yaptı.” mı diyoruz? Araştıralım. Niye karıştırıyorsun? Neyi korumaya
çalışıyorsun?
HAYDAR ALİ YILDIZ (Devamla) – Tayyip Erdoğan bugün
büyük Türkiye idealinden, büyük medeniyet yürüyüşünden vazgeçsin, New York
Times’da atılan manşet değişecek, onun Türkiye’deki iş birlikçilerinin attığı
manşet değişecek ve diyecekler ki…
HİŞYAR ÖZSOY (Bingöl) – Ya, araştırma komisyonu,
araştırma, Sayın Hatip!
HAYDAR ALİ YILDIZ (Devamla) – …“Tayyip Erdoğan mademki
çomağı geri çekti, o zaman, Tayyip Erdoğan mademki iddialarından vazgeçti,
mademki ‘Dünya beşten büyüktür.’ demiyor, o hâlde Tayyip Erdoğan dünyanın en
merhametli lideridir, en şefkatli lideridir.” 
HİŞYAR ÖZSOY (Bingöl) – Tamam, tamam, Tayyip Bey çok
iyi. Araştırma komisyonu hakkında ne diyorsunuz? “Şu katliamı araştıralım.”
diyoruz ya. 
HAYDAR ALİ YILDIZ (Devamla) – Bu manşetleri
atacaklardır. Ama iddiamız devam ediyor. Ve millet Türkiye’yi katliam yapmakla
itham eden o aydınların notunu da düşmüştür. (CHP ve HDP sıralarından
gürültüler)
HİŞYAR ÖZSOY (Bingöl) – Ya, onu itham etmiyoruz, araştıralım
diyoruz.
BEHÇET YILDIRIM (Adıyaman) – Belki aklanır!
HAYDAR ALİ YILDIZ (Devamla) – Milletin hafızası
sağlamdır. Millet kendisini aydınlatanın aydın olduğunu bilir, tenvir edenin
aydın olduğunu bilir. 
HİŞYAR ÖZSOY (Bingöl) – Buyurun araştıralım. 
BAKİ ŞİMŞEK (Mersin) – “Mescidi Aksa’ya postallarıyla
girenlerle dost olmayız.” Ahmet Davutoğlu…
HAYDAR ALİ YILDIZ (Devamla) – Kimseye bu noktada zerre
miskal taviz verilmeyecek, bu yürüyüşten bir adım geri atılmayacak…
HİŞYAR ÖZSOY (Bingöl) – Tamam, araştıralım Sayın Hatip.

HAYDAR ALİ YILDIZ (Devamla) – …“büyük Türkiye”
idealimiz sonuna kadar, hep birlikte devam edecek inşallah.
Sizleri bu anlamda sorumluluğa davet ediyorum. İlk gün
yola çıktığımızda “Her şey Türkiye için, her şey millet için.” demiştik. 
(Mikrofon otomatik cihaz tarafından kapatıldı) 
HİŞYAR ÖZSOY (Bingöl) – Ya, seçim meydanı değil burası.

HAYDAR ALİ YILDIZ (Devamla) – Bugün aynı sözü tekrar
ediyoruz: Millete hizmete devam. Her şey Türkiye için. 
HİŞYAR ÖZSOY (Bingöl) – Araştırma önergesi ne olacak? 
HAYDAR ALİ YILDIZ (Devamla) – Hizmete devam, şerefle ve
onurla.
Saygılar sunuyorum. (AK PARTİ sıralarından alkışlar) 
BAŞKAN – Teşekkür ederim Sayın Yıldız. 
Halkların Demokratik Partisi Grubunun önerisinin
lehinde ikinci konuşmacı Ceyhun İrgil, Bursa Milletvekili. 
Buyurun Sayın İrgil. (CHP sıralarından alkışlar)
Süreniz on dakikadır. 
CEYHUN İRGİL (Bursa) – Sayın Başkan, değerli
milletvekilleri; tüm halkımızı ve sizleri saygıyla selamlıyorum. 
Türkiye’de bulunan ve Türkiye’ye girerek katliam yapma
ihtimali olan IŞİD terör örgütünün ve IŞİD’li canlı bombaların gerçekleştirdiği
katliamların araştırılması amacıyla verilmiş bir Meclis araştırma önergesi için
söz almış bulunuyorum. 
Değerli arkadaşlar, dün ülkemizde, İstanbul’da,
ülkemizin en büyük kentinde, Sultanahmet’te patlatılan canlı bombayla 10 turist
yaşamını yitirdi; herkes dile getirdi bunu. Diyarbakır, Suruç, Ankara
patlamalarında kaybettiklerimiz için bazı fanatikler ölen masum insanlara bile
bir kulp takabildiler. Şimdi ülkemizde misafirlerin ölümüyle tüm dünyanın gözü
üzerimizde ve bu önergeyle deniliyor ki: Gelin, bu IŞİD terörünü araştıralım.
Ülkemize zarar veren, insanlarımızı öldüren bu kanlı terör örgütünü bu ülkenin
Meclisi araştırsın. Söylenenin bütün hepsi bu, özeti bu. Bu, makul, insani ve
vicdani bir talep değil mi arkadaşlar? 
Değerli arkadaşlarım, terör karşısında ülkemizin
itibarı, güvenliği, bizim için bunu araştırmak asli bir görev değil mi? Bugün
Türkiye, halkımız ve özellikle dün İstanbul’da turistlerin ölmesiyle, İstanbul
katliamından sonra tüm dünyanın gözü bizim üzerimizde. Şu anda dünya bizi
izliyor; acaba terör karşısında ne diyoruz, ne diyeceğiz, ne yapacağız,
Türkiye’de iktidar ve Meclis terör karşısında nasıl bir tavır alacak diye bekliyorlar.

Değerli arkadaşlarım, terör karşısında ülkemiz bu kadar
zarar görürken Meclisteki tüm partiler bugün birlik olmayacak ve bugün birlikte
hareket etmeyecek de ne zaman hareket edecek? Nitekim bütün konuşmacılar bunu
söyledi, biraz önceki AKP’li arkadaşımız da aynı şeyi söyledi. Bizim
söylediğimiz, arkadaşlarımızın söylediği Suruç’tan beri aynı şey. “Gelin, şu
terörü bir araştıralım.” diyoruz; bütün Türk halkı buna şahit ve şu anda
izlesinler. Bu Mecliste terörün araştırılması geçmişte de AKP’li ve MHP’li
milletvekillerinin oylarıyla defalarca reddedildi. 
Arkadaşlar, sizler ve bizler söylemlerimizde, gazetede
ve televizyonlarda mangalda kül bırakmıyoruz, siz de bırakmıyorsunuz. “Sevgi,
kardeşlik, barış” deyip “Kahrolsun terör!” diye her yerde haykırıyorsunuz ama
asıl sınav şimdi, bugün, birazdan. Laf zamanı değil, birazdan eylemi göreceğiz,
birazdan parmaklarınızı göreceğiz. Tüm dünya görecek; bakalım terörle mücadele
ve teröre karşı duruş konusunda kim sahici, kim samimi? 
Arkadaşlar, konuyla ilgili, Türkiye’de El-Nusra, IŞİD
radikal İslami terör örgütlerine katılımla ilgili bir dolu haber çıktı bugüne
kadar. On binlerce katılımdan bahsediliyor ve ülkemizde ister Emniyetin
kayıtlarında ister gazete haberlerinde gördüğümüz bir dolu bilgi hep kulaktan
dolma olarak bize geldi, bugüne kadar ulaştı. 
Bu Mecliste hep karşılıklı laf atışmalarıyla ve
polemikle zaman geçiriyoruz. Bugün burada söylenen çok basit, basit bir önerge;
araştıralım bunu deniliyor. Bunu araştırmaktan ne zarar gelir? Arkadaşlar,
sizin çocuğunuzun okulda burnu kanasa, biri yumruk atsa polise gidersiniz,
savcıya gidersiniz, peşine düşersiniz. Bu ülkenin merkezinde, kalbinde,
Ankara’da, İstanbul’un kalbinde, Sultanahmet’te; Diyarbakır’da, Suruç’ta 500’ü
aşkın insan bombayla patlamış. Aranızda bir dolu anne var, bir dolu anne baba
var, çocuklarınız var; siz bunun araştırılmasına nasıl karşı çıkabilirsiniz?
Biz işte, sadece bu konuda şaşırıyoruz ve Türk halkının bu konuda dikkatini
çekiyoruz. 
MEHMET NACİ BOSTANCI (Amasya) – Polis ve savcı işbaşında.

CEYHUN İRGİL (Devamla) – Hangi polis?
LEVENT GÖK (Ankara) – Devam et, devam, devam…
HİŞYAR ÖZSOY (Bingöl) – Bu kadar yani! Maşallah, bir de
gülüyor ya! Şu kameralar da bir çekse nasıl güldüklerini de görseler keşke. Ya,
ayıptır.
CEYHUN İRGİL (Devamla) – Evet, arkadaşlar, siz her şeye
“Polis ve savcı işbaşında.” diyorsunuz. Biz o sizin polis ile savcılarınızı da
gördük.
HİŞYAR ÖZSOY (Bingöl) – Gördük, gördük.
CEYHUN İRGİL (Devamla) – Zamanında hepsine “Canlarım,
ciğerlerim” dediniz, arabalar verdiniz. Şimdi nerelerde? Biz o savcıların bugün
gelecekte de öyle olmayacağını nereden bileceğiz? Tamam mı, bu da size kapak
olsun.
Arkadaşlar, peki ne oldu?
NURETTİN YAŞAR (Malatya) – Polis teşkilatını iptal
edelim.
CEYHUN İRGİL (Devamla) – Arkadaşım, biz şunu söylüyoruz:
Mecliste tek işin gelip burada laf atmak olmasın, el kaldırmak olmasın. Neye
“hayır” dediğini, neye “evet dediğini bile bilmiyorsun. (CHP sıralarından
alkışlar) Burada senin daha hangi önergeye karşı çıktığından bile haberin yok,
el kaldırıyorsun. Adam “İnsanlar ölmüş, toprağa gömülemiyor.” diyor, vicdandan
bahsediyorsun. Bırak kardeşim ya!
Arkadaşlar, vicdan meselesi bu, ölüden bahsediyoruz.
NURETTİN YAŞAR (Malatya) – Biraz önce konuşuyordun,
biraz önce laf atıyordun. Biraz önce laf atıyordun.
CEYHUN İRGİL (Devamla) – Sen de at işte, atmaya devam
et. 
NURETTİN YAŞAR (Malatya) – O zaman başka hiçbir şey
söyleme bak.
CEYHUN İRGİL (Devamla) – Arkadaşlar, 5 Haziranda -biraz
önce konuşmacılar belirtti- Diyarbakır’da, Suruç’ta, Ankara’da bir sürü katliam
oldu, ne tesadüf ki -biz polisin, savcının araştırmasından vazgeçtik- siz
bunlara yayın yasağı getirdiniz, dosyalarına gizlilik kararı koydunuz. Bunun
gerekçesi ne? 
Arkadaşlar, Meclisteki bütün araştırma önergelerini
reddettiniz. Hatırlayınız, bizzat sizin Başbakanınız IŞİD için “Öfkeli
gençler.” dedi. Ardından Başbakan “IŞİD’in canlı bombaları eyleme geçmeden
tutuklanamaz.” diye ifade etti. Fakat dün ilginç bir şey oldu, iki saati
geçmeden canlı bombanın Suriyeli olduğunu, ne olduğunu, kaç yaşında olduğunu…
Paramparça olmuş yani bu bir lego mu ki hemen birleştirdiniz de kimliğini iki
saatte tespit ettiniz. Ankara’daki ölülerin ve bombacıların kaç kişi olduğunu
bir haftada tespit edememiştiniz. 
Arkadaşlar, biz 29 Temmuzda -25’inci Dönemde seçilen
arkadaşlarımız hatırlarlar- burada CHP Grubu olarak olağanüstü bir toplantıda
terörü araştıralım dedik ve Grup Başkan Vekilimiz Sayın Levent Gök o zaman
tarihsel bir konuşma yaptı. Tutanaklara bakabilirsiniz. Bu konuşmalar
defalarca…
CİHAN PEKTAŞ (Gümüşhane) – Tarihsel mi?
CEYHUN İRGİL (Devamla) – Evet, tarihsel, anlayana
tarihsel, eğer anlamazsan davul zurna… Anlarsın sen devamını.
Arkadaşlar, siz ne yaptınız? MHP’nin oylarıyla birlikte
AKP’li milletvekilleri bu araştırmayı reddettiniz daha o zaman.
ERKAN AKÇAY (Manisa) – Evet reddettik.
CEYHUN İRGİL (Devamla) – Reddettiniz.
ERKAN AKÇAY (Manisa) – Gene reddederiz.
CEYHUN İRGİL (Devamla) – Arkadaşlar, Meclis bunu
araştırmayacak neyi araştıracak?
BAKİ ŞİMŞEK (Mersin) – Kandil’de neler oluyor, gidin,
onu da araştırın. Kandil’e gidin, bakın, neler oluyor.
CEYHUN İRGİL (Devamla) – Arkadaşlar, daha sonra Suruç’a
partimiz bir heyet gönderdi. Bu heyet çok ciddi bir rapor hazırladı. Bu raporda
bütün katillerin fotoğraflarını koydu, gösterdi size ve siz bunu da
reddettiniz. Orada bombayı patlatan Abdurrahman Alagöz’dü Suruç’ta. Biz dedik
ki: Bunun bir kardeşi var, kayıp. Bangır bangır söyledi CHP Grubu, bütün
konuşmacılar. Bir eylem planlıyor dedik, siz hiçbir şey demediniz, sustunuz,
bunu ciddiye almadınız. Peki, ne oldu? Sadece üç ay sonra, 10 Ekimde, Ankara’da
bu arkadaş geldi ve bombayı patlattı, 103 vatandaşımızı öldürdü, yüzlerce kişi
yaralandı, kolsuz bacaksız kaldı. O ruhsal travmalardan söz etmiyorum bile.
Peki, faili kimdi? Bizim adını andığımız, defalarca söylediğimiz Yunus Emre, üç
ay önceki Suruç failinin kardeşi. 
Arkadaşlar, sizler vatansever olduğunuzu
düşünüyorsunuz, bizler vatansever değil miyiz? Biz de aynı şekilde bu vatanın
ve insanların iyiliğini diliyoruz. O yüzden zaman zaman muhalefete hiç olmazsa
kulak verin çünkü belki ülke için bir faydası olur. 
Oradan laf atmanıza gerek yok, işte, “Siz terör
örgütü…” diye. Biz her zaman söylüyoruz; biz her türlü terörün, terör örgütünün
karşısındayız, lanetliyoruz. Bunun adı ne olursa olsun, eli silah tutan ve
şiddet uygulayan kim olursa olsun bizden değildir arkadaşlar, boşuna yamamaya
çalışmayın.
Değerli arkadaşlar, biraz önce AK PARTİ’li arkadaşımız
Orta Doğu coğrafyasını anlattı, Orta Doğu’nun burası olmadığını söyledi. O da
ilginç bir şey, Orta Doğu’nun neresi olduğunu da bir ara kendisine soracağım.
Siz bu coğrafyada ve ülkemizin içler acısı hâlinde bu terör için zemin
yaratılmasında çok büyük katkılar koydunuz. Bunu sadece biz değil tüm dünya
basını ve araştırmacılar söylüyor. Şu an ortama baktığımızda sokağa çıkma
yasakları var, evlerde elektrik yok -biraz önce laf atan o konuşmacıya
özellikle söylüyorum- su yok, yiyecek yok, yakacak yok. “Nereden biliyorsun?”
diyorsun. Oradaydım, gittim diyorum, gözümle gördüm diyorum. İlaç yok,
bebeklerin maması yok, sütü yok; aralıksız devam eden yasaklar, sefalet, yokluk
ve şiddet var, ölen bebekler var.
NURETTİN YAŞAR (Malatya) – Perspektif sorunun var,
bakış açın dar.
CEYHUN İRGİL (Devamla) – Benim bakış açıma ne gerek
var? Ben gittim, gözümle gördüm, sen buradan, koltuktan ahkâm kesiyorsun. (CHP
sıralarından alkışlar)
Arkadaşlar, sebebi ne olursa olsun, bizim görevimiz… 
ZEHRA TAŞKESENLİOĞLU (Erzurum) – Sebepler ihmal
edilmeden sorunun çözülmesini bekleyemezsiniz. Sebebi ne?
CEYHUN İRGİL (Devamla) – Bak, insan ölmüş… Siz bir
annesiniz, laf atan Hanımefendi, siz bir annesiniz muhtemelen, değilseniz bile
kardeşiniz var. Bunun adı önemli değil, terör örgütü, odur budur, kimse kim;
ölmüş, orada duruyor, 70 yaşında bir kadın, 3 yaşında bir çocuk.
(Mikrofon otomatik cihaz tarafından kapatıldı)
CEYHUN İRGİL (Devamla) – Ben oradayım, bizzat dolaba
konmuş cenazenin… Aileyi ziyaret ediyorum, taziye çadırındayım, Başbakan
açıklama yapıyor “Sivil ölümü yok." diye. Yapmayın arkadaşlar!
Sürem doldu mu Sayın Başkan?
BAŞKAN – Doldu.
Teşekkür ederim Sayın İrgil.
CEYHUN İRGİL (Devamla) – Peki.
Size ne desek… Zaten birazdan ellerinizi göreceğiz.
(CHP sıralarından alkışlar)
BAŞKAN – Teşekkür ederim Sayın İrgil.
ERKAN AKÇAY (Manisa) – Sayın Başkan, sayın konuşmacı
konuşması esnasında birden fazla, birkaç defa partimizin adını zikretmek
suretiyle…
BAŞKAN – Duyamadım, “Birkaç defa…”
ERKAN AKÇAY (Manisa) – Birkaç defa partimizin de adını
zikretmek suretiyle yanlış anlamaya meydan verecek ve bize ait olmayan bir…
BAŞKAN – Nasıl bir cümle kurdu Sayın Akçay?
ERKAN AKÇAY (Manisa) – Yani, “Milliyetçi Hareket
Partisi ve AKP’nin oylarıyla araştırma önergesi talebimiz reddedildi…”
BAŞKAN – Sayın Akçay, izin verirseniz, tutanakları
getirteceğim, bir sataşma var ise gereğini yapacağım.
ERKAN AKÇAY (Manisa) – Teşekkür ediyorum Sayın Başkan, inanıyorum
buna. Yalnız, sataşma son derece açık bir şekilde…
BAŞKAN – Hayır, sadece, “AK PARTİ ve Milliyetçi Hareket
Partisinin oylarıyla reddedilmiştir.” şeklindeki bir cümleyi sataşma olarak
almıyorum ama bunun ilerisinde bir şey denmiş ise ben bakacağım tutanaklara,
gereğini yapacağım efendim.
ERKAN AKÇAY (Manisa) – Suçlama da getirildi, “Niye
reddedildi?” diye ısrarla, defaatle duruldu. Daha evvel de benzeri konuşmalara
sataşma nedeniyle cevap verdik; izin verirseniz, tutanakları da beklemeyelim
efendim.
BAŞKAN – Sayın Akçay, izin verirseniz tutanakları
getirtelim, ona göre gereğini yapacağım efendim. 
Halkların Demokratik Partisi Grubu önerisi aleyhinde
ikinci söz, Ümit Özdağ Gaziantep Milletvekili.
Buyurun Sayın Özdağ. (MHP sıralarından alkışlar) 
Süreniz on dakikadır Sayın Özdağ.
ÜMİT ÖZDAĞ (Gaziantep) – Sayın Başkan, değerli
milletvekilleri; Orta Doğu’da rejimlerle devletler arasında bir özdeşlik
vardır. Bir Orta Doğu ülkesinde rejimi yıktığınız zaman devleti de yıkarsınız.
Çünkü, Orta Doğu ülkeleri ne yazık ki demokrasiler olarak değil, büyük bir
çoğunlukla otoriter rejimler olarak, tek parti rejimleri olarak
örgütlenmişlerdir.
Önümüzde bir Irak örneği vardır. Irak’ta Baas rejimi
yıkılmış, Baas rejiminin yıkılmasıyla birlikte Baas parçalara ayrılmış; bir
kısım Baas üyesi terör örgütlerine dâhil olmuş, bir kısım Baas ve Irak ordusu
subayı olan kişi daha sonra yeni Irak ordusuna girmiş veya istihbaratına
girmiş, bir kısmı ise bugün karşımıza “IŞİD” olarak çıkan örgütün altyapısını
oluşturmuştur. Esasen, Irak’ın işgalinden sonra Baas’ı ve özellikle Irak
ordusunu lağvedip etmeme konusunda Amerikalılar arasında bir görüş ayrılığı
var. Amerikan istihbarat servisleri “Aman, orduyu dağıtmayalım çünkü dağılırsa
devlet yapısı da dağılır.” diyorlar ama Amerikan ordusu dağılma konusunda
ısrarcı oluyor ve sonuç bugünkü Irak.
Bu Irak’ın yaşadıkları, bölgede yaşayan, bulunan
devletler için, özellikle Türkiye için ve Türkiye’nin dış politikasını
şekillendirmede yön gösterici olmalıydı; ne yazık ki olmadı ve Türkiye de
Suriye’de rejimin yıkılmasını sağlayan, sağlamaya çalışan bir politikayı
benimsedi. Gerçi, bu eleştiriyi getirince AKP’nin değerli sözcüleri diyorlar
ki: “Biz rejimi ilk günlerde yıkmaya çalışmadık; aksine, rejimi ikna etmeye çalıştık,
demokratikleşme doğrultusunda adımlar atmaya, attırmaya çalıştık.” Doğru
söylüyorlar, hakikaten bu konuda çok ciddi çalışmaları oldu AKP
temsilcilerinin, özellikle Davutoğlu’nun ama ikna edemediniz. İkna edemediğiniz
her rejimi devirmeye çalışmazsınız; hele, burada rejimin devrilmesi ülkenin
parçalanması anlamına gelecekse ve bu ülke de sizin sınır komşunuzsa bundan
daha da uzak durmanız gerekir. Bunu söylediğimiz zaman aldığımız cevap
genellikle “Kendi halkını katleden bir liderle nasıl görüşelim?” şeklinde
oluyor. Doğru, kendi halkını katleden bir liderle görüşmek zordur ama Ömer El
Beşir kendi halkından Darfur’da 300 bin kişiyi katletti ve onunla görüşme
konusunda bir sıkıntı olmadı. Eğer Ömer El Beşir’le görüşüldüyse Esad’la da
görüşülebilirdi. Yani, Suriyeliler insan da, Suriye’de öldürülenler insan da
Sudan’da Ömer El Beşir rejimi tarafından öldürülenler Marslı mı? Üstelik,
bakın, muhalefeti destekleyen “Syria Human Rights Watch” diye Londra’dan yayın
yapan bir merkez var, o bile diyor ki: “Suriye iç savaşında ölenlerin yarısı
rejim yanlısı, yarısı da muhalefet.” Doğru, yani Suriye’de Esad’ın elleri kanlı
ama muhalefetin elinin temiz olduğunu da söylemek mümkün değil. Üstelik, bu
muhalefetin yarısını da, hatta yarısından fazlasını da Suriye’de IŞİD ve El
Kaide, El Nusra oluşturuyor. AKP, ne yazık ki, IŞİD’i ve El Kaide, El Nusra’yı
hoş görmekle kalmadı, Türkiye’nin bu iki örgütün cephe gerisi olmasına da
müsaade etti. IŞİD ve El Nusra Türkiye'de lojistik merkezleri kurdular, ticaret
altyapıları oluşturdular ve terörist alma şubeleri kurdular. Bütün bunlar
hoşgörüyle karşılandı, görmezlikten gelindi çünkü Müslüman Kardeşlerle Esad
rejiminin devrilmeyeceği ortaya çıkmıştı, onun yerine El Nusra ve IŞİD, rejimin
devrilmesi için bir koçbaşı olarak kullanılacaktı. Fakat, Selefi ideolojiyi
benimseyen ve Türkiye'yi de Müslüman olarak kabul etmeyen IŞİD, Türkiye içinde
ve Türkiye'ye karşı bir örgütlenmenin de altyapısını geçtiğimiz yıllarda kurdu.
IŞİD grupları Musul’a girdiği zaman, AKP Hükûmeti “Bu kadar iyilik yaptık,
herhâlde bize saldırmazlar.” diye düşünmüşlerdi Haziran 2014’te; oysa
Başkonsolosluğumuz boşaltılmadığı için IŞİD tarafından basıldı ve
Başkonsolosumuz ve Başkonsolosluk yetkilileri esir alındılar. Oysa Ankara da
Musul’a IŞİD grupları yaklaşırken 20 Mart 2014’te Niğde’de, Ulukışla’da 1
asker, 1 polis ve 1 yurttaşın IŞİD tarafından katledildiği ve sorguya alınan
IŞİD militanına, jandarma kendisine “Ya, siz de Müslümansınız biz de
Müslümanız, neden bize ateş ettiniz?” sorusunu sorduğu zaman “Biz Müslümanız,
siz değilsiniz.” dediği cevabını hatırlamalıydı. Bunu hatırlasaydı Musul’da
Başkonsolosluğumuz herhâlde IŞİD tarafından bu şekilde ele geçirilmezdi.
Şimdi çok daha zor IŞİD’le mücadele etmek çünkü
Türkiye'de 2,5 milyon Suriyeli var ve bu Suriyeliler içerisinde de IŞİD kendi
altyapısını güçlü bir şekilde oluşturmuş durumda. 
Amerika Birleşik Devletleri’yle IŞİD’e karşı ortak
operasyon yapılma kararı aldığı gün ve öncesinde uyardık, dedik ki: “Bu
operasyon kararını aldıktan sonra, IŞİD, Türkiye içinde terör eylemlerine
başlayacak.” Hatta, ben Meclisin bahçesinden Samanyolu haber televizyonuna şu
açıklamada bulundum: IŞİD Ankara’da Çankaya’da amacı kitle katliamı olan bir
saldırıya hazırlanıyor. Ankara polisi baskı altında, bir aydan beri bunu engellemek
için çalışıyorlar ama artık polis çok yoruldu, dikkatli olalım dedim. Bundan
sonrası bir tek herhâlde sokağın adını vermek olurdu, ben bilmiyordum, polis de
bilmiyordu; onun için garın önünde patladı ama böyle bir karar alacağınız zaman
altı ay öncesinden operasyonlara başlayacaksınız ki IŞİD size cevap veremesin,
içinizde bu kadar güçlü terör eylemlerinde bulunamasın. Şimdi daha da zor bir
durumdayız çünkü Rus uçağını düşürdüğümüz günden bu yana Suriye içinden
istihbarat alamıyoruz. Bakın, birkaç gün önce Cumhurbaşkanı PKK’nın Cerablus’a
girdiği, aşağıdaki barajı işgal etmek amacıyla girdiği haberi geldiği zaman
doğrulatamadığımız haberlerden bahsetti. Yani Türkiye, Türkiye sınırının hemen
Cerablus’un 30 kilometre aşağısındaki bölgede kimin hareket ettiğini bilmiyor.
Buradaki bütün stratejik istihbarat unsurlarımız imha olmuş, tahrip olmuş veya
geri çekilmiş durumda gözüküyor. Bundan dolayı önümüzdeki günlerde ve aylarda
hem PKK’nın hem IŞİD’in Türkiye'ye yönelik yeni, kent merkezli ağır saldırıları
olacaktır. Bunlar üzücü şeylerdir ama bu tür yöntemlerle bunlarla mücadele
etmek de mümkün değildir. 
Değerli milletvekilleri, teröre karşı duruş ahlaki bir
duruştur. MHP teröre karşı ahlaki bir duruşu temsil etmektedir. Ancak IŞİD
terörüyle ilgili Meclis araştırması isterken isteyenin arasına her türlü
terörle mesafe koyması gerekir. İlk canlı bomba saldırısı Tunceli’de 1996
senesinde silahsız bir birlik olan bando borazan birliğine yapılmıştı ve Türk
askerlerinin vücutları paramparça olup Tunceli Meydanı’na dağılmıştı. Şimdi, o
bombalı saldırıyı yapanı kahraman ilan edeceksiniz ve kutsayacaksınız ve ondan
sonra gelip “Hadi IŞİD terörünü araştıralım.” diyeceksiniz, bu hiçbir şekilde
kabul edilemez. Teröre karşı duracaksanız durduğunuz yer her türlü teröre karşı
olan bir nokta olmalı ki biz bunu kabul edebilelim. Bundan dolayı Milliyetçi
Hareket Partisi bu araştırma önergesine “Hayır.” demektedir.
Hepinizi saygıyla selamlıyorum. (MHP sıralarından
alkışlar)
BAŞKAN – Teşekkür ederim Sayın Özdağ.
Halkların Demokratik Partisi Grubu önerisi üzerindeki
görüşmeler tamamlanmıştır.
Öneriyi oylarınıza sunuyorum…
İDRİS BALUKEN (Diyarbakır) – Karar yeter sayısı…
BAŞKAN – Karar yeter sayısı talebi vardır, dolayısıyla
oylamada karar yeter sayısı arayacağım.
Öneriyi kabul edenler… Etmeyenler… Karar yeter sayısı
vardır, öneri kabul edilmemiştir.
Birleşime on dakika ara veriyorum.
Kapanma Saati: 17.09 
İKİNCİ
OTURUM
Açılma
Saati: 17.26
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Sayın milletvekilleri,
Türkiye Büyük Millet Meclisinin 27’nci Birleşiminin İkinci Oturumunu açıyorum.
Sayın Akçay’ın bir önceki oturumda bir talebi olmuştu.
Tutanakları getirteceğimi söylemiştim. 
Sayın Akçay, tutanakları getirttim. Tutanakta yer alan
cümleler şu şekilde: Sayın İrgil’in “Bu Mecliste terörün araştırılması geçmişte
de AKP’li ve MHP’li milletvekillerinin oylarıyla defalarca reddedildi.”,
“MHP’nin oylarıyla birlikte AKP’li milletvekilleri, bu araştırmayı reddettiniz
daha o zaman.” şeklinde cümleleri var. Sayın Akçay, sizin de oturduğunuz yerden
“Evet, reddettik.” şeklinde bir beyanınız var.
Şimdi, hangi gerekçeyle söz istediğinizi bir daha
alırsam ona göre değerlendireceğim. Burada bir sataşma görmüyorum. Böyle bir
iddiayı siz de kabul etmiş durumdasınız.
ERKAN AKÇAY (Manisa) – Şimdi, benim bunu kabul etmiş
olmam sataşmanın olmadığını göstermez Sayın Başkan. Çünkü Cumhuriyet Halk
Partisinin daha evvelki, geçmiş zamanlardaki bazı konuşmacıları da özellikle ve
ısrarla 25’inci Dönemde Cumhuriyet Halk Partisinin verdiği araştırma önergesini
suçlayıcı bir tarzla, Milliyetçi Hareket Partisine atfedilemeyecek birtakım
gerekçelerle suçlama konusu yapılıyor normal eleştiriden ziyade. Ben grup
başkan vekili olarak bu konuda bir açıklama yapmak istiyorum.
BAŞKAN – Sayın Akçay, şimdi, 69’uncu maddedeki
sataşmanın unsurlarını ben burada görmüyorum ama yerinizden ben size iki dakika
süreyle söz vereyim. Söyledikleriniz tutanaklara geçsin Sayın Akçay.
ERKAN AKÇAY (Manisa) – Eğer, Sayın Başkan, uygun
görürseniz, lütfen, kürsüden bu görüşlerimi ifade etmek istiyorum.
BAŞKAN – Sayın Akçay, grup başkan vekili arkadaşlarımın
söz taleplerine sonuna kadar saygılıyım ancak başlangıçta bir açıklama
yapmıştım bugün. Sataşma için 69’uncu maddedeki gerekçelerden birini sizden
duymam gerekiyor. 69’uncu madde gayet açık: Şahsına sataşılan siyasi parti
grubu, hükûmet, komisyon veya milletvekilleri söz isteyebilir, açıklama
yapabilir, cevap verebilir veya ileri sürmüş olduğu bir görüşten farklı bir
görüş kendisine atfolunan, yine, bu saydığım kişiler, gruplar açıklama
yapabilir, cevap verebilir. Bunlara ilişkin bir gerekçe sizden alabilmiş
değilim. Eğer böyle bir gerekçeyi Sayın İrgil’in konuşmasından bana
söyleyebiliyor iseniz ben söz vermeye hazırım ama söylediğiniz gerekçeler
nedeniyle söz veremem çünkü burada bir sataşma yok. Siz de bu cümlenin
doğruluğunu kabul etmişsiniz çünkü.
ERKAN AKÇAY (Manisa) – Sayın Başkan, cümlenin bir
lafzı, bir de ruhu vardır malumunuz. Biz Cumhuriyet Halk Partisinin verdiği
Meclis araştırma önergesini reddediyoruz ve reddettik. Oysa sayın konuşmacı,
sanki Milliyetçi Hareket Partisi terör olaylarının araştırılmasına karşıymış
gibi bir izlenim yaratmaya çalışıyor. Bu, Milliyetçi Hareket Partisine
atfedilen yanlış bir görüştür, açıkça sataşmadır. İzin verirseniz kürsüden…
BAŞKAN – Sayın Akçay, yerinizden ben size söz vereyim,
lütfen çünkü bu ileri sürülen gerekçeyi siz kabul etmişsiniz yerinizden
yaptığınız açıklamayla. “Evet, reddettik.” dediğiniz yerde sataşma gerekçesi
tamamen ortadan kalkıyor. Bu cümleniz olmasaydı, bunu ben bir gerekçe olarak
kabul edebilirdim ama yine de siz, 60’ıncı maddeye göre yerinizden açıklama
yapabilirsiniz. Bu sözü size vermeye hazırım efendim.
Buyurun Sayın Akçay.
Size iki dakika süreyle söz veriyorum.
ERKAN AKÇAY (Manisa) – Açık bir sataşma olduğu hâlde…
Sayın Başkan, doğrusu, bu tutumunuzu doğru bulmamakla birlikte bunu inşallah
ileriki zamanlarda görüşmek üzere şimdilik…
BAŞKAN – Yine konuşalım Sayın Akçay, yine konuşalım.
Buyurun.
V.- AÇIKLAMALAR (Devam)
26.- Manisa Milletvekili Erkan Akçay’ın, Bursa
Milletvekili Ceyhun İrgil’in HDP grup önerisi üzerinde yaptığı konuşmasındaki
bazı ifadelerine ilişkin açıklaması 
ERKAN AKÇAY (Manisa) – Sayın Başkan, değerli
milletvekilleri; bundan evvel de –bu, üçüncü defa oluyor- Cumhuriyet Halk
Partisinin bazı çok değerli konuşmacıları kürsüden… 25’inci Dönemde Cumhuriyet
Halk Partisi terör olaylarıyla ilgili, onların araştırılması vesaire için -o
önergesi de şu anda elimde- işte, Suruç’taki vatandaşlarımızın hayatını
kaybetmesi, Adıyaman ve Ceylânpınar’daki asker ve polislerimizin şehadetine de
atıfta bulunarak bir Meclis araştırması önergesi veriyor ve 24’üncü Dönemde de -görev
yapan milletvekili arkadaşlarımız da hatırlayacaklardır- Adalet ve Kalkınma
Partisi, Halkların Demokratik Partisi ve Cumhuriyet Halk Partisi ayrı ayrı
benzeri konularda yine bir Meclis araştırması önergesi vermişlerdi. Bu Meclis
araştırması önergesi de işte, bu terör ve şiddet olaylarının araştırılmasıydı,
onlar da burada ve Adalet ve Kalkınma Partisi, Cumhuriyet Halk Partisi ve
HDP’nin oylarıyla birlikte burada kabul edildi, sadece Milliyetçi Hareket
Partisi olarak biz reddetmiştik. Çünkü, orada, maalesef bir İmralı izi söz
konusuydu. Bizim kendimize göre ilkeli, tutarlı politikalarımız gereğince
“hayır” dememiz gerekiyordu ve hayır dedik. O zaman hangi gerekçelerle hayır
demişsek, Cumhuriyet Halk Partisinin bu araştırma önergesine de aynı ve benzeri
nedenlerle hayır dedik. Eğer bugün, Cumhuriyet Halk Partisi veya bir başka parti
de benzeri şekilde bir araştırma önergesi getirecek olursa Milliyetçi Hareket
Partisi ilkeli, tutarlı ve sorumlu bir parti olmanın gereği olarak yine “hayır”
diyecektir. Fakat…
(Mikrofon otomatik cihaz tarafından kapatıldı)
ERKAN AKÇAY (Manisa) – Toparlıyorum Sayın Başkan.
BAŞKAN – Kürsüden de verseydim iki dakika süre
verecektim, onu kullandınız Sayın Akçay.
ERKAN AKÇAY (Manisa) – Ama yani cümlemi bari
tamamlayayım.
BAŞKAN – Buyurun, sözlerinizi tamamlayınız, mikrofonu
açıyorum. 
ERKAN AKÇAY (Manisa) – Ama 25’inci Dönemde Milliyetçi
Hareket Partisi şunu yaptı, buna dikkatinizi çekiyorum değerli arkadaşlar:
Evet, Cumhuriyet Halk Partisi bu Meclis araştırması önergesini verdi ama
Milliyetçi Hareket Partisi de terör olaylarından sorumlular için soruşturma önergesi
verdi. Şimdi, araştırma önergesi ayrı, soruşturma önergesi ayrı. Şimdi burada
bizi imalı olarak da eleştirmeyi düşünen arkadaşlara benim tavsiyem: Eğer bu
konulardaki samimiyetlerini biraz daha açık net şekilde billurlaştırmak
istiyorlar ise lütfen, bu konuda bir soruşturma önergesi versinler, bu terör
olaylarının sorumlularıyla ilgili olarak.
Son cümlem de şudur: Biz Milliyetçi Hareket Partisi
olarak bugüne kadar Türk Bayrağı’nın dalgalanmadığı, hatta Öcalan posterlerinin
gösterildiği gösterilere de katılmadık, destek vermedik. Bunu da ayrıca bir
parantezle ifade etmek isterim.
Genel Kurulu saygıyla selamlıyorum, teşekkür ederim.
(MHP sıralarından alkışlar)
BAŞKAN – Teşekkür ederim Sayın Akçay.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Denizli Milletvekili Melike Basmacı
ve arkadaşları tarafından, Denizli tekstil sektörünün boykot sonrası
sorunlarının yerinde tespiti ve çözüm yollarının bulunması amacıyla 7/1/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 13 Ocak 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi 
BAŞKAN - Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır; okutup işleme alacağım ve
oylarınıza sunacağım.
Okutuyorum:
13/01/2016
Türkiye Büyük Millet Meclisi
Başkanlığına
Danışma Kurulunun 13/01/2016 Çarşamba günü (Bugün)
yaptığı toplantısında, siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 Levent
Gök
 Ankara
 Grup
Başkan Vekili
Öneri:
Denizli Milletvekili Melike Basmacı ve arkadaşları
tarafından “Denizli tekstil sektörünün boykot sonrası sorunlarının yerinde
tespiti ve çözüm yollarının bulunması” amacıyla 7/1/2016 tarihinde Türkiye Büyük Millet Meclisi
Başkanlığına verilmiş olan Meclis araştırma önergesinin (160 Sıra No.lu) Genel
Kurulun bilgisine sunulmak üzere, bekleyen diğer önergelerin önüne alınarak
13/1/2016 Çarşamba günlü Birleşimde sunuşlarda
okunması ve görüşmelerinin aynı tarihli birleşimde yapılması önerilmiştir.
BAŞKAN – Cumhuriyet Halk Partisi Grubu önerisinin lehinde ve
aleyhinde olmak üzere ikişer sayın milletvekiline söz vereceğim. 
Lehinde birinci konuşmacı Melike
Basmacı, Denizli Milletvekili. 
Buyurun Sayın Basmacı. (CHP
sıralarından alkışlar)
Süreniz on dakikadır.
MELİKE BASMACI (Denizli) – Sayın
Başkan, sevgili vekiller; sizleri selamlıyorum.
Konuşmama, aklımı ve vicdanımı
karıştıran iki soruyla başlamak istiyorum. Ülkemizde, adında “millî” ibaresi ve
gücü olan iki bakanlık var; biri Millî Savunma Bakanlığı, diğeri ise Millî
Eğitim Bakanlığı. Maalesef, Millî Savunma Bakanlığı o kadar ehil olmayan
kişilerle yönetiliyor ki, ülkemin doğusunda gözyaşı ve acı var. Aslında çok da
şaşırmıyorum çünkü İstanbul patlamasından sonra “Ölenler, Türk vatandaşı
değildi.” diye kendini avutan bir Başbakan var bu ülkede. 
Ben, Sayın Başbakandan yaşça
küçüğüm. Haşa, akıl vermek de bana düşmez ama hem dinimizde hem etiğimizde
insan vardır. Din, dil, ırk, etnik kimlik; bunlar, seçim değil, yaradılıştır
yani kendisine... Neyse “Yaratılanı severim, Yaradan’dan dolayı.” diyeyim, sadece
olayı kendisine hatırlatmış olayım.
“Millî” ibaresini taşıyan ve
gücünü geleceğe aktarmak zorunda olan
diğer bakanlık ise Millî Eğitim Bakanlığıdır ama bugün durumunun kötülüğünü
anlatmaya kelimeler yetmez. 4+4+4, öğretmenlerimizin atanamaması, atananların
yaşam şartları, öğrencilerin içi boş eğitilmesi, velilerin sıkıntısı, hepsini
yutkunuyorum ama geçen hafta olan olayı bize biri açıklasın. Sayın Bakan diyor
ki: “Sahte diplomalı öğretmenler meslekten menedilecek.” Anlamadım, diploma
sahteyse ortada meslek yok; meslek yok, atama varsa bence biraz karışık bu
işler. Acaba atanırken diplomalara bakılmıyor mu? Ya da o zaman -burası çok
güzel, çok da kafiyeli, çok da hoşuma gidiyor- atanırken atadıklarını seviyordu
da, şimdi acaba o zaman atadıklarını sevmiyor mu, küstüler mi acaba, o yüzden
mi diploması olmadığını şimdi ifşa ediyor Sayın Bakan? Ben, iki durumda da
Millî Eğitim Bakanlığının “millî” kısmının gücünden korkmasını ve yerinden
sessizce kalkarak o makamı terk etmesini öneriyorum. (CHP sıralarından
alkışlar) 
Gelelim niye söz aldığıma. 24/11/2015 tarihinde,
Rusya’ya ait savaş uçağının düşürülmesiyle, Rusya’nın, Türk ürünlerine
uyguladığı boykot sonrası Türk tekstilcileri çok zarar görmüştür, özellikle
Denizli tekstilcileri zor durumda kalmış, Laleli Pazarı’na ürün gönderemeyecek
hâle gelmiştir. Biz Cumhuriyet
Halk Partisi Grubu olarak bir Meclis araştırması komisyonu kurulmasını istedik,
tabii ki de Danışma Kuruluna sunduk. Danışma Kurulu demek, parti
temsilcilerinin ve tarafsız, bir daha söyleyeyim, tarafsız Meclis Başkanının olduğu bir kuruldur. Danışma Kurulunda bir Meclis
araştırmasının açılması kararı alınabilir ama buraya da yönlendirilebilir. Ama
bu kurulda halk yararı değil, konuları getirenlere bakıldığı için maalesef bu
da reddedilmiştir. Yani, Türkiye’deki tekstilcilerin zararlarının araştırılması
Meclis önergesi Danışma Kurulunda reddedilmiştir. Ama ben ilk defa bu redde
sevindim çünkü bu sayede bu Genel Kurulda sayın vekillerin, işçilerin yani
tekstil işçilerinin ve iş adamlarının yanında mı, yoksa rozetlerinin gölgesinde
mi olduğunu hep birlikte görme şansımız olacak. 
Sevgili vekiller, bugün gerçekten tekstil ve genel
ihracatımızda ciddi sorunlar var. Firmalar iflas erteleme istemekte ve işçi
çıkarmaktalar. 2014 ihracatı 157,6 milyar dolarken 2015 ihracatı 139,7 milyar
dolara düşmüştür. Bu ihracat niye düştü biliyor musunuz? Hükûmet Irak, İran,
Suriye pazarını kaybettiği için düştü. Bu ihracat niye düştü biliyor musunuz?
Yanlış kararlar alınıp euroyu artırıp Avrupa Birliği pazarını kaybettirdiği
için düştü. Bu ihracat niye düştü biliyor musunuz? Öfke ve ani kararlarla Rusya
pazarını kaybettiğimiz için düştü. İhracat niye düştü biliyor musunuz? İş
adamına KDV, gümrük vergisi, ÖTV ve gelir vergisini katın katın yüklediği için
düştü. Ama sonuçta ne oldu biliyor musunuz? Bu ekonomik düşüş halka yansıdı.
Nasıl mı yansıdı? İşçi çıkarılmaya başlandı. Nasıl mı yansıdı? Gıda
enflasyonuyla, hamam vergisiyle, bekarlık vergisiyle, tüp bebeğe vergiyle,
kesik kolun KDV’siyle yansıdı yani aldığımız her şeye zam ve vergi olarak
yansıdı. 
Ben biliyorum ve inanıyorum ki parti rozetlerine
bakmadan önce tekstilde söz sahibi olan Denizli, Bursa, İstanbul vekilleri
şimdi iş adamının ve işçinin yanında olduğunu göstererek bu Meclis
araştırmamıza lehte oy verecektir. Hem ölüm yıl dönümünü anma vesilesi olsun
hem de kararınıza belki etkisi olur diye Sayın Rauf Denktaş’ın bir sözüyle
söylemek istiyorum. Evet, tekstilde öncelikli lider olan Denizli, Bursa,
İstanbul milletvekillerinin parti rozetlerine bakmadan tekstil işçisinin ve
işverenin yanında olduğunu göstererek lehte oy kullanması gerek çünkü Sayın
Rauf Denktaş’ın dediği gibi “Hayatta hiçbir zaman yalpalamayacaksın.
Düşüncelerinde bir geri, bir ileri adım atmayacaksın. Her dönemin adamı değil,
her dönemde adam olacaksın.” 
Teşekkür ediyorum. (CHP sıralarından “Bravo” sesleri,
alkışlar)
BAŞKAN – Teşekkür ederim Sayın Basmacı.
Cumhuriyet Halk Partisi Grubu önerisi aleyhinde birinci
konuşmacı Cahit Özkan, Denizli Milletvekili.
Buyurun Sayın Özkan.
Süreniz on dakikadır.
CAHİT ÖZKAN (Denizli) – Sayın Başkan, değerli
milletvekilleri; hepinizi saygıyla selamlıyorum.
Tabii, Cumhuriyet Halk Partisinin sunmuş olduğu
araştırma önergesinin aleyhinde konuşmak üzere buraya gelmiş olmama rağmen
ifade etmeliyim ki bu araştırma önergesinin hiç de samimi bir şekilde Denizlili
hemşehrilerimizin, maalesef, ihracat sorunlarıyla, üretim sorunlarıyla alakası
olmadığını ve maalesef, Denizlili hemşehrilerimizin, Bursalı, Antepli, Adanalı
tekstil üreticilerimizin, maalesef, suistimal edilmek suretiyle burada,
maalesef, siyasete malzeme yapılmaya çalışıldığını pekâlâ görmüş bulunuyorum.
ERKAN HABERAL (Ankara) – “Maalesef” çözüm getir!
CAHİT ÖZKAN (Devamla) – Tabii, müsaade ederseniz,
burada tüm bakanlıklardan almış olduğum istatistikleri anlatacaktım ama buraya
girmeden önce kıymetli hemşehrimin, âdeta parti içi muhalefetle bu Denizli
Milletvekilini desteklerken… Bakınız, AK PARTİ Denizli Milletvekilini parti içi
muhalefetleri sebebiyle desteklemiş ve 7 Haziran seçimlerinde canla başla çalışmasına
rağmen 1 Kasım seçimlerinde benim milletvekili seçilmem için büyük mücadele
ortaya koymuş milletvekilini hep beraber dinledik. 
Ancak, ben, “millîlik” sorununa burada işaret etmek
istiyorum. Türkiye’de açık ve net bir şekilde “millîlik” sorunu yaşanıyor.
Nedir bu “millîlik” sorunu? Ne zaman ihanet varsa, ne zaman bu ülkenin millî
sınırları, millî güvenliği, millî barışı tehlikeye düşmüşse derhâl iş başına
geçerek bu gayrımillî odaklarla bir araya gelen bir muhalefet algısıyla karşı
karşıyayız. Aynı şekilde, angajman kuralları -ki herhâlde bilirsiniz- ne zaman
bu ülkenin millî birliği ve beraberliği, barışı, sınır güvenliğiyle ilgili bir
tehdit söz konusu olursa Türk Silahlı Kuvvetlerinin gereğini yapmak üzere
hayata geçirdiği kurallardır ve bunun gereğini Türkiye Cumhuriyeti devleti
olarak, Silahlı Kuvvetler olarak Allah’a şükür yaptık. 
BÜLENT YENER BEKTAŞOĞLU (Giresun) – Sen sadede gel ya!
CAHİT ÖZKAN (Devamla) – Geliyorum. Ben burada iki buçuk
aylık milletvekiliyim, iki buçuk aydır sadede gelemediniz, geliyoruz, rahat
olun. (AK PARTİ sıralarından alkışlar) 
Bakınız, “angajman kuralları” diyoruz. Biz bu angajman
kurallarını uygularken, nasıl Kocatepe’de Gazi Mustafa Kemal Atatürk bu ülkenin
birliğini, beraberliğini ve Türkiye Cumhuriyeti devletinin temellerini atmışsa,
işte biz bunun için uyguladık.
BÜLENT YENER BEKTAŞOĞLU (Giresun) – Aferin!
CAHİT ÖZKAN (Devamla) – Allah’tan, Çanakkale’de
yoktunuz. Gazi Mustafa Kemal Atatürk, Çanakkale’de Türkiye Cumhuriyeti’nin
temellerinin atıldığı bir süreçte, bu ülkede 250 bin şehit vererek bu ülkeyi
korurken Allah’tan yanında yoktunuz! Allah’tan, onu ihanetle suçlamadınız.
SERKAN TOPAL (Hatay) – Biz Çanakkale’de de vardık,
Sarıkamış’ta da vardık.
CAHİT ÖZKAN (Devamla) – Bu ülkenin barışına, birliğine
ve Türkiye Cumhuriyeti devletinin kuruluşuna engel olamadınız. Onun için,
müsaade edin ben anlatayım. 
Defalarca uyarılar yapılmış olmasına rağmen Rus jetleri
sınırımızı ihlal etmiştir ve bu sınır ihlallerinde Türkiye Cumhuriyeti devleti
gerekli uyarıları yapmış, egemen bir devlet olarak -Ne yazıyor? “Egemenlik
kayıtsız, şartsız milletindir.” diyor- milletin emanetine sahip çıkmak üzere
biz bu emanete sahip çıktık ve gereğini yaptık, bir daha olsa bir daha yaparız,
hiç endişeniz olmasın. Siz istediğiniz kadar Rusya’nın yanında yer alın. 
BÜLENT YENER BEKTAŞOĞLU (Giresun) – Aa, çok ayıp oldu!
CAHİT ÖZKAN (Devamla) - İhanet odaklarına veya teröre
payanda olmaya devam edin, yolunuz açık olsun.
BÜLENT YENER BEKTAŞOĞLU (Giresun) – Çok ayıp oldu.
Sayın Başkan, çok ayıp bir şey ama.
BAŞKAN – Sayın milletvekilleri…
BÜLENT YENER BEKTAŞOĞLU (Giresun) – Çok ayıp konuşuyor
ama.
CAHİT ÖZKAN (Devamla) - Ancak bu ülkenin bekasını
koruyan bir Hükûmet iş başındadır, endişe etmeyin.
Denizlili hemşehrilerime de sesleniyorum, Bursalı,
Adanalı, Antepli tekstil üreticilerine de sesleniyorum: Endişe etmeyin, bu
karanlık dönemde, 2002 öncesi dönemde krizlerle, faizle, üretim sorunlarıyla
boğuşan Türkiye Cumhuriyeti devletinde bu sektörleri nasıl ayağa kaldırmışsak
yeniden, yine kaldırırız.
BÜLENT YENER BEKTAŞOĞLU (Giresun) – Kardeşim, nerede
yaşıyorsun sen ya?
ERKAN HABERAL (Ankara) – On üç yıldır kim yönetiyor bu
memleketi?
CAHİT ÖZKAN (Devamla) - Bir taraftan Türkiye
Cumhuriyeti devleti, yüzde 4 büyüyor, diğer taraftan da işte aynı oranda ama
eksi olarak Rusya çöküyor.
BÜLENT YENER BEKTAŞOĞLU (Giresun) – İşsizlik sıfır!
CAHİT ÖZKAN (Devamla) - Endişe etmeyin, biz, Allah’ın
izniyle Türkiye Cumhuriyeti devletinin hem ulusal güvenliğini hem de millî
birlik ve kalkınmasını, refahını tesis edeceğiz.
BÜLENT YENER BEKTAŞOĞLU (Giresun) – Uçuyoruz, uçuyoruz!
CAHİT ÖZKAN (Devamla) - Rus makamları ne yaptı, biz
telsiz konuşmalarını açıklarken Rus makamları ne yaptı? Dediler ki: “Efendim,
karakutu bozuk.” Kim inanır? Sadece sizler inanabilirsiniz ancak bu ülkenin
millî menfaatlerini koruyan bizim Hükûmetimiz buna alet olmaz.
Rahatsız olmayın bu konuştuklarımdan. Bakınız,
Fransa’da yapılan uluslararası toplantı var, bir buçuk ay önce, o toplantıda
bütün dünya liderleri bir aile fotoğrafı içerisine girerken orada sadece bir
tane ülke yoktu. Neresi? Sizin ittifak içerisinde bugün yüzlerini güldürdüğünüz
Rusya Devlet Başkanı o fotoğrafta yoktu. Eğer o fotoğrafta Türkiye Cumhuriyeti
Cumhurbaşkanı, Başbakanı olmasaydı, evet, bizim gocunmamız gerekirdi. Oraya
giremeyenler, işte bu mahcubiyetlerini uluslararası toplumda da ödüyorlar ve
ödemeye devam edecekler.
Evet, siyasetin millîleşme sorunundan sürekli
bahsediyoruz. Bakınız, bu millîleşme sorunu dosta güven, düşmana korku vermesi
gerekirken bugün, muhalefetin gayri millî tutumu, maalesef, düşmana güven,
dosta korku vermektedir. Onun için…
BÜLENT YENER BEKTAŞOĞLU (Giresun) – Sen ne diyorsun ya!
Çok ayıp ediyorsun sen! Yazıklar olsun sana!
EMİN HALUK AYHAN (Denizli) - Bir dakika… Bir dakika… O
ne demek!
CAHİT ÖZKAN (Devamla) - Endişe etmeyin, oralardan
konuşmanıza gerek yok. 
Ben, buradan milletimize sesleniyorum. Hükûmetimizi
akıl almaz iftiralarla…
ERKAN HABERAL (Ankara) – Naci Hoca sana nasıl bakıyor,
görüyor musun? 
CAHİT ÖZKAN (Devamla) - …millî politikalarımıza karşı
duranlar, Rusya’nın yanında ve terör örgütünün beraberliğinde…
BÜLENT YENER BEKTAŞOĞLU (Denizli) – Terbiyesizlik
yapma! Utan! Yazıklar olsun sana! Utan be!
CAHİT ÖZKAN (Devamla) - …ihanet odaklarıyla ortaklaşa
bir şekilde nasıl bu millî Hükûmete karşı…
ERKAN HABERAL (Ankara) - Sen misin millî?
CAHİT ÖZKAN (Devamla) - …beraber hareket ettiğinizi
milletimiz anlıyor, görüyor ve onun içindir ki, on üç yıldan beri AK PARTİ
hükûmetlerinin güçlü bir şekilde yoluna devam ettiğini hep beraber görüyoruz.
(CHP ve MHP sıralarından gürültüler)
BÜLENT YENER BEKTAŞOĞLU (Giresun) – Ne konuştuğunu
bilmiyorsun! Ayıp! Ayıp!
CAHİT ÖZKAN (Devamla) - Evet, ben, bu Türkiye
Cumhuriyeti ile Rusya arasındaki krizin reel politika çerçevesinde,
uluslararası dış politikanın tamamen menfaat anlayışıyla şekillenmesi
gerektiğini bilen bir Hükûmetin milletvekili olarak şunları söyleyeyim.
ÖMER FETHİ GÜRER (Niğde) – Denizli’ye gel, Denizli’ye. 
CAHİT ÖZKAN (Devamla) - Endişe etmeyin, pek yakında
-hani Shakespeare diyor ya “Siyasiler hakkındaki kanaatinizi en sona bırakın.”-
göreceksiniz ki bugün, Türkiye Cumhuriyeti aleyhine gibi gözüken ve sadece
Cumhurbaşkanımızı ve Hükûmetimizi alaşağı etmek için… Ne zamanki gibi? Menderes
dönemi gibi, Özal dönemi gibi… 
BÜLENT YENER BEKTAŞOĞLU (Giresun) – Denizli’ye gel.
MAHMUT TANAL (İstanbul) – Önergen Denizli, üç dakikan
kaldı. Denizli’ye ne zaman geleceksin?
ERKAN HABERAL (Ankara) – Korkunun ecele faydası yok.
BÜLENT YENER BEKTAŞOĞLU (Giresun) – Denizli kalkıyor. 
CAHİT ÖZKAN (Devamla) - Sürekli söylüyorum ya, sizin
söylediğiniz gibi sürekli söyleyeceğeyim. Aynen bu Hükûmeti alaşağı etmek için
gayretlerinizi, tüm ihanet odaklarıyla beraber yola çıkmanızı maalesef hüzünle
karşılıyoruz ancak bizim bu hüznümüzün 7 Haziranda bile, 1 Kasımda bile nasıl
zaferle taçlandığını hep beraber gördük, görüyoruz. 
Endişe etmeyin, bu “millilik” sorunu, öyle ya da böyle
her şekilde çözülecek ancak ben, sizlere tavsiye ediyorum…
BAKİ ŞİŞMEK (Mersin) – “Millilik” sorunu sizde. 
CAHİT ÖZKAN (Devamla) - Öyle milliliği, gayri milliliği
uzaklarda aramayın. 
BÜLENT YENER BEKTAŞOĞLU (Giresun) – Kaç yaşındasın,
tavsiye ediyorsun!
CAHİT ÖZKAN (Devamla) – Ben, sizlere ne tavsiye
ediyorum biliyor musunuz…
BÜLENT YENER BEKTAŞOĞLU (Giresun) – Kaç yaşındasın!
CAHİT ÖZKAN (Devamla) – Sabah-akşam tok karnına
İstiklal Marşı okuyun, bir kez okuyun. Bizim jet krizine olan yaklaşımımızı, bu
ülkenin menfaatlerini canı pahasına müdafaa etmek için nasıl gayret ettiğimizi
pekâlâ anlarsınız. 
ÖMER FETHİ GÜRER (Niğde) – “T.C”yi tabeladan sildiniz,
ne konuşuyorsun ya! Sen oku o İstiklal Marşı’nı önce!
BAKİ ŞİMŞEK (Mersin) – “Andımız” ne oldu, “Andımız”?
CAHİT ÖZKAN (Devamla) - Ne diyor İstiklal şairimiz…
BAKİ ŞİMŞEK (Mersin) – “Bayrak” şiiri nerede? 
CAHİT ÖZKAN (Devamla) - Sizlere gelsin, konuşmalarınıza,
sıralarınıza, tek tek kulaklarınıza küpe olsun. Siz “İstiklal, hürriyet, millî
müdafaa” dediğimiz zaman, bunları anlamazsınız. Ne diyor? 
BÜLENT YENER BEKTAŞOĞLU (Giresun) – Bu vekili kınıyorum
Sayın Başkan. Kınıyorum bu vekili. Yazıklar olsun sana!
CAHİT ÖZKAN (Devamla) - Dinleyin… 
“Arkadaş! Yurdumu alçaklara uğratma sakın…”
BÜLENT YENER BEKTAŞOĞLU (Giresun) – Sana yazık, sana!
NİYAZİ NEFİ KARA (Antalya) – Yalancı sensin,
sahtekârsın, Mehmet Akif’e de ihanet ediyorsun! 
CAHİT ÖZKAN (Devamla) – “Siper et gövdeni, dursun bu
hayâsızca akın. 
Doğacaktır sana va’dettiği günler Hakk’ın…
Belki yarın, belki yarından da yakın.”
BÜLENT YENER BEKTAŞOĞLU (Giresun) – Yazıklar olsun be
sana!
CAHİT ÖZKAN (Devamla) - Sizin için o sınır ihlalleri üç
saniye, beş saniye; bizim ruhumuza, vicdanımıza, namusumuza müdahaledir. (CHP
sıralarından gürültüler) 
BÜLENT YENER BEKTAŞOĞLU (Giresun) – Ruhun batsın!
NİYAZİ NEFİ KARA (Antalya) – Aşağılık adam!
(Gürültüler)
CAHİT ÖZKAN (Devamla) - Biz buna asla müdahale
edemeyiz.
NİYAZİ NEFİ KARA (Antalya) – Sen aşağılıksın, ruhunu
satmışsın, şerefsizsin!(x)
KEMALETTİN YILMAZTEKİN (Şanlıurfa) – Dinle, dinle.
Terbiyeli ol! Terbiyeli ol!
CAHİT ÖZKAN (Devamla) - Onun içindir ki siz üst üste
milletin sizleri cezalandırmasıyla karşı karşıya kalıyorsunuz, her şeyi
tersinden okuyorsunuz, tersinden okumaya devam edin. (CHP sıralarından
gürültüler) Sizleri dinlemiyorum, zaten millet de sizleri dinlemiyor. Onun
için, gelin, bu ülkenin birliğiyle… Son kez, bir kez daha ifade edeyim:
Milletimizin birliği… (AK PARTİ ve CHP sıralarından gürültüler)
NİYAZİ NEFİ KARA (Antalya) – Ne var!
KEMALETTİN YILMAZTEKİN (Şanlıurfa) – Terbiyeli ol!
Terbiyeli ol!
BAŞKAN – Sayın milletvekilleri…
CAHİT ÖZKAN (Devamla) - …beraberliği, refahı…
NİYAZİ NEFİ KARA (Antalya) – Ne diyorsun! Gel…
KEMALETTİN YILMAZTEKİN (Şanlıurfa) – Geliyorum…
(AK PARTİ ve CHP sıraları arasında karşılıklı laf
atmalar, gürültüler ve birbirleri üzerine yürümeler)
BAŞKAN – Sayın Özkan, bir saniye efendim.
CAHİT ÖZKAN (Devamla) - …kalkınması için mücadele
verelim.
KEMALETTİN YILMAZTEKİN (Şanlıurfa) – Ne diyorsun sen!
Terbiyeli ol!
NİYAZİ NEFİ KARA (Antalya) – Ne var! Ne var!
BAŞKAN – Sayın milletvekilleri…
BAKİ ŞİMŞEK (Mersin) - Oğlum, üslupsuzluğun ne hâle
getirdi, gördün mü? Üslupsuz adam!
İSMAİL OK (Balıkesir) – Ne terbiyesiz adamsın be, ne
terbiyesiz adamsın!
BEHÇET YILDIRIM (Adıyaman) – Çocuksun; çocuk, çocuk!
BAŞKAN - Birleşime on dakika ara veriyorum.
Kapanma Saati: 17.53
ÜÇÜNCÜ
OTURUM
Açılma
Saati: 18.07
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Sayın milletvekilleri,
Türkiye Büyük Millet Meclisinin 27’nci Birleşiminin Üçüncü Oturumunu açıyorum.
Cumhuriyet Halk Partisi Grubu
önerisinin görüşmelerine kaldığımız yerden devam ediyoruz. 
LEVENT GÖK (Ankara) – Sayın
Başkan…
BAŞKAN – Sayın Gök, bir söz
talebiniz var zannediyorum. 
Buyurun, dinliyorum sizi efendim.

LEVENT GÖK (Ankara) – Sayın
Başkan, az önce, burada, kendince bir şeyler söylemeye çalışıp siyasetçi olduğunu
ispatlamaya çalışan ve gerçekten üzülerek de gördüğüm bir genç kardeşimizin,
Cumhuriyet Halk Partisi Grubuna, bütün toplumumuza, herkese yaptığı ağır
hakaretlerin kabul edilebilir bir yanı yoktur. Bu milletvekilinin söylediği
sözlerin tümü Cumhuriyet Halk Partisi Grubunun tamamını ve atalarımızın
kemiklerini dahi sızlar şekilde incitmiştir. Söylediği her söz haddini
aşmıştır, söylediği her söz hakaret niteliğindedir. Bu arkadaşımızdan öncelikle
grubumuzun bir özür dileme talebi vardır. Sayın Başkanlığınızın bu talebimizi
yerine getirmesini bekliyoruz ve ona göre de uygun bir ceza tahsisini talep
ediyoruz. Ayrıca sataşma hakkındaki söz hakkımız bakidir ama haddini aşan
sözleri söyleyen bu kişiye mutlaka AKP Grubu da tavrını göstermelidir. Çünkü
söylediği sözler tümümüzü ilgilendirmektedir ve bu ilgilendirdiği sözlerden
dolayı da bu milletvekilinin bu Meclis tarafından cezalandırılmasını ve özür
dilemesini talep ediyoruz. Öncelikle talebimiz budur, sataşma hakkındaki söz
talebimiz bakidir. 
BAŞKAN – Sayın Gök, sataşmadan
dolayı size söz vereceğim. 
Değerli milletvekilleri, birleşime ara vermeden önceki
bölümde konuşan Sayın Cahit Özkan elbette görüşlerini her türlü argümanı
kullanmak suretiyle açıklayabilir, söyleyebilir. Bu kürsü, özgürlüğün
kürsüsüdür. Başkanlık Divanı olarak bizim, kimsenin görüşlerini ifade edeceği
cümlelere müdahale etme, karışma ya da onu biçimlendirme gibi bir hakkımız,
yetkimiz yoktur ancak Sayın Özkan’ın bazı cümleleri sadece Cumhuriyet Halk
Partisi Grubunu değil, tüm siyasi parti gruplarını ilzam eden… 
ERKAN AKÇAY (Manisa) – Evet, evet. 
İDRİS BALUKEN (Diyarbakır) – Bizlerin de söz talebi var
zaten, söz istiyoruz. 
BAŞKAN – …tüm milletimizi ilzam eden cümlelerdir. Bu
cümleleri ben de yadırgadığımı ifade etmek istiyorum. Bir cümle şöyleydi, not
aldım: “Allah’tan Çanakkale’de yoktunuz.” dedi. Çanakkale’de bütün milletimiz
vardı. (CHP sıralarından alkışlar) Yani, ben bunu bir örnek olarak verdim.
Sayın Bostancı, sizin de takdirinize sunuyorum. Sayın
Özkan bu konuda bir düzeltme yaparsa ben memnun olurum.
İDRİS BALUKEN (Diyarbakır) – Sayın Başkan…
BAŞKAN – Bir saniye Sayın Baluken, sizi de dinleyeceğim
efendim.
Sayın Gök’ün bir sataşma nedeniyle söz talebi vardır.
Ben şimdi sataşma nedeniyle söz talebinizi yerine getiriyorum, buyurun Sayın
Gök.
İDRİS BALUKEN (Diyarbakır) – Sataşmaya girmeden önce
özür talebimiz vardı. 
BAŞKAN - Diğer konuyu ayrıca…
LEVENT GÖK (Ankara) – Sayın Başkanım, ben öncelikle bir
özür dilemesini talep ediyorum.
ENGİN ALTAY (İstanbul) – Hepimiz söz talep edeceğiz
özür dilemezse.
LEVENT GÖK (Ankara) – Çünkü, bu, grubumuza yönelik
olduğu gibi -grubumuz adına söz talebimiz var ayrıca ama- o yapılan sataşma
grubumuzun tüm üyelerini de etkilemiştir. Ayrı ayrı da söz hakları vardır
grubumuzun bütün milletvekillerinin. 
MAHMUT TANAL (İstanbul) – Benim dedem Çanakkale’de
yatıyor ya.
LEVENT GÖK (Ankara) - O nedenle, bu arkadaşımızın
öncelikle bir özür dilemesini bekliyoruz. Önce bu işlemi bir gerçekleştirelim;
yapacaklar mı yapmayacaklar mı, bir görelim.
BAŞKAN – Peki Sayın Gök, talebinizi aldım efendim.
Sayın Baluken, sizi dinliyorum efendim.
İDRİS BALUKEN (Diyarbakır) – Sayın Başkan, biz,
kürsüden okumuş olduğunuz örneğin bütün konuşmanın çerçevesini yansıttığı
kanaatinde değiliz.
BAŞKAN – Evet efendim.
İDRİS BALUKEN (Diyarbakır) – Konuşmanın neredeyse
tamamında, bütün muhalefet partilerini düşmanla iş tutarak ihanet içinde
olmakla, bu ülkenin aleyhinde her türlü kirli ilişki içerisinde olmakla
suçladı. Sizin bahsetmiş olduğunuz Çanakkale’de sadece AKP’lilerin savaştığını ve
öldüğünü ima eden sözü ise bütün Türkiye toplumunu bu anlamda büyük bir
hakarete maruz bıraktı. Bunun kabul edilebilir hiçbir yanı yok. Hepimiz kürsüde
özgürce tüm aykırı düşüncelerin ifade edilmesi gerektiğini savunuyoruz. Ancak
burada milletin iradesini, halkın iradesini temsil eden siyasi partilere ve bir
bütün olarak bütün Türkiye toplumuna yönelik bu şekilde ağır hakaretler varsa
burada bir özür mutlaka dilenmelidir. Başkanlık Divanınız da bu konuyla ilgili
bir disiplin müeyyidesini mutlaka uygulamalıdır diye düşünüyoruz. 
Ayrıca, bu tartışma bittikten sonra, doğal olarak aynı
anda tüm siyasi partilere sataştığı için bizler de sataşmadan dolayı söz
hakkımızı saklı tutuyoruz. 
BAŞKAN - Teşekkür ederim Sayın Baluken, talebinizi
değerlendireceğim efendim.
Sayın Akçay, sizi dinliyorum.
ERKAN AKÇAY (Manisa) – Sayın Başkan, biraz evvel
kürsüdeki konuşmacının konuşmasını iki açıdan ele almak gerekiyor. Birincisi:
Kullandığı üslup, bulunduğu iddialar ve ağır hakaretlere varan kelimeler kabul
edilebilir ifadeler değildir, açıkça küfre varan hakaretler içermektedir. Bir
kere, kesinlikle bunun ya bir özürle ya da sözünü geri alma suretiyle mutlaka
kürsüden telafi edilmesi gerekir tutanaklara girecek şekilde.
İkinci önemli husus da konuşmacı birtakım iddialarda bulunurken
tüm muhalefete, bir genelleme yapmak suretiyle, bu ağır hakaret ve ithamlarda
bulunmuştur. Dolayısıyla, biz Milliyetçi Hareket Partisi olarak bir muhalefet
partisiyiz ancak söylenen iddialarla ilgili üzerimize alınacağımız herhangi bir
husus yoktur. Fakat tüm muhalefet olarak kastedildiği için bunun mutlaka
düzeltilmesi ve açıklığa kavuşturulması gerekiyor. Yani, bu kadar, isnatlar,
iddialar kolay ve ucuz olmamalı. Millî olmamak nedir, vatan hainliği nedir ve
daha diğer sizin de ifade ettiğiniz gibi ifadeler? Bu kadar hadsizliğe bu
Türkiye Büyük Millet Meclisinde prim verilemez, cevaz verilemez. Ben hem bu
nedenle söz istiyorum hem de bu konuşmacının gerekli özrü dilemesini istiyorum.
BAŞKAN – Teşekkür ederim Sayın Akçay, talebinizi
değerlendireceğim. 
Sayın Bostancı…
MEHMET NACİ BOSTANCI (Amasya) – Sayın Başkanım, çok
teşekkür ediyorum.
Cahit Bey’in konuşmasını, sizin gibi, buradaki diğer
arkadaşlar gibi, ayrıca daha fazla bir dikkatle dinledim. Evet, konuşmasında
maksadını aşan ifadeler vardı. Ama, bu konuşmaların içerisinde, özellikle
buradaki muhalefet partilerine, onların kolektif kimliklerine, hükmi
şahsiyetlerine yönelik bir yargılama söz konusu değildi. (CHP, HDP ve MHP
sıralarından gürültüler) 
BAKİ ŞİMŞEK (Mersin) – “Çanakkale’de yoksunuz.” demek
ne demek Naci Bey? 
MEHMET NACİ BOSTANCI (Amasya) – Arkadaşlar, izin verir
misiniz.
BAKİ ŞİMŞEK (Mersin) – “Çanakkale’de yoksunuz.” demek
ne demek, “Ruslarla iş birliği yaptınız.” ne demek?
BAŞKAN – Bir saniye… Değerli milletvekilleri, Sayın
Bostancı’yı dinleyelim efendim.
MEHMET NACİ BOSTANCI (Amasya) – Genel olarak bir
muhalif zihniyetten bahsetti. Muhalefet sözü her hâlükârda ilgili siyasi
partileri hatırlatmaz. Muhalefet denildiğinde, çok geniş bir çevreden, entrik
girişimlerde bulunan yasa dışı yapılardan, onlarla da bağlantılı bir kavramdır;
öncelikle bunu ifade etmek isterim. 
Maksadını aşması şurada: Tabii, muhalefet denildiğinde
ve aynı zamanda kürsüden el kol işaretleriyle, jestleriyle muhalefet sıralarına
döndüğünde bağlam itibarıyla sanki hususen onlara söyleniyormuş intibasını
yaratıyor. Maksadını aşması burada. 
LEVENT GÖK (Ankara) – İçeriğinde bir şey yok mu yani
Naci Bey, içeriğinde bir şey yok mu?
MEHMET NACİ BOSTANCI (Amasya) – Esasen partilere
ilişkin isim zikretmedi. Şunu takdir edersiniz, son derece ağır ifadeler vardı,
çok doğru. 
MUSTAFA AKAYDIN (Antalya) – Falaka cezası…
MEHMET NACİ BOSTANCI (Amasya) – Eğer o ifadeleri
kendisi yahut da biz doğru ve tutarlı ifade görsek aynı çatı altında çalışma
imkânımız olabilir mi, mümkün mü? Tabii ki değil. 
LEVENT GÖK (Ankara) – Peki, ne yapacaksınız şimdi?
MEHMET NACİ BOSTANCI (Amasya) – Biz burada beraberce,
bu ülke için hep birlikte bir çalışma gerçekleştiriyoruz. Fikirlerimiz farklı
olabilir, yaklaşımlarımız farklı olabilir ama kesinlikle, buradaki herhangi bir
siyasi heyeti Türkiye'nin aleyhine birtakım iş birliği içinde gruplar gibi
göstermek asla kabul edilemez. Bu anlama gelebilecek… 
LEVENT GÖK (Ankara) – Naci Bey, arkadaşımıza özür
diletecek misiniz?
MELİKE BASMACI (Denizli) – Özür dilemesini bekliyoruz
Naci Bey.
MEHMET NACİ BOSTANCI (Amasya) - Ben, Cahit Bey’in
ifadesinde de -söylediğim o maksadını aşma meselesi olmakla birlikte- buradaki
parti gruplarına yönelik bir değerlendirme görmedim.
ENGİN ALTAY (İstanbul) –Ya bu kadar da olmaz!
LEVENT GÖK (Ankara) – Yapma gözünü seveyim.
MEHMET NACİ BOSTANCI (Amasya) - Kıymetli arkadaşlar,
bakın, takdir edersiniz, bu kürsüden gerçekten çok çeşitli arkadaşlar,
iktidardan, muhalefetten zaman zaman çok ağır sözler söyleyen arkadaşlar
oluyor. Şimdi, tutanaklarda geçmişe doğru gidersek kolektif kimliklere,
partilere yönelik ne kadar ağır sözler söylendiğini sizler de muhakkak çok
dinlemişsinizdir. Çok canlı bir şekilde, daha dün dinledik.
LEVENT GÖK (Ankara) – Naci Bey, arkadaşımız özür
dileyecek mi, dilemeyecek mi? Siz ama bakın meseleyi şey yapıyorsunuz.
Sayın Başkan, bir sadede gelsin lütfen. 
BAŞKAN – Bir saniye, Sayın Gök, bir saniye efendim…
LEVENT GÖK (Ankara) – Yani eğer özür dilenmeyecekse tüm
grubumuz söz istiyor efendim, sataşmadan dolayı söz istiyoruz. 
İDRİS BALUKEN (Diyarbakır) – Sayın Başkan, hiç kimse
“İyi ki Çanakkale’de yoktunuz.” diye bir şey söylemedi AKP’ye.
BAŞKAN – Efendim, bir açıklasın Sayın Gök.
MEHMET NACİ BOSTANCI (Amasya) – Levent Bey, izin verir
misiniz, konuşuyorum.
LEVENT GÖK (Ankara) – Geçin arkadaşlar.
Herkes teker teker söz istiyor arkadaşlar.
(CHP milletvekillerinin Başkanlık kürsüsü önünde
toplanmaları)
MEHMET NACİ BOSTANCI (Amasya) – Hiç uygun değil, hiç
uygun değil.
LEVENT GÖK (Ankara) – Özür diliyor mu dilemiyor mu
arkadaş?
BAŞKAN – Sayın Bostancı, dinliyorum, devam edin
efendim.
MEHMET NACİ BOSTANCI (Amasya) – Sayın Başkanım, Cahit
Bey -kendisiyle de görüştüm- maksadını aşan konuşmalarına ilişkin olarak zaten
bir açıklama talep edecek ve kürsüye çıkacak.
Evet, saygılarımı sunuyorum.
BAŞKAN – Teşekkür ederim Sayın Bostancı.
LEVENT GÖK (Ankara) – Açıkça özür dileyecek burada,
açıkça! Açıkça özür dileyecek burada! 
BAŞKAN – Birleşime yarım saat ara veriyorum. 
Sayın grup başkan vekillerini arka tarafa davet
ediyorum.
Kapanma Saati: 18.18
DÖRDÜNCÜ
OTURUM
Açılma
Saati: 18.46
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Sayın milletvekilleri,
Türkiye Büyük Millet Meclisinin 27’nci Birleşiminin Dördüncü Oturumunu
açıyorum.
Cumhuriyet Halk Partisi Grubu
önerisinin görüşmelerine kaldığımız yerden devam ediyoruz. 
Sayın Cahit Özkan’ın söz talebi
var.
Sayın Özkan, buyurun,
mikrofonunuzu açıyorum efendim.
Arkadaşlar, elektronik sistem eskidiği için süratle
devreye giremiyor. İnşallah, yenilenecek sistem, milletvekillerine çok daha iyi
hizmet verecek bir konuma gelecek.
Buyurun.
V.- AÇIKLAMALAR (Devam)
27.- Denizli Milletvekili Cahit Özkan’ın, CHP grup
önerisi üzerinde yaptığı konuşmasındaki bazı ifadelerini düzelttiğine ilişkin
konuşması 
CAHİT ÖZKAN (Denizli) – Sayın Başkan, değerli
milletvekilleri; biraz önceki konuşmamda amacım tamamen siyasi bir eleştiri
yapmaktı. Ancak öyle anlaşılmadığımı maalesef, görüyorum. Yüce Meclisten özür
diliyorum.
Hepinizi saygıyla selamlıyorum. (AK PARTİ sıralarından
alkışlar) 
BAŞKAN – Teşekkür ederim Sayın Özkan.
Sayın Gök…
LEVENT GÖK (Ankara) – Sayın Başkan, biz de tutanaklara
baktık. Bizim de Antalya Milletvekilimiz Sayın Niyazi Nefi Kara’nın kendisinin
de bizim de uygun görmediğimiz bir hitabı olmuş. Arkadaşımız da o konuda
beyanda bulunacak.
BAŞKAN – Teşekkür ederim Sayın Gök.
Sayın Niyazi Nefi Kara’nın mikrofonunu açıyorum.
28.- Antalya Milletvekili Niyazi Nefi Kara’nın,
yerinden sarf ettiği bazı ifadelerini düzelttiğine ilişkin konuşması (x)
NİYAZİ NEFİ KARA (Antalya) – Sayın Başkan, teşekkür
ederim.
Hatibin sözleri nedeniyle tahrik olduğum için hatibe
söylediğim uygun olmayan sözlerimi geri alıyorum, tutanaklardan çıkarılmasını
arz ediyorum.(CHP ve AK PARTİ sıralarından alkışlar)
BAŞKAN – Teşekkür ederim Sayın Kara.
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Denizli Milletvekili Melike Basmacı
ve arkadaşları tarafından, Denizli tekstil sektörünün boykot sonrası
sorunlarının yerinde tespiti ve çözüm yollarının bulunması amacıyla 7/1/2016
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 13 Ocak 2016 Çarşamba günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN - Görüşmelere kaldığımız yerden devam ediyoruz.
Cumhuriyet Halk Partisi Grubu önerisi lehinde ikinci
konuşmacı, Emin Haluk Ayhan, Denizli Milletvekili. 
Buyurun Sayın Ayhan. (MHP sıralarından alkışlar) 
EMİN HALUK AYHAN (Denizli) – Teşekkür ediyorum Sayın
Başkan.
Sayın Başkan, sayın milletvekilleri; Cumhuriyet Halk
Partisinin Denizli’nin tekstil sektörünün Rusya Federasyonu uçağının
sınırlarımızı ihlal ettiğinde düşürülmesi sonrasında ortaya çıkan sorunlarının
tüm boyutlarıyla araştırılmasına yönelik önergesinin lehinde söz aldım. Bu
vesileyle, yüce heyeti saygıyla selamlıyorum.
Aslında, önergenin lehinde söz aldım. İlimin, gayet
masum… Kaldı ki önergeyi veren, altında imzası olan arkadaşların da Denizli’de
iş âleminin birer üyesi olması nedeniyle böyle bir şeyi gündeme getirmeleri,
bizim de bunun üzerinde bir konuşma fırsatı bulmamız, benim açımdan memnuniyet
verici bir olaydı. Ancak, maalesef, biraz önce Denizli’nin görüşüldüğü bir ortamda
meydana gelen olaylardan dolayı üzüntü duyduğumu gerçekten ifade etmek
istiyorum. Denizli’nin sorunlarının bu yolla görüşülmesinin engellenmesini
esefle karşılıyorum. Böyle, yapmamak için gayret sarf edildiği kanaatindeyim.
Ben, muhalefet partisinin bir üyesiyim, gayrimillî değilim. Sülalem, dedem,
amcalarım Kuvayımilliye’den geliyor. Bunu özellikle ifade etmek istiyorum. (MHP
sıralarından alkışlar) 
Şimdi, arkadaşlara böyle bir konuyu gündeme taşıdıkları
için teşekkür ediyorum. Denizli’nin sorunu sadece bu değil. Tekstil sektöründe,
Rusya’nın uçak krizine düşmeden önce bu problem zaten vardı, aşağı yukarı yüzde
40’lık bir etkileşim vardı. Neydi bu? Ben, fabrika ziyaretlerimde konuşurken
koridorların koli koli dolduğunu gördüm. Ne yapmışlardı? Paralarını
alamadıkları için siparişleri gönderememişlerdi. Hakikaten bir sıkıntı olduğunu
görüyorduk. Denizli’de protesto edilen senet sayısı 8.559 -geçen yılı
kastediyorum- protesto edilen senedin değeri de 76 milyar 576 milyon. Şimdi,
icra dosyası sayısı 2014’te 62 bin, 2015’te 65 binin üzerine devredenlerle
beraber 85 bin.
Ekonominin kötüye gittiği vaki. Orta vadeli programda
ekonomiden, ihracattan sorumlu Denizlili bakanımız olmasına rağmen, ihracatın
millî gelire katkısı negatifti ama o, AKP Hükûmeti değildi -geçen burada
söyledim- o, anayasal zorunluluk nedeniyle kurulan bir hükûmetti. Dolayısıyla,
onu AKP’ye değil, daha çok kime? O gün Bakan olan ile Başbakan olanın
hükûmetine yansıtıyoruz. Burada AKP’yi fazla ilzam etmeye gerek duymuyorum.
Gerçi onların daha önceki yaptıklarından hakikaten büyük sıkıntı var, onu da
ifade etmek istiyorum.
Bakın, Yaşar Yakış Bey, bakan, AKP’nin bakanı, belki
ihraç ediliyor ama “Rusya’yla yaşanan kriz ekonomiye ağır bir fatura çıkardığı
gibi, Suriye’de manevra alanımızı daralttı -uçuşlarda falan sıkıntı var-
Ankara’nın desteklediği muhalif grupları da zora soktu.” diyor. Yani onu
açıklıyor, konuşuyor her yerde; ihraç nedeni o mudur, değil midir, onu
bilmiyorum. 
Şimdi, buraya baktığımız zaman, Denizli’de gerçekten
büyük sıkıntı var. “Ne sıkıntısı var?” derseniz, boşanma had safhaya varmış,
hanımefendilere şiddet had safhaya varmış. Şimdi, bunların rakamlarına falan
baktığımız zaman, gerçekten sıkıntılı bir hâl alıyor. Şimdi, 2013 yılında 3.200
boşanma varmış, bu 2014’te 3.700 adet olmuş. Şimdi, 2015 yılında 3.900,
açılanlarla beraber, 3.400 ilave ederseniz 7.300. Şimdi, bu iyi bir durum mu,
iyi bir ekonominin neticesi mi, işleyen bir mekanizmanın neticesi mi? 
Şimdi, Denizli ilinde icra dosyaları diyoruz.
Denizli’de icra dairesi sayısı 9’a da çıktı, açılan dosya sayısı 2014’te 62
bin, 2015’te 65 bin, devam edenlerle beraber 85 bin. Bu iyi bir sonuç mu
arkadaşlar?
Denizli’de -biraz önce burada bahsedildi diğer
milletvekili arkadaşlarımız tarafından- hakikaten iflas ertelemeye yönelik
girişimlerin olduğunu biliyoruz. Benim bunu kendi ilim açısından ifade ederken
keyif aldığımı söylemek mümkün olmaz. Bu bir rezalet, iktidar da yapsa
muhalefet de yapsa. Bana AKP’liler diyorlardı ki 2009 krizinde: “Sen bunları
söylüyorsun ama bankalar kredi vermiyor. Niye böyle söylüyorsun, niye
Denizli’yi kötülüyorsun?” Ya, bu bankalar, Allah’ınızı severseniz, bilançolara
bakmadan mı veriyorlar? 
Şimdi de sıkıntılı bir durum var. Arkadaşlar
getirdikleri önergede diyorlar ki: “Ödenmiyor, dönmüyor.” Zaten işletme
sermayesi yok, dar; olanın zaten problemi yok. İşletme sermayesi olmayan kriz
olduğunda ne yapacak? Adam koşacak, bankaya gidecek. Banka “Kriz var, zaten
alamayacağım parayı ben size niye vereyim?” diyor. Onların miktarları falan da
var. Şimdi, bunları söylemek, dile getirmek kötü bir şey mi? Ama iş âleminde
-samimi olarak ifade ediyorum- bir baskı var, kıpırdanamıyorlar. Bunu da
söylemek istiyorum. 
Şimdi, diğer taraftan, kadına şiddet vakaları: Sayın
Bakanımız burada. 2.450 kadın, 2005 yılı başından sonuna kadar -aşağı yukarı-
Denizli şehir merkezindeki aile mahkemelerine başvurarak eşinden şiddet gördüğü
ve can güvenliği olmadığından bahisle koruma kararı verilmesi talebinde
bulunmuş. Sayın Bakan, bu güzel bir şey mi? Değil. İnşallah önleyeceğiz hep
beraber. Getirin önerileri, destekleyelim ama sıkıntı var. Bu, muhalefetin
problemi ortaya çıkarmasından değil, AKP’nin on üç yıldır beceriksizliğinden,
uyguladığı politikalarının neticesinden. Siz orada mesul değildiniz, tamam ama
olan da vakıa yani. Şimdi, buradan devam ediyoruz. Bu, günde 7 kişiye tekabül
ediyor Sayın Bakan. Bu sevinilecek bir durum değil. Denizli gibi, Türkiye’de
ekonomisi iyi dediğimiz illerden biri. Bu gerçekten sıkıntılı. 
Şimdi, “Denizli’de yatırım yok.” diyor. Kim diyor
“Yatırım yok.” diye? Sanayi Odası Başkanı diyor Sayın Bakanım. Bundan sonra
ilgileneceksiniz, yok öyle kaçmak. Şimdi, “Denizli’ye AKP geldiğinden beri çivi
çakılmadı…” “Yeni” anlamında diyor, yeni yatırım. Ne varsa Denizli’de AKP
gelmeden yapıldı. “Çivi çakılmadı.” diyor. Adam orada oturuyor, ben söylemedim
bunu. Siz de tanıyorsunuz, öyle değil mi, Sanayi Odası Başkanını?
NECİP KALKAN (İzmir) – Tanıyorum.
EMİN HALUK AYHAN (Devamla) – Her yerde de söylüyor,
“Biz konut işine daha çok para yatırıyoruz.” diyor. Denizlilide sermaye var;
olan da götürüyor, imar rantı var… 
Sizden ricam, lütfen ilgilenin, avanta ekonomisi
çalışıyor. Filanca kenardakine imar rantı vermiyorsunuz, öbür taraftakine
veriyorsunuz. Adam niye gelsin, yatırım yapsın Allah’ınızı severseniz? Çardak Organize
Sanayi belli Sayın Bakanım, yıllardır yapılmıyor. Oraya bir reklamla gidip
geliyor arkadaşlar, bir şeyler yapmaya çalışıyor.
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Yaptık yaptık, Çardak Organize…
EMİN HALUK AYHAN (Devamla) – Hayır, daha yeni canım,
bomboş yani. Yalan mı söylüyor Sanayi Odası Başkanı? 
Beraber yapacağız Sayın Bakanım, destekleyeceğiz biz
sizi burada ama bir şey getirin. Getirmediler şimdiye kadar, açık söyleyeyim,
sizin arkadaşlar. Teşvikte hep en kötü oldu. “Hayır” diyemezler. Sizin bunları…
Belki konu sizin dışınızda olabilir ama Kabinedesiniz, “Muhalefette böyle
diyorlar…” 
Ben, Denizli’de Sayın Vali olmasa kamudan bilgi almakta
zorluk çekiyorum. Direkt arıyoruz da zar zor alıyoruz ya, sağ olsun, veriyor.
Eskiden böyle değildi. Şimdi Belediye başkanı oldu; size bağlı bir birimde,
orada, şeyde, yetkili müdürdü. “Denizli’de kaç kişiye kömür vermişler? Verin.”
diyorduk, veriyordu, biz de konuşuyorduk burada. Emin olun, şimdi adam
korkuyor, veremiyor ya! TOKİ’ye kaç tane yer tahsis ettiniz diye soruyorum.
Verecek bana defterdar muavini de… Diyorum ki: “Ya, sen bana vereceksin de gene
bir patronuna sor bunu.” Soruyor, “Vallahi ben veremem, kusura bakma. Verirdim
ama böyle bir şey oldu.” diyor. Ben hatırlattım. Ben devlet memurunun başına
bir şey gelmesini bilmem. Ya, biz bundan öğrensek ne olacak? Burada sıkıntı
var, Denizli’de sıkıntı var.
(Mikrofon otomatik cihaz tarafından kapatıldı)
EMİN HALUK AYHAN (Devamla) – Avanta ekonomisinden,
Allah rızası için diyorum ya, vazgeçin, bunu engelleyin. Bir imar
değişikliğiyle dünya gidiyor. Olur mu ya! Günahtır. Ya, bunun hadi bu dünyasını
bir tarafa koyuyorsunuz, ahirette? İnancınız var…
Engelleyecek miyiz, beraber olacak mıyız Sayın Bakanım?
İmar rantını engellemek için yarından itibaren gündeme taşıyacağım. CHP’li
arkadaşlar da burada. 
Var mısınız? (CHP sıralarından “Varız!” sesleri) 
Ben önergenin lehinde oy kullanacağım.
Teşekkür ediyorum, saygılar sunuyorum. (MHP ve CHP
sıralarından alkışlar)
BAŞKAN – Teşekkür ederim Sayın Ayhan.
Cumhuriyet Halk Partisi Grubu önerisi aleyhinde ikinci
söz, Denizli Milletvekili Kazım Arslan’a aittir.
Buyurun Sayın Arslan. (CHP sıralarından alkışlar)
Süreniz on dakikadır.
KAZIM ARSLAN (Denizli) – Sayın Başkan, değerli
milletvekilleri; öncelikle hepinizi saygıyla sevgiyle selamlıyorum.
Konuya girmeden önce, biraz önce Denizli Milletvekili
olan arkadaşımızın konuşmalarını esefle, üzüntüyle bir Denizlili olarak izledim
ama çok üzüldüm. Gerçekten Denizlili olarak da bundan üzüntü duyduğumu…
EMİN HALUK AYHAN (Denizli) – Kazım Bey, bana bir şey
demiyorsun ha.
KAZIM ARSLAN (Devamla) – Yok, yok, sizin için
söylemiyorum, sizden önceki konuşmacı için söylüyorum. 
Ama, belirtmeden geçemeyeceğim, gerçekten Denizlili
olarak üzüldüğümü bir kez daha belirtmek istiyorum.
Evet, tekstil sektörünün sorunları üzerinde vermiş
olduğumuz araştırma önergesi üzerine söz aldım. Tabii, burada, tekstildeki
sorunların çok fazlasıyla olduğunu bir tekstilci olarak, bir sanayici olarak
belirtmek istiyorum. Her ne kadar “aleyhinde” diye ifade edilse de ben burada
gerçekten tekstilin, sanayicinin yaşadığı sorunları teker teker dile getirmek
istiyorum, Denizli’nin burada sıkıntılarını ve Türkiye’deki tekstilcilerin
sıkıntılarını da anlatmak istiyorum. 
Tekstilcinin çok önemli sorunları vardır. Bugün emeğin
en yoğun olduğu sektör tekstil sektörüdür. Tekstilde işçilerimizin sorunları
hayli fazla olduğu kadar, özellikle işverenlerimizin sorunlarının,
sanayicilerimizin sorunlarının çok daha yoğun olduğunu açıklıkla belirtmek
istiyorum. Eğer tekstil sektörünün Türkiye’de yaşamasını istiyorsak,
güçlendirilmesini istiyorsak bunun için çok özel teşviklere ve desteklere
ihtiyaç olduğunu belirtmek istiyorum. 
Denizli, yıllardan beri tekstilde öncelikle çalışma
yapan ve tekstilde söz sahibi olan kentlerimizden biri olmakla birlikte;
Denizli’mizle birlikte İstanbul, Bursa, Gaziantep, Kahramanmaraş, Adana’nın da
tekstilde gerçekten önemli bir mesafe aldıklarını ve çalışmaların, yıllardan
beri sürdürülmüş olmasına rağmen, tam bir duraklama noktasına geldiğini
belirtmek istiyorum. Bu illerimizin tekstil sektörü önemli geçim kaynakları
arasında yer almaktadır. Şunu bizzat belirtmek istiyorum: Tekstil sektörü
Türkiye’de kan kaybediyor, Denizli’de kan kaybediyor. Bunu bilmenizi istiyorum.
Eğer böyle üvey evlat muamelesiyle tekstilciye uzaktan bakılmaya devam edilirse
birçok işletmenin zaman içinde kapatılabileceğini ve birçok işsizin de ortada
kalabileceğini belirtmek istiyorum. 
Şimdi, bu durumda olan tekstilcinin durumunu siyasi
iktidardan sormak istiyorum: Gerçekten tekstil sektörüne destek olmak istiyor
musunuz, yaşatmak istiyor musunuz yoksa gözden mi çıkardınız, çıkardıysanız
yerine hangi sektörü koymayı düşünüyorsunuz? 
Denizli ilimizde bu iktidar döneminde 34 tane fabrika
kapandı, yenileri çok az yapıldı. Büyüme hemen hemen hiç olmadı ve tekstil
sektöründe iş yapan arkadaşlarımızın, sanayicilerimizin şevki kalmadı, heyecanı
kalmadı. Dolayısıyla, yerinde sayan, hatta zaman zaman da küçülmeye giden bir
tekstil sektörünün durumunu belirtmek istiyorum. O hâlde, tekstil sektörünü
yaşatmak istiyorsak, ürettirmek istiyorsak, işletmelerin büyümesini sağlamak,
ihracatının artırılmasını istiyorsak yeni teşviklere ve desteklere büyük
ihtiyaç vardır. 
Tekstil sanayisinin en büyük yükü enerji alanındadır.
Ham petrol varil fiyatları 2002’de 160 dolar, 170 dolar civarında iken bugün 40
dolarlara düşmüş olmasına rağmen, enerjideki fiyat, akaryakıttaki fiyat
maalesef bir türlü düşürülememiştir. Fiyatlardaki düşüş de sanayicimize ve
tekstilcimize gerçekten yarayan bir durumda değildir. Tekstil sektörünün
yaşayabilmesi ve rekabet edebilmesi için, üretimin ve ihracatın artırılması
için mutlak surette enerjide destek yapılmasının, doğal gazda destek
yapılmasının çok büyük ihtiyaç olduğunu belirtmek istiyorum çünkü birçok dünya
ülkesini gezdiğimden enerjinin çok ucuz olduğunu, bize rakip olan ülkelerden
Çin’de, Pakistan’da, Kazakistan’da, Özbekistan’da, Türkmenistan’da elektrik
fiyatlarının 3 veya 4 sent olduğunu biliyorum ama Türkiye'de bu elektrik
fiyatlarının 12 ila 14 sent arasında değiştiğini belirtmek istiyorum. O
nedenle, 10 sent daha pahalı bir şekilde -rakip ülkelerden daha pahalı bir
şekilde- enerjiyi kullanmak zorunda kaldığımızı belirtiyorum. 
Değerli arkadaşlarım, şimdi bunları anlatırken,
sanayiciyi, hani Denizli sanayicisini üzen ve onları anlatırken sanayicinin
gerçekten bittiği noktasında söylemiyorum ama küçüldüğü noktasında,
büyüyemediği noktasında, zaman içinde işletmeleri kapanma noktasında gerçekten
zor durumda kalabileceklerini belirtmek istiyorum. 
Sayın milletvekilleri, tekstil sektöründeki sorunların
aşılabilmesi için, tekstil sanayisine özel organize sanayi bölgeleri kurularak,
altyapısı hazırlanarak, eğer talep varsa arıtma tesislerinin de yapılıp
tekstilciye verilmek suretiyle bu çalışmaların daha iyi bir şekilde
yapılabileceğini belirtiyorum. Yine, tekstilde ve sanayide kullanılan enerji
üzerindeki KDV’nin sıfırlanmasını istiyorum. TRT’nin elektrik üzerinden aldığı
yüzde 2’lik katılma payının kaldırılmasını öneriyorum. Tekstil ve sanayideki
peşin verginin kaldırılması gerektiğini söylüyorum. Damga vergisi iptal
edilmelidir. Tekstilcinin ve sanayicinin devlete olan borçlarının, her alandaki
borçlarının KDV iadeleriyle mahsup edilmesi suretiyle onların rahatlatılması ve
böylelikle, KDV alacaklarının mutlaka ödenmesi gerektiğini belirtiyorum.
Teşvikler, hiçbir ayrım yapılmadan, yatırımı, üretimi, istihdamı, ihracatı
artıracak şekilde her noktada, her alanda yapılmalıdır. Eğer, devlet, bugün
yatırım yapmıyorsa, mevcutları da satıyorsa o zaman özel sektörün önünü
açmalıdır, gerekli teşvikleri, destekleri de mutlaka vermelidir, rekabeti
rahatlıkla yapabileceği bir piyasayı da oluşturmalıdır. Teşviklerin altyapı ve
sabit yatırımlarda olması doğru olacaktır ve maliyeti etkileyen, haksız
rekabete neden olan konulardan da kaçınılmalıdır. 
Değerli arkadaşlarım, bugün ihracatımız genelde yüzde
10, Denizli’de yüzde 16 oranında düşmüştür. Bu da gösteriyor ki Denizli
ihracatçısının artık eskisi gibi yeterince ihracat yapamadığı, çalışamadığı,
hem çok üretemediği hem de para kazanamadığı ve büyüyemediği açıklıkla
ortadadır. 
Bunları bilgilerinize arz ediyorum, tekrar hepinizi
sevgiyle saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Arslan.
Cumhuriyet Halk Partisi Grubu önerisi üzerindeki
görüşmeler tamamlanmıştır. 
Şimdi öneriyi oylarınıza sunuyorum: Kabul edenler…
Etmeyenler… Öneri kabul edilmemiştir.
MAHMUT TANAL (İstanbul) – Bu sefer çoğunluktaydık Sayın
Başkanım. Biz çoğunluktaydık yani daha biraz dikkat edilseydi, salona bakılsaydı.
BAŞKAN – Efendim, gördük, baktım.
YAŞAR TÜZÜN (Bilecik) – Sayın Başkanım, kâtip üyeler
anlaşamadılar, bir daha sayın.
BAŞKAN – Gündemin “Seçim” kısmına geçiyoruz.
IX.- SEÇİMLER
A) Komisyonlara Üye Seçimi
1.- Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla kurulan (10/2, 7, 8, 9, 10,
11, 12, 13, 14, 15, 16, 17, 18) esas numaralı Meclis Araştırması Komisyonuna
üye seçimi
BAŞKAN - Aile Bütünlüğünü Olumsuz Etkileyen Unsurlar
ile Boşanma Olaylarının Araştırılması ve Aile Kurumunun Güçlendirilmesi İçin
Alınması Gereken Önlemlerin Belirlenmesi Amacıyla Kurulan Meclis Araştırması
Komisyonuna üye seçimi yapılacaktır.
Komisyon üyelikleri için siyasi parti gruplarınca
gösterilen adayların listesini okutup oylarınıza sunacağım.
Aile Bütünlüğünü Olumsuz
Etkileyen Unsurlar ile Boşanma Olaylarının Araştırılması ve Aile Kurumunun
Güçlendirilmesi İçin Alınması Gereken Önlemlerin Belirlenmesi Amacıyla Kurulan
Meclis Araştırması Komisyonu Üyelikleri Aday Listesi 
(10/2, 7, 8, 9, 10, 11, 12,
13, 14, 15, 16, 17, 18)
Adı Soyadı Seçim
Çevresi
AK PARTİ (10)
Necdet Ünüvar Adana
Ali Özkaya Afyonkarahisar
Bayram Özçelik Burdur
Emine Yavuz Gözgeç Bursa
Ayşe Keşir Düzce
Sait Yüce Isparta
Salih Çetinkaya Kırşehir
Hüsnüye Erdoğan Konya
Öznur Çalık Malatya
Ergün Taşcı Ordu
CHP (4)
Burcu Köksal Afyonkarahisar
Mahmut Tanal İstanbul
Fatma Kaplan Hürriyet Kocaeli
Candan Yüceer Tekirdağ
HDP (2)
Dirayet Taşdemir Ağrı
Aycan İrmez Şırnak
MHP (1)
Deniz Depboylu Aydın

BAŞKAN - Okunan listeyi oylarınıza sunuyorum: Kabul
edenler… Kabul etmeyenler… Kabul edilmiştir.
Sayın milletvekilleri, Meclis araştırması komisyonuna
seçilmiş bulunan sayın üyelerin 14 Ocak 2016 Perşembe günü saat 13.00’te, Ana
Bina 2’nci Kat KİT Komisyonu Toplantı Salonu yanında olan, 511 numaralı Meclis
Araştırması ve Soruşturması Komisyonları Toplantı Salonu’nda toplanarak başkan,
başkan vekili, sözcü ve kâtip seçimini yapmalarını rica ediyorum. Komisyonun
toplantı gün ve saati ayrıca plazma ekranından ilan edilmiştir.
Alınan karar gereğince, sözlü soru önergelerini
görüşmüyor ve gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci sırada yer alan, Askerlik
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi ve
Plan ve Bütçe Komisyonu Raporu’nun görüşmelerine kaldığımız yerden devam
edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/414) ve Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi (2/338) ve Plan ve Bütçe
Komisyonu Raporu (S. Sayısı: 60) (x)
BAŞKAN – Komisyon? Yerinde.
Hükûmet? Yerinde.
Sayın milletvekilleri, dünkü birleşimde tasarının tümü
üzerindeki görüşmeler tamamlanmıştı. 
Şimdi birinci bölümün görüşmelerine başlıyoruz. 
Birinci bölüm 1 ila 10’uncu maddeleri kapsamaktadır. 
Birinci bölüm üzerinde grupları ve şahısları adına söz
isteyen konuşmacıları sizlerin bilgisine sunuyorum: Milliyetçi Hareket Partisi
Grubu adına Mehmet Günal, Antalya Milletvekili; Adalet ve Kalkınma Partisi
Grubu adına Faruk Çaturoğlu, Zonguldak Milletvekili; Halkların Demokratik Partisi Grubu
adına Dengir Mir Mehmet Fırat, Mersin Milletvekili; Cumhuriyet Halk Partisi
Grubu adına Bülent Kuşoğlu, Ankara Milletvekili. Şahısları adına, Bülent
Kuşoğlu, Ankara Milletvekili; Salih Cora, Trabzon Milletvekili.
İlk söz, Milliyetçi Hareket
Partisi Grubu adına Mehmet Günal, Antalya Milletvekili.
Buyurun Sayın Günal. (MHP
sıralarından alkışlar)
Süreniz on dakikadır.
MHP GRUBU ADINA MEHMET GÜNAL
(Antalya) – Teşekkür ederim Sayın Başkan.
Değerli milletvekilleri; hepinizi saygıyla
selamlıyorum.
Değerli arkadaşlar, ben söylemeye devam edeceğim. Çünkü
yine bir torba kanun görüşüyoruz, şu anda da Komisyonda başka bir torba kanunu
sizin için mutfakta pişirmeye çalışıyoruz. Aynı anda yukarı çıkıp aşağı
iniyoruz ve saat yine yediyi geçti, kanuna başladık. Bazı arkadaşlar böyle
bakıyor işte, yukarıda da söylediler “Siz engelliyorsunuz, ondan oluyor.” diye.
Bir saatlik tartışmanın boşa giden kısmının niye gittiğini burada olan
arkadaşlarımız gördüler. Yani, bu, kanun yapma yöntemi olarak sağlıklı bir
yöntem değil, baştan bir daha söyleyelim. Bir taraftan “Torba yapmayacağız.”
deyip arkasından dördüncü torbayı bir ay içerisinde görüşmeye devam ediyoruz.
Yani bir kere bundan vazgeçmemiz lazım.
Ve enteresan olan da her kanun, içerisine de bir iki
tane mutlaka Anayasa Mahkemesinden dönen, Danıştaydan dönen birtakım şeylerin
getirilip sokuşturulmasıyla oluşuyor; hepsinin içine illa ki bir iki tane
haramı karıştırmak gerekiyor. Yani gerekli olan, bütün partilerin söz
verdikleri, beyannamelerinde söyledikleri konular da var ama arasına illa ki
yine birtakım şeyler giriyor. Bunlardan vazgeçmek lazım. Köklü bir şekilde
yapısal önlemler almamız gerekiyor. Aksi takdirde hep böyle torbaları yapmaya,
hepsine de yama yapmaya devam ederiz. Öncelikle bu tespiti yapmamız lazım. Ki
sayın bakanlar burada, partinin mensupları burada, grup başkan vekilleri
burada; bunları inşallah bir an önce sonlandırırsınız diyoruz ama arka arkaya
geldiği için de tekraren paylaşmak zorundayız.
Bir de şöyle bir garabet var: Daha biri gelmeden, başka
bir tasarı veya teklif geliyor. O tasarı veya teklif beklerken bir ek teklif
daha geliyor, ki artık literatürde buna “Hükûmet teklifi” diyoruz arkadaşlar
çünkü Hükûmet hazırlıyor, yetişmediği için birkaç tane arkadaşımıza daha 2
madde ilave ettirip teklif olarak birleştirilmek üzere havale ettiriyor. 
Arkadaşlara ben söylüyorum ama herhâlde hiç
ilgilenmiyorlar bu konularla, öyle görünüyor, sohbet, muhabbet devam ediyor.
COŞKUN ÇAKIR (Tokat) – Sizi dikkatle dinliyoruz Sayın
Günal.
MEHMET GÜNAL (Devamla) – Yapıcı bir şekilde
eleştirilerde bulunuyorum ki bunlar devam etmesin diye.
COŞKUN ÇAKIR (Tokat) – Sayın devrem, sizi dikkatle
dinliyoruz.
MEHMET GÜNAL (Devamla) – Şimdi, bir tane örnek vereyim,
belki o zaman dikkatlerini çeker: Bu kanunun 1’inci maddesinde askerlikle
ilgili…
OSMAN AŞKIN BAK (Rize) – Kitap yazmıştınız.
MEHMET GÜNAL (Devamla) – Bir kitap daha yazacağız, öyle
görünüyor Osman, yani…
OSMAN AŞKIN BAK (Rize) – Kitap yazdın onun için.
Biliyorum, okudum kitabı.
MEHMET GÜNAL (Devamla) – Var yani bir tane daha
yazacağız bu gidişle, 4 kanun oldu.
Şimdi, birincisi, Osman Bey de bir yıl Dışişleri
Komisyonundan… Askerlikle ilgili getirmiş arkadaşlarımız, tasarıda olan ile
Komisyondan size gelen hâlinin hiç alakası yok. Şöyle yok: Başlık doğru,
askerlikle ilgili, bedelli askerlikle ilgili ama değerli arkadaşlar, geliş
amacından isterseniz şöyle bir tanesini okuyayım, bakın. Yani “Hakikaten hoca
ne diyor?” diye arada dinleyen, dinlemeyen olabilir. Gelen şeyin amacı: “Türk
vatandaşlarından aşağıdaki şartların tümünü taşıyanlar, bağlı bulundukları yurt
dışı temsilcilikler aracılığıyla askerlik şubelerine başvurmak suretiyle 1.000
Avro veya karşılığı kadar yönetmelikte belirtilen yabancı ülke parasını başvuru
sırasında defaaten ödemeleri kaydıyla askerlik hizmetini yerine getirmiş
sayılırlar.” Buradaki şartlar neydi? Gayet masum, orada yaşayan, çifte
vatandaşlık almış vatandaşlarımızın -daha doğrusu Türklerin diyelim artık,
vatandaşlıktan da çıkıp tekrar giriyorlar, uzun hikâye, onu arkadaşlarımız
bahsederler ama gelen masum bir şeydi- vatandaşlığa girişini teşvik etmek,
orada yaşadıkları sorunları çözmek amacıyla gelmiş bir maddeydi, sonra bir anda
hepsi birden ne oldu? Herkes için, yurt dışında çalışanlar, yurt dışında
kalanlar için bedelli askerlik ücretinin bin avroya düşürülmesi oldu. Şimdi
soruyoruz, ya, diyoruz ki: Bunu bin euroya düşürüyoruz, güzel; ya, 5 bin yapan
kim, 10 bin yapan kim, 6 bin yapan kim, şimdi niye bine düşüyor? Bir kere,
bunun bir mantığı olması lazım veya yaparken niye yaptık? Haydi, onu anladık,
normal şartlarda, o vatandaşın sorununu çözeceğiz derken yeniden buraya başka
bir şey getiriliyor yani herkes için bin avroya düşüyor. Peki, ne oldu onları
teşvik etmek? Yani askerlik gibi bir şeyin parayla, miktarlarla tartışılması
kadar bence küçük düşürücü bir şey yok. Vatandaşlarımızın vatandaşlığa
girmesinin de bu takım şeylerle yapılması doğru değil, o konuda önergemiz
geldiğinde arkadaşlarımız da konuşacaklar ama en azından, o insanlardan…
Mademki “sorun” diyoruz, teşvik edeceğiz, diğerlerinden bin avro alıyorsak
onlardan hiç almayalım o zaman mademki böyle bir sorun var. Artı, sadece
askerlik sorununu çözerek vatandaşlarımızın oradaki sorununu çözmüş olmuyoruz.
Bunların hepsini ele alacağımız farklı bir yasal düzenleme yapmamız lazım diğer
konularda olduğu gibi. 
Hemen arkasından 2’nci madde geliyor, garabet devam ediyor.
Orada da daha önce parasını yatırmak üzere sözleşme yapan ve parasını yatırana
diyor ki: “Bunların fazladan yapmış oldukları ödeme tutarları iade edilmez.”
Neden? Yani şimdi öncekiler ne diyecek size? 5 bin, 6 bin, 10 bin eurodan
askerlik yapanlara adaletsizlik olmayacak mı? Hadi ondan vazgeçtik, şu anda
adam yatırmış ama daha gitmemiş, onların da paralarına iade edilmez diye el
koyuyoruz; bu biraz adaletsizlik oluyor arkadaşlar. Gerekçe masum ama daha
önceden bu ödemeyi yapmış olanlara da o zaman iade etmek lazım. Bunların doğru
olmadığını düşünüyoruz.
Onun dışında, burada, birinci bölümdeki maddelerde
Maden Kanunu’yla ilgili düzenleme var arkadaşlar. Burada, daha önce torbada
ihmal edilen, kamu şirketleriyle ilgili yapılan düzenlemenin aynı şekilde özel
sektöre de yapılması öngörülüyor. Tamam, burada bunlarla ilgili destekler
maliyet artışlarıyla ilgili verilebilir ama o kanun burada görüşülürken
maalesef bunları biz söylediğimiz zaman onlar dikkate alınmamıştı, birtakım
tartışmalar… Mademki özel sektörde de bunlar var, evet, oran olarak belki
kamudaki yüksek değil ama… O ara siz bunları düşünmek yerine ne düşünüyordunuz
hatırlatayım ben size: Bu düzenleme geçtiğinde, 6552 sayılı Kanun’un 13’üncü
maddesine bunu eklemek yerine siz neyi eklediniz biliyor musunuz? Meclis olarak
burada ne eklendi? Bazı şirketlere Kamu İhale Kanunu’ndan kaynaklanan fiyat
farkı ödenemediği için yakıt maliyetleriyle ilgili, şirkete özel, şahsa özel
bir düzenlemeyi onun ikinci fıkrası olarak oraya koydunuz. Oysa, o zaman bunların
tartışılıp özel sektörün de uğradığı zararların o anda tazmin edilmesi
gerekiyordu. Ama arkadaşlarımız o anda bir yerlere söz verdikleri için o
maddeyle yine, Osman’ın dediği gibi, kitapta da arada bir bölüm olarak yer alan
kamu ihale mevzuatıyla ilgili fiyat farkı düzenlemesini -hani “kanunun
genelliği ilkesi” falan diyoruz ama onlar kalmadı zaten- özel bir düzenleme
olarak yaptınız, şimdi de bunu getiriyorsunuz. Ya soruyoruz: Peki, bunun
maliyeti ne olacak yani etki analizi yaptınız mı, yine yok. 5018 sayılı Kanun
duruyor, Mevzuat Hazırlama Yönetmeliği duruyor -sizin döneminizde çıktı-
vallahi, hiçbir maddesine uyulmuyor. Yine geldi, yine uyulmuyor.
Arkadaşlar yukarıda getirdiler; geçen, bu kanun
gelirken bir madde getirdiler. Evet, yani kendilerine göre haklı gerekçeleri
var, Maliyeciler getirip bize önerge söylediler. Bir bakalım, inceleyelim
dedik, bir anda okumaya başladı Başkan. İç Tüzük 35’e aykırı. Sayın Şahin
orada, eski Meclis Başkanımız bakıyor hem hukuken hem de… Bunları biliyor. 
Vallahi eskisini değil, yenisini de dinlemediler
Başkanım. Sayın Cemil Çiçek’e verdik. Bir önceki, kitabını yazdığımız torbada
tam 48 tane İç Tüzük 87’ye aykırı madde var. İç Tüzük 35’e aykırı yukarıdan
geçti, burada da 87’ye aykırı olarak geçti.
Şimdi, bunları böyle yapmamamız lazım. Tabii,
arkadaşlar geri çektiler ama o düzenleme ne getiriyor, orada eleştirdiğim şu:
Vatandaşı mağdur etmişiz. Burada yetki kanunu çıkarken uzun tartışmalar
yaşadık. 666 sayılı Kanun Hükmünde Kararname’yi çıkarmışız, onun içerisinde de
personelle ilgili bir sürü adaletsizlik olmuş. Şimdi vatandaşlarımız,
memurlarımız mahkemede bunu kazanmışlar, Anayasa Mahkemesine bireysel başvuruyu
kazanmışlar, Danıştaydan davaları lehlerine sonuçlanmaya başlayınca şimdi de
arkadaşlar getiriyor: “Yeniden hukuki düzenleme yapalım.” Yani, öyle bir şey
oldu ki bu Meclis, değerli arkadaşlar, Anayasa Mahkemesinden, Danıştaydan dönen
kararları temyize çıkarma, aklama yeri hâline geldi. Enteresan olan da
soruyorum, diyorum ki: Ya, bu Anayasa Mahkemesinin üyeleri -on üç yıldır
iktidarsınız- Anayasa Mahkemesiyle ilgili kanun değiştikten sonra, Anayasa
Mahkemesi değiştikten sonra olmadı mı? E oldu. “O da işimize gelmiyor,
değiştirelim.” Bu adaletsizliklere son vermemiz lazım. Bütün bunların
düzenlenmesi için de yapısal önlemlerin hepsini birlikte almamız lazım ve bu
düzenlemeleri de ilgili komisyonlarda artık yapmamız lazım. 
Bu vesileyle, inşallah, bu torba kanun düzenlemesi
-yukarıdaki mecbur yapılıyor- son olur, bütçeden sonra bir daha torba kanun
-artık galatımeşhur oldu, öyle bir şey yok ama öyle diyoruz biz de- düzenlemesi
gelmez diyorum.
Bütün yapısal sorunları hep birlikte çözmek üzere sanal
gündemlere, burada az önce olduğu gibi kırıcı birtakım söylemlere, banal
siyasete değil, ülkemizin ekonomik, sosyal sorunlarına enerjimizi yönlendirelim
diyor, hepinize saygılar sunuyorum. (MHP sıralarından alkışlar)
BAŞKAN – Teşekkür ederim Sayın Günal.
Adalet ve Kalkınma Partisi Grubu adına Faruk Çaturoğlu,
Zonguldak Milletvekili.
Buyurun Sayın Çaturoğlu. (AK PARTİ sıralarından
alkışlar)
Süreniz on dakikadır.
AK PARTİ GRUBU ADINA FARUK ÇATUROĞLU (Zonguldak) –
Sayın Başkan, değerli milletvekilleri; yüce heyetinizi sevgi ve saygıyla
selamlıyorum.
Görüşülmekte olan, Askerlik Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı’nın
birinci bölümü üzerinde AK PARTİ Grubu adına söz almış bulunmaktayım. Hepinizi
sevgi ve saygıyla selamlıyorum.
Değerli milletvekilleri, özellikle dün Sultanahmet
Meydanı’nda yapılan menfur saldırıyı şiddetle kınıyorum. Terör nereden ve
kimden gelirse gelsin terördür ve terörün de, teröristin de affolması mümkün
değildir.
Ayrıca, görüşülmekte olan bu tasarıda madencilerimizi
ilgilendiren maddeler bulunması nedeniyle de özellikle madenciliğin başkenti
olan Zonguldak’ta, Soma’da, Ermenek’te, bütün maden bölgelerimizde bugüne kadar
maden kazasında şehit olan tüm maden şehitlerimize de Cenab-ı Allah’tan rahmet
diliyorum. 
Değerli hazırun, düzenlemenin esasının görüşmelerine
girmeden önce burada yapılan usul tartışmaları üzerine bir iki kelime etmek
istiyorum. 
Düzenlemelerin torba yasa şeklinde getirilmesi haklı
olarak muhalefet tarafından eleştirilmektedir. Bu eleştirilerin bir kısmına
bizler de katılıyoruz ancak bu yasalar niçin torba şeklinde getirilmektedir, bunun
esbabımucibesi nedir, neden böyle bir gereksinim duyulmaktadır; bu konu
hakkında da bir iki kelime söylemek istiyorum.
Öncelikle, AK PARTİ hükûmetlerinin, 2002 yılından 1
Kasım seçimlerine kadar seçim öncesinde seçmenimize, vatandaşımıza vermiş
oldukları sözleri, vaatleri seçimden sonra Hükûmet programı hâline getirerek
süratle hayata geçirme isteği ve özellikle son seçimde yani 1 Kasımdan sonra
bunun bizzat Başbakanımız tarafından Hükûmet programı açıklanırken otuz gün,
altmış gün, doksan gün gibi sürelerle de kısıtlanması bu düzenlenmelerin acilen
Türkiye Büyük Millet Meclisi gündemine getirilmesini zaruri hâle getirmiştir.
Diğer konularda da buna benzer sebepler bulunmaktadır. 
Bunlardan bir diğeri de cumhuriyet tarihinde ilk defa
bu yıl 2 sefer üst üste genel seçim yapılmış ve neredeyse 2015 yılı seçimle
geçirilmiş, bu da birtakım düzenlemelerin acilen Genel Kurula getirilmesini
önemli kılmıştır. 
Bir diğer husus da değerli arkadaşlar, sanki bu
Mecliste iktidar partisinin kanun çıkarmak, muhalefet partilerinin de bunu
engellemek konsepti üzerine bir durum varmış gibi gözüküyor. Bunun çözümü,
değerli arkadaşlar, İç Tüzük’ün değiştirilerek bu memleketin, bu milletin
hayrına olan yasaların bir an evvel uzlaşma çerçevesinde geçirilmesini
sağlamaktır. Eğer biz bu değişiklikleri yapamazsak, değerli arkadaşlar, bu
torba yasaların gelmesi kaçınılmazdır ve gelmeye de devam edecektir.
Değerli hazırun, son yıllarda anayasal, kanuni ve
kurumsal düzeyde yapılan reformlarla ülkemizin demokratik düzeyi ve refah seviyesi
artmıştır. Geçmişten kalan birçok kronik soruna neşter vurulmuş, hantal bir
ekonomi ve devlet yapısından, üretimi ve rekabeti esas alan dinamik ve
rekabetçi bir ekonomi ile daha etkin ve hızlı bir kamu idaresine geçilmiştir.
Böylece, uzun yıllar çözülemeyen birçok sorun çözüme kavuşturulmuştur. Hiç
kuşkusuz, sosyal, ekonomik ve siyasi reformlar süreklilik arz eden bir yönetimi
gerektirir. Bu tasarı, 64’üncü Hükûmet Programı’nda ve 2016 yılı Eylem
Planı’nda yer verilen hususlardan genel olarak üç aylık dönemlerde
gerçekleştirilmesi öngörülen konuların hayata geçirilmesi için gerekli
düzenlemeleri ihtiva etmektedir. Bu kapsamda, yurt dışında yaşayan
vatandaşlardan alınan askerlik bedelinin düşürülmesi, Türkiye Cumhuriyeti
kimlik kartının vatandaşlara dağıtımına başlanması, biyometrik verilerin
korunması hususunda düzenlemeler yapılması; tasarıyla ayrıca, Maden Kanunu,
Türk Silahlı Kuvvetleri Kanunu ile 5510 sayılı Kanun gibi bazı kanunlarda
düzenleme yapılmakta, kamu payı yüzde 50’den az olan ve Borsa İstanbulda işlem
gören şirketlerin denetleme esaslarının belirlenmesi ilişkin hususları
düzenlemektedir. 
Değerli milletvekilleri, ben özellikle bu ilk grupta
yer alan 10 madde üzerinden tasarının 6’ncı maddesi üzerinde durmak istiyorum.
Bu, kömür işletmeleriyle ilgili olan yasadır. Hepinizin bildiği gibi, cari
açığımızın büyük bir kısmı enerji ithalatından kaynaklanmaktadır. Enerji
üretiminde yüzde 50’den fazla doğal gaza, doğal gazda da yüzde 50’sinden fazla
bir ülkeye bağımlı durumdayız. Enerji Bakanlığımız son zamanlarda enerjideki bu
dış bağımlılığı azaltmak noktasında bir dizi çalışma yapmaktadır. Öncelikle,
kaynak ve kaynak ülke çeşitliliği artırmaya çalışılmakta ve yerli kaynaklara da
ağırlık verilmeye çalışılmaktadır. 
Hepimizin bildiği gibi, dünyadaki fosil kaynakların
üçte 2’si kömürdür ve Türkiye’de de çeşitli havzalarda değişik kurumlarca
işletilen kömür madenleri bulunmaktadır. Bu bağlamda da yerli kömür üretimine
öncelik verme konusunda çalışmalar yapılmaktadır. Daha önce yer altı kömür
sektöründe faaliyet gösteren işletmelerle ilgili olarak 6592 sayılı Kanun ile
4857 sayılı İş Kanunu’nda değişiklikler yapılmış, iş süreleri azaltılmış,
çalışma günleri azaltılmış ve ayrıca, 3213 sayılı Maden Yasası’na eklenen
9’uncu maddeyle de yer altı madenlerinde çalışanların en az 2 asgari ücret
alması öngörülmüştür. 
Yine, kamuda meydana gelen bu maliyet artışları Şubat
2015’te yapılan 6592 sayılı Kanunla Maden Kanunu’na eklenen geçici 29’uncu
maddeyle karşılanmış, bu düzenlemeyle Bakanlar Kuruluna yetki verilmiş ve
Bakanlar Kurulu da bir kısım formülasyonlar sonucunda destekler yapmıştır ama
bu destekler de yeterli olmamıştır. Ancak burada özel sektörde faaliyet
gösteren yer altı kömür işletmeleri bu düzenlemeye dâhil edilmemiştir. Şimdi,
yapacağımız bu kanun düzenlemelerinin 6’ncı maddesiyle özel sektörü de bu
kapsama alıyoruz ve değerli arkadaşlar, bu düzenlemeyle de Bakanlar Kuruluna
yetki vermek suretiyle, daha önce redevans işletmeleri için yetersiz olan ve
özel maden işletmelerinde hiç yeri olmayan bu düzenlemeyle de mağduriyetlerinin
giderilmesi noktasında çalışma yapılması burada önerilmektedir. 
Değerli arkadaşlar, Soma kazası sonrası, bildiğiniz
gibi bu madenlerde çalışanların sayısı oldukça azalmıştır. Bunda, kazadan sonra
getirilen çeşitli mali yükümlülüklerin ve diğer konuların etkisi vardır, birçok
işletme de bu bağlamda kapatılmıştı. Şimdi bunların tekrar açılabilmesi, bizim
millî kaynaklarımızın değerlendirilebilmesi açısından bu düzenlemenin 6’ncı
maddesiyle Bakanlar Kuruluna yetki verilmek suretiyle bunların maliyet
artışlarından kaynaklanan üretim maliyetlerinin bir kısmının karşılanması
öngörülmektedir. Enerjiye…
(Mikrofon otomatik cihaz tarafından kapatıldı)
BAŞKAN – Sayın Çaturoğlu, süreniz bitti, teşekkür
ederim efendim.
FARUK ÇATUROĞLU (Devamla) – Ek süre verir misiniz?
BAŞKAN – Ek süre vermiyoruz, öyle bir uygulamamız yok
biliyorsunuz.
FARUK ÇATUROĞLU (Devamla) – Öyle mi efendim?
BAŞKAN – Evet, tabii.
FARUK ÇATUROĞLU (Devamla) – O zaman ben devam edeyim.
Enerjiye en yoğun ihtiyaç duyduğumuz bu dönemde yerli
kaynaklardan kömür üreten firmaların piyasadan çekilmesi ithal kömüre olan
bağımlılığımızı arttırmıştır. Yapılan düzenlemeyle daha önce maliyet
artışlarının karşılanması düşünülen kamunun yanında özel sektörün de maliyet
artışlarının karşılanması ve tüm yer altı kömür işletmelerinin gelişmesi…
RAMAZAN CAN (Kırıkkale) – Faruk ağabey, tamam, süren
bitti.
FARUK ÇATUROĞLU (Devamla) – Öyle mi, bitti mi?
BAŞKAN – Teşekkür ederim Sayın Çaturoğlu.
FARUK ÇATUROĞLU (Devamla) – Peki, ben teşekkür ediyorum,
sağ olun. (AK PARTİ sıralarından alkışlar) 
BAŞKAN – Halkların Demokratik Partisi Grubu adına
Dengir Mir Mehmet Fırat, Mersin Milletvekili.
Buyurun Sayın Fırat. (HDP sıralarından alkışlar) 
Süreniz on dakikadır.
HDP GRUBU ADINA DENGİR MİR MEHMET FIRAT (Mersin) –
Sayın Başkanım, çok değerli milletvekili arkadaşlarım; hepinizi saygıyla
selamlıyorum. Bugün Askerlik Yasası konusunda grubum adına söz almış
bulunuyorum. Ayrıca grubum adına da yüce Meclisi saygıyla selamlıyorum.
Bir süre önce tüm milletvekillerimizi üzen bir hadise
yaşadık. Bu, sadece muhalefetteki milletvekillerini rencide eden veya onları
üzen bir konuşma değildir, inanıyorum ki AK PARTİ içerisinde de birçok
milletvekilimiz aynı üzüntüyü yaşamıştır. Bu nevi olaylar bundan önceki
dönemlerde de, maalesef, çok sık olmasa da cereyan etmiştir. Ama bir şekliyle,
ilgili milletvekilinin veya grup başkan vekilinin de araya girmesiyle özür
dilenerek ve Sayın Meclis Başkan Vekilimizin de grup başkan vekilleriyle yapmış
olduğu konuşmalarla tatlıya bağlanmıştır. Ancak, ben, o konuşmayı yapan
arkadaşı bir şekliyle milletvekillerimizin mazur görmesini rica ediyorum. 
Biliyorsunuz, yeni bir anayasa çalışması için siyasi
partiler müşterek bir heyet oluşturuyorlar. Bana göre, tabii ki, 1982
Anayasası’nın hiçbir şekilde bu ülkeye yakışan bir anayasa olduğunu iddia
edebilmek mümkün değil. Ama yine, benim şahsi kanıma göre, sadece Anayasa
değil, 2 tane temel yasanın mutlak surette, 82 ürünü olan Siyasi Partiler
Yasası ile Seçim Yasası’nın veya yasalarının mutlak surette
demokratikleştirilmesi, özgürleştirilmesi lazım.
Eğer bu Meclisi bir güç olarak, etkin bir güç olarak
kullanmak istiyorsak ve biraz önce cereyan eden olayların bir daha tekrarını
arzu etmiyorsak ve bir kör dövüşü içerisinde bir kısım arkadaşlar veya iktidar
kanadı bir yasayı çıkarmaya çalışırken diğer muhalefet partileri buna muhalefet
ediyorlarsa aslında bunun temelinde yatan asıl sorun, Siyasi Partiler
Yasası’dır, Seçim Yasası’dır. Çünkü buraya gelen her milletvekili tüm
Türkiye'yi temsil eden, Türkiye’deki tüm vatandaşları temsil eden
milletvekilleridir. Ancak 82 darbesiyle getirilmiş olan Siyasi Partiler
Yasası’na bakarsanız ve ondan sonraki süreçlere bakarsanız şunu görürsünüz:
Yasama gücünü oluşturan parlamenterler kendi siyasi partisinin üyeleri vasıtasıyla
ama gerçek üyeleri vasıtasıyla ve bir mücadele vererek bu sıralara gelmiyorlar.
Ancak liderin iki dudağı arasında veya kaleminin yazacağı kişiler olarak buraya
geldiği zaman, o zaman partinin veya parti liderlerinin tahakkümü ortaya
çıkıyor. O zaman yürütme ile yasamanın iç içe girmesinin ve birbirinin,
özellikle yürütmenin yasama üstünde bir baskı oluşturmasının sonucunu
doğuruyor. Bu ise, 82 Anayasası ve onu takip eden bu yasaların
değiştirilmemesi, hatta muhalefet partileri de dâhil olmak üzere, bu konuda bir
çalışma yapıp Türkiye Büyük Millet Meclisinin gündemine getirmemeleri, benim
biraz önce izah etmeye çalıştığım konunun doğrulaması sonucunu getiriyor. 
Dolayısıyla özellikle çok fazla deneyimi, Meclis
deneyimi olmayan arkadaşlar, genç arkadaşlar kendilerini izleyenlerin notunu
alabilmek için bazen, maalesef ama maalesef, zıvanadan çıkabiliyorlar. 
O bakımdan, benim tüm milletvekili arkadaşlarımdan
ricam, biraz önceki olaydaki arkadaşımızı da bu yönden mazur görmeleridir.
Özellikle bir konuya daha değinmek istiyorum. Bugün,
ister Yakın Doğu, isterseniz Orta Doğu deyin, coğrafi olarak nasıl
nitelendirirseniz nitelendirin, bu bölge yeniden yapılandırılıyor. İstesek de
istemesek de bundan çok önceleri, özellikle Birinci Körfez Savaşı’ndan sonra bölge
yeniden yapılandırılma sürecine girmiştir ve şu anda da son aşamaları
yaşanıyor. Böylesi bir ortam içerisinde Türkiye'nin, ülkemizin içinde olduğu
dış sorunların ve iç sorunların muhasebesini bu Meclis yapmak zorundadır. Eğer
yapılmadığı takdirde, 1 Mart tezkeresinde yine bu kürsüden AK PARTİ adına
söylemiş olduğum bir söz vardı, ya o masada oyuncu olacaksınız veya o masada
kart olacaksınız, tercih bize aittir.
Şimdi, ülkemizde hakikaten sivil halkın da içinde
olduğu bir hareket var, silahlı bir hareket var. Yüzlerce ama yüzlerce çocuk,
kadın, ihtiyar ölüyor. Oradaki insanlar vatandaşımız; sizin, benim gibi bu
ülkenin nüfus cüzdanını taşıyan insanlar. Eğer devlet olarak siz veya bizler o
insanlara saygı duymazsak, o insanları açlıkla ve ölüleriyle terbiye etmeye
çalışırsak inanın ki bu ülkeyi böleriz ve bugünkü ortam o noktaya doğru
gidiyor. Bir kez daha uyarmak istiyorum. Bunu, 2008’de de aynı şeyi Merkez
Yürütme Kurulunda konuşmuştum, bugün tekrar ediyorum: Çok kritik bir noktadayız
hem içeride hem dışarıda. İçeride birlik ve beraberliğimizi, barışı sağlamak
zorundayız. Aksi takdirde o kurulmuş olan masada maalesef kart olmanın
ilerisine gidebilme imkânına sahip olamayacağımızı üzülerek ifade etmek
istiyorum.
Değerli arkadaşlar, vaktim çok kısalıyor ama inanıyorum
ki kısa da olsa, öz de olsa kendimi ifade etme imkânına sahip olduğum için
hepinizi ayrı ayrı saygıyla selamlıyorum. Birbirimizi sevmek zorunda değiliz
ama birbirimize saygı göstermek zorundayız. Bunu nazara alarak eğer
çalışmalarımızı yürütürsek inanıyorum ki daha rahat bir ortamda bu ülkeye
hizmet edebilme imkânına yani 1’inci, 2’nci, 3’üncü Dönem, o Meclisin
mehabetini yakalama imkânına sahip oluruz.
Saygılar sunuyorum, sağ olun. (HDP sıralarından
alkışlar) 
BAŞKAN – Teşekkür ederim Sayın Fırat.
Cumhuriyet Halk Partisi Grubu adına Bülent Kuşoğlu,
Ankara Milletvekili...
Buyurun Sayın Kuşoğlu. (CHP sıralarından alkışlar) 
Sayın Kuşoğlu, sizin aynı zamanda şahsınız adına da söz
talebiniz vardır. Bu nedenle iki talebe ilişkin süreyi birleştiriyorum. Süreniz
on beş dakikadır.
Buyurun.
CHP GRUBU ADINA BÜLENT KUŞOĞLU (Ankara) – Sayın Başkan,
değerli milletvekilleri; hepinizi saygıyla selamlıyorum. 
Sıra sayısı 60 olan Kanun Tasarısı’yla ilgili olarak
söz aldım grubum adına. Şimdiden hayırlı olmasını diliyorum.
Önce, müsaadenizle bir fıkrayla başlamak istiyorum.
Demin iktidar partisine mensup Plan ve Bütçe Komisyonu üyesi arkadaşım bir
şeyler anlattı. Onun üzerine bu fıkrayı anlatmam şart oldu. 
Şimdi, Trabzon Meydanı’nda Dursun ile Temel oturmuşlar,
sohbet ediyorlar. O arada bir turist gelmiş, herhâlde Sümela Manastırı’na
gidecek ama yolu falan bilmiyor. (…)(x) demiş bunlara, cevap verememişler.
(…)(x)
Almanca sormuş, Fransızca sormuş, İspanyolca sormuş, İtalyanca sormuş; 5 ayrı
lisanla. Temel demiş ki: “Ya, adam bizi çok mahcup etti. Adama baksana, 5 dil
bileyi.” Dursun da demiş ki: “Niye mahcup olacağız? 5 dil bileyi de ne oli? Bir
derdini anlatamadı.” 
Şimdi, biz de sabahleyin Plan ve Bütçe Komisyonunda,
burada sürekli olarak anlatmaya çalışıyoruz, anlatamıyoruz, şu derdimizi bir
türlü anlatamıyoruz; mahcup da oluyoruz sonuçta, biz mahcup oluyoruz ama… 
Ya, bu kanun yapma usulümüz yanlış değerli
arkadaşlarım, böyle olmuyor, böyle yürümüyor bu iş, bu şekilde bu iş yürümüyor.
Yasamaya, Türkiye Büyük Millet Meclisine hiç uygun değil bu yöntem. 5’inci
kanun tasarısı geldi Plan ve Bütçe Komisyonuna, 1 tanesi geçici bütçeydi, 4’ü
torba kanun olarak geldi; çok çeşitli kanunlardan çeşitli hükümler, maddeler
değişiyor. Hepsi Plan ve Bütçe Komisyonunda görüşülüyor, hepsi burada bir de
temel kanun olarak görüşülüyor. Bunun altından kalkmamız, bu şekilde yasa
yapmamız, ne olduğunu fark etmemiz, bizim fark edemediğimiz gibi bir de bu işle
uğraşan hâkim, savcı, avukat ve vatandaşın bunun ne olduğunu fark etmesi mümkün
değil. Böyle bir anlayış olmaz, bu şekilde yasa yapmak da mümkün olmaz. 
Tasarı geliyor, ilgili kamu kuruluşlarının –Hükûmetten
geliyor sonuçta- görüşlerinin olması lazım, görüşler yok, ilgili kamu
kuruluşlarının görüşleri yok, bıraktım meslek kuruluşlarını ya da sivil toplum
kuruluşlarını, yok. Tasarıda bu olmazsa gerisi nasıl olacak? 
Şu anda bu görüştüğümüzle ilgili olarak, iktidar
partisine mensup bir grup başkan vekilinin ilk imzaya sahip olduğu, 35
milletvekilinin de imza attığı bir teklif var. Gerekçesi, tasarı ile teklifin
gerekçesi, asıl gerekçesi ve madde gerekçeleri aynı, tek harf farklılığı yok.
Ee böyle bir gerekçe olur mu, kanun teklifi olur mu? Bu etik midir, bu doğru
mudur? Buna kim “Evet.” diyebilir? Böyle bir anlayış olabilir mi? Bir teklif
veriyorsunuz, düşünün, gelen tasarıyla genel gerekçesi ve madde gerekçeleri
aynı, maddeler de zaten aynı. Ve bu işleme konuluyor. Olabilir mi böyle bir
şey? Bunun izahı yoktur, bunun mantığı yoktur, bunun doğru bir tarafı yoktur.
Böyle bir şey olamaz yani belki grup başkan vekili kendisi de fark etmemiştir
ama maalesef böyle. Ve bu iki tasarı ile teklif birleştirilip tek bir metin
hâline getirilmiyor Plan ve Bütçe Komisyonunda. Yeniden madde ihdasları
yapılıyor, teklifte olan farklı iki madde için madde ihdasları yapılıyor. 
Anayasa’ya aykırılık iddiasında bulunuyoruz, diyoruz
ki: “Bakın, iki madde Anayasa’ya aykırı.” Bir tanesi Anayasa Mahkemesi
kararıyla aykırı, tescilli olarak aykırı, o da dikkate alınmıyor. Dikkate
alınıp, uzmanları var Meclisin, Anayasa uzmanları da var, Kanunlar ve Kararlar
diye bir daire var, bunlarla bile görüşülmüyor, dikkate alınmıyor. Ee nasıl
yasama yapıyoruz biz? Nasıl bir kalite sağlamaya çalışıyoruz? Bu yürür mü? 
Biraz önce söyledi arkadaşlarım, etki analizi yok.
Bütçeye ne kadar yük getirir, ne kadar yük alır? Bunlarla ilgili hiçbir şey
yok. Hâlbuki, kendi getirdiğimiz –çok da haklı olarak- yeni bir kamu mali
mevzuatı var, buna uygun olması gerekir. Hep söylüyoruz ama maalesef bunlar
yerine getirilemiyor.
Sayın Çaturoğlu, benim komisyondan arkadaşım, diyor ki:
“Tamam, bunları yanlış olabilir –torba kanun meselesi- ama biz niye yapıyoruz?
Bir kere vatandaşa biz seçimde söz verdik, bunları yapmak zorundayız.” Ee
yapalım da yani üç ay içerisinde olmaz beş ay içerisinde olur. Siz yapın, biz
de destekliyoruz zaten. Yanlış olan bir şey desteklenmez ki, doğru olanları
destekliyoruz. Üç ayda olmaz beş ayda olur ama sonuçta olur. Vatandaş sonuç
olarak bunların olmasını istiyor, vatandaş huzur istiyor, vatandaş istikrar
istiyor. Sadece o küçük sözler değil ki, burada seçmene verilen küçük sözler
değil ki. Vatandaş geleceğiyle ilgili -biraz önce, benden önce konuşan HDP
milletvekili arkadaşım da açıkladı- gelecekle ilgili olarak güzel şeyler
dinlemek istiyor, geleceğini güzel görmek istiyor, huzur içerisinde olmak
istiyor. Türkiye'nin birliğe, bütünlüğe ihtiyacı var; bu tarafıyla ilgili
olarak uğraşmamızı istiyor. Evet, bunları yapacağız ama bunları yapacağız diye,
seçmene söz verdik diye hukuku da altüst edecek değiliz. Hukukun üstünlüğü de
esastır. Sayın Çaturoğlu, onu talihsiz olarak söylediniz herhâlde. “Evet, biz
bunları altüst ediyoruz, hukuku altüst ediyoruz ama seçmene söz verdiğimiz için
bunu yapıyoruz.” Olmaz böyle bir şey. Söz verdik diye hukuku altüst edemeyiz.
Seçmen bunu kınar, seçmen bunu istemez. 
Sayın Çaturoğlu bir diğer sebep olarak da muhalefetin
yasaları engellediğini söyledi. Ya, Allah aşkına -bu benim ikinci dönemim,
resmî olarak üçüncü dönemim- şimdiye kadar hangi yasa muhalefet engelledi de
buradan çıkmadı? Değil mi, hiçbir tane yoktur, hiçbir tanesi engellenmemiştir.
Yani, muhalefetin engellemesi diye bir şey söz konusu değil. Bir mutlak iktidar
var, çok büyük bir çoğunluğu var, şimdiye kadar istediği bütün yasalar
çıkmıştır; bütün yasalar, gerekli gereksiz bütün yasalar çıkmıştır.
Dolayısıyla, böyle bir gerekçeye sığınmak da doğru değildir. Yasa çıkarmak için
ne gerekiyorsa ona uymamız lazım. Evet, Temel’in dediği gibi, bir türlü
derdimizi anlatamıyoruz. 
Şimdi, değerli arkadaşlar, geleyim bu kanuna. Bu
birinci bölümde ilk on madde söz konusu. Bunlar arasında önemli hükümler var,
askerlikle ilgili, nüfusla ilgili, Nüfus ve Vatandaşlık Kanunu’yla ilgili
hükümler var, bunlarla ilgili değişiklikler yapılıyor. Bunlarla ilgili de bazı
çekincelerimiz var, onları da muhalefet şerhinde belirttik. Maddeler geldiğinde
de anlatacağız ama çok önemli bir hüküm var, bir rezalet, bir skandal madde
var, onu sizlerle özellikle paylaşmak istiyorum, Maden Kanunu’yla ilgili
maliyet artırıcı bir hüküm var. Biliyorsunuz, 2014 yılında Soma’da çok acı bir
faciayla karşılaştık, 301 işçimiz öldü maalesef, Türkiye tarihinin en büyük
maden kazasıydı, ondan sonra Maden Kanunu’nda değişiklikler yapıldı. Dedik ki:
Bir daha bu tür ölümler olmasın, bazı değişiklikler yapalım. Ve yaptığımız
değişikliklerle asgari ücreti 2 katına çıkardık, madenlerde, yer altında
çalışma süresini de kırk beş saatten otuz yedi buçuk saate indirdik, hep
beraber bunu bu Meclis yaptı. Tabii ki maliyetlerde bir yükselme oldu ama bu
maliyetlerin karşılanmasıyla ilgili olarak getirilen kanun teklifinde,
tasarısında daha doğrusu, bir eksiklik söz konusu oldu. 29’uncu maddede yapılan
bu değişiklikle -şimdi ilave olarak yapıyoruz- sadece kamu ruhsatı olan, TKİ ve
TTK’nın ruhsatı olan ama özel sektöre iş yapan, redevans işi yapan iş yerleri
kapsama alındı. Hâlbuki, şöyle bir yanlışlık var orada: 2014 başında 186 tane
maden işletmesi vardı, bunların 16’sı kamuya aitti, TTK ve TKİ tarafından
yapılan anlaşmalarla yürütülüyordu, geri kalan 170 maden işletmesinin
ruhsatları özel sektöre aitti. Bu 170 adet maden işletmesi dikkate alınmadı,
alelacele sadece kamuya ait ama özel sektör tarafından işletilenler için
çıkarıldı ve 170 maden işletmesinde çok büyük işçilik kayıpları oldu. 11 bin
küsur işçi çalışıyorken 5 bin küsura düştü buradaki çalışan işçi sayısı. Birçok
maden kapandı, sıkıntı oldu. Şimdi bunu telafi etmek üzere yeniden bir Maden
Kanunu çıkarıyoruz. Neden? Çünkü, o tarihte alelacele çıkarıldı, hatta o
tarihte birileri için çıkarıldı o madde. Nasıl birileri için çıkarıldı? 
Değerli arkadaşlar, bir yılı bile dolmadı, ben geçen
dönem burada Enerji Bakanımızla ilgili olarak bir gensoru önergesi vermiştim. O
önergeyle ilgili olarak size kısa bir bilgi de vermek istiyorum. 
Şimdi, Soma faciasından sonra bazı bilgiler aldık.
Bunları ben o zamanki Sayın Enerji Bakanıyla da görüştüm, teyit edildi. Soru
önergesi yaptım, kendisine mektupla sordum, Enerji Bakanlığındaki bu hususları
Çalışma Bakanlığından sordum, daha sonra ilgili komisyon başkanlarına durumla
ilgili birer mektup yazdım vesaire. Yani çok detaylı bir çalışma yaparak
gensorumu hazırlamıştım.
Konu şöyleydi kısaca: Bu Soma’daki TKİ’yle sözleşme
yapan iki firma -özellikle iki firma- daha sonra aynı tarihte, aynı gün
sözleşmelerini uzatıyorlar. Tesadüf bu ya, hemen maden kazasından, Soma
kazasından bir süre önce, aynı günde ikisinin de sözleşmesi uzatılıyor ama
sözleşme uzatma yönetim kurulu kararıyla olur; 4735 sayılı Kamu İhale
Sözleşmeleri Kanunu var, ona uygun olur, yüzde 20’den fazla olmaz sözleşme
uzatması ve TKİ’nin kendi yönergesi var, ona da uygun olmak zorunda ve muhakkak
yönetim kurulu kararıyla olmak zorunda. Bunlar söz konusu değil, sadece genel
müdür ek süreyle ilgili bir protokol hazırlıyor, onunla bu sözleşmeler
uzatılıyor ve asıl sözleşmelerden çok daha fazla bir kömür çıkarma yetkisi o
sözleşmelerle bu firmalara veriliyor ve burada 2 milyar dolarlık bir iş söz
konusu –en azından 2 milyar dolarlık- yani bugünkü parayla 6 milyar liranın
üzerinde. Büyük bir yolsuzluk var ve bu firmalara, daha sonra yine bu gerekçe
gösterilerek ilave olarak maliyet farkı kanunu çıkarttırıldı. 
Bakın, o firmalardan bir tanesinde bu süre içerisinde
bu maddenin yürütümü nasıl olmuş biliyor musunuz? 180 milyon lira para ödenmiş
bu firmalara, kayırılan bu firmalara ödenmiş. Bir tanesi de özellikle -100
milyon lira, 99 milyon 960 bin lira- bu firmalardan bir tanesi için yapılmış.
100 milyon lira para ilave olarak ödenmiş. Hâlbuki, asgari ücret 2 kat bile
olsa zaten kâr eden bir firmaydı çünkü 1,5 milyon ton üretim yapması gerekirken
5,5 milyon ton, 6 milyon ton, 7 milyon ton üretim yapıyordu, anormal üretim
yapıyordu. İşçi sağlığını hiçe sayarak, iş güvenliğini hiçe sayarak kanunsuz
üretim yapıyordu. Onun için, üretim çok.
Şimdi, üretime dayalı olarak maliyet farklarını
ödüyoruz. Hâlbuki, niye biz bu kanunu getirdik? İşçi çıkmasın diye, istihdam
kaybı olmasın diye bunu getiriyoruz ama ne yapılıyor? Üretime yönelik
veriliyor. Özel sektör firmaları ya da TTK firmalarında üretim fazla değil,
üretimin çok büyük çoğunluğu TKİ’yle sözleşme yapmış özel sektör firmalarında,
onlar çok büyük farklar alıyorlar. Bu firma 550 milyon liraya yakın para aldı
bu sene. Maliyetleri -abartmıyorum- 100 milyon lira civarında. Bakın, 100
milyon lira civarında. Bir anormal rezalet var, haksızlık var, haksız kazanç
var, haram kazanç var ve bugün yine geldi. Ya, biz bu kanunu niye yapıyoruz?
İşçi çıkmasın diye. O zaman işçi başına bu maliyetleri hesaplamamız lazım, ona
göre destek vermemiz lazım ama tutuyoruz, üretimi teşvik ediyoruz tekrar.
Hâlbuki, üretim haksız yere, yanlış yere yapılmış. Zaten fazla yapılıyor, iş
sağlığı dikkate alınmıyor. İşçiye göre üretim yapılması ve teşvik edilmesi
lazım, bizim verdiğimiz desteğin işçi başına olması lazım. Maalesef yine aynı
yanlış yapılıyor burada, bir firma yine kayırılıyor. Yine istihdam kayıpları
olacak, yine bir rezalet, yine skandal, yine haram durumu söz konusu değerli
arkadaşlarım. Bunu özellikle dikkatinize sunuyorum, tekrar dikkatinize
sunuyorum, vicdanlarınıza sunuyorum.
Saygılar sunuyorum. (CHP sıralarından alkışlar)
BAŞKAN – Teşekkür ederim Sayın Kuşoğlu.
Şahsı adına ikinci konuşmacı Salih Cora, Trabzon
Milletvekili.
Buyurun Sayın Cora. (AK PARTİ sıralarından alkışlar)
Süreniz beş dakikadır.
SALİH CORA (Trabzon) – Sayın Başkan, değerli
milletvekilleri; görüşülmekte olan 60 sıra sayılı Kanun Teklifi’nin birinci
bölümü üzerine şahsım adına söz almış bulunuyorum. Bu vesileyle, Genel Kurulu
saygıyla selamlıyorum. 
Değerli milletvekilleri, Hükûmetimiz döneminde tarihî
reformlar ve yatırımlar gerçekleştirdik. Özellikle kamu kurum ve kuruluşlarında
hantal, demode ve artık işlemez durumda olan birçok uygulamayı ortadan
kaldırarak, yerlerine teknolojiye ve çağın standartlarına uygun birçok projeyi
hayata geçirdik. 
Her defasında vatandaşlarımızın şikâyetine maruz
olunan, birçok zorluk ve engel çıkaran uygulamaların tamamını bir bir ortadan
kaldırdık. Özellikle vatandaşımızın devlet kapılarında acımasızca mağdur
edildiği birçok uygulamayı ortadan kaldırarak, devlet kapılarını aslında
e-devlet kapısına dönüştürmüş olduk. Elektronik devlet uygulamalarıyla beraber
önceden kâğıt kullanılarak yapılan birçok işlem artık elektronik ortamda
yapılarak birçok kolaylıklar sağlanmıştır. Hem e-devlet uygulamaları hem
on-line uygulamalarla beraber birçok kurumda sil baştan, yeniden düzenlemeler
gerçekleştirdik. 
Gümrük ve Ticaret Bakanlığımızca uygulamaya konan
Tüketici Bilgi Sistemi yani kısa adıyla TÜBİS, tüketicilerin taleplerini
karşılamada daha hızlı ve verimli bir metot uygulamaktadır. 
Yine, Türkiye'nin ilk ve en önemli kamu güvenliği
haberleşme projesi olan JEMUS’la, Jandarma Entegre Muhabere ve Bilgi Sistemi
Projesi’yle asayiş hizmetlerinde, toplumsal olaylarda ve doğal afetlerde ve
yine askerî operasyonların koordinasyonunun sağlanmasında büyük kolaylıklar
sağlanmıştır. 
Aynı şekilde, TAKBİS’le tapudaki birçok işlem artık
on-line sistem üzerinden, vatandaşın tapu dairelerine gitmeden kolaylıkla
halledebileceği sistemler düzenlenmiştir. 
FATİH Projesi’nin uygulanmaya başlamasıyla beraber
eğitimde yine öğrencilerimizin sırtındaki kitap yükünü de ortadan kaldırmış
olacağız. ASBİS’le sıfır araçların tescil işlemleri, araç sahiplerinden belge
istenmeksizin yetkili satıcılardan temini elektronik ortamda sağlanacaktır. DAP
Projesi’yle beraber, dijital arşiv sistemiyle beraber 2,5 milyonu aşkın belge
elektronik ortamda taranıp indekslenmiştir. Yine, bunların en önemlilerinden
birisi olan UYAP sistemiyle beraber, yani Ulusal Yargı Ağı Projesiyle beraber
hâkimler, avukatlar, savcılar ve vatandaşlarımızın kolaylıkla adalet
hizmetlerini yerine getirmesi ve yargının hızlandırılmasında çok önemli
aşamalar kaydedilmiştir ve bu uygulama başarıyla da devam etmektedir.
Değerli arkadaşlar, bunlar kolay bir şekilde
gerçekleşmemiştir. Her alanda yaptığımız yapıcı reformlarla bugün daha
uygulanabilir ve sürdürülebilir sistemler kurduk. Şimdi, bunlara bir yenisini
daha ekliyoruz. Komisyonumuzda görüşülen kanun maddelerinden birisi de
biyometrik kimlik kartlarına geçiştir. İçişleri Bakanlığımıza bağlı Nüfus ve
Vatandaşlık İşleri Genel Müdürlüğünün takip ettiği ve TÜBİTAK tarafından
geliştirilen yeni biyometrik kimlik kartları artık bundan sonra hayatımızda yer
alacak. Yeni çipli biyometrik kimlik kartlarımızla birçok kurumun iş yükü
hafifletilerek zamandan ve enerjiden tasarruf edeceğiz. Birçok yeniliği
beraberinde getiren yeni biyometrik kimlik kartları artık daha modern bir
görünüme sahip olacak, kredi kartı boyutuyla rahatlıkla taşınabilecektir.
Böylelikle, tahrip olma, yıpranma ve eskime ihtimali düşecek, sık sık
yenilenerek ortaya çıkan maddi külfet de bir nebze bertaraf edilmiş olacaktır.
Vatandaşlarımızın vizesiz seyahat edebilecekleri ülkelere pasaportsuz, sadece
bu yeni kimlik kartlarıyla beraber seyahat etme imkânı sağlanacaktır. Artık
kaybolan kimlik kartlarıyla sahtecilik yapmak mümkün olmayacak, damar ve parmak
izi ve avuç içi güvenlik yöntemleriyle donatılmış kimlik kartlarıyla üst düzey
koruma sağlanmış olacaktır. Gelişen teknolojiyle beraber kullanılmaya
başlayacak olan biyometrik kimlik kartları halkımızın hizmetine sunularak her
alanda birçok kolaylık sağlanacaktır. 
Bu manada görüşülmekte olan kanunun toplum yararına
olduğunu düşünmekteyim…
(Mikrofon otomatik cihaz tarafından kapatıldı) 
SALİH CORA (Devamla) – …bu yönde kanun lehine
görüşlerimi ifade ederken, Genel Kurulu saygıyla selamlıyorum. 
Teşekkür ederim. (AK PARTİ sıralarından alkışlar)
BAŞKAN – Teşekkür ederim Sayın Cora. 
Teklifin birinci bölümü üzerinde gruplar ve şahıslar
adına olan konuşmalar tamamlanmıştır. 
Şimdi, bölüm üzerinde on beş dakika süreyle soru-cevap
işlemi gerçekleştireceğim. On beş dakikalık süreyi sorular ve cevaplar arasında
eşit şekilde paylaştırıyorum. 
Evet, soru işlemine başlıyorum.
Sayın Tanal…
MAHMUT TANAL (İstanbul) – Teşekkür ederim Sayın Başkan.

Sayın Bakanım, bu görüşülmekte olan 60 sıra sayılı
torba kanun içerisinde kaç tane kanunda değişiklik yapılmaktadır?
İkinci sorum da şu: Size gelip şifahen de izah etmeye
çalıştım; 210 sayılı Kanun’da nüfus cüzdanının bedelinin 8 TL olduğu
söyleniliyor ve burada “nüfus cüzdanı” ibaresi kullanılıyor; ilerleyen
maddelerde, 8’inci maddede, 5490 sayılı Nüfus Hizmetleri Kanunu’nda ise “kimlik
kartı” diye ifade ediliyor. Yani kanun koyucunun, hazırlamış olduğu bir kanunda
“kimlik kartı”, diğerinde “nüfus cüzdanı” kavramını kullanması, uygulamada bir
kavram kargaşasını gündeme getirir, neden bunu düzeltmiyoruz? 
Bir başka husus da, yine tasarının 3’üncü maddesinde
deniliyor ki: “31 Aralık 2016 tarihine kadar nüfus cüzdanlarının bedeli 8
TL’dir. Peki, bu on ikinci aydan sonra kaç TL olacak?
BAŞKAN – Sayın Ok. 
İSMAİL OK (Balıkesir) – Teşekkür ederim. 
Sayın Bakana özellikle seçilmiş bulunduğum Balıkesir
bölgesiyle ilgili bir soru sormak istiyorum. Balıkesir’in Kepsut ve Dursunbey
ilçeleri, orman köyleri, yeni adıyla kırsal mahalleler, neredeyse köylerimizde
genç kalmadı, çocuk kalmadı, yani köylerimiz tamamen boşaldı. Bu orman
köylerinde köylüleri yerinde tutmak için ne gibi bir çalışma içerisindeler?
Özellikle Balıkesir’in Kepsut ve Dursunbey gibi orman köyleri yokluk ve sefalet
içerisinde.
Teşekkür ediyorum. 
BAŞKAN – Sayın Aydın…
ERKAN AYDIN (Bursa) – Sayın Bakan, Bursa’da işsizlik
çığ gibi büyüyor. Türkiye genelinde işsizlik oranı yüzde 10 ila yüzde 11
arasında dolaşırken bu oran Bursa’da çok yüksek. Son dönemde Suriye
vatandaşlarının göçüyle oran daha da tırmanıyor. Suriyeli göçmenler ucuz iş
gücü olarak düşünülüyor, bu da mevcut çalışanların kapı dışına atılmasına yol
açıyor. İşsizliğe paralel olarak suç oranları, intiharlar ve boşanma davaları
da fazlasıyla artıyor. Hükûmet olarak Bursa için bir çözüm planınız var mı?
İstihdamın artırılmasına yönelik çalışmanız bulunmakta mıdır?
BAŞKAN – Sayın Bektaşoğlu…
BÜLENT YENER BEKTAŞOĞLU (Giresun) – Teşekkür ediyorum.
Sorum Sayın Bakana. 
Sayın Bakan, siz de Karadeniz’in coğrafik yapısını çok
iyi bilenlerdensiniz. Yoğun kar yağışı ve uzun yağmurlar neticesinde
Karadeniz’imizde maalesef heyelan çok olmaktadır. Giresun’umuzda da geçtiğimiz
hafta etkili olan kar yağışı sonrasında karların hızlı erimesi sonucu
Giresun’da toprak kayması ve heyelanlar olmuştur. Bu heyelanlardan biri Çanakçı
ilçesi, Düzköy köyü, Karaağaç Mahallesi’nde meydana gelmiş, 5 ev tarım
arazisiyle birlikte toprak altında kalırken, 20 ev ise heyelan riski taşıdığı
gerekçesiyle tahliye edilmiştir. Önceki gün de Bulancak ilçesi Kovanlık
beldesindeki heyelanda ise bir yurttaşımıza ait ev zarar görmüş, dört gündür
ilçe ile belde arasındaki yol güzergâhı ulaşıma kapalı durumdadır. Bu
güzergâhın da bir ay içinde açılmayacağı vali tarafından dahi teyit edilmiştir.
Çok şükür ki bu heyelanlarda can kaybı olmamıştır. Ancak yurttaşlarımızın yaşamını
olumsuz şekilde etkilemiş, maddi zararlara uğratmıştır bu durum. Bu durumda
olumsuzlukların giderilmesi için gereğinin yapılmasını…
(Mikrofon otomatik cihaz tarafından kapatıldı) 
BAŞKAN – Sayın Şimşek…
BAKİ ŞİMŞEK (Mersin) – Teşekkür ediyorum. 
Kod adı “Toros” olan, Kıbrıs Türklüğünün yılmaz
savunucusu Denktaş’ı ölümünün 4’üncü yıl dönümünde rahmetle anıyorum.
Sayın Bakanıma da Mersin Tarsus ve Çamlıyayla ilçeleri
arasında temelini attığınız ve “13 Ekim 2013 tarihinde saat 13.13’te açılışını
yapacağım.” dediğiniz Pamukluk barajına ne oldu? Ne zaman açılış yapmayı
düşünüyorsunuz? 
Ayrıca, kendi seçim bölgemde 50 trilyon lira cirosu
olan, devlete yıllık 722 milyar lira vergi ödeyen bir firmaya sadece 83 liracık
bir borçtan dolayı e-haciz uygulanmıştır, bütün araçlarına ve hesaplarına el
konulmuştur. Arkadaşlarımız burada e-devletin güzelliklerini anlatıyorlar. Bu
yanlışlıkların düzeltilmesi için ne yapacaksınız? 
Teşekkür ediyor, saygılarımı sunuyorum.
BAŞKAN – Sayın Karabıyık…
LALE KARABIYIK (Bursa) – Teşekkürler Sayın Başkan.
Sayın Bakan, 2015 yılı merkezî bütçe açığının geçen
yılın başında 21 milyar lira olarak belirlenmesine ve faiz dışı fazla 33 milyar
lira olarak belirlenip 2015 bütçesinden böyle geçirilmesine rağmen geçen hafta
2015 yılı hazine nakit gerçekleşmeleri açıklandı ve hazine nakit dengesinin
17,1 milyar lira açık verdiği görüldü. Hazinenin nakit dengesi rakamları
yaklaşık olarak bütçe açığına paralel geliştiğine göre bütçe açığı rakamları
söylendiği gibi değil mi? Bu durumda gerçek bütçe açığı ne kadar? O zaman
merkezî bütçe açığının millî gelire oranı, söylendiği gibi yüzde 0,7’den yüzde
1,7’ye yükselmiyor mu? Gösterilen açıkla Meclisten geçirilen bütçe açığı ve
bütçe ödenekleri arasındaki fark görülüyor.
Diğer taraftan, 2015 başlangıç bütçesinde faiz dışı
harcamalar 418,9 milyar lira olarak gösterildi ama hazine nakit
gerçekleşmelerinde faiz dışı harcama tutarı 497,4 milyar…
BAŞKAN – Sayın Kara…
NİYAZİ NEFİ KARA (Antalya) – Teşekkür ederim Sayın
Başkan.
İki sorum var, birincisi: Antalya ilinde kamu hastanesi
yatak sayısı ortalaması Türkiye ortalamasının altındadır. Aksu, Kepez,
Konyaaltı ve Döşemealtı gibi ilçelerimizde hâlen devlet hastanesi yoktur. Bu
konuda bir çalışmanız var mı?
İkinci sorum: Bize gelen çok yoğun bir talep var.
BAĞ-KUR’luların sigorta prim ücretleri ve trafik sigortasının prim ücretleri
çok aşırı artmıştır, “Ödeyememekteyiz.” diyor esnafımız. Bu konuda, zamların
geri alınması konusunda bir çalışmanız var mıdır?
BAŞKAN – Sayın Bayır…
Sayın Tor…
FAHRETTİN OĞUZ TOR (Kahramanmaraş) – Teşekkür ederim.
Sorum, seçim çevrem Kahramanmaraş’la ilgilidir. 
Sayın Bakan, seçim çevrem Kahramanmaraş, ülkemizde ön
sıralarda orman ve su potansiyeline sahiptir. Öyle ki özellikle merkez, Andırın
ve Göksun ilçelerinde balta girmemiş ormanların mevcut olduğunu söylemek
abartılı olmayacaktır. Buralarda tablo gibi ormanlarla kaplı yüce dağlar
mevcuttur. Kahramanmaraş orman yetişmesi için uygun bir iklime de sahiptir. Hâl
böyle olduğu hâlde, son yıllarda bir miktar orman bitkileri dikimi yapılmış ise
de yeterli değildir. Özellikle kuzey ilçelerinde geniş boş dikim alanları
mevcuttur. Kahramanmaraş’a orman emvali ağaç dikimi için özel bir önem vermeyi
düşünür müsünüz? Bir gayretiniz olabilir mi, bir planınız var mıdır?
Teşekkür ederim.
BAŞKAN – Sayın Sındır…
KAMİL OKYAY SINDIR (İzmir) – Teşekkür ediyorum Sayın
Başkan.
7 Haziran seçimlerinden hemen önce tamamlanmadan
açılışı yapılan İzmir Çiğli Eğitim ve Araştırma Hastanesi sekiz aydır hâlâ 8-10
poliklinik odasında sadece poliklinik hizmeti verilen bir tıp merkezi konumunda
kalmıştır. Bu hastanenin başka bir eğitim ve araştırma hastanesine bağlı
çalıştırılacağı da açıklanmıştır. Bu konumda açılmış başka bir hastane örneği
var mıdır?
İzmir Alsancak Devlet Hastanesi hekimleri yaklaşık iki
aydır çok sayıda hastaya süratle bakamayan durumda olup performans gelirleri de
düşmektedir. Acaba hekimlerin bir hastaya insanca ve bilim gereğince ayırmaları
gereken sürenin kaç dakika olduğu düşünülmektedir? 
Otuz yıllık hekimin emekli maaşı 2.200 liradır. Bu
utanç verici durumun düzeltilmesi düşünülüyor mu?
Aynı şekilde, sağlık ekibi içinde bir diğer önemli
kesim olan hemşirelerimizin hak ettikleri değer kendilerine verilecek midir? Ek
göstergelerinin 3000’den 3600’e yükseltilmesi ve…
(Mikrofon otomatik cihaz tarafından kapatıldı) 
BAŞKAN – Evet, Sayın Bakan, size söz veriyorum efendim.
Buyurun Sayın Bakanım.
ORMAN VE SU İŞLERİ BAKANI VEYSEL EROĞLU
(Afyonkarahisar) – Sayın Başkanım, değerli milletvekilleri; teşekkür ediyorum.
Sayın Tanal, tabii, özellikle az önce sizinle de
görüştük, “Kimlik kartı ile nüfus cüzdanı arasında fark var mı?” Ama bir yerde
nüfus cüzdanının kimlik kartı olduğu şeklinde bir madde var, belki o çözer diye
düşünüyoruz. O bakımdan, onu dikkate alırsak isabetli olur. 
Bu kanunla 9 tane kanunda değişiklik yapılmış efendim.
MAHMUT TANAL (İstanbul) – Efendim, 10 tane.
ORMAN VE SU İŞLERİ BAKANI VEYSEL EROĞLU
(Afyonkarahisar) –Balıkesir Milletvekilimiz Sayın Ok’un… 
Orman köylülerine destek veriyoruz. Özellikle, ben de
Balıkesir’e birkaç defa gittim geçen sene, 3 defa gittim. Özellikle, hakikaten,
o bölgedeki orman köylülerini kalkındırmak lazım. Bu maksatla tam 28 tane eylem
planı hazırladık orman köylüleriyle ilgili, o bilgiyi vereyim. 
Bir kere, bozuk orman alanlarına eskisi gibi sadece çam
vesaire dikmiyoruz; bölgesine göre, özellikle badem, ceviz, fıstık çamı gibi,
hatta zeytin… Şu anda zeytinle alakalı çalışma başlattık. Çünkü hakikaten ben
de sizinle aynı görüşteyim yani o bölgedeki insanların yerinde geçimini temin
etmesi gerekir. Hatta, bütün vekillerin bilmesinde fayda var, bozuk orman
alanlarında oraya dikilecek en uygun, gelir getirecek türü dikiyoruz; siz de
mahallede… Tabii, başka yerlerde köylülere parsel parsel kura çekip eşit
şekilde dağıtıyoruz. Üç yılın bakımı tamamen Bakanlığa ait, geliri de kırk
dokuz yıl vatandaşa ait oluyor. Bunu özellikle vurgulamak istiyorum. Yani,
yerinde tutmak lazım. 
Sayın Aydın, tabii, Bursa’da şu anda özellikle sanayi,
tarım, turizm çok önemli. Biz Bursa’daki işsizliği azaltmak için, bir kere,
Bursa’da Uludağ’ı sadece kış turizmi değil, sürekli turizm olarak canlı tutmak
maksadıyla bütün Uludağ ve Bursa için bir doğa turizmi, dağ turizmi master
planı hazırladık, bu konuda çalışmalarımız devam ediyor. Bir defa, turizmi
geliştireceğiz. Ayrıca, tarım için Bursa’ya yapılabilecek bütün baraj ve
göletleri inşa ediyoruz. Nitekim, pek çok baraj ve göleti inşa ettik. Tarımı
geliştirmek istiyoruz. Sanayisi de zaten yeteri kadar gelişti diye düşünüyorum.
Böylece istihdamı artırmak, işsizliği azaltmak istiyoruz. 
Sayın Bektaşoğlu, heyelan konusu hakikaten çok önemli.
Yani, özellikle ben de o bölgeyi çok iyi biliyorum, defalarca gittik. Esasen,
ben AFAD Üst Kurul toplantısında -ben de AFAD’da Üst Kurul üyesiyim- bu
meseleyi dile getirdim. Yani bu sadece bizim Bakanlığın konusu değil, pek çok
belediyeleri, özel idareleri, büyükşehirleri ve Çevre ve Şehircilik
Bakanlığını, velhasıl bütün bakanlıkları alakadar eden bir konu. Bu meseleyi
önümüzdeki AFAD toplantısında tek başına ele alacağız. Sizlerin de tavsiyeleri
varsa, lütfen bildirirseniz, birlikte bu meseleye el atmamız lazım. Yalnız, biz
şimdi Bakanlık olarak bazı bölgelerde, Trabzon ve Rize’de çığ ve heyelan için
bir çalışma yaptık. Gerekirse inşallah bunu da sizlere ben sunarım ve AFAD’la
da ilgili bir toplantı yapalım. Bu yolları da kısa zamanda açarız.
BÜLENT YENER BEKTAŞOĞLU (Giresun) – Kovanlık Yolu bir
aydır açılmadı.
ORMAN VE SU İŞLERİ BAKANI VEYSEL EROĞLU (Devamla) –
Tamam, ben onu takip edeceğim Sayın Vekilim; haklısınız, ben onu takip edeyim
ve valiyle de görüşeceğim. Onu bir an önce açalım, biz de gerekirse destek
verelim efendim. Allah’a şükür can kaybı yok, ona sevindik; Allah’a şükür, can
kaybı olmadı.
Efendim, Sayın Şimşek, yani biliyorsunuz biz Mersin’e
Sorgun Barajı ve Pamukluk Barajı gibi pek çok sayıda baraj, gölet inşa
ediyoruz. Hatta, Mersin Tarsus’un su problemini de yeni isale hatlarıyla
Allah’a şükür biz çözdük. Bu Pamukluk Barajı’yla ilgili şu anda inşaat hızlı
bir şekilde yürüyor. Müteahhitten kaynaklanan bir problem vardır. Gerek Sorgun
gerekse Pamukluk Barajı’nı bitirmenin sözünü veriyorum.
BAKİ ŞİMŞEK (Mersin) – E-hacizle ilgili bir sorum
vardı.
ORMAN VE SU İŞLERİ BAKANI VEYSEL EROĞLU (Devamla) –
Sayın Karabıyık, bir kere, özellikle, biliyorsunuz, biz Maastricht Kriterleri
konusunda gerçekten Türkiye, ayrıca özellikle borçların gayrisafi millî
hasılaya oranı açısından dünyada en iyi durumda olan bir ülkeyiz. O bakımdan,
cari açıkta da hakikaten diğer ülkelere, hatta Avrupa ülkelerine baktığınız
zaman bu sene çok iyi durumdayız. Yani ama biz binde 7 olarak tahmin etmiştik
ama siz binde 7 değil, binde 1,7 gibi bahsettiniz. Onu tabii Maliye
Bakanlığıyla görüşüp bakacağım. Size yazılı olarak cevap veririz, şu anda o
rakamlar tam aklımda değil. Ama ekonomide bu yılı çok iyi -yani 2015 yılını-
kapattığımızı ifade edeyim yani cari açık açısından çok uygun bir şekilde
kapattık. Diğer Avrupa ülkelerine, hatta Japonya’ya baktığımız zaman durumumuz
fevkalade iyi, gurur verici bir durum.
Sayın Kara, Antalya ilinde özellikle yatak
kapasitesinden bahsettiniz. Efendim, evvela sağlıkta bütün Türkiye'de çok büyük
mesafe katettik, bunu hiç kimse inkâr edemez. Eskiden koğuşlar vardı, şimdi
Türkiye'nin her yerinde beş yıldızlı oteller gibi hastaneler açıldı. Eksikler
olabilir, tabii onları tamamlayacağız, ben de not aldım. Hangi ilçede…
AYTUĞ ATICI (Mersin) – Parası olan gidiyor.
ORMAN VE SU İŞLERİ BAKANI VEYSEL EROĞLU
(Afyonkarahisar) – Efendim, odası önemli değil. Biz koğuştan özellikle çok
modern sisteme geçtik.
NİYAZİ NEFİ KARA (Antalya) – Sayın Bakan, Kepez 500 bin
nüfuslu, devlet hastanesi yok.
ORMAN VE SU İŞLERİ BAKANI VEYSEL EROĞLU
(Afyonkarahisar) – Ben Antalya’yı da bilen bir kişiyim, kusura bakmayın. Ta
Gazipaşa’dan Finike’ye kadar adım adım gezen bir kişi olarak söylüyorum:
Antalya’da eskiye göre sağlık durumu çok daha iyi, üniversite hastanesi var.
NİYAZİ NEFİ KARA (Antalya) – Kepez’de hastane var mı?
ORMAN VE SU İŞLERİ BAKANI VEYSEL EROĞLU
(Afyonkarahisar) – Sayın Tor, özellikle Kahramanmaraş’ta hakikaten büyük bir
ağaçlandırma seferberliğine başladık. Biz bu sene de özellikle bazı bölgelerde
bir ağaçlandırma seferberliği ilan ettik. İnşallah, Kahramanmaraş’taki açık
alanları ağaçlandıracağız. Hatta sizlerin tavsiye ettiği bölgeler varsa onları
da birlikte, hep beraber… Hakikaten Türkiye’yi daha güzel yapmak için, daha
yeşil bir Türkiye’yi gelecek nesillere bırakmak için birlikte çalışalım. Hatta
sizlerin tavsiye ettiği alanlar varsa orada birlikte…
(Mikrofon otomatik cihaz tarafından kapatıldı) 
BAŞKAN – Sayın Bakan, mikrofonunuzu açıyorum efendim,
sözlerinizi tamamlayınız.
ORMAN VE SU İŞLERİ BAKANI VEYSEL EROĞLU
(Afyonkarahisar) – Özellikle kuzey ilçelerden bahsettiniz. Yani hangi yerde
eksik varsa, açık alan varsa bunları ağaçlandıralım. 
Yalnız şöyle bir durum var: Biz, ormanlık alanlarda,
kendimize ait olan alanlarda ağaçlandırma hemen yapıyoruz ama bazı alanlar
geçmişte mera olarak ilan edilmiş. Mera olunca müdahale edemiyoruz ancak Gıda,
Tarım ve Hayvancılık Bakanlığıyla bir protokol imzaladık. Dedik ki: Meraları
3’e ayıralım; çok iyi meraysa hayvancılıkta kullanılıyor, o mera olarak kalsın;
bozuk meraysa, hayvancılıkta kullanılacaksa onu hem Gıda, Tarım ve Hayvancılık
Bakanlığı hem bizim Bakanlığımız ıslah etsin; bir de mera olarak kullanılması
mümkün olmayan dik eğimli, taşlık, kayalık yerleri mera vasfından çıkarın, bize
tahsis edin ve bunu biz ağaçlandıralım. Pek çok ilde bunlar yapılıyor şu anda.
Muhtemelen o alanlar mera olarak gözüken alanlardır. Bu konuda sizler de
belirtirseniz bölgeyi, ilçeyi, biz ona göre onun takibini yaparız.
Çok teşekkür ederim efendim.
BAŞKAN – Teşekkür ederim Sayın Bakan.
Birleşime saat 21.15’e kadar ara veriyorum.
Kapanma Saati: 20.25
BEŞİNCİ
OTURUM
Açılma
Saati: 21.18
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Sayın milletvekilleri, Türkiye Büyük Millet
Meclisinin 27’nci Birleşiminin Beşinci Oturumunu açıyorum. 
60 sıra sayılı Kanun Teklifi’nin görüşmelerine
kaldığımız yerden devam edeceğiz. 
Komisyon yerinde. 
Hükûmet yerinde. 
Birinci bölüm üzerindeki görüşmeler tamamlanmıştır. 
Şimdi, birinci bölümde yer alan maddeleri, varsa o
madde üzerindeki önerge işlemlerini yaptıktan sonra ayrı ayrı oylarınıza
sunacağım.
1’inci madde üzerinde üç önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
1’inci maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Yakup Akkaya Aytuğ
Atıcı Bihlun Tamaylıgil
 İstanbul  Mersin İstanbul
 Mahmut Tanal Kadim
Durmaz Lale Karabıyık 
 İstanbul  Tokat Bursa
 Bülent Kuşoğlu Selin
Sayek Böke
 Ankara İzmir
MADDE 1-
21/6/1927 tarihli ve 1111 sayılı Askerlik Kanunu’nun ek 1’inci maddesinin
birinci fıkrası aşağıdaki şekilde değiştirilmiş ve üçüncü fıkrası yürürlükten
kaldırılmıştır.
"Oturma veya çalışma iznine sahip olarak işçi,
işveren sıfatıyla veya bir meslek ya da sanatı icra ederek, yurt içinde
geçirilen süreler hariç olmak üzere, toplam en az üç yıl süre ile fiilen
yabancı ülkelerde bulunan bu Kanun ile 1076 sayılı Yedek Subaylar ve Yedek
Askeri Memurlar Kanununa tabi yükümlüler, 38 yaşını tamamladıkları yılın sonuna
kadar durumlarını ispata yarayan belgelerle birlikte bağlı bulundukları Türk
konsoloslukları aracılığı ile askerlik şubelerine başvurmaları ve 1.000 avro
veya karşılığı kadar yönetmelikte belirtilecek yabancı ülke parasını, başvuru
tarihinde tek seferde ödemeleri hâlinde muvazzaf askerlik hizmetini yerine
getirmiş sayılırlar."
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 1’inci
maddesinin aşağıdaki şekilde değiştirilmesini arz ve teklif ederiz.
 Arzu Erdem Mehmet
Günal Erhan Usta
 İstanbul Antalya Ankara
 Kamil Aydın Kadir
Koçdemir Mustafa Mit
 Erzurum Bursa Ankara
 Erkan Haberal
 Ankara
MADDE 1- 21/6/1927
tarihli ve 1111 sayılı Askerlik Kanunu’nun ek 1’inci maddesinin birinci fıkrası
aşağıdaki şekilde değiştirilmiş, ikinci fıkra olarak aşağıdaki fıkra eklenmiş
ve üçüncü fıkrası yürürlükten kaldırılmıştır.
"Oturma veya çalışma iznine sahip olarak işçi,
işveren sıfatıyla veya bir meslek ya da sanatı icra ederek, yurt içinde
geçirilen süreler hariç olmak üzere, toplam en az üç yıl süre ile fiilen
yabancı ülkelerde bulunan bu Kanun ile 1076 sayılı Yedek Subaylar ve Yedek
Askeri Memurlar Kanununa tabi yükümlüler, 38 yaşını tamamladıkları yılın sonuna
kadar durumlarını ispata yarayan belgelerle birlikte bağlı bulundukları Türk
konsoloslukları aracılığı ile askerlik şubelerine başvurmaları ve 1.000 avro
veya karşılığı kadar yönetmelikte belirtilecek yabancı ülke parasını, başvuru
tarihinde defaten ödemeleri hâlinde muvazzaf askerlik hizmetini yerine getirmiş
sayılırlar."
"Türk vatandaşlarından aşağıdaki şartların tümünü
taşıyanlar, bağlı bulundukları yurt dışı temsilciliklerimiz aracılığıyla
askerlik şubelerine başvurmak suretiyle askerlik hizmetini yerine getirmiş
sayılırlar.
a) Yurt dışında doğarak veya kanuni rüşt yaşına kadar
ikamet amacıyla yabancı bir ülkeye giderek oturma ve/veya çalışma izni ile yurt
dışında yaşıyor olmak ya da kanuni rüşt yaşına kadar Türk vatandaşlığının
yanında başka bir ülkenin vatandaşlığını da kazanmış olmak.
b) Başvurusu sırasında bulunulan yaşın en az yarısı
kadar süre ile yabancı ülkede ikamet etmiş olmak.
c) Kanuni rüşt yaşına kadar alınan eğitimin en az beş
yıllık bölümünü yabancı ülkede tamamlamış olmak.
ç) Başvuru tarihi itibarıyla halen yurt dışında yaşıyor
olmak."
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
1’inci maddesinin tasarı metninden çıkarılmasını arz ve teklif ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri

 Erol Dora Dilek
Öcalan Berdan Öztürk
 Mardin Şanlıurfa Ağrı
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz.
BAŞKAN – Komisyonun ve Hükûmetin katılmadığı önerge
üzerinde Sayın Erol Dora, Mardin Milletvekili.
Buyurun Sayın Dora. (HDP sıralarından alkışlar)
EROL DORA (Mardin) – Sayın Başkan, değerli
milletvekilleri; Askerlik Kanunu ve bazı kanunlarda değişiklik yapılmasına dair
kanun tasarısının 1’inci maddesi üzerinde Halkların Demokratik Partisi adına
söz almış bulunmaktayım. Genel Kurulu saygıyla selamlıyorum.
Değerli milletvekilleri, 1’inci maddeyle yapılan
değişiklikle mevcut durumda yurt dışında yaşayan yurttaşlardan dövizle bedelli
askerlik yapacaklardan alınacak ücretlerde düzenlemeye gidilmektedir. Oysaki bu
yapılan düzenleme hiçbir şekilde kalıcı bir çözüm getirmemektedir. Mevcut
durumda dövizle veya zaman zaman çıkarılan bedelli askerlik yapma olanağından
toplumun büyük bir kısmı yararlanamamaktadır.
Değerli milletvekilleri, Türkiye’de askerlik yapmak
istemeyen ve zorunlu olarak silah altına alınan milyonlarca yurttaş vardır.
Bunun gibi düzenlemeler askerlik sorununa sadece mevcut siyasal iktidarın
popülist yaklaşımıyla çözüm gibi sunulmaktadır. Temel sorun, ifade ettiğimiz
gibi, askerliğin zorunlu hâlden çıkarılması ve Avrupa İnsan Hakları Mahkemesi
kararları nazarında vicdani ret hakkının tanınarak askerlik yapmak istemeyen
yurttaşların kamu görevi yapmasını mümkün kılmaktır. “Zorunlu askerlik”, “ulus
devlet” ve “ulusal egemenlik” kavramlarının uluslararası ilişkilerde nasıl
belirleyici olduğu 19’uncu ve 20’nci yüzyıllara özgü bir kavramdır. Bu yüzden,
son yıllarda Avrupa Birliği ülkelerinin bazıları zorunlu askerlikten vazgeçme
yolunu seçerken tümü vicdani retçiliği bir hak olarak kabul etmektedirler. 
Değerli milletvekilleri, Türkiye’de, her yıl, askerlik
çağına gelmiş binlerce yurttaşın bu zorunluluğu olabildiğince geciktirmek için
çabaladığı, bunun yanında ekonomik durumu iyi olan yurttaşların ise bedelli
askerlik gibi alternatif muafiyet düzenlemelerine umut bağladığı bir sır
değildir. Diğer taraftan, özellikle Avrupa’da zorunlu askerliğin aşamalı olarak
terk edilmeye başlaması, vicdani retçiliğin tüm Batı ülkelerinde kabul
edilmesi, retçiliğin kabulü yönünde uluslararası kuruluşların Türkiye’ye
yaptığı uyarılar, Türkiye Silahlı Kuvvetlerinin yeniden organize olma yönünde
eğilimleri birlikte değerlendirildiğinde Türkiye’de de zorunlu askerlik ve
vicdani ret konularında çağın gerisinde uygulamalardan vazgeçilmesi ve bu
konuda evrensel gelişmeler ışığında düzenlemelerin yapılması konusunda
tartışmaların arttığını gözlemlemekteyiz.
Değerli milletvekilleri, günümüzde Avrupa Birliği
ülkelerinin tamamında yurttaşların vicdani ret hakkı yasalarda güvence altına
alınmıştır. Yine bu ülkelerin tamamına yakınında, yurttaşlara silah altında
askerliğe alternatif olarak alternatif kamu hizmeti yapma olanağı
tanınmaktadır. Bu ülkelerde vicdani retçiler, hastanelerde, sivil toplum
örgütlerinde, eğitim ve hayır kurumlarında, göçmen bürolarında, rehabilitasyon
merkezlerinde, itfaiye ve kurtarma örgütlerinde vesair hizmet sunmaktadırlar.
Zorunlu, alternatifsiz ve uzun süreli askerlik uygulamasının olduğu ülkelerde
demokrasinin bireyler ve topluluklar aleyhine kısıtlandığı açıktır. Başka bir
açıdan, devlet-birey ilişkisinde devletin kendi talepleri ve çıkarları için
askerliği zorunlu hâle getirmesi bireysel özgürlükleri kısıtlayıcı bir
mantalite taşımaktır. 
Değerli milletvekilleri, birçok ülkede askerlik hizmeti
silahlı kuvvetlerdeki dönüşümler doğrultusunda yeniden düzenlenmektedir. Bazı
ülkeler profesyonel askerliğe geçerken, bir kısım ülkelerde askerlik süresi
kısalmakta, ordulardaki sözleşmeli askerlerin sayısı göreceli olarak
artırılmaktadır. Demokrasinin gelişmesi ve özgürlük taleplerinin yükselmesiyle
beraber devlet-toplum ve devlet-birey ilişkisi de dönüşüm yaşamak zorundadır.
Bu dönüşüm, hak taleplerinin demokrasi ve özgürlükler lehine genişlemesi
eğilimi de göstermektedir. 
Bu gelişme eğiliminin önemli bir safhası da askerlik
kurumunun yeniden düzenlenmesi yönünde olmalıdır. Bugün Anayasa’mızı da
incelediğimizde aslında askerlik hizmetinin zorunlu olmadığı da gözükmektedir.
Bu açıdan da Avrupa İnsan Hakları Mahkemesinin de vermiş olduğu birçok kararda
da belirttiği gibi, vicdani ret hakkı, evrensel bir haktır ve bunun tanınması
yönünde de aslında yalnız yasal düzenlemelerle yetinebileceğimiz de açıkça
ortaya çıkmaktadır. 
Bunları da göz önünde bulundurduğumuzda, bugün,
çağımızda, 21’inci yüzyılda artık askerliğin zorunlu olmaktan çıkarılarak,
Avrupa İnsan Hakları Mahkemesi içtihatlarını da göz önünde bulundurarak, yasal
düzenlemelerle zorunlu olmaktan çıkarılması gerektiğini belirtiyor, bu
duygularla, yine, Genel Kurulu saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Dora. 
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı…
BAŞKAN – Önergeyi oylarınıza sunarken karar yeter
sayısı talebinde bulunulmuştur. O nedenle karar yeter sayısı arayacağım.
Kabul edenler… Kabul etmeyenler… Karar yeter sayısı
vardır, önerge kabul edilmemiştir.
Şimdi diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 1’inci
maddesinin aşağıdaki şekilde değiştirilmesini arz ve teklif ederiz.
Arzu
Erdem (İstanbul) ve arkadaşları
MADDE 1- 21/6/1927
tarihli ve 1111 sayılı Askerlik Kanunu’nun ek 1’inci maddesinin birinci fıkrası
aşağıdaki şekilde değiştirilmiş, ikinci fıkra olarak aşağıdaki fıkra eklenmiş
ve üçüncü fıkrası yürürlükten kaldırılmıştır.
"Oturma
veya çalışma iznine sahip olarak işçi, işveren sıfatıyla veya bir meslek ya da
sanatı icra ederek, yurt içinde geçirilen süreler hariç olmak üzere, toplam en
az üç yıl süre ile fiilen yabancı ülkelerde bulunan bu Kanun ile 1076 sayılı
Yedek Subaylar ve Yedek Askeri Memurlar Kanununa tabi yükümlüler, 38 yaşını
tamamladıkları yılın sonuna kadar durumlarını ispata yarayan belgelerle
birlikte bağlı bulundukları Türk konsoloslukları aracılığı ile askerlik
şubelerine başvurmaları ve 1.000 avro veya karşılığı kadar yönetmelikte
belirtilecek yabancı ülke parasını, başvuru tarihinde defaten ödemeleri hâlinde
muvazzaf askerlik hizmetini yerine getirmiş sayılırlar."
"Türk
vatandaşlarından aşağıdaki şartların tümünü taşıyanlar, bağlı bulundukları yurt
dışı temsilciliklerimiz aracılığıyla askerlik şubelerine başvurmak suretiyle
askerlik hizmetini yerine getirmiş sayılırlar.
a) Yurt dışında
doğarak veya kanuni rüşt yaşına kadar ikamet amacıyla yabancı bir ülkeye
giderek oturma ve/veya çalışma izni ile yurt dışında yaşıyor olmak ya da kanuni
rüşt yaşına kadar Türk vatandaşlığının yanında başka bir ülkenin vatandaşlığını
da kazanmış olmak.
b) Başvurusu
sırasında bulunulan yaşın en az yarısı kadar süre ile yabancı ülkede ikamet
etmiş olmak.
c) Kanuni rüşt yaşına kadar
alınan eğitimin en az beş yıllık bölümünü yabancı ülkede tamamlamış olmak.
ç) Başvuru
tarihi itibarıyla halen yurt dışında yaşıyor olmak."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz.
BAŞKAN – Komisyonun ve Hükûmetin katılmadığı önerge
üzerinde konuşmak isteyen Sayın Arzu Erdem, İstanbul Milletvekili.
Buyurun Sayın Erdem. (MHP sıralarından alkışlar) 
ARZU ERDEM (İstanbul) – Teşekkür ederim Sayın Başkan.
Değerli milletvekilleri, yüce Meclisi saygıyla
selamlıyorum.
Bu hafta, Beyaz Baston Körler Haftası. “Karanlıkta Yolculuk”
etkinliğine katılmanızı şiddetle tavsiye ediyorum. Görme engelinin ne kadar zor
bir engel olduğunu, göremeyen bir anne anlattı bana. Bana çocuğumun olup
olmadığını sordu ve ben “Var.” dedim. Kendisi bana “Benim de var ama ben
çocuğumu hiç göremedim.” dedi. Ben de “Siz yüreğinizle görüyorsunuz.” dedim.
Temennim, görebilip de göremeyenlerin vicdanlarının harekete geçerek gözlerinin
açılmasıdır. 
Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı, birinci bölüm,
1’inci madde hakkında Milliyetçi Hareket Partisi Grubu adına söz almış
bulunmaktayım.
Değerli milletvekilleri, aziz Türk milletimizin refah
ve huzurunu artırmak, beklenti ve taleplerini yerine getirmek adına bütün
milletimizi memnun eden ve adaletli bir şekilde yapılan her düzenlemeye
Milliyetçi Hareket Partisi olarak her tür desteği verdik, bundan sonra da
vermeye devam edeceğiz. 
Yurt dışında yaşayan vatandaşlardan tasarıda belirtilen
kriterleri taşıyanların, askerlik hizmetlerini yerine getirmiş sayılmaları için
ödemeleri gereken 6 bin avro veya karşılığı yabancı ülke parası tutarındaki
bedelin, bin avro veya karşılığı yabancı ülke parasına düşürülmesi öngörülmüştür.
İktidar partisi, bu düzenlemeyi yurt dışında yaşayan vatandaşlarımızı Türkiye
Cumhuriyeti vatandaşlığında tutmak adına yaptığını öne sürmektedir. Aslına
bakarsanız bu durum, ülkemizi uluslararası arenada zora sokmaktadır. Yurt
dışında yaşayan ülke vatandaşlarımız için bedelli askerlik daha önce 10 bin
avroydu. Bu, önce 6 bin avroya düşürüldü, şimdi ise bin avroya düşürülecektir.
Bu kademeli düşüş, öncelikle kafa karıştırmaktadır, tutarsız da görünmektedir.
Kendi ülke vatandaşlarını kaybetme korkusundan ziyade, ne yazık ki oy
kaygısıyla yapılmış bir düzenleme olarak da algılanabilmektedir. 
Hâlbuki Türkiye Cumhuriyeti vatandaşlığı, parayla
alınıp satılabilecek bir değer değildir, şanlı, şerefli bir kimliktir.
Bağımsızlık yolunda milletimizin nasıl fedakârlıklar yaptığını, sonunda
İstiklâl Marşı’yla istiklaline kavuştuğunu hepimiz biliyoruz. Yediden yetmişe
kadınıyla erkeğiyle topyekûn bir milletin, birlik ve beraberlik ruhuyla
yenilmez zannedilen düşmanı nasıl alt ettiğini de biliyoruz. Hepimiz, Çanakkale’de
ve Anadolu’da yazılan kahramanlık destanlarıyla büyüdük. Bu duygulara aynen
sahibim ve sahip olmaktan da şeref duyuyorum. Ecdadımızın vatanını düşmanlara
terk etmediği gibi, bizler de Milliyetçi Hareket Partisi olarak aynı şekilde
vatanımızı çiğnetmeyeceğimizi ısrarla ve inançla ifade ediyoruz. Bu inancımızı,
birlik ve beraberliğimize sahip çıkarak perçinlemeliyiz. Ben de yurt dışında
doğdum ve orada yaşadığım süre içerisinde vatan, millet ve bayrak sevdasıyla
bir dönem geçirdim. İmkânım olmasına rağmen Alman vatandaşlığına geçmedim ve
ben eminim ki yurt dışında yaşayan kardeşlerimizin hepsi benimle aynı duygulara
sahipler. 
Vatandaşlık karşılığında belirlenmiş olan bu tarz
bedeller caydırıcı değildir, aynı zamanda belirleyici de değildir. Bu farklı
bedellendirmeler, ayrıca daha önce yüksek bedeller ödemiş olanlar ile en son
düşük bedelden istifade edenler arasında adaletsizlikler oluşturmaktadır. Bu
zamana kadar ödeme yapmış olanların farkları geri ödenmeyecektir. Sormak
istiyorum size: 10 bin avro ödeyenlerin suçu neydi öyleyse? Adaletsizliği
düzeltelim derken başka bir adaletsizliğe sebep olmuş olmuyor muyuz? 
Yurt dışında sorun yaşayan birçok Türk kardeşimiz var
elbette. Bir yandan ekonomik zorluklarla mücadele ederken, diğer yandan,
vatanından uzak, hasret içerisinde yaşamak zorunda kalıyorlar. Bu
kardeşlerimizin önemli sorunlarından bir tanesi de elbette ki askerlik.
Milliyetçi Hareket Partisi olarak biz isterdik ki bu düzenleme, milletimiz
adına eşit bir şekilde yapılsın. Temennimiz, 575 bin kişiyi kapsayacak olan bu
düzenlemenin, aziz milletimizin ortak menfaatlerinin temsili adına eşit ve adil
şekilde yapılacak olmasıdır. 
Buradan, yurt dışında yaşayan tüm Türk kardeşlerimize,
onların sesi ve yüreği olduğumuzu, Milliyetçi Hareket Partisi olarak tüm
sorunlarının çözümünün mücadelecisi de olacağımızı belirterek sözlerime son
veriyorum.
Teşekkür ederim. (MHP sıralarından alkışlar)
BAŞKAN – Teşekkür ederim Sayın Erdem.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Üçüncü önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
1’inci maddesinin aşağıdaki şekilde değiştirilmesini arz ve teklif ederiz. 
Aytuğ Atıcı (Mersin) ve
arkadaşları
MADDE 1- 21/6/1927 tarihli ve 1111 sayılı Askerlik
Kanunu’nun ek 1’inci maddesinin birinci fıkrası aşağıdaki şekilde değiştirilmiş
ve üçüncü fıkrası yürürlükten kaldırılmıştır.
"Oturma veya çalışma iznine sahip olarak işçi,
işveren sıfatıyla veya bir meslek ya da sanatı icra ederek, yurt içinde
geçirilen süreler hariç olmak üzere, toplam en az üç yıl süre ile fiilen
yabancı ülkelerde bulunan bu Kanun ile 1076 sayılı Yedek Subaylar ve Yedek
Askeri Memurlar Kanununa tabi yükümlüler, 38 yaşını tamamladıkları yılın sonuna
kadar durumlarını ispata yarayan belgelerle birlikte bağlı bulundukları Türk
konsoloslukları aracılığı ile askerlik şubelerine başvurmaları ve 1.000 avro
veya karşılığı kadar yönetmelikte belirtilecek yabancı ülke parasını, başvuru
tarihinde tek seferde ödemeleri hâlinde muvazzaf askerlik hizmetini yerine
getirmiş sayılırlar."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılıyoruz Sayın Başkan.
BAŞKAN – Katılıyor musunuz? Öyle anladım. 
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
MAHMUT TANAL (İstanbul) – Olmaz, olmaz. Olur mu öyle
bir şey? Yani, baskı mı vardı, döndü?
BAŞKAN – Değerli milletvekilleri, Komisyonun çoğunluğu
olmadığı için İç Tüzük’ümüze göre katılamaz.
MAHMUT TANAL (İstanbul) – Efendim, öyle bir şey olur
mu? Kendi iradesi.
BAŞKAN – Efendim, öyle bir cümle İç Tüzük’e göre doğru
değil. Komisyon temsilcisi, İç Tüzük’ün 45’inci maddesine göre ancak bunun
reddini isteyebilir. Kabul edilebilmesi için Komisyon çoğunluğunun burada
olması gerekir.
MAHMUT TANAL (İstanbul) – Sayın Başkanım, siz
yönlendiriyorsunuz, sayın sözcü katıldı.
İDRİS BALUKEN (Diyarbakır) – Belki Komisyonu
çağıracaktı.
MAHMUT TANAL (İstanbul) – Yani, baskı altında mıydı,
bir tehdit mi vardı? Niçin caydın sözünden?
BAŞKAN – Hükûmet? 
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz.
BAŞKAN – Komisyonun ve Hükûmetin katılmadığı önerge
üzerinde Sayın Aytuğ Atıcı, Mersin Milletvekili.
Buyurun Sayın Atıcı. (CHP sıralarından alkışlar)
AYTUĞ ATICI (Mersin) – Teşekkür ederim Sayın Başkan.
Değerli milletvekilleri, 60 sıra sayılı Askerlik Kanunu
ile Bazı Kanun ve Kanun Hükmünde Kararnamelerde Değişiklik Yapılmasına Dair
–torba- Kanun Tasarısı’nın 1’inci maddesiyle ilgili verdiğimiz önerge üzerine
söz almış bulunuyorum. Verdiği sözü tutan, böylece şerefini ve namusunu
koruyabilen milletvekillerini saygıyla selamlıyorum.
Değerli arkadaşlar, bir soru sormak istiyorum: Sayın
Başbakan eğer bir söz verirse inanır mısınız? Normalde herkesin inanması lazım,
seversiniz sevmezsiniz, fikirlerini beğenirsiniz beğenmezsiniz, bu ülkenin
Başbakanıdır, bir söz verdiği zaman bu söze inanmanız lazım. Ancak, Başbakan
verdiği sözü tutmayarak kendi güvenilirliğini maalesef zedelemiştir. Bu, beni
ilgilendirmez, kendisi bilir, kendi güvenilirliğini kendisi zedeleyebilir ancak
Başbakanlık makamının da onurunu zedelemiştir ve siyasetçilere olan güvenin de
azalmasına neden olmuştur. Halkımız, önemli bir şekilde siyasetçileri
yalancılıkla itham eder olmuştur. İşte biz buna üzülüyoruz. Başbakan ne
demişti, hatırlayın: “Artık torba yasa gelmeyecek.” Peki, ne oldu? Neredeyse
bütün yasalar, şu anda görüştüğümüz yasa da torba teklif şeklinde karşımıza
geldi ve ben de bunu üzüntüyle kınıyorum. Yani, Başbakan böyle yaparsa,
Cumhurbaşkanı böyle yaparsa, diğer siyasetçilerin ne yaptığı aslında hiç de
önemli değil, halk artık güvenini kaybetmiştir bir kere. 
Şimdi, 1’inci maddeyle neyi düzenliyorsunuz? Diyorsunuz
ki: “Toplam en az üç yıl süreyle fiilen yabancı ülkede bulunanlar bin avro
öderse askerliklerini yapmış olarak kabul edilecek.” Burada bizi rahatsız eden
iki konu var. Bir tanesi: Para birimi neden avro? Neden? Türkiye
Cumhuriyeti’nin para birimini kullanmıyorsunuz da neden avroyu kullanıyorsunuz?
Kendi para birimimize güveniniz mi yok? Ekonomimize mi güveniniz yok? Hani
güçlü bir ekonomimiz vardı, hani Türkiye Cumhuriyeti devleti güçlü bir
devletti, neden para birimimize güvenmiyorsunuz? Aslında güvenmemekte
haklısınız çünkü ekonominin de iyi gitmediğini siz en az bizim kadar
biliyorsunuz. Türk lirasından 6 sıfır atıldığında, hepimiz hatırlayalım, davul
zurna çaldırmıştınız, “İşte ekonomi böyle olur.”, “İşte 6 sıfır attık.” diye
cakalanıyordunuz. O zamanlar, yine hatırlayın, 1 lira 1 dolara, 1 dolar 1
avroya eşitti. Hatta bankalar para birimlerini değiştirmek için hiçbir şekilde
işlem ücreti bile almıyorlardı. Aradan sadece on iki yıl geçti. AKP
hükûmetleriyle geçen on iki yıl sonunda şimdi 1 avro 1 dolara hâlâ eşit ancak 1
avro veya 1 dolar, 3 liranın üzerine çıktı. Benim bu konuda başka hiçbir şey
söylememe gerek yok. Siz, ekonomimizin güçlü olmadığını ve paramıza
güvenmediğinizi itiraf etmiş bulunuyorsunuz. 
İkinci bizi rahatsız eden konu: Yurt dışında, yurt
içinde bedelli askerlik yaptırıyorsunuz. Bu parayı ödeyemeyenleri ise ölüme
gönderiyorsunuz. İşte, bu, bizi rahatsız ediyor. Anayasa diyor ki: “Vatan
hizmeti her Türk’ün hakkı ve ödevidir.” “Parası olmayan yapamaz.” demiyor. Eğer
parası olana bedelli askerlik yaptırmaya çalışırsanız parası olmayan ya da
askerlik yapmak istemeyenlere de çözüm bulmak, çözüm üretmek
mecburiyetindesiniz yani eşitliği sağlamak durumundasınız ama eşitlikten ne
anladığınızı hepimiz çok iyi biliyoruz. 
Ne yapabilirsiniz? Öğrencilere yaz tatilinde askerlik
hizmeti yaptırabilirsiniz mesela. Çok uzun süreli ödeme sağlayabilirsiniz.
Kışla yerine kamu hizmeti yaptırabilirsiniz. Gerçekten yoksul ise ödeme hiç
almayabilirsiniz ama siz, her zaman olduğu gibi burada da ayrım yapıyorsunuz.
Yani, vatandaşların devletten duygusal olarak kopmasına neden oluyorsunuz,
yazık ediyorsunuz. 
İyi akşamlar diliyorum. (CHP sıralarından alkışlar)
BAŞKAN – Teşekkür ederim Sayın Atıcı. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler…
Etmeyenler… Madde kabul edilmiştir. 
Sayın milletvekilleri, 2’nci madde üzerinde ikisi aynı
mahiyette olmak üzere toplam dört önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
çerçeve 2’nci maddesiyle 1111 sayılı Askerlik Kanunu’na eklenen geçici 53’üncü
maddenin aşağıdaki şekilde değiştirilmesini arz ve teklif ederiz.
 Coşkun Çakır Ramazan
Can Osman Aşkın Bak
 Tokat Kırıkkale Rize
 Abdurrahman Öz Hüseyin
Özbakır Gökcen Özdoğan Enç
 Aydın Zonguldak Antalya
 Hakan Çavuşoğlu
 Bursa
“GEÇİCİ MADDE 53- Bu maddenin yürürlüğe girdiği
tarihten önce dövizli askerlik hizmetinden yararlanmak üzere başvuranlardan, ek
1 inci maddede belirtilen şartları taşıyanlar, 1.000 Avro veya karşılığı kadar
yönetmelikte belirtilen yabancı ülke parasını ödemiş olmak kaydıyla askerlik
hizmetini yerine getirmiş sayılırlar.
Bu maddenin yürürlüğe girdiği tarihten önce 38 yaşını
tamamladıkları yılın sonuna kadar dövizle askerlik hizmetinden yararlanmak
üzere başvurmayanlar ile başvurdukları hâlde döviz ödemelerini tamamlamadıkları
için dövizle askerlik hizmeti kapsamından çıkartılanlardan Ek-1’inci maddedeki
şartları taşıyanlar, 31 Aralık 2017 tarihine kadar 1.000 Avro veya karşılığı
kadar yönetmelikte belirtilecek yabancı ülke parasını başvuru sırasında defaten
ödemeleri kaydıyla muvazzaf askerlik hizmetini yerine getirmiş sayılırlar.
Yukarıdaki fıkralar kapsamına girenlerin fazladan
yaptıkları ödemeler iade edilmez.”
BAŞKAN – Şimdi okutacağım iki önerge aynı mahiyettedir,
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
milletvekilinin Bazı Kanunlarda Değişiklik Yapılmasına Dair Kanun Teklifi’nin
2’nci maddesinin aşağıdaki şekilde değiştirmesini arz ve teklif ederiz.
Saygılarımızla.
 
 Murat Bakan Bihlun
Tamaylıgil Lale Karabıyık
 İzmir İstanbul Bursa
 Kadim Durmaz Mahmut
Tanal Selin Sayek Böke
 Tokat İstanbul İzmir
 Yakup
Akkaya
 İstanbul
“MADDE 2- 1111 sayılı Kanuna aşağıdaki geçici madde
eklenmiştir.
“GEÇİCİ MADDE 53- Bu maddenin yürürlüğe girdiği
tarihten önce dövizle askerlik hizmetinden yararlanmak üzere başvuranlardan, ek
1 inci maddede belirtilen şartları taşıyanlar, 1.000 Avro veya karşılığı kadar
yönetmelikte belirtilen yabancı ülke parasını ödemiş olmak kaydıyla askerlik
hizmetini yerine getirmiş sayılır. Bunların fazladan yapmış oldukları ödeme
tutarları kendilerine iade edilir.” 
Aynı mahiyetteki diğer önergenin imza sahipleri: 
 Mehmet Günal Erhan
Usta Erkan Haberal
 Antalya Samsun Ankara
 Kamil Aydın Kadir
Koçdemir Mustafa Mit
 Erzurum Bursa Ankara
BAŞKAN – Şimdi, maddeye en aykırı önergeyi okutup
işleme alacağım:
Türkiye Büyük Milleti Meclisi
Başkanlığına
Görüşülmekte olan 60 sıra sayılı Kanun Tasarısı’nın
2’nci maddesinin tasarı metninden çıkarılmasını arz ve teklif ederiz.
 İdris Baluken Mizgin
Irgat  Abdullah Zeydan
 Diyarbakır Bitlis Hakkâri
 Erol Dora Dilek
Öcalan Berdan Öztürk
 Mardin Şanlıurfa Ağrı
BAŞKAN – Komisyon 
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan. 
BAŞKAN – Hükûmet önergeye katılıyor mu? 
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz. 
BAŞKAN – Hükûmetin ve Komisyonun katılmadığı önerge
üzerinde konuşacak var mı, gerekçe mi okutayım? 
İDRİS BALUKEN (Diyarbakır) – Berdan Öztürk konuşacak. 
BAŞKAN – Sayın Berdan Öztürk, Ağrı Milletvekili. 
Buyurun Sayın Öztürk. (HDP sıralarından alkışlar) 
Süreniz beş dakikadır. 
BERDAN ÖZTÜRK (Ağrı) – Sayın Başkan, değerli
milletvekilleri; Genel Kurulu saygıyla selamlıyorum. 
Tasarının 2’nci maddesi için verdiğimiz değişlik
önergesi üzerinde partim adına söz almış bulunmaktayım. 
Değerli milletvekilleri, kanuni bir düzenleme yapıldığı
zaman, bir değişiklik yapıldığı zaman, bunun adil olması ve herkese, aynı
durumda olan tüm kesimlere eşit şekilde uygulanması gerekiyor. Bu maddede,
baktığımız zaman, parası olan askerlik yapmasın, parası olmayan gidip askerlik
yapsın. Bu, tamamıyla adaletsiz bir düzenlemedir, yanlıştır, hukuka ve vicdana
uymamaktadır. Askerlik meselesinin kesin bir şekilde çözülebilmesi için, bu
sorunun çözüme kavuşturulabilmesi için tek yol vardır, vicdani ret yolunu
devletin tanıması, Meclisin bu yönde adım atmasıdır. 
Vicdani ret nedir? Vicdani redde baktığımız zaman, en
basit anlamıyla, kişilerin ahlaki tercihleri farklı olabilir, kişilerin farklı
politik görüşleri olabilir, aynı şekilde, kişiler dinî inançlarından dolayı
askerlik yapmamak isteyebilirler; bu, onların en doğal hakkıdır. Bu sebeple,
vicdani ret müessesesinin din ve vicdan özgürlüğü kapsamında değerlendirilmesi
gerekiyor. Sizlerin de bildiğiniz gibi, hem Anayasa’da hem Avrupa İnsan Hakları
Sözleşmesi’nde hem de Medeni ve Siyasal Haklar Sözleşmesi’nde vicdani ret
hakkı, din ve vicdan özgürlüğü hakkı tanınmıştır. Bu açıdan, en uygun
düzenlemenin vicdani ret hakkı olduğunun altını bir kez daha çizmek istiyorum.
Savaşlara karşı olan, savaşların yürütücüsü olan
ordulara hizmet etmek istemeyen kişilere zorla üniforma giydirip eline silah
verilmemesi gerekir. Çünkü yurttaş kişi, politik görüşleri ve dinî inançları
doğrultusunda ordusuz, sınırsız, devletsiz, özgür bir dünyada yaşama isteğini
bu yolla, bu yöntemle ifade etme hakkına sahiptir. Emir almak ve vermek, itaat
etmek ve hükmetmeye dayalı militarist bir yapı içerisinde yer almak istemeyen,
şiddet kullanmayı ve insan öldürmeyi istemeyen yurttaşları bir avuç kesimin,
zümrenin çıkarları için cepheye sürüp “Git, şehit ol.” diyemezsiniz. “Erkek
millet”, “asker millet”, “askerlik yapmayana adam denmez” tarzında hem eril
zihniyeti yansıtan hamaset ve gericilik kokan bu zihniyetle gündelik hayatta
her gün yeniden ürettiğiniz bir kurumun, siyasette de nasıl yer işgal ettiğini
hepiniz çok iyi biliyorsunuz. Bu ülkenin yakın tarihi vesayet rejiminin
tahribatlarıyla doludur.
Değerli milletvekilleri, devletin, vicdani ret hakkına
karşı geliştirdiği direncin aşağıdan yukarıya militarist bir toplum yaratma
hevesi ve kürdistanda süregelen orta yoğunluklu savaşla yakından ilgisi,
alakası vardır. Özellikle son otuz yılda yürütülen bu kirli savaşta zorunlu
askerlik uygulaması, savaşın sürdürülebilmesinin temel nirengi noktası
olmuştur. 
Yoksul, emekçi halk çocuklarının hep cepheye sürülerek şehitlik hamasetiyle
savaş, sürdürülebilir ve katlanılabilir bir düzeyde tutulmaya çalışılmıştır.
Soruyorum sizlere: Bu savaşta neden hep yoksul, emekçi
halk çocukları ölüyor? Bugüne kadar girişilen bu kirli savaşta kaç tane
milletvekilinin çocuğu, o çok övündüğünüz şehadet şerbetini içmiştir, kaç tane
bakanın çocuğu, kaç tane generalin çocuğu, kaç tane zenginin çocuğu şehadet
şerbeti içmeye nail olmuştur? Biz biliyoruz ki o halkın çocuklarına içmeyi
tavsiye ettiğiniz şehadet şerbetini çocuklarınızın içmesinden hepinizin ödü
kopuyor. Savaş naraları atan bakanların, çığırtkanlık yapan vekillerin, masa
başında operasyon yürüten yüksek rütbelilerin çocukları da yüksek bedeller
ödeyerek yapıyorlar askerliğini. Sizin de bildiğiniz gibi bunlar da bu şekilde
askerliğini yapıyorlar, ödedikleri bedel, TL cinsinden, dolar cinsinden, euro
cinsindendir. 
(Mikrofon otomatik cihaz tarafından kapatıldı) 
BERDAN ÖZTÜRK (Devamla) – Sayın Enerji Bakanı, şehit
olmak istiyor. Buyursun gitsin Cizre’ye, Sur’a, Silopi’ye, kim tutuyor
kendisini? Madem savaşmaya bu kadar meraklısınız, neden çocuklarınızı
göndermiyorsunuz oralara? Öyle vatanseversiniz ki vatanseverliğiniz nutuk atıp,
parayla askerlik yaptırmaktan ibarettir. Boşuna dememişler zenginimiz bedel
öder, yani para öder, askerimiz fakirdendir. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Öztürk. 
İDRİS BALUKEN (Diyarbakır) – Karar yeter sayısı
istiyoruz Sayın Başkan. 
BAŞKAN – Önergeyi oylarınıza sunacağım, karar yeter
sayısı talebi vardır, karar yeter sayısı arayacağım.
Önergeyi kabul edenler… Kabul etmeyenler… Karar yeter
sayısı vardır, önerge kabul edilmemiştir. 
Şimdi, okutacağım iki önerge, aynı mahiyette
bulunduğundan önergeleri birlikte işleme alacağım, talepleri hâlinde önerge
sahiplerine ayrı ayrı söz vereceğim veya gerekçelerini okutacağım. 
Şimdi aynı mahiyetteki önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Teklifi’nin 2’nci maddesinin
aşağıdaki şekilde değiştirilmesini arz ve teklif ederiz.
 Mehmet Günal Erhan
Usta Erkan Haberal
 Antalya Samsun Ankara
 Kamil Aydın Kadir
Koçdemir Mustafa Mit
 Erzurum Bursa Ankara
MADDE 2- 1111 sayılı Kanuna aşağıdaki geçici madde
eklenmiştir.
“GEÇİCİ MADDE 53- Bu maddenin yürürlüğe girdiği
tarihten önce dövizle askerlik hizmetinden yararlanmak üzere başvuranlardan, ek
1’inci maddede belirtilen şartları taşıyanlar, 1.000 Avro veya karşılığı kadar
yönetmelikte belirtilen yabancı ülke parasını ödemiş olmak kaydıyla askerlik
hizmetini yerine getirmiş sayılır. Bunların fazladan yapmış oldukları ödeme
tutarları kendilerine iade edilir.” 
Aynı mahiyetteki diğer önergenin imza sahipleri: 
 Murat Bakan Lale
Karabıyık Kadim Durmaz
 İzmir Bursa Tokat
 Mahmut Tanal Yakup Akkaya Bihlun
Tamaylıgil
 İstanbul İstanbul İstanbul
 Selin
Sayek Böke
 İzmir
BAŞKAN – Komisyon önergelere katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önergeler
hakkında Kamil Aydın, Erzurum Milletvekili.
Buyurun Sayın Aydın. (MHP sıralarından alkışlar)
Süreniz beş dakikadır.
KAMİL AYDIN (Erzurum) – Saygıdeğer Başkan, çok kıymetli
milletvekilleri; ilgili maddeye verdiğimiz önerge nezdinde bir konuşma yapmak
üzere huzurlarınıza geldim. Öncelikle bütün hazırunu saygıyla selamlıyorum.
Efendim, bütün siyasi icraatlarda olduğu gibi Hükûmetin
millî savunma gibi, Türk Silahlı Kuvvetleri gibi çok ciddi bir yapıyla ilgili
ikircikli politikalardan uzak durmasını özellikle tavsiye ediyoruz. “Yurt içi
ya da yurt dışı bedelli askerlik” kavramının içeriği, tanımı, hatta bedeli dahi
birtakım siyasi mülahazalarla, zaman zaman değişkenlik arz etmiştir. Yani, daha
önceleri “Efendim, herkes parasını verecek. Mehmet’imin günahı ne? Mehmet neyi
verecek?”ten çark edip “Bedelli askerliği nasıl yapıyoruz? Kaç yapalım, 20 mi
olsun, 15 mi olsun?” noktasına geldik. Düne kadar, yine, yetkili ağızlardan hep
duyduğumuz bu yapıyı zedeleyici birtakım ifadelerden çark edildiğini fark
ediyoruz. Ne idi? Bağırsaklarını temizleyen bir Türk Silahlı Kuvvetlerinden,
“karton ordu” ifadelerinden, “Orası yan gelip yatma yeri değil.” denen aşağılayıcı
ifadelerden bugün millî ve yerli noktasına geldik.
Gelenekten geleceğe demeye çalışıyoruz. Evet, bunu
demek için Milliyetçi Hareket Partisinin kırk altı yıllık mazisine bir bakın,
söylemleri ile eylemleri arasında büyük bir tutarlılık vardır. Çünkü, her zaman
önce ülke ve millet çıkarlarını ön plana almış bir harekettir; günübirlik,
konjonktürel değildir.
Şimdi, özellikle Türk Silahlı Kuvvetlerinin millî ve
yerli platforma oturtulmasının mazisi çok eskidir. Adını dahi telaffuz
edemediğiniz Yusuf Has Hacib’in Kutadgu Bilig’ine bakarsanız devlet büyüklerine
birtakım tavsiyeler vardır. Burada da ordunun, silahlı gücün, aynen yıllar
sonra, asırlar sonra Mustafa Kemal’in “Yurtta sulh, cihanda sulh!” özdeyişinin
çok detaylı bir anlatımı vardır. Dolayısıyla, bugün ricamız bu bağlamdadır.
Tekrar içeride ve dışarıda barışı, huzuru, güvenliği önceleyen bir yapıya
kavuşmayı istiyoruz. 
Bunları söyledikten sonra, bir iki de hepimize gelen
birtakım sıkıntıların ifadesi söz konusu. Efendim, sadece kadro fazlalığı olan
albaylarımızın emekliliğe sevk edilmesinin teşviki değil, bizim Türk Silahlı
Kuvvetlerimizde gerçekten kanayan yara hâline dönüşmüş birtakım sıkıntılarımız
var. Özellikle uzman erbaşlarımızın, Sayın Başbakanın çeşitli siyasi
mülahazalarda kullanıp… Özellikle Malatya mitingini çok iyi hatırlıyorum. 28
Ekimde Malatya mitinginde beyan ettiği bir ek gösterge vardı. “2200’den 3000’e
çıkaracağız!” denirken bir sürü uzman erbaş arkadaşımız şu şikâyette bulundu:
“Biz hiçbir zaman 2200 ek gösterge karşılığında bir ücret almadık ki.” Çünkü
onları engelleyici aynı yapı içerisindeki, efendim, birtakım maddelerle bu
engellenmiş. Yani “2’nci dereceye, 1’inci dereceye gelme imkânımız hiç olmadı
ki…” Dolayısıyla, bu arkadaşlarımızın, şu anda gerçekten cansiparane mücadele
içinde olan, teröre karşı canlarını ortaya koyan bu kardeşlerimizin bu
haklarının bir an önce düzeltilmesini istiyoruz. Aksi takdirde, onların
maaşlarına yansıyan, bu ek göstergeden kaynaklanan durum rütbelilerde 400’ken
onlarda 100 TL civarındadır.
Diğer bir sıkıntılı grubumuz: Yine, Millî Savunma
Bakanlığı ya da Türk Silahlı Kuvvetleri bünyesinde çalışan sivil memur
kardeşlerimiz var. Kâğıt üzerinde 657’ye tabi olup ama uygulamada ikircikli bir
yapıya sahip olunan bir durum söz konusu. 
Bu arkadaşlarımız da özellikle 232 ve 233’üncü
maddelerinin engelleyici olduğunu belirtiyorlar. Hizmet tanımları yok. “Memur”
atfediliyorlar ama bulundukları kurum içerisinde istedikleri işi yapmak zorunda
kalıyorlar kurum amirinin ifadesiyle. Bunlar, gerekirse de, efendim, 145’inci
maddenin engelleyici olmasına rağmen askerî mahkemelerde yargılanıyorlar.
Diğer bir şey ise: Bunların özlük haklarının
düzeltilmesi ve eğer askerî bir memuriyet söz konusu ise lojmanlardan -yüzde
55, yüzde 45 subay ve astsubayların yararlandığı lojman imkânından- bunlara
sadece, diğer uzman ve memurlarla beraber, yüzde 5’lik bir dilim reva
görülmüştür.
(Mikrofon otomatik cihaz tarafından kapatıldı) 
KAMİL AYDIN (Devamla) - Bunların düzeltilmesini, bir de
malullerin şartlarının yeniden ele alınarak, gerçekten, “gazilik” tanımının da
yeniden ele alınıp daha geniş, daha kapsayıcı, mağduriyetten uzak bir yapıya
büründürülmesini arz ediyorum.
Bütün yüce heyeti saygıyla selamlıyorum. (MHP
sıralarından alkışlar)
BAŞKAN – Teşekkür ederim Sayın Aydın.
Aynı mahiyetteki diğer önerge hakkında Murat Bakan,
İzmir Milletvekili.
Buyurun Sayın Bakan. (CHP sıralarından alkışlar)
Süreniz beş dakikadır.
MURAT BAKAN (İzmir) – Sayın Başkan, milletvekili
arkadaşlarım; Genel Kurulu saygıyla selamlıyorum. 
Alman şair Goethe der ki: “Cehaletten korkarım ama
örgütlü cehaletten daha çok korkarım.” İşte, yaşadığımız tam da budur. Cehalet
örgütlendi, cehaletin örgütlenmesine katkı sunan yarı cahillerin eseridir dün
uygarlığın sembolü Sultanahmet Meydanı’nda patlatılan bomba ve birçok güzel
ülkeden güzel ülkemize, o güzel canlar düştü kadim toprağımıza, anıları önünde
saygıyla eğilerek başlıyorum bu çatı altındaki ilk konuşmama. 
Değerli arkadaşlar, Sultanahmet’te patlayan bomba daha
önce Suruç’ta, Diyarbakır’da, Ankara Garı’nda, Mısır’da, Beyrut’ta, Paris’te
patlayan cehalet bombalarının devamıdır. Dünyada iyi insanlar Paris katliamı
için ayağa kalktı ve doğruyu yaptı. Biz ise kendi coğrafyamızda, ülkemizde ve
komşularımızda ölümleri dizi film izler gibi izliyoruz. Ölümü, acıyı
kanıksadık, her şey sıradanlaştı. Ölülerimizi ayrıştırıyor, acılarımızı
yarıştırıyoruz. Bu durum ölümlerden daha vahimdir çünkü toplumun ruhu topyekûn
ölüme, çaresizliğe, korkuya terk ediliyor.
Sultanahmet’te can verenlerin çoğu Alman’dı. Bu
nedenle, sosyal demokrasinin sembol ismi Willy Brandt’tan bir alıntıyla devam
etmek istiyorum konuşmama. Nobel Barış Ödülü aldığında Almanya’nın acılı
dönemine atıfta bulunarak şu cümleyi söylemişti Willy Brandt: “İyi bir Alman
ırkçı olamaz.” Şimdi, ben bir sosyal demokrat kardeşiniz, arkadaşınız olarak bu
kürsüden tekrar etmek istiyorum: İyi insanlar ırkçı olamazlar, iyi insanlar
kardeş olurlar. Ülkemin iyi insanları, korkuyu yenin ve ortaya çıkın. Siz daha
çoksunuz, sizin sesiniz kötülerin sesini rahatlıkla bastırır ve susturur. 
Yine ünlü Alman rejisör Fassbinder’in ünlü eserinin adı
şuydu: “Korku Ruhu Yer” Korkunun ruhu nasıl kemirdiğini, insanı nasıl erozyona
uğrattığını anlatır eserinde. Ülkemizde korkunun ruhlarımızı yemeye başladığı
bu dönemde en başta biz halkın vekilleri olarak korkunun ruhumuza inmesine izin
vermeyelim. Bu dostane, belki de naifçe temennim aynı zamanda siz iktidar
vekili arkadaşlarım içindir. 
“Barış” kelimesinin çok kullanıldığı dönemler
gerginliğin, şiddetin tırmandığı dönemlerdir. Kendi iç dünyasında barışı
sağlayamayan yöneticilerin öfkelerini topluma yönlendirerek rahatladıklarını
anlamak için psikolog olmaya gerek yok. Ne yazık ki coğrafyamız bu vahim durumu
yaşıyor. Bugünlerde “barış” kelimesi ülkemizde yazarların, siyasetçilerin,
aydınların dilinden öteye geçmiş ve halkın dilindedir. Bu, son derece anlamlı
ve kıymetlidir. Korku duvarını yıkmalıyız, “barış” diye haykıran kitlelere
kulak vermeliyiz. Bir siyasetçinin yapacağı en büyük hata kendisini hep haklı
görmesidir. Oysa hak ve gerçek her gözlükten ayrı gözükür ve kendisini en
haklı, en vazgeçilmez sanan politikacılar bu dünyayı insanlığa zindan
edenlerdir. İşte, Hitler, Mussolini, Stalin ve daha niceleri. Bırakalım, en
haklıyı Hak ve halk tayin etsin. Onun için, herkes haklı savaş, haklı şiddet
kavramlarını yeniden değerlendirmelidir. Bu tür jargonların toplumu şiddete,
nefrete, kine yönlendirdiğini bir daha, bir daha anlatmalıyız topluma.
Değerli arkadaşlar, bireyler arasındaki, özellikle bu
Mecliste milletin vekilleri arasındaki dil barış dili, diyalog, hoşgörü dili
olmalıdır. Biz bunu yapmazsak toplumdan bunu bekleme hakkımız da yoktur. Bizler
bu toplumun rol modelleriyiz. Bu kürsüde birkaç saniyelik alkış uğruna barışı,
erdemi heba etmeyelim. Meclis kelimesi erdemli insanların bir arada olması
değil midir? Fikirlerin seviyeli çatışması umuda, insanların çatışması ise
ağıda dönüşür. Çağımızda hiçbir devlet, hiçbir toplum “Barış beni
ilgilendirmez.” diyemez. Bizim tarafımız bellidir, biz barışın yanındayız.
Barışın filizlenmesi ise hümanizmin etkide olduğu topraklarda olur. Bu
topraklar, Anadolu’muz hümanizmanın ana vatanıdır, Mevlânaların, Hünkârların,
Yunusların ve daha nice bilgelerin ektiği hümanizma ağaçlarının meyvelerine
sadece elimizi uzatmamız yeterlidir. “Aklın ve mantığın yetmediği yerde üçüncü
göz devreye girmelidir.” der Galilei. O üçüncü göz bizim kültürümüzde gönül
gözüdür sevgili arkadaşlar. Gönül gözümüzü devreye sokma becerisini
gösteremezsek korkarım ki bu kan kokusuna daha da alışacağız. Bu, insanlık için
bir felaket olur.
Sevgili arkadaşlar, yasayla ilgili olarak da şunları
eklemek istiyorum: Dövizle askerlik hakkından yararlanmak için müracaat etmiş
olanların fazladan ödedikleri tutarların iade edilmeyeceğine ilişkin düzenleme
doğru değildir. Bu, devletin hak etmediği bir tutarı yasaya dayandırarak zorla
vatandaştan alması demektir. Böylece aynı durumdaki iki kişiye farklı uygulama
yapılarak Anayasa’mızın eşitlik ilkesi ihlal edilmektedir. Bu, hukuk güvenliği
açısından da tehlikeli olup vatandaşlarımızın devlete karşı güvenliğini
azaltacak bir yaklaşımdır.
Sevgili arkadaşlar, sayın Meclisi saygıyla
selamlıyorum. 
Teşekkür ederim. (CHP sıralarından alkışlar)
BAŞKAN – Teşekkür ederim Sayın Bakan.
Aynı mahiyetteki iki önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
çerçeve 2’nci maddesiyle 1111 sayılı Askerlik Kanunu’na eklenen geçici 53’üncü
maddenin aşağıdaki şekilde değiştirilmesini arz ve teklif ederiz.
Coşkun Çakır (Tokat) ve
arkadaşları
“GEÇİCİ MADDE 53- Bu maddenin yürürlüğe girdiği
tarihten önce dövizli askerlik hizmetinden yararlanmak üzere başvuranlardan, ek
1 inci maddede belirtilen şartları taşıyanlar, 1.000 Avro veya karşılığı kadar
yönetmelikte belirtilen yabancı ülke parasını ödemiş olmak kaydıyla askerlik
hizmetini yerine getirmiş sayılırlar.
Bu maddenin yürürlüğe girdiği tarihten önce 38 yaşını
tamamladıkları yılın sonuna kadar dövizle askerlik hizmetinden yararlanmak
üzere başvurmayanlar ile başvurdukları hâlde döviz ödemelerini tamamlamadıkları
için dövizle askerlik hizmeti kapsamından çıkartılanlardan Ek-1’inci maddedeki
şartları taşıyanlar, 31 Aralık 2017 tarihine kadar 1.000 Avro veya karşılığı
kadar yönetmelikte belirtilecek yabancı ülke parasını başvuru sırasında defaten
ödemeleri kaydıyla muvazzaf askerlik hizmetini yerine getirmiş sayılırlar.
Yukarıdaki fıkralar kapsamına girenlerin fazladan
yaptıkları ödemeler iade edilmez.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Takdire bırakıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılıyoruz Sayın Başkanım.
BAŞKAN – Komisyonun takdire bıraktığı, Hükûmetin
katıldığı önerge hakkında… 
RAMAZAN CAN (Kırıkkale) – Gerekçe okunsun.
BAŞKAN - Gerekçeyi okutuyorum:
Gerekçe: 
Önerge ile dövizle askerlik hizmetinden yararlanmak
üzere 38 yaşının sonuna kadar başvuruda bulunmamış veya başvurdukları hâlde
ödemelerini tamamlamadıkları için dövizle askerlik hizmeti kapsamından
çıkarılan yükümlülerin de 1.000 Avro veya karşılığı kadar yönetmelikte
belirtilecek yabancı ülke parasını ödemek suretiyle askerlik hizmetini yerine
getirmiş sayılmalarına imkân tanınması amaçlanmıştır.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmiştir.
Önergeyle değiştirilmiş maddeyi oylarınıza sunuyorum:
Kabul edenler… Etmeyenler… Madde kabul edilmiştir.
3’üncü madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 3’üncü
maddesinde yer alan “50” ibaresinin “15” olarak değiştirilmesini arz ve teklif
ederiz.
 Mehmet
Günal Kamil Aydın Nuri
Okutan
 Antalya Erzurum Isparta

 Kadir
Koçdemir Erhan Usta Erkan
Haberal 
 Bursa Samsun Ankara
 Mustafa
Mit 
 Ankara 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
3’üncü maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Kadim Durmaz Selin
Sayek Böke Lale Karabıyık
 Tokat İzmir Bursa
 Yakup Akkaya Erkan
Aydın Mahmut Tanal
 İstanbul Bursa İstanbul
 Bihlun Tamaylıgil 
 İstanbul 
MADDE 3- 21/2/1963 tarihli ve 210 sayılı Değerli
Kağıtlar Kanunu’na ekli Değerli Kağıtlar Tablosu’nun (6) numaralı sırası
aşağıdaki şekilde değiştirilmiştir.
"6.a) Kanuni bildirim süresi dışında
doğum nedeniyle 
düzenlenen Türkiye Cumhuriyeti kimlik
kartı  5
b) Değiştirme nedeniyle düzenlenen
Türkiye Cumhuriyeti 
kimlik kartı  5
c) Kayıp nedeniyle düzenlenen Türkiye
Cumhuriyeti 
kimlik kartı  10"
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
3’üncü maddesinin tasarı metninden çıkarılmasını arz ve teklif ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri

 Erol Dora Dilek
Öcalan Garo Paylan
 Mardin Şanlıurfa İstanbul
 Berdan Öztürk
 Ağrı
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet önergeye katılıyor mu?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz.
BAŞKAN – Komisyonun ve Hükûmetin katılmadığı önerge
hakkında Garo Paylan, İstanbul Milletvekili.
Buyurun Sayın Paylan. (HDP sıralarından alkışlar)
Süreniz beş dakikadır. 
GARO PAYLAN (İstanbul) – Sayın Başkan, sayın
milletvekilleri; torba yasada en çok olan madde Türkiye Cumhuriyeti kimlik
kartıyla ilgili. Yeni kimlik kartlarımız olacak. Komisyonda çok tartıştık bu
meseleyi, kimlik kartları bu torba yasanın bir parçası olmasın dedik ancak
maalesef o şekilde geldi. 
Şimdi, kimlik kartlarında bir bam teli var; din hanesi.
Din hanesi, benim hanemde -şöyle gördüğünüz gibi, herhâlde bu Mecliste birkaç
kişide farklı yazıyor, herkeste “Müslüman” diye yazıyor- bende “Hristiyan” diye
yazar. 
SELİNA DOĞAN (İstanbul) – Meclis kartlarımızda da
yazıyor öyle.
GARO PAYLAN (Devamla) - Çocukluğumdan beri, bir devlet
dairesine gittiğimde kimlik kartının önce önüne bakarlar, işte anlamadıkları
bir isim var, Garo; hemen arkasını çevirirler, Hristiyan ve bu yüzden onlarca
kez ayrımcılığa uğramışımdır. 
NECİP KALKAN (İzmir) – Ayıp ya! Bu doğru değil ya!
GARO PAYLAN (Devamla) - Bir işim bir günde yapılacaksa
bir haftada veya on günde yapılmamıştır, defalarca ayrımcılığa uğramışımdır. 
NECİP KALKAN (İzmir) – Yakışıyor mu sana böyle
palavralar?
GARO PAYLAN (Devamla) – Şimdi, demokrasi dediğimiz…
HAKAN ÇAVUŞOĞLU (Bursa) - Bakın, Lozan’ın gereği bu.
Bu, ayrımcılık falan değil.
GARO PAYLAN (Devamla) - Burası demokratik bir ülke
olacaksa… Çoğunluğun hakları değil, az olanların, azaltılmışların hakları
korunursa ve onların ayrımcılığa uğrama riskleri azaltılırsa burası demokratik
bir ülke olacak. 
Din hanesinin kalkması için bir önerge verdik ancak
AKP’li milletvekilleri tarafından reddedildi, yeni kimlik kartlarında. Biz bu
yüzden AİHM’de mahkûm olduk. Avrupa Birliğinin hiçbir ülkesinde kimlik
kartlarında din hanesi yok ancak bizde ısrarla bu din hanesini koruma yönünde
bir eğilim var, mahkûm olduğumuz bir gerekçeyle. 
Bakın, din hanesi ne tip ayrımcılıklara yol açıyor? Bu,
AİHM’deki karar sonrası “Efendim, isteyen boş bıraksın.” diye bir madde
getirildi. Burayı boş bıraktığınızda da karşısındakinin yüzüne “Demek ki
ateist.” diye bakarlar, mesela kamu görevlileri. 
Şunu söyleyeyim: Bu din hanesi dışında, Teşkilat-ı
Mahsusadan kalma başka bir uygulamamız daha var. Hani, “Lozan’dakiler”
diyorsunuz ya, Teşkilat-ı Mahsusa o Lozan’daki azaltılmışlarla ilgili soy kodu
uygulaması yaptı ve soy kodu uygulaması Türkiye Cumhuriyeti devletinde hâlâ
uygulanıyor. Benim soy kodum, Ermenilerin soy kodu 2’dir, Rumların 1,
Musevilerin 3, Süryanilerin 4’tür. Niçin tutar soy kodunu devlet? Çünkü yaptığı
uygulamalara baktığımızda, varlık vergisinde soy kodunu uygulamıştır. Benim
dedemin mal varlığı, soykırımdan sonra ayağa kalkmaya çalışan dedemin mal
varlığı bir kez daha varlığının 10 misli varlık vergisi uygulanarak
gasbedilmiştir ve soy kodu uygulaması mesela, 6-7 Eylül 1955 uygulamalarında
kapılara işaret vurulup yağmalanması için uygulanmıştır ve soy kodu hâlâ
devrededir. 
Devletimiz vatandaşlarının diniyle uğraşmamalıdır.
“Osmanlı” diyorsunuz ya, Osmanlı’da dinî örgütlenmeler vardı. Dinî
örgütlenmelere de insanlar giderlerdi… Mesela biz Patrikhane’ye gidip
başvururuz, Patrikhane bir çocuğu vaftiz eder ve kaydeder. Devlet niçin
insanlarımızı kaydediyor dini çerçevesinde? Siz değil miydiniz “Devlet din
alanından çekilsin, din alanı özgürleşsin.” diyen? Ancak bakın, hâlâ
savunduğunuz Diyanet İşleri Başkanlığı “Cemevleri benim kırmızı çizgimdir.”
diyebiliyor, ahkâm kesebiliyor din üzerine. Neden? Çünkü üsttenci. Devletin bir
dini var ve onu esas sayıp diğerleriyle ilgili “Kırmızı çizgidir.” diye ahkâm
kesebiliyor. 
O açıdan, bizim devlet olarak önce kimlik kartlarından
başlayarak din hanesini kaldırmamız gerekiyor, din alanından çekilmemiz
gerekiyor, din alanını da dinî örgütlenmelere bırakmamız gerekiyor. O
kayıtlarda din haneleri kalmasın, soy kodları kalmasın, insanlar ayrımcılığa
uğramasın, insanlar bir kez daha devlet dairelerinde ayrımcılığa uğramasın. 
Bu yönde önergemiz var ilerleyen maddelerde,
desteklerinizi bekliyoruz din hanesiyle ilgili ve ilerleyen günlerde de soy
kodu uygulamalarıyla ilgili. 
Hepinizi saygıyla selamlıyorum. (HDP sıralarından
alkışlar)
BAŞKAN – Teşekkür ederim Sayın Paylan.
Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı…
BAŞKAN – Karar yeter sayısı talebi vardır, karar yeter
sayısı arayacağım.
Kabul edenler… Kabul etmeyenler… Karar yeter sayısı
vardır, önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
3’üncü maddesinin aşağıdaki şekilde değiştirilmesini arz ve teklif ederiz. 
Saygılarımızla. 
Erkan Aydın (Bursa) ve arkadaşları
MADDE 3-
21/2/1963 tarihli ve 210 sayılı Değerli Kağıtlar Kanunu’na ekli Değerli
Kağıtlar Tablosu’nun (6) numaralı sırası aşağıdaki şekilde değiştirilmiştir.
"6.a)
Kanuni bildirim süresi dışında doğum nedeniyle
düzenlenen
Türkiye Cumhuriyeti kimlik kartı  5
b) Değiştirme
nedeniyle düzenlenen Türkiye Cumhuriyeti
kimlik kartı 5
c) Kayıp
nedeniyle düzenlenen Türkiye Cumhuriyeti
kimlik kartı  10"
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkanım.
BAŞKAN – Komisyonun ve Hükûmetin katılmadığı önerge
hakkında Erkan Aydın, Bursa Milletvekili.
Buyurun Sayın Aydın. (CHP sıralarından alkışlar) 
Süreniz beş dakikadır.
ERKAN AYDIN (Bursa) – Sayın Başkan, değerli
milletvekilleri; yüce Meclisimizi saygıyla selamlıyorum.
60 sıra sayılı kanunun birinci bölüm 3’üncü madde
önergesi üzerine söz almış bulunmaktayım. 
Çarşıda, pazarda yangın yeri varken şimdi bir de nüfus
cüzdanlarına ödenecek parayla yangının üzerine benzin dökülüyor. İşsizliğin,
yoksulluğun çığ gibi büyüdüğü bir ülkede, işçinin, memurun, esnafın, çiftçinin
kan ağladığı bir ülkede Hükûmet bahar havası estiriyor. 
Yılbaşında asgari ücrete zam yapıldı, hepimiz destek
verdik. Yetmez, CHP’nin önerdiği gibi 1.500 olsun dedik, Hükûmet 1.300 TL dedi,
yasayı çıkardı. Ertesi sabah bir kalktık vergi oranları artırıldı, iğneden
ipliğe her şeye zam yapıldı. Ne oldu? Asgari ücretli, dar gelirli açlık
sınırına mahkûm edildi. 
Rakamlar acı bir tabloyu ortaya koyuyor. Türkiye
İstatistik Kurumu ve Çalışma ve Sosyal Güvenlik Bakanlığı istatistikleri
üzerinden yapılan hesaplamaya göre, asgari ücretlinin üç öğün için kişi başına
ayırabildiği tutar 3 lira 75 kuruş olurken, öğün başına bu tutar sadece 1 lira
25 kuruş düzeyinde.
En yoksul yüzde 20’lik kesim yaşamını sürdürebilmek
için gelirinin ancak yüzde 33,7’sini gıda ve benzeri harcamalara ayırmaktadır.
Eşi çalışmayan ve 2 çocuklu bir asgari ücretli asgari geçim indirimli aylık
1.300 liralık gelirinden gıda için günlük ayırdığı 15 lirayla hem eşinin hem
kendinin hem de çocuklarının karnını doyurmak zorunda. 
TÜİK madde fiyatları istatistiklerine göre Kasım 2015
tarihi itibarıyla ortalama kira bedeli 666 lira, oysa asgari ücretli kira ve
diğer konut harcamaları için yalnızca 418 lira ayırabiliyor.
Tek bir belediye otobüs biletinin Türkiye ortalamasında
1 lira 79 kuruş olduğu koşullarda -ki bu rakam büyük kentlerde çok daha fazla-
asgari ücretlinin ulaşım için ayırabildiği günlük pay sadece 3,5 lira. Bu
gelirle de tek yön bir bilet alınabiliyor. 
2015 yılının son dört ayında 4 kişilik bir ailenin
açlık sınırı 1.450 lira, yoksulluk sınırıysa 3.966 lira olarak tespit edildi.
Yani yeni asgari ücret açlık sınırının da altında bulunuyor. Şimdi, bu yetmedi,
kişi başına 8 liradan da kimlik kartı dayatılıyor. Hükûmet maalesef doğrudan
gelen bir hak olan vatandaşlığı bir gelir kalemi olarak görüyor. Tasarıya göre
yıl sonuna kadar çipli kart 8 TL üzerinden halka dağıtılacak. 4 kişilik bir
aile için bu rakam 32 lira. Sosyal bir devlette doğuştan gelen bir hak olan
kimlik kartı için vatandaştan para talep edilebilir mi? Bu parayı ödeyemeyenler
kimlik kartı olmadan mı yaşayacak? Dağıtılacak çipli kartın maliyetinin 5 TL
civarında olduğu biliniyor. Demek ki her vatandaştan 3 TL fazla para alınacak.
76 milyon dolayındaki vatandaşımızın kimlik kartlarını alması hâlinde ödeyeceği
para 598 milyon TL. Kart maliyetinin 5 TL olması düşünüldüğünde vatandaştan
fazladan 146 milyon TL para alınacak. Bu para nerede harcanacak, merak
ediyorum. Bu nedenle soruyorum: Kimlik kartlarından elde edilecek ek geliri
nerede harcayacaksınız?
Maddenin (a) ve (b) fıkralarına göre kanuni bildirim
süresi dışında doğum nedeniyle düzenlenen Türkiye Cumhuriyeti kimlik kartları
ve değiştirme nedeniyle düzenlenen Türkiye Cumhuriyeti kimlik kartları 8 TL’den
15 TL’ye yükseltiliyor, yüzde 95 oranında zam.
Değerli milletvekilleri, Türkiye nüfusunun önemli bir
kısmı kırsal kesimde yaşıyor, ağır bölgesel ve coğrafi şartlar hâkim. Birçok
köyün özellikle kış aylarında yolları kapalı. Bu kırsal kesim göz önüne
alındığında yeni doğan bir bebeği zamanında kayıt ettirmesi mümkün değil. Değil
yasal süre içerisinde, aylarca nüfus kağıdı çıkaramayan aileler var. Özellikle
güneydoğuda sokağa çıkma yasaklarının, şiddetli çatışma ortamlarının yaşandığı
bugünlerde zamanında nüfus cüzdanı çıkartmak neredeyse hayal. Şimdi, Hükûmet bu
zor şartlar altında bir ceza daha veriyor, en doğal hakka yüzde 95 oranında zam
yapıyor. 
Değerli milletvekilleri, dar gelirlinin, asgari
ücretlilerin evinde aş yok, yakacak odunu kömürü yok, sırtında paltosu yok.
Elinde ne var? Bir tek nüfus cüzdanı. Şimdi Hükûmet bunu da gelir kapısı olarak
görüyor. Şimdi soruyorum: Kimlik kartı parasını ödeyemeyenler ne yapacak,
Türkiye Cumhuriyeti vatandaşlığı yok mu sayılacak?
(Mikrofon otomatik cihaz tarafından kapatıldı) 
ERKAN AYDIN (Devamla) – Ne olacağını ben söyleyeyim:
Aziz Nesin’in oyunundaki gibi “Yaşar ne yaşar ne yaşamaz.” olacak ve yaşadıkları
da kayıtlarda olmayacak. 
Onlarca yurttaşımız insanca yaşamayı hak ediyor. 
Yüce Meclisinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim Sayın Aydın. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 3’üncü
maddesinde yer alan “50” ibaresinin “15” olarak değiştirilmesini arz ve teklif
ederiz.
Nuri Okutan (Isparta) ve
arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım. 
BAŞKAN – Hükûmet önergeye katılıyor mu? 
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkanım, katılmıyoruz. 
BAŞKAN – Komisyonun ve Hükûmetin katılmadığı önerge
hakkında Nuri Okutan, Isparta Milletvekili.
Buyurun Sayın Okutan. (MHP sıralarından alkışlar)
Süreniz beş dakikadır. 
NURİ OKUTAN (Isparta) – Sayın Başkan, değerli
milletvekilleri; görüşülmekte olan 60 sıra sayılı Kanun Tasarısı’yla ilgili
grubum adına söz almış bulunuyorum. Herkesi saygıyla, hürmetle selamlıyorum. 
Esasen, görüştüğümüz konu fevkalade önemli, elektronik
kimlik kartı meselesi. Ben mesleğe girdiğimden beri, giriş sınavlarında…
Kaymakamlıkta bir mesleki sınav, kaymakamlık sınavı yapılır. Kaymakamlık
sınavlarında karşılaştığımız ve meslekte hem kaymakam olarak hem vali olarak
uygulamasını da yaptığımız ve hedef olarak gördüğümüz bir uygulamanın kanun
tasarısını burada görüşüyoruz. Gelinen bu noktadan ben fevkalade mutlu
olduğumu, gelinen bu aşamanın kesinlikle kutlanması, tebrik edilmesi gereken
bir aşama olduğunu burada ifade etmek isterim. Bizim de esasen, bu elektronik
kimlik kartıyla ilgili yasa tasarısını desteklediğimizi de buradan belirtmek
isterim. 
Ancak, konu fevkalade önemli, bütçesi bakımından da
önemli. Bu kanun geçtikten sonra, yaklaşık 1 milyar doları kapsayan bir
bütçeyle karşı karşıyayız, sadece kimlik kartlarının değiştirilmesiyle ilgili
bir bütçedir bu. Elektronik kimlik kartı sistemine diğer kurumlardaki –mesela
vergi kimlik numaralarının, mesela sosyal güvenlik kimlik numaralarının- ve
diğer birimlerdeki kimlik numaralarının da uyumlaştırılmasıyla ilgili sistemin
kurulmasını buraya dâhil etmiyoruz. Bunu da dâhil edersek milyarlarca dolarlık
ekonomik boyutu olan bir hususu tartışıyoruz ama ondan önce, konunun kendisi
önemli. Konu, doğrudan nüfus cüzdanlarının kimlik kartı hâline dönüştürülmesiyle
ilgili. 
Ciddi bir devlet, modern bir devlet ve “Devletim.”
diyen bir devlet iki hususa en azından dikkat etmek zorunda. Kimlik veriyoruz;
vatandaşı tanımlıyoruz, vatandaşla olan ilişkimizi kuruyoruz. İki kayda çok
önem verilmesi gerekiyor. Bunun birisi toprak; ülkemizin içerisindeki tüm
toprakların envanterini iyi tutmak zorundayız, kayıtlarını iyi tutmak
zorundayız. Bu kayıtlar ne? Tapu ve kadastro kayıtları. Diğer taraftan da
vatandaşlarımızın yani o ülke içinde yaşayan vatandaşların kayıtlarını iyi
tutmak zorundayız. Bu kayıtları iyi tutarsak hem vatandaş-devlet arasındaki
ilişkileri doğru kurmuş olacağız hem vatandaşın güvenlik, refah ve eğitim,
sağlık gibi diğer kamu hizmetlerini güzel şekilde vermiş olacağız hem de
kurumlar arası ilişkiyi, devletin etkinliğini, kamu düzeninin düzgün şekilde
sağlanmasını da gerçekleştirmiş olacağız. Ancak maalesef, bu ciddiyet içinde
Hükûmet tarafını görmüyoruz. Kanun taslağının hazırlanışından getirilişine
kadar ve Mecliste bunun değerlendirilmesine kadar çok ciddi yanlışlıklar
olduğunu buradan belirtmek isterim. 
Ben bu kanun taslağıyla ilgili baştan da belirttim, biz
bunu destekliyoruz ama katkıda bulunmak isterdik. İçişleri Komisyonunda bu
değerlendirilmedi. Ben İçişleri Komisyonu üyesiyim. Bakın, kabaca söylüyorum,
3-4 milyar dolarlık bir iş. Ben, bu bütçeyi orada tartışmak isterdim, sorular
sormak isterdim. Şimdi, neden bir yılı geçti bu kanun tasarısı bakanlıktan
çıkalı? Neden şimdi gündeme geliyor, böyle çok önemli bir yasa tasarısı böyle
bir torba kanunda değerlendiriliyor? Bunun bu akçeli tarafını da sorgulamak
isterdim. 
Şu anda nüfus cüzdanlarını Muhasebat Genel Müdürlüğü
bize temin ediyor, nüfus il müdürlüklerine veriyor, onlar vatandaşlarımıza 8
liraya dağıtıyor. Şimdi, yeni gelecek kart kaç liraya ve kimler tarafından
dağıtılacak? Bunu kim alacak? Nasıl ihale edilecek? Vaktim de kalmadı, belki
diğer hususlarda bunu değerlendiririz. 
(Mikrofon otomatik cihaz tarafından kapatıldı)
NURİ OKUTAN (Devamla) – Burada, yaklaşık 80 milyon
nüfusu dikkate aldığımızda, bekleniyor ki 10 dolar civarında bir kart maliyeti
olacak, sadece devlete gelişi -vatandaşa kaç liraya verilecek, o başka- bu da
800 milyon dolar eder. Her yıl yeni doğum, kayıtların yenilenmesi, medeni
hâllerdeki değişiklikler vesair, altın yumurtlayan tavuk. Bundan, inşallah
sıra, söz gelirse diğer konuşmalarımda bahsederim.
Herkesi saygıyla, hürmetle selamlıyorum. (MHP
sıralarından alkışlar)
BAŞKAN – Teşekkür ederim Sayın Okutan.
Önergeyle ilgili bir öneri vardır.
Buyurun Sayın Akçay, size söz veriyorum. 
ERKAN AKÇAY (Manisa) – Teşekkür ederim Sayın Başkan. 
3’üncü maddedeki önergemizde yer alan “15” ibaresinin
“30” olarak değiştirilmesini teklif ediyoruz. “30” olarak kayıtlara geçmesini…
BAŞKAN – Evet, önergede yer alan “15” ibaresinin “30”
olarak değiştirilmesi suretiyle önergenin işleme konulmasını Sayın Erkan Akçay
önerge sahibi olarak talep ediyor. 
Komisyona soruyorum: Uygun görüyor musunuz? Katılıyor
musunuz? 
PLAN VE BÜTÇE KOMİSYONU SÖZCÜSÜ FARUK
ÇATUROĞLU (Zonguldak) – Katılıyoruz Sayın Başkan.
BAŞKAN – Takdire bırakıyorsunuz tabii ki.

PLAN VE BÜTÇE KOMİSYONU SÖZCÜSÜ FARUK
ÇATUROĞLU (Zonguldak) – Takdire bırakıyoruz Sayın Başkan. 
BAŞKAN – Hükûmet?
AİLE VE SOSYAL POLİTİKALAR BAKANI SEMA
RAMAZANOĞLU (Denizli) – Sayın Başkan, katılıyoruz. 
BAŞKAN – Komisyonun takdire bıraktığı,
Hükûmetin katıldığı önergeyi oylarınıza sunuyorum…
MAHMUT TANAL (İstanbul) – Sayın Başkan,
Komisyon ve Hükûmetin üstünde baskı var. 
BAŞKAN – …bu hâliyle…
MAHMUT TANAL (İstanbul) – Sayın Başkanım,
ama Komisyon ile Bakanın üzerinde baskı var çünkü grup başkan vekiline bakarak
karar veriyorlar. Yani, lütfen bu… 
İDRİS BALUKEN (Diyarbakır) – Sayın
Başkan, kaç defadır müdahale ediyorsunuz Komisyon Başkanı ile Bakana. 
BAŞKAN – Değerli arkadaşlar, bakın…
İDRİS BALUKEN (Diyarbakır) – Yani
Komisyon Başkanının iradesini dikkate almak zorundasınız.
MAHMUT TANAL (İstanbul) – İlk önce
Komisyon Başkanının ve Sayın Bakanın üzerindeki baskıyı kaldıralım yani özgür
iradeleriyle karar versinler. 
BAŞKAN – Değerli milletvekilleri, ben,
eğer Komisyon bir yanlışlık yapıyorsa İç Tüzük’e göre bunu düzeltmek
zorundayım. 
MAHMUT TANAL (İstanbul) – Ama bu bir
değil, iki değil; üç oldu Sayın Başkan. 
BAŞKAN – Komisyonun katılabilmesi için
Komisyonun çoğunluğunun burada olması gerekiyor. 
İDRİS BALUKEN (Diyarbakır) – O zaman
uyarın, İç Tüzük’le ilgili bazı şeyleri okusunlar. 
BAŞKAN – Burada olmaksızın “Katılıyorum.”
demesi İç Tüzük’e göre mümkün değil. İç Tüzük’ün 45’inci maddesi bu konuda
gayet açıktır efendim. 
MAHMUT TANAL (İstanbul) – Sayın Başkanım,
eğer yeni bir madde ihdası olsaydı, Komisyona ihtiyaç vardı aksi takdirde gerek
yok. Yani, açık, net; İç Tüzük budur. 
BAŞKAN – Efendim, fark etmiyor.
MAHMUT TANAL (İstanbul) – Yok efendim.
BAŞKAN – 45’inci maddeye göre…
MAHMUT TANAL (İstanbul) – İç Tüzük açık
ve net diyor. Yeni madde ihdası olsa siz çağıracaksınız Komisyon üyelerini,
Komisyon üyeleri… 
İDRİS BALUKEN (Diyarbakır) – Doğru diyor,
yeni madde ihdası yok ki Sayın Başkan!
BAŞKAN – Değerli milletvekilleri…
MAHMUT TANAL (İstanbul) – Yani, bu böyle
olmaz.
OSMAN AŞKIN BAK (Rize) – Sayın Başkan,
devam edelim. 
BAŞKAN – Bir saniye efendim… 
İDRİS BALUKEN (Diyarbakır) – Değişiklik
önergeleriyle ilgili Komisyon çoğunluğu gerekmiyor. 
BAŞKAN – Değerli milletvekilleri, İç
Tüzük’ün 45’inci maddesine göre, komisyon temsilcisi komisyon metninde herhangi
bir değişiklik öngören öneriyi reddetmekle görevlidir, ona katılması İç Tüzük’e
göre mümkün değildir. Katılabilmesi için komisyon çoğunluğunun burada olması
gerekiyor yani toplantı yeter sayısı olarak ifade ettiğimiz sayının burada
olması gerekiyor. O sayı burada olmaksızın komisyon temsilcisinin, sözcünün
“Katılıyorum.” demesi mümkün değildir. Ben bunu hatırlatmak, aramak zorundayım.
Benim yaptığım budur. İç Tüzük’e uygun hareket edilmesini sağlıyorum efendim. 
Önergeyi değişik hâliyle oylarınıza sunuyorum: Kabul
edenler… Etmeyenler… Önerge kabul edilmiştir.
Kabul edilen önerge çerçevesinde, bu doğrultuda
değiştirilen maddeyi oylarınıza sunuyorum: Kabul edenler… Etmeyenler… Madde
kabul edilmiştir.
Sayın milletvekilleri, 4’üncü madde üzerinde ikisi aynı
mahiyette olmak üzere toplam üç önerge vardır.
Okutacağım ilk iki önerge aynı mahiyettedir,
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 4’üncü
maddesinde yer alan “8” ibaresinin “5” olarak değiştirilmesini arz ve teklif
ederiz.
 Mehmet Günal Kamil
Aydın İsmail Faruk Aksu
 Antalya Erzurum İstanbul
 Kadir Koçdemir Erhan
Usta Erkan Haberal
 Bursa Samsun Ankara
 Mustafa Mit  Ankara
Aynı mahiyetteki diğer önergenin imza sahipleri:
 Nurhayat Altaca Kayışoğlu Mahmut
Tanal Lale Karabıyık
 Bursa İstanbul Bursa
 Kadim Durmaz Yakup
Akkaya Bihlun Tamaylıgil
 Tokat İstanbul İstanbul
 Selin Sayek Böke  İzmir
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte
olan 60 sıra sayılı Kanun Tasarısı’nın 4’üncü maddesinin tasarı metninden
çıkarılmasını arz ve teklif ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri
 Erol Dora Berdan
Öztürk Ayhan Bilgen
 Mardin  Ağrı Kars
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ FARUK ÇATUROĞLU (Zonguldak) – Katılmıyoruz Sayın
Başkan.
BAŞKAN
– Hükûmet?
AİLE
VE SOSYAL POLİTİKALAR BAKANI SEMA RAMAZANOĞLU (Denizli) – Sayın Başkan,
katılmıyoruz.
BAŞKAN
– Komisyonun ve Hükûmetin katılmadığı önerge hakkında Ayhan Bilgen, Kars
Milletvekili.
Buyurun Sayın Bilgen. (HDP sıralarından alkışlar) 
Süreniz beş dakikadır.
AYHAN BİLGEN (Kars) – Sayın Başkan, değerli
milletvekilleri; güvenlik sektörüyle ilgili, askerlikle ilgili yasa yapım
süreçlerinin sivil katılıma açık olması aslında uluslararası kamuoyunda
yaklaşık kırk yıldır tartışılıyor ve buna dair de mekanizmalar var. Ama ne
yazık ki ülkemizde, değil yasa yapım süreçlerine katılım, neredeyse fiilî
uygulamayı sivil denetimin bile imkânı yok. Bu mekanizmalar Türkiye’nin taraf
olduğu sözleşmelerde de aslında zorunlu kılınmış olmasına rağmen, ne yazık ki
hem bu sorumluluklar yerine getirilmiyor hem de diğer denetim mekanizmalarının
hayata geçirilmesi imkânsızlaştırılıyor. 
Yasa yapım süreçlerine sivil katılımın sağlanması
aslında demokrasinin de olmazsa olmazlarındandır. Tabii, askerlikle ilgili
işlerin teknik ya da uzmanlık gerektiren boyutları olmakla birlikte, esas
itibarıyla eğer toplum yararı yasa yapım sürecinin olmazsa olmazı ise bu
durumda bu sürece toplumun nasıl baktığının, nasıl yaklaştığının ölçülmesi de
siyaset kurumu açısından bir zorunluluktur. Bugün tartıştığımız konularla
ilgili toplumun nasıl yaklaştığını yani zorunlu askerlik konusuna toplumun
nasıl baktığını, askerde sivil şüpheli ölümlerle ilgili toplumun kaygılarının,
korkularının neler olduğunu ölçmeye, öğrenmeye bile ne yazık ki cesaretimiz yok
ve bunu da savunurken kurumları yıpratmama adına iddia edebiliyoruz, ifade
edebiliyoruz. Oysa tam tersine, bu kurumların topluma hizmet etmesi tam da
varlık sebeplerinin gereğidir. Dünyada buna dair çok ciddi kurumlar var,
uygulamayı izlemeye dair kurumlar var. Mesela, Amerika Birleşik Devletleri’nde
polis izlemeye dair mekanizmalar var. İsrail’de kontrol noktalarını takibe dair
sivil izleme mekanizmaları var. Liberya’da, Arjantin’de, Malezya’da, dünyanın
birçok ülkesinde buna dair ciddi çalışmalar, yasal haklar, sivil toplum
örgütlerine tanınmış yasal haklar ve hatta askerî bürokrasiyi denetleyen,
izleyen, polisi, iç güvenlik birimlerini denetleyen sivil kurumlara tanınmış
ciddi bir statü var. Tabii, eğer, bunu bir güvenlik zafiyeti gibi algılayan bir
siyaset aklına sahipseniz, böyle bir yönetim kültürüne sahipseniz, bu durumda
bunları tartışmaya, bunları konuşmaya henüz cesaret edemezsiniz. Oysa tam
tersine, eğer Türkiye, askerî bürokrasinin iç güvenlikle ilgili uygulamalarını
ya da iç güvenlik birimlerinin fiilî uygulamalarını sivil denetime açmayı
başarabilse, bununla ilgili doğrudan yasa yapma kanallarını açabilse, bununla
ilgili sivil toplum örgütlerinin çalışmalarına imkân verse, izin verse galiba,
bu ülkede hem insan güvenliğiyle ilgili hem de özgürlüklerle, barışla ilgili
daha ciddi kazanımlar elde edeceğiz ama ne yazık ki Türkiye’de hâlâ güvenlik ve
özgürlük kavramlarının dengesinden bahsedenler, dengesinden söz edenler bu iki
kavramı birbirinin alternatifi gibi görüyorlar, birbirinin zıttı gibi
görüyorlar. Oysa, artık güvenlik kavramı, dünyada devlet güvenliği bağlamında
ele alınmıyor. Bu çok eski bir zihniyeti, 1930’ların, 1940’ların devlet
zihniyetini yansıtıyor. Artık güvenlik kavramı, dünyada insan güvenliği, toplum
güvenliği bağlamında ele alınıyor. Eğer insan güvenliği ve toplum güvenliğini
esas alıyorsanız da toplumun kendi güvenliğini denetleyebilecek yetkinlikte
olduğuna inanmak zorundasınız, demokrasinin asgari şartı budur. Türkiye’de de
bu konuda, geçtiğimiz yıllarda, İçişleri Bakanlığı çatısı altında 3,5 milyon
avroluk bir proje yapıldı ama şimdi, bırakın bu projenin gereğini yapmak,
milletvekillerinin bile -sivil toplum örgütlerini, insan hakları örgütlerini
bir tarafa bırakıyoruz- bu denetim işlevini, rolünü görmesine imkân vermeyen
bir ortamdan geçiyoruz. Gerek Cenevre sözleşmeleri gerekse Türkiye'nin taraf
olduğu diğer sözleşmeler, Anayasa’nın 90’ıncı maddesi dolayısıyla güvenlik
bürokrasisini doğrudan bağlıyor. Bugün, güvenlik bürokrasisinin yaptıklarından
dolayı iç hukukta yargılanma yolu kapalı da olsa bir gün uluslararası hukuk
önünde yargılanmanın bu kurumları daha çok yıpratacağını umarım bu Meclis erken
fark eder. 
Herkesi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Bilgen. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Şimdi okutacağım iki önerge aynı mahiyette
bulunduğundan önergeleri birlikte işleme alacağım. Talepleri hâlinde, önerge
sahiplerine ayrı ayrı söz vereceğim veya gerekçelerini okutacağım. 
Şimdi, aynı mahiyetteki önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35 Milletvekilinin
Bazı Kanunlarda Değişiklik Yapılmasına Dair Kanun Teklifi’nin 4’üncü maddesinin
aşağıdaki şekilde değiştirilmesini arz ve teklif ederiz. 
Saygılarımızla. 
Nurhayat Altaca Kayışoğlu
(Bursa) ve arkadaşları 
Madde 4 – 210 sayılı Değerli Kağıtlar Kanununa
aşağıdaki geçici madde eklenmiştir. 
“Geçici Madde 3- 31.12.2016 tarihine kadar nüfus
cüzdanlarından 5 TL değerli kağıt bedeli alınır ve bu bedelin tespiti Kanunun 1
inci maddesi kapsamında yapılmaya devam edilir.” 
Aynı mahiyetteki diğer önergenin imza sahipleri: 
İsmail Faruk Aksu (İstanbul)
ve arkadaşları 
BAŞKAN – Aynı mahiyetteki iki önergeye Komisyon
katılıyor mu? 
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet? 
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz. 
BAŞKAN – Komisyonun ve Hükûmetin katılmadığı önerge hakkında
İsmail Faruk Aksu, İstanbul Milletvekili. 
Buyurun Sayın Aksu. (MHP sıralarından alkışlar) 
Süreniz beş dakikadır. 
İSMAİL FARUK AKSU (İstanbul) – Sayın Başkan, sayın
milletvekilleri; 60 sıra sayılı Kanun Tasarısı’nın 4’üncü maddesi hakkında
grubum adına söz aldım. Hepinizi saygıyla selamlıyorum.
Türkiye, kendisine sunduğu fırsatlar kadar içinde
barındırdığı risklerle dolu bir coğrafyada yer almaktadır. Dolayısıyla,
Türkiye'nin bölgesel ve küresel etkinliği, bu fırsatları ne ölçüde
değerlendirdiği ve tehditleri ne oranda bertaraf edebildiğiyle doğru orantılı
olacaktır; vatandaşlarının huzurunu ve güvenliğini temin etmesi ile refahını
artırabilmesi de buna bağlı olarak gelişecektir. Ancak, AKP iktidarları iç ve
dış gelişmeleri sağlıklı okuyamamış, fırsatları ve tehditleri doğru
değerlendirememiş, Türk milleti için huzurlu ve güvenli bir gelecek tesis
edecek adımlar atamamıştır. Uygulanan iç ve dış politikalar Türkiye'nin terör
ithal eden bir ülke olmasına yol açmış, terörle mücadele yerine müzakere yapılması
sonucu şehirler silah ve bomba deposu hâline gelmiştir. Her gün şehit haberleri
gelmesi ve terör olaylarının ivme kazanması bu yanlış politikaların bir sonucu
olarak gelişmiştir. Nitekim, 20 Temmuzdan bu yana yaşanan gelişmeler ve çözüm
süreci itirafları, aslında gaflet ile ihanet arasındaki çizginin bazen ne kadar
ince olabileceğini de hepimize göstermiştir.
Değerli milletvekilleri, son yıllarda bilişim
suçlarında ciddi artışlar görülmektedir. Bu ortamda, her türlü kişisel ve
ekonomik bilgilerin yükleneceği çipli kimlik kartlarındaki bilgilerin güvenliği
nasıl sağlanacaktır? Yapılan bu düzenlemenin kişisel verilerin istismar
edilebileceği bir alana dönüşmesinin önüne nasıl geçilecektir? Tasarıda bu
tereddütleri giderecek hususlara yer verilmemiştir, bu konuda özel bir
düzenleme de yapılmamıştır.
Yine, tasarıyla, nüfus ve vatandaşlık işlerinde çalışan
personelin iş yüküne uygun olarak mali haklarında iyileştirme yapılmamaktadır.
Nüfus ve vatandaşlık hizmetlerinde çalışan memurlar için mutlaka özel bir fazla
çalışma ücreti düzenlenmelidir zira ilgililerin çalışma şartları bunu zorunlu
kılmaktadır. Diğer taraftan, nüfus işi, uzmanlık gerektiren bir iş hâline
dönüşmüştür. O sebeple, bakanlıkta buna uygun bir kadro sistemi oluşturulması
gerekmektedir. Ayrıca, tasarıyla bu birimlerdeki personel eksikliği de
giderilmemektedir. Bu çerçevede, vatandaşlarımızın daha etkin hizmet alabilmesi
ve hizmet veren memurların daha verimli çalışabilmesi için anılan eksikliklerin
giderilmesini gerekli görüyoruz. 
Önergemizle, tasarının bu yöndeki bir eksikliğinin
giderilmesini öneriyor, yüce Meclisi saygıyla selamlıyorum. (MHP sıralarından
alkışlar) 
BAŞKAN – Teşekkür ederim Sayın Aksu.
Diğer önerge hakkında Nurhayat Altaca Kayışoğlu, Bursa
Milletvekili.
Buyurun Sayın Kayışoğlu. (CHP sıralarından alkışlar) 
Süreniz beş dakikadır.
NURHAYAT ALTACA KAYIŞOĞLU (Bursa) – Teşekkür ediyorum
Sayın Başkanım.
Değerli milletvekilleri, 4’üncü madde üzerinde
verdiğimiz önergeyle ilgili söz almış bulunuyorum. 
Öncelikle, uygulamadan gelen bir kişi olarak, bir
hukukçu olarak yasa yapma teknikleri üzerindeki sıkıntıları hâlâ aşamamış
olduğumuzu görüyorum ve terminoloji kargaşasından kurtulmayı umut ediyorum.
Yasa tasarısındaki birçok maddede, yasada geçen “nüfus cüzdanı” ibaresinin
“kimlik kartı” olarak değiştirilmesi öngörülmüş fakat üzerinde konuştuğum
4’üncü maddede “nüfus cüzdanı” ibaresi kullanılmış, geçici maddede “nüfus
cüzdanı” ibaresi tekrar eklenmiştir.
Şimdi, tarih 19 Mart 2015, haber başlığı şöyle: “3 lira
için adliyelik oldu, saatler sonra cinayet işledi.” 20 yaşındaki birisi 7
çocuklu birini 3 lira para üstü nedeniyle çıkan tartışmada öldürüyor ve
birisini de ağır bir şekilde yaralıyor. Yine, 3 mart 2013 tarihli habere göre
“5 lira için arkadaşını öldürdü.” deniliyor ve başka bir haber de “5 lira için
taksiciyi öldürdüler.” şeklinde. 3’üncü sayfa haberlerinde çokça rastlıyoruz.
Maalesef, Türkiye, iktidarın uygulamalarıyla gelir
adaletsizliğinde ön sıralarda yer aldı, bu nedenle yoksul insanlar birileri
için hiçbir şey ifade etmeyen bu küçük rakamlar nedeniyle cinayet işliyorlar ve
Hükûmet bunu tersine çevirecek hiçbir şey yapmıyor, vaatlerde bulunmuyor.
Ülkemizde 17 milyon yoksul vatandaş var, yasa değişikliğiyle getirilen bedeller
karşılığında yoksulların kimliklerini değiştiremeyeceğini ya da günlük zorunlu
ihtiyaçlarından kısmak zorunda kalacaklarını söylemek, maalesef içimizi
acıtıyor. 
Gelelim kimliklerin değiştirilmesi meselesine.
Vatandaşın günlük hayatını düzenleme yetkisini ve her şeyi şekle şemaile
indirgeyen iktidarınız, bunlarla burada vaktimizi dolduracağına, bireylerin
vatandaşlık bağını güçlendiren özgürlüklerle ilgili, sosyal haklarla ilgili,
sağlıkla ilgili, eğitimle ilgili düzenlemeleri yüce Meclisimize getirse daha
iyi olmaz mıydı? Cumhuriyet Halk Partisi Grubu olarak sunduğumuz yasa
tekliflerini getirseniz, vatandaşın umurunda olmayan kimliğin şekli yerine
gerçek sorunlarını, yakıcı sorunlarını çözsek daha iyi olmaz mıydı? Bugün
vatandaşına kimlik kartı vermeyen ama özgürlükler veren ülkeler var. Getirin,
Seçim Kanunu’nu değiştirelim, vatandaşın iradesi bu yüce Meclisin dışında
kalmasın. Getirin, Siyasi Partiler Kanunu’nu değiştirelim, lider sultasını
kaldıralım, milletvekillerinin iradesi özgürleşsin. Getirin, basını
özgürleştirelim, halk doğru haber alma hakkına kavuşsun. Sulh ceza
mahkemelerini kaldıralım, İç Güvenlik Yasası’nı kaldıralım, zorunlu din
derslerini kaldıralım, cemevlerini ibadethane sayalım ve kimliklerimizde yer
alan zorunlu din hanesini kaldıralım. Getirin, köylerin tüzel kişiliğini geri
verelim, genel sağlık sigortasını kaldıralım. İşte, bütün bunları
düzenlediğimiz zaman, o zaman vatandaşlık kimliği anlam kazanır. 
Devlet ile birey arasındaki vatandaşlık bağı,
insanların gece yatarken huzur içinde uyuduğu bir ortamda kurulur. “Bugün evime
sağ salim gidebilecek miyim?” kaygısının yaşandığı bir ülkede kimliğin şeklini
değiştirseniz ne olacak, değiştirmeseniz ne olacak? Bu kimliklerden sonra
hayatınız mı güzelleşecek? İnsanlar kimlik kartı değişince iş mi bulacaklar?
İnsanların verdiği vergilerin nereye gittiğini şeffaf bir şekilde öğrendiği
düzenlemeler varsa vatandaş kendini değerli hisseder. Yoksa, şekli şemaili
değişen kimlik kartına ödediği değerli kâğıt bedeli vatandaşın kendini değerli
hissetmesini sağlamaz. Vatandaşın verdiği vergilerin, değerli kâğıt
bedellerinin çoğu sapık zihniyetli Diyanet fetvacılarına maaş olarak gittikten
sonra, o kimlikleri altından yapsanız ne olacak, son teknolojiyle donatsanız ne
olacak? 
Biz bu nedenle, dayatılan bu bedellere karşı olduğumuzu
belirtmek istiyoruz. Sizin için 8 liranın hiçbir anlamı olmayabilir ama 3
çocuklu bir ailede 5 kişinin kimlik kartı 40 lira olacaktır. 17 milyon yoksul
vatandaştan çıkacak bu 8 liralar toplam 136 milyon olacak, sarayın altı aylık
giderini karşılayacaktır.
Biraz oradan tasarruf ederseniz, vatandaşımız da
zannediyorum bunları ödemek zorunda kalmayacaktır diyorum, hepinizi saygıyla
selamlıyorum. 
Teşekkür ederim Sayın Başkan. (CHP sıralarından
alkışlar)
BAŞKAN – Teşekkür ederim Sayın Kayışoğlu.
Aynı mahiyetteki iki önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
4’üncü maddeyi oylarınıza sunuyorum: Kabul edenler…
Etmeyenler… Kabul edilmiştir.
Sayın Akçay, sanıyorum söz talebiniz var.
Buyurun, mikrofonu açıyorum.
V.- AÇIKLAMALAR (Devam)
29.- Manisa Milletvekili Erkan Akçay’ın, İstanbul
Milletvekili Garo Paylan’ın 60 sıra sayılı Kanun Tasarısı’nın 3’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
ERKAN AKÇAY (Manisa) – Teşekkür ederim Sayın Başkan.
Biraz evvel kürsüde konuşan milletvekili Sayın Garo
Paylan, tutanağa geçtiği şekliyle ifade ediyorum “Benim dedemin mal varlığı,
soykırımdan sonra ayağa kalkmaya çalışan dedemin mal varlığı bir kez daha…”
diyerek ifade ediyor. Bu konuşmada “soykırım” ifadesi ve ibaresi geçmektedir.
Tabii, sayın konuşmacının kastı nedir, izaha muhtaçtır fakat malum olduğu
üzere, dünyanın çeşitli bazı ülkelerinde bazı kesimlerin, bazı Türkiye
düşmanlarının dile getirdiği o sözde soykırım iddiaları mıdır, değil midir? Bu
ifade konuşmacıya aittir. Eğer böyle bir ifadeyse bunu kabul etmek asla mümkün
değildir. Bu ifadeyi kesinlikle ve şiddetle reddederiz. Diğer grup başkan
vekillerinin ve başta sayın konuşmacı olmak üzere, onların da görüşlerini,
doğrusu merak etmekteyiz.
Soykırım söz konusu bile değildir. Bir mahkeme kararı
yoktur. Bunlar, birtakım Türkiye düşmanlarının gerçek dışı isnat ve
iftiralarıdır. Fakat gerçek olan, belgelere dayanan bir husus vardır, o da: O
dönemde, belli bir tarih kesitinde Hınçak ve Taşnak çetelerinin katliamları söz
konusudur. Ve bu Ermeni Hınçak, Taşnak çeteleri tarafından –motamot- 518.301
kişinin katledildiği, öldürüldüğü de devlet arşivlerinde belgeli ve kayıtlıdır,
bunu da bir not olarak ifade ediyorum. 
Özellikle, 1915 yılında meydana gelen hadiseler de
kastedilmiş ise -parantez içinde ifade etmek isterim- yine devletin
arşivlerinde, kayıtlarında da belgesiyle yer almaktadır ki bu yerleşim
yerlerinin değiştirilmesi sırasında meydana gelen öldürme hadiselerinin de
hangi aşiret ve çeteler tarafından yapıldığı da yine, devletin belgelerinde
kayıtlıdır. Şimdilik söyleyeceklerim bunlardır. 
Teşekkür ederim Sayın Başkan.
BAŞKAN – Teşekkür ederim Sayın Akçay.
ERKAN AKÇAY (Manisa) – Sizin de Başkan olarak elbette
bir düzeltme… 
BAŞKAN - Sayın Baluken, talebiniz var mı efendim?
İDRİS BALUKEN (Diyarbakır) – Hayır, diğer grup başkan
vekilleri konuşsunlar…
BAŞKAN – Sayın Bostancı…
30.- Amasya Milletvekili Mehmet Naci Bostancı’nın,
İstanbul Milletvekili Garo Paylan’ın 60 sıra sayılı Kanun Tasarısı’nın 3’üncü
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum. 
Sayın Paylan’ın “soykırım” ifadesini reddediyorum. 
“Soykırım” kavramı, İkinci Dünya Savaşı sırasında Nazilerin
Yahudilere yönelik uygulamaları neticesinde gündeme gelmiş ve hukukileşmiş bir
kavram olarak ortaya çıkmıştır. “Jenosit” yahut da “holokost” olarak
kullanılır, “nihai çözüm” anlamında. 
Esasen, Ermeni soykırımı iddiaları, bu hukuki kavramın
teşekkülünden sonra bir politik spekülasyon olarak dile getirilmiştir, geçmişi
de vardır muhakkak. Hukuki olarak jenositin Nazilerin uygulamasından kabulünden
sonra, politik spekülasyona konu edilen başka kesimler de olmuştur. Buradan bir
tür güç çıkartarak yeni bir konum ve siyasal güç elde etmek isteyen çevreler bu
kavrama müracaat etmişlerdir. Ermeni soykırımından bahsedenler, tarihçilerin
ilgilerinden ve çalışmalarından ziyade, siyasetin gücüyle ve kimi
parlamentolardan, tarihte neler yaşandığından çok da haberi olmayan ama güçler
ilişkisindeki vaziyete göre pozisyon alan birtakım parlamentolardan kararlar
çıkarmaya çalışarak buna bir meşruiyet kılıfı aramışlardır. 
Türkiye'nin yakın geçmişinde Sayın Paylan’ın kendisini
boyalı kuş gibi hissettiği olaylar yaşanmış mıdır? Mümkündür, mümkündür. Varlık
vergisi doğrudur, çok da eleştirilmiştir varlık vergisi romanlarda, tarihî
kitaplarda. Yine “Atatürk’ün Selanik’teki evi yakıldı.” kışkırtmasıyla
insanların İstanbul’da sokağa dökülmesi ve bunun birtakım gizli devlet yapılanmaları
marifetiyle manipüle edildiği meselesi de çok tartışılmıştır. Eksik kalan
kısmını tamamlayayım: 1930’lu yıllarda Trakya’da da Yahudilere yönelik benzeri
bir vergilendirme işi olmuştur. Evet, bunlar yakın tarihimizde yaşanmış acı
örneklerdir ve bunlar o tarihten sonra çok çeşitli kereler eleştirilmiştir. 
Kaldı ki tarihe baktığımızda “Benim tarihim tertemiz.”
diyebilecek herhangi bir toplumsal kesim, siyasal toplum yoktur. Esasen bugün
Sayın Paylan’ın soy olarak mensup olduğu kesimin de hemen aklımıza gelen
örneklerinden birisi Karabağ’da yaşanan Hocalı katliamıdır. Orada, maalesef,
çok dramatik bir katliam yaşanmıştır. 
Mesele şudur: Türkiye için, biz, evet, geçmişte neler
yaşandığına ilişkin konuşalım, tartışalım. Sadece Sayın Paylan bunu dile
getirmiyor, başka çok çeşitli çevreler bir tarihçilik namusuyla, demokratik
Türkiye'nin kurulması doğrultusundaki o büyük rüya dolayısıyla yakın tarihe
ilişkin bu analizleri yapıyor ve Türkiye'nin önüne bir gelecek koyuyor. Biz,
tabii, Sayın Paylan’dan da -bir vekil olarak gelmiş, burada son derece onurlu
bir vazife yerine getiriyor- demokratik Türkiye'nin inşasında rol almasını,
geçmişe ilişkin eleştirileri dile getirirken bunların yanına muhakkak o olumlu,
makul, ortaklığı esas alan, özgürlükçü ve demokratik Türkiye için neler
yapıldığına dair de üç beş kelam etmesini bekleriz. Çünkü böylesine olumlu
değerlendirmeler de aynı zamanda Türkiye'nin geleceğe doğru yürüyüşünde
insanların ortaklığını, birliğini -soyu ne olursa olsun, inancı ne olursa
olsun- tahkim eden bir retorik görevi yapacaktır. Sayın Paylan’dan ben esasen
bu tür değerlendirmeleri duymuş değilim, eleştirileri dinliyorum ama olumlu
sözlere ilişkin herhangi bir şey dinlemiyorum. Esasen kendisinin buradaki
varlığının dahi başlı başına demokratik Türkiye için bir olumluluk sayılması
gerekir. (AK PARTİ sıralarından alkışlar)
O yüzden, bu değerlendirmeleri yaparken insaflı olmak,
vicdanlı olmak, dünyadaki çok çeşitli ülkelerin tarihsel hikâyelerini dikkate
almak, belki mukayeseli bir analiz yapmak -bütün bunlar burada yapılmayabilir
ama insanın zihninde vardır bunlar- ve bunun üzerine konuşmak daha doğru olur
kanaatindeyim.
Saygılarımı sunuyorum.
BAŞKAN – Sayın Gök…
31.- Ankara Milletvekili Levent Gök’ün, İstanbul
Milletvekili Garo Paylan’ın 60 sıra sayılı Kanun Tasarısı’nın 3’üncü maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
LEVENT GÖK (Ankara) – Teşekkür ederim Sayın Başkan.
Sayın Başkan, ulusça hepimizin geleceğe dair güvenli
bakabileceği bir toplumu yaratmak hepimizin görevi ve ödevi olmalıdır.
Tarihimizde yaşanmış pek çok acı hadise vardır ve bu acı hadiselerin elbette
bıraktığı travmalar, üzüntüler, acılar bugün de devam edebilir. Önemli olan
güçlü bir ulus olabilmenin yegâne koşulu bu acıların üstesinden gelebilmek,
travmaları aşabilmek ve herkesin -hangi etnik kökenden olursa olsun, hangi
mezhepten olursa olsun- “Ben şu anda iyi ki Türkiye'de yaşıyorum.” diyebileceği
bir ortamı sağlamaktır. 
Bu tarihsel konularda tarihçilerin özellikle arşivlerde
çalışarak gerçekleri ortaya çıkartması esas olmalıdır. Ama biz siyasetçilere
düşen de yaşanmış acıların üzerinden yeni güzellikler yaratmak ve bu acıları
yaşadığını, içinde travmalar geçirdiğini bildiğimiz herkese kucağımızı açmaktır
ve böyle acıların yaşanmayacağı güzel bir Türkiye’de çok daha mutlu ve özgür
yaşayacağımızı herkese hissettirmektir. Bu bakımdan, ben Türkiye’nin önüne
bakarak, geleceğe bakarak bir daha geçmiş acıların yaşanmamasının ve bu
acılardan ders alınarak sağlam, birbirini kucaklayan bir toplumun inşasının
daha önemli olduğunu ve bu konudaki duygularımızın, geleceğe güçlü bir ulus
olarak birbirimize sarılmak duygusuyla ifade edilmesinin önemli olduğunu
düşünüyorum.
Teşekkür ederim. (CHP sıralarından alkışlar)
BAŞKAN – Teşekkür ederim Sayın Gök.
Sayın Baluken…
İDRİS BALUKEN (Diyarbakır) – Sayın Garo Paylan
konuşacak.
BAŞKAN – Buyurun Sayın Paylan.
32.- İstanbul Milletvekili Garo Paylan’ın, Manisa
Milletvekili Erkan Akçay, Amasya Milletvekili Mehmet Naci Bostancı ve Ankara
Milletvekili Levent Gök’ün yaptıkları açıklamalarındaki bazı ifadelerine
ilişkin açıklaması
GARO PAYLAN (İstanbul) – Sayın Başkan, sayın
milletvekilleri; Ermeni halkı bu toprakların kadim halklarından bir tanesidir,
bunu herkes az çok bilir; Kayserililer, Sivaslılar, Tekirdağlılar,
Malatyalılar, Antalyalılar, İzmirliler, hepsi bilirler. Yüzyıl önce her 5
kişiden 1’i bu topraklarda Ermeni’ydi, kadim halklar olarak bir arada
yaşıyorduk ancak bugün binde 1’in altındayız. Kılıç artığı hükmünde
bahsedilmiştir, yok hükmündeyiz. Yüzyıl önce Ermeni halkı bir devlet kararıyla
bu topraklarda kökünden söküldü ve yok edildi. Bu olaylarda benim ailem de,
bahsettiğim dedem ve ailesi… Dedem bir yetimdir, anne tarafından da, baba
tarafından da yetimler yani kılıç artıkları tarafından ben bu topraklarda
yaşıyorum, yetim kalmışlar. Benim soyum kırılmıştır. Yani Malatya’da her 3
kişiden 1’i iken bugün Malatya’da yokuz.
İSMAİL OK (Balıkesir) – Bizim dedelerimiz de yetim.
BAKİ ŞİMŞEK (Mersin) – Bizim dedelerimiz de katledildi.
Burası Türkiye Büyük Millet Meclisi!
BAŞKAN - Sayın milletvekilleri, dinleyelim efendim,
Sayın Paylan’ı dinleyelim, lütfen…
İDRİS BALUKEN (Diyarbakır) – Sayın Başkan,
düşüncelerini ifade ediyor sayın milletvekili.
İSMAİL OK (Balıkesir) – Benim dedem babasını
görmemiştir, 7 kardeşten 1’i sağ kalmamıştır. 
BAŞKAN - Sayın milletvekilleri, Sayın Paylan görüşünü
ifade ediyor, dinleyelim efendim. 
BAKİ ŞİMŞEK (Mersin) – Ermeniler tarafından bizim
dedelerimiz sokakta sürüklenmişler!
GARO PAYLAN (İstanbul) – Şimdi, suçu idrak etmek önemlidir,
bir suçla yüzleşmek önemlidir. Başımıza büyük bir felaket geldi.
İSMAİL OK (Balıkesir) – Azerbaycan’ın yüzde 25’i nerede
yaşıyor?
GARO PAYLAN (İstanbul) - Eğer ki yüzyıl önce bu
toprakların insanları o büyük suçla yüzleşebilselerdi, o suçun üzerinden
geçmeselerdi, o suçun ismini koyabilselerdi… 
BAKİ ŞİMŞEK (Mersin) – Burada konuşulanı Amerikan
Başkanı söyleyemedi!
GARO PAYLAN (İstanbul) - Bakın, ne güzel söylüyorsunuz
“İkinci Dünya Savaşı sonrası konmuştur.” diye. Keşke bu toprakların insanları olarak
hep birlikte acılarımızın ismini koyabilseydik bu ismi başka birileri
koymazlardı. Dünyanın her yerinde Ermeniler, suçla yüzleşilmediği için, başına
gelen büyük felaketle yüzleşilmediği için hâlâ yasa geçebilmiş değiller çünkü
suç inkâr ediliyor, yok sayılıyor, eziliyor ve suç inkâr edildiği sürece de o
suç devam eder. Sayın Bostancı bahsetti, Yahudilere yapılan pogrom, varlık
vergisi, 6-7 Eylül olayları, Hrant Dink; bütün bu suçlar aslında o
yüzleşmediğimiz büyük felaketin devamıdır. Mesela, yüzyıl önce Diyarbakır
Suriçi’nin üçte 2’si Ermeni ve Süryani’lerdi. Onlar yüzyıl önce oradan
sürüldüler. Bugün o zihniyet devam ediyor çünkü suçla yüzleşilmediği sürece suç
devam eder. Bugün Diyarbakır Sur’da aynı zihniyet kol geziyor. Ben bu Mecliste
keşke bunlar konuşulabilse ve bu suçun adı konulabilse… (AK PARTİ sıralarından
gürültüler) 
AHMET HAMDİ ÇAMLI (İstanbul) – Ne alakası var?
Samimiyet ya, samimiyet!
BAKİ ŞİMŞEK (Mersin) – Ne dinliyoruz burada ya? Bir
saat masal mı dinleyeceğiz! 
BAŞKAN – Sayın Paylan, sözlerinizi lütfen tamamlayınız
efendim, lütfen tamamlayınız.
BAKİ ŞİMŞEK (Mersin) – Türkiye Büyük Millet Meclisi
Başkanlığı yapıyorsunuz, yaptığınız Başkanlığın hakkını verin!
GARO PAYLAN (İstanbul) – Bu suçun adı konulabilse biz
de hep birlikte o suçun ismiyle ansak ve o suçla ansak… 
BAŞKAN – Sayın Paylan, lütfen…
BAKİ ŞİMŞEK (Mersin) – Türkiye Büyük Millet
Meclisindeyiz, hiç kimse “Soykırım var.” diyemez! Böyle terbiyesizlik olmaz ya!
GARO PAYLAN (İstanbul) - …ve Ermeni halkı da bu
çerçevede yasını tutsa hepimiz hep birlikte iyileşsek.
MEHMET NACİ BOSTANCI (Amasya) – Tercüme Odası
Ermenilere verilmişti, adı “tebaa-i sadıka”ydı, niye tehcir oldu? “Tebaa-i
sadıka” değil miydi Sayın Paylan?
BAŞKAN – Teşekkür ederim Sayın Paylan.
KAMİL AYDIN (Erzurum) – Sayın Başkan, o sözünü geri
alacak efendim, geri alacak!
ERKAN AKÇAY (Manisa) – Sayın Başkan…
BAŞKAN – Sayın Akçay, söz talebiniz var.
Buyurun efendim, mikrofonunuzu açıyorum.
33.- Manisa Milletvekili Erkan Akçay’ın, İstanbul
Milletvekili Garo Paylan’ın yaptığı açıklamasındaki bazı ifadelerine ilişkin
açıklaması
ERKAN AKÇAY (Manisa) – Teşekkür ederim Sayın Başkan.
“Benim dedemin mal varlığı, soykırımdan sonra ayağa
kalkmaya çalışan dedemin…” diyor, Sayın Paylan’ın dedesinin -sevinerek
öğreniyoruz ki bu konuşmasından da- hayatını kaybetmesi de söz konusu değil. O
tür şeylerde akrabaları veya büyük dedelerinden kayıplar yaşamış olabilir.
Fakat yüzleşme hadisesi tam bir hakaret, tahkir içeren bir ifadedir. 
İDRİS BALUKEN (Diyarbakır) – Ne alakası var canım,
yüzleşmek niye hakaret olsun?
ERKAN AKÇAY (Manisa) – Uluslararası platformda Türk
milletinden, Türkiye Cumhuriyeti’nden yüzleşme isteyenlerin öncelikle kendi
dedelerinin işlediği, Hınçak, Taşnakların katliamlarıyla yüzleşmeleri gerekir
ki böyle bir hukuki durum oluşsun. (MHP ve AK PARTİ sıralarından alkışlar)
KAMİL YILMAZ (Erzurum) – Gence’de, Yukarı Karabağ’da
derilerini soydular.
ERKAN AKÇAY (Manisa) – Yani bunları saatlerce
konuşuruz, konuşmakta da beis yok. 
Şimdi, “Yok edildi, soyu kırıldı.” diyor…
BAŞKAN – Lütfen toparlayalım Sayın Akçay, lütfen
tamamlayın sözlerinizi.
ERKAN AKÇAY (Manisa) – Tamamlıyorum.
Şimdi, Birleşmiş Milletler belgelerine göre, 1922 Kasım
ayı belgelerine göre 817.873 yurt dışına göç söz konusu ve Türkiye’de,
İstanbul’da 148.198 Ermeni kayıtlı ve Türkiye'nin değişik yerlerinde de 131.175
Ermeni nüfusunun kayıtlı olduğu belirtiliyor. Bunlar, konunun uzmanları
tarafından da tartışıldı.
BAŞKAN – Sayın Akçay, toparlayalım efendim, konu yeteri
kadar tartışıldı efendim.
ERKAN AKÇAY (Manisa) – Bu rakamları abartmaya da gerek
yok, şu kadar şuydu vesaireydi… 
Şimdi, bu konuda çok özenli, dikkatli olmak ve
tahriklerden de uzak durmakta büyük bir fayda vardır.
BAŞKAN – Teşekkür ederim Sayın Akçay.
Birleşime on dakika ara veriyorum efendim.
Kapanma Saati: 23.12
ALTINCI
OTURUM
Açılma
Saati: 23.28
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Sayın
milletvekilleri, Türkiye Büyük Millet Meclisinin 27’nci Birleşiminin Altıncı
Oturumunu açıyorum. 
60 sıra sayılı
Kanun Tasarısı’nın görüşmelerine kaldığımız yerden devam edeceğiz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/414) ve Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi (2/338) ve Plan ve Bütçe
Komisyonu Raporu (S. Sayısı: 60) (Devam)
BAŞKAN –
Komisyon yerinde. 
Hükûmet yerinde.

Sayın
milletvekilleri, 5’inci madde üzerinde ikisi aynı mahiyette olmak üzere toplam
dört önerge vardır, okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
çerçeve 5’inci maddesiyle 926 sayılı Türk Silahlı Kuvvetleri Personel Kanunu’na
eklenen geçici 39’uncu maddenin birinci fıkrasının birinci cümlesinde yer alan
"29 Şubat 2016 tarihine kadar emekliye ayrılma talebinde bulunan
albaylardan," ibaresinin "Yüksek Askeri Şura tarafından emekliye
ayrılmasına karar verilen albaylardan," şeklinde değiştirilmesini arz ve
teklif ederiz.
 Coşkun Çakır Ramazan
Can Haydar Ali Yıldız
 Tokat Kırıkkale İstanbul
 Mehmet Doğan Kubat Osman
Aşkın Bak Hüseyin Özbakır
 İstanbul Rize Zonguldak
 Gökçen Özdoğan Enç Hakan
Çavuşoğlu Abdurrahman Öz
 Antalya Bursa Aydın
 Mehmet Demir Recep
Şeker
 Kırıkkale Karaman

Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
5'inci maddesinin aşağıdaki şekilde değiştirilmesini arz ve teklif ederiz.
Saygılarımızla.
 Kadim Durmaz Bihlun
Tamaylıgil Lale Karabıyık
 Tokat İstanbul Bursa
 Dursun Çiçek Selin
Sayek Böke Mahmut Tanal
 İstanbul İzmir 
İstanbul
 Yakup Akkaya
 İstanbul 
MADDE 5.- 27/71967 tarihli ve 926 sayılı Türk Silahlı
Kuvvetleri Personel Kanununa aşağıdaki geçici madde eklenmiştir.
"GEÇİCİ MADDE 39- Bu Kanunun kadrosuzluktan
emeklilik hükümlerine tabi olmak kaydıyla, 29 Şubat 2016 tarihine kadar
emekliye ayrılma talebinde bulunan albaylardan, 30 Ağustos 2016 tarihi
itibarıyla subaylıkta;
a) 30 uncu fiili hizmet yılını tamamlayacak olanlara,
emekliliğe esas aylık tutarının 5,5 katı,
b) 29 uncu fiili hizmet yılını tamamlayacak
olanlara, emekliliğe esas aylık tutarının 11 katı,
c) 28 inci fiili hizmet yılını tamamlayacak
olanlara, emekliliğe esas aylık tutarının 16 katı, 
herhangi bir vergiye tabi olmaksızın Sosyal Güvenlik
Kurumu tarafından emekli ikramiyesi olarak ayrıca ödenerek 50 nci maddenin (a)
bendine göre 30 Ağustos 2016 tarihi itibarıyla kadrosuzluktan emekliye sevk
edilirler. Bunlardan, 30 Ağustos 2016 tarihi itibarıyla bir üst rütbeye terfi
ettirilenler hakkında talepleri halinde emeklilik işlemi uygulanmaz. Fiili
hizmet sürelerinin hesaplanmasında, 14 üncü ve 109 uncu maddeleri gereğince
subay nasbedilenler ile Harp Okulu öğrenim süresinden yıl olarak fazla okuyarak
fakülte ve yüksekokulları bitirenler işlem gördükleri benzeri harp okulu
mezunları ile birlikte değerlendirilmeye tabi tutulur.
Bu durumdaki personel, istedikleri sürece ve azami
emsallerinin 31'inci fiili hizmet yılını tamamladıkları yılın 30 Ağustos
tarihine kadar, emekliye ayrıldıkları rütbe ve kıdem üzerinden 3/1/1961 tarihli
ve 205 sayılı Ordu Yardımlaşma Kurumu Kanununa göre hesaplanacak aidat her ay
düzenli olarak kendileri tarafından ödenmek kaydıyla Ordu Yardımlaşma Kurumu
üyeliklerini devam ettirebilirler."
BAŞKAN – Şimdi okutacağım iki önerge aynı mahiyette
bulunduğundan önergeleri birlikte işleme alacağım, talepleri hâlinde önerge
sahiplerine ayrı ayrı söz vereceğim veya gerekçelerini okutacağım.
Şimdi aynı mahiyetteki önergeleri okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
5’inci maddesinin tasarı metninden çıkarılmasını arz ve teklif ederiz.
 İdris Baluken  Mizgin
Irgat  Abdullah Zeydan
 Diyarbakır  Bitlis
 Hakkâri 
 Berdan Öztürk  Erol
Dora
 Ağrı  Mardin
Aynı mahiyetteki diğer önergenin imza sahipleri:
 Erhan Usta  Mehmet
Günal  Erkan Haberal
 Samsun  Antalya
 Ankara
 Mehmet Parsak  Deniz
Depboylu  Arzu Erdem
 Afyonkarahisar  Aydın
 İstanbul
BAŞKAN – Aynı mahiyetteki iki önergeye Komisyon
katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz.
BAŞKAN – Komisyonun ve Hükûmetin katılmadığı önerge
hakkında konuşma var mı?
Buyurun Sayın Haberal. (MHP sıralarından alkışlar) 
Süreniz beş dakikadır.
ERKAN HABERAL (Ankara) – Teşekkür ederim Sayın Başkan.
Sayın Başkan, değerli milletvekilleri; aslında Askerlik
Kanunu’yla ilgili bir konuşma yapacaktım; yalnız, bugünkü olan konuşmalardan
sonra kendimin şahit olduğu, bizzat ve tutanaklara geçmesini istediğim bir
hikâyeyi burada hepinizle paylaşmak istedim.
Bu Ermeni iddiaları mevzubahis olduğu zaman, 2005
yılları civarında, Türk bilim adamları bir araya geldi ve dediler ki: “Bu işi
siyaset çözemez. Bu işi ancak bilim insanları çözer. Bunun için biz, Ermenistan
bilim insanlarıyla oturalım bu işi çözelim. Nasıl çözelim? Arşivleri açalım.
Türkiye kendi arşivlerini açsın, Ermenistan devleti kendi arşivlerini açsın.
Oturalım, karşılıklı uzlaşalım.” Bunun için Türkiye Cumhuriyeti devletinden ve
Dışişleri Bakanlığından izin alındı. Ermenistan’ın, Ermenilerin Türkiye’deki
dinî liderleriyle, Mesrob Beyefendi’yle görüşme yapıldı, aracı olması rica
edildi ve akabinde Ermenistan devleti bunu kabul etmedi. Türkiye Cumhuriyeti
devleti bu iddialarla ilgili bütün arşivlerini açmayı kabul ettiği hâlde
Ermenistan devletinin yöneticileri kendi arşivlerini açmadı, reddetti. 
Özellikle tutanaklara girmesi bakımından Sayın Başkan,
bunu anlatmak istedim.
Değerli milletvekilleri, sözlerimin hiçbir siyasi
kaygısı olmadığını belirterek sözlerime başlamak isterim. Bizim kişisel ve
parti olarak Türkiye Cumhuriyeti’nin ve Türk milletinin bekası dışında hiçbir
ikbal beklentimiz yoktur. Ancak ecdadımızdan gelecek nesiller adına emanet
aldığımız al bayrağı ve vatan topraklarını bizden sonraki nesillere bir bütün
olarak devretmek bizlerin boynunun borcudur. Milliyetçi Hareket Partisi olarak
bu borcu ödemek için hiçbir fedakârlıktan kaçınmayacağımızı, gözümüzü budaktan
esirgemeyeceğimizi ve göğsümüzü siper edeceğimizi bu vesileyle tüm dünyaya ilan
etmek isterim.
Dünya tarihinde askerliği şan ve şerefle yazmış tek
millet Türk milletidir. Yaradılışlarındaki asalet İslam’ın şerefiyle birleşince
askerlik tarihinin unutulmaz destanlarını yazmıştır bu millet. Memleketimizin
husumet, çatışma ve kavga ortamına sürüklenip yok olmasına kahraman askerimizle
beraber müsaade etmeyeceğiz. Millî değerler ve birlikte yaşama ülküsü etrafında
kenetlenerek bölünmeyeceğimizi dosta ve düşmana haykıracağız. Milliyetçi
Hareket Partisi Türkiye’yi sahipsiz bırakmayacaktır. Hükûmeti de terörle ve
nifakla mücadelede samimi olduğu müddetçe sonuna kadar destekleyecektir.
Değerli milletvekilleri, ne söylüyorsak, ne
öneriyorsak, ne amaçlıyorsak bu, Türk milletinin lehine ve faydasınadır. İnsan
hakkı ve özgürlüklerine riayet ve saygı bizlerin mükellefiyetindedir ancak
bizim hak ve özgürlüklerimiz durmadan silahlı saldırı altındadır. Vicdanlarına
güvendiğimiz, millî duyarlılığa sahip olduklarına itimat ettiğimiz sayın
milletvekillerine özellikle sormak istiyorum: Terör örgütlerine ve teröristlere
daha nereye kadar müsamaha göstereceğiz? Artık yeter demek için neyi
bekliyoruz? Bu ülkede bundan fazla, daha fazla ne felaket olabilir? Yüz binlerce
vatan evladının kanı pahasına kurduğu bu Gazi Meclisin çatısı altında terör
örgütünün temsilcileri eylem yapma cüretinde bulunuyorsa Suriyeli terörist de
gelir, Sultanahmet Meydanı’nda canlı bomba olur, ülkemizi kana bular ve kaosa
sürükler.
Değerli milletvekilleri, Askerlik Kanunu’nda yapılan
değişiklikle albaylarımızın emekliliklerinin teşvik edilmesi usul ve yöntem
olarak sağlıklı değildir. Öncelikle bu konunun Silahlı Kuvvetlerin görüşü
doğrultusunda, ilgili ihtisas komisyonunda, Millî Savunma Komisyonunda enine
boyuna tartışılması gerekirdi. Ülkemizdeki terör ve…
Zamanım bitti. Bu duygu ve düşüncelerle Genel Kurulu
saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Haberal.
Diğer önerge hakkında Abdullah Zeydan, Hakkâri Milletvekili
konuşacaktır.
Buyurun Sayın Zeydan. (HDP sıralarından alkışlar)
Süreniz beş dakikadır. 
ABDULLAH ZEYDAN (Hakkâri) – Sayın Başkan, sayın
milletvekilleri; görüşülmekte olan 60 sıra sayılı Kanun Tasarısı’nın 5’inci
maddesi üzerinde verdiğimiz önerge üzerinde söz almış bulunmaktayım. Hepinizi
saygıyla selamlıyorum.
Albayların ve askerlerin özlük haklarını iyileştirmek,
maaşlarını artırmaktan öte, her şeyden önce “Asker, polis, sivil ve bütün
insanlarımızın yaşam hakkını nasıl koruyabiliriz? Bu oluk oluk akan kardeş
kanını nasıl durdurabiliriz?”i konuşmamız lazım. Bugün bütün Türkiye’de
bombalar patlamakta, Kürt illerinde sokağa çıkma yasakları devam etmekte,
insanların yaşam hakkı elinden alınmakta, son derece vahim insan hakkı
ihlalleri yaşanmaktadır. 
Geçen gün basına da yansıdı, Yüksekova’da zırhlı
araçlarla elektrik direkleri devriliyor ve bu da gösteriyor ki oradaki halkı
zor durumda bırakmak için bunlar yapılmaktadır. Yine, dün Yüksekova’da
panzerler 70 yaşında, hacı olan Hacı Hasan Han adlı amcamızı ezmiş ve
öldürmüştür. Bu hukuksuzluklar karşısında Hükûmet bütün iyi niyetli çağrılara
kulaklarını tıkamıştır. Geçmişte de buna benzer hükûmet yaklaşımları olmuştur.
Geçmişteki Anavatan iktidarına şimdiki Cumhurbaşkanı Sayın Erdoğan şöyle
demiştir: “İktidara geldiği günden bu yana bu Hükûmet Güneydoğu Anadolu’da,
Türkiye’mizin genelinde acaba kaç bin kişinin katline hükmetti? Ben size
söyleyeyim mi? Bu Hükûmet yargılayarak öldürmez, yargılamadan öldürür. Bunların
sıfatı budur. Güneydoğudaki insanlar yargılanmadan katledilmişlerdir. Evet,
bunların içerisinde suçlu olan yok mu? Evet, amenna olabilir, vardır. Onları
bulursun, yargılarsın ve ondan sonra da hükmedersin.” Demek ki hükûmetlerin
böyle söylemlere karşı kulaklarını tıkamak gibi ortak bir özelliği var. Bugün
Türkiye’de ve Kürt illerinde aynı hukuksuz uygulamalar devam etmektedir ne
yazık ki. 
Değerli milletvekilleri, çok güzel bir atasözümüz var:
“Bir musibet bin nasihatten daha iyidir.” Bugün Türkiye’de yaşananların hepsi
geçmişte yaşanmıştır ve Türkiye’ye bir şey kazandırmadığı ortaya çıkmıştır. 50
bin insanımızın hayatına mal olmuştur ve bunun bir çözüm olmadığı ortaya
çıkmıştır ki geçmişte çözüm ve barış süreci başlamıştır.
O dönemde şimdiki Sayın Cumhurbaşkanının Ağrı’da
yaptığı bir konuşmayı sizinle paylaşmak istiyorum. Basına çok yansımamış ama şu
anda, 2011’den önce gittiğim AK PARTİ Şemdinli İlçe Başkanlığının duvarına da
asılı bir yazıdır. Aynen şunu söylüyor Sayın Cumhurbaşkanı: “Hem askerin annesi
hem PKK’linin annesi oğlunun mezarına gidip bir Fatiha, bir Yasin okuyorsa her
iki cenazeye de cemaat saf tutup namaz kılıyorsa bu akan kan kardeş kanıdır.”
Değerli arkadaşlar, AKP’nin ilk beş yılda, 2002-2007
arası attığı demokratik adımlar Kürtler ve Türkiye'deki bütün halklarda büyük
karşılık bulmuş, Hakkâri’de 2007’de 2 milletvekili çıkarabilmiştir. 2008
yılında cemaatin valileri tarafından Nevruz’da halka karşı saldırılar
başlatılmış, Yüksekova’da 3 insanımız katledilmiş, Van’da yaşlı annelerimiz üst
üste atılarak polisler tarafından acımasızca coplanmış ve bu güvenlikçi
politikalarla 2009’da “KCK” adı altında siyasi tutuklamalar başlamış ve o
zamanki AKP’nin içerisindeki vekilleri bu uygulamaları desteklemiş, cemaatin
ekmeğine yağ sürmüştür. AKP’yi Hakkâri’de öyle bir hâle getirmişlerdir, âdeta
halkın iradesiyle dalga geçerek Hakkâri’ye dışarıdan milletvekili atamak
zorunda bırakılmıştır. O zaman da yapılanların yanlış olduğunu bilen, gören bir
sürü milletvekili sesini çıkaramamıştır. Eğer o günlerde Başbakanı cesaretle
uyarabilselerdi bugün eminim Cumhurbaşkanının en çok değer verdiği insanlar
olurlardı. Bugün de aynı şeyler yaşanıyor. Eminim ki AKP’nin içerisinde bugün
yaşananların çok yanlış olduğunu gören arkadaşlar vardır. Bugün o insanların
cesaretle bu sürecin bir an önce sona ermesi için görüşlerini dile getirmeleri
gerekiyor. 
Bugün 11 milyon insanın, Kürt halk önderi Sayın
Abdullah Öcalan’ın özgürlüğü için imza verdiğini ve “Benim irademdir.” dediğini
herkes bilmektedir. Hükûmetin en kısa zamanda diyalog ve müzakere için Sayın
Öcalan’la görüşmesi ve demokratik siyaset yolunun açılması gerekmektedir.
Değerli arkadaşlar, son olarak… Demin de Sayın Naci
Bostancı da bahsetti. Türkiye dışında hayatını…
(Mikrofon otomatik cihaz tarafından kapatıldı)
ABDULLAH ZEYDAN (Devamla) – …kaybeden, IŞİD terör
örgütüne karşı savaşan Türkiye Cumhuriyeti vatandaşı olmadığını söylemişti. Ama
ben bugün Hakkâri İnsan Hakları Derneğinden aldığım bilgiye göre Hakkârili olup
vahşi terör örgütüne karşı Kerkük’te, Şengal’de hayatını kaybeden ama kendi
ülkesinin toprağına girişi engellenen ailelerin müracaatlarının olduğunu da
biliyorum. Bu açıdan da gerekli duyarlılığın gösterilmesini diliyorum.
Hepinize saygılar sunuyorum. (HDP sıralarından
alkışlar) 
BAŞKAN – Teşekkür ederim Sayın Zeydan.
Aynı mahiyetteki iki önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı
istiyoruz.
BAŞKAN – Karar yeter sayısı talebi vardır, karar yeter
sayısını arayacağım.
Önergeleri kabul edenler… Kabul etmeyenler…
İDRİS BALUKEN (Diyarbakır) – Yani oylama istediğimiz
zaman yoktu Başkan. Şimdi, adil bir karar değildir yani.
BAŞKAN – Karar yeter sayısı vardır, önergeler kabul
edilmemiştir.
İDRİS BALUKEN (Diyarbakır) – Sayın Başkan, o zaman hiç
istemeyelim yani karar yeter sayısı istediğimiz zaman yoktu ama ısrarla bekleyince
dışarıdan geliyorlar, bu durumda bizim de karar yeter sayısı istememizin bir
anlamı kalmıyor, bir süre de tanımlamadınız çünkü.
BAŞKAN – Sayın Baluken, sağdaki kâtip üye arkadaşımız
“Karar yeter sayısı vardır.” dedi.
İDRİS BALUKEN (Diyarbakır) – Ama orada tarafsız
davranmak zorunda.
BAŞKAN – Sayın Açba’nın saymasını bekledim, sayımı
bitince bana dönüp karar yeter sayısı olduğunu ifade etti.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
5'inci maddesinin aşağıdaki şekilde değiştirilmesini arz ve teklif ederiz.
Saygılarımızla.
Dursun Çiçek (İstanbul) ve
arkadaşları
MADDE 5.- 27/71967 tarihli ve 926 sayılı Türk Silahlı
Kuvvetleri Personel Kanununa aşağıdaki geçici madde eklenmiştir.
"GEÇİCİ MADDE 39- Bu Kanunun kadrosuzluktan
emeklilik hükümlerine tabi olmak kaydıyla, 29 Şubat 2016 tarihine kadar
emekliye ayrılma talebinde bulunan albaylardan, 30 Ağustos 2016 tarihi
itibarıyla subaylıkta;
a) 30 uncu fiili hizmet yılını tamamlayacak olanlara,
emekliliğe esas aylık tutarının 5,5 katı,
b) 29 uncu fiili hizmet yılını tamamlayacak
olanlara, emekliliğe esas aylık tutarının 11 katı,
c) 28 inci fiili hizmet yılını tamamlayacak
olanlara, emekliliğe esas aylık tutarının 16 katı, 
herhangi bir vergiye tabi olmaksızın Sosyal Güvenlik
Kurumu tarafından emekli ikramiyesi olarak ayrıca ödenerek 50 nci maddenin (a)
bendine göre 30 Ağustos 2016 tarihi itibarıyla kadrosuzluktan emekliye sevk edilirler.
Bunlardan, 30 Ağustos 2016 tarihi itibarıyla bir üst rütbeye terfi ettirilenler
hakkında talepleri halinde emeklilik işlemi uygulanmaz. Fiili hizmet
sürelerinin hesaplanmasında, 14 üncü ve 109 uncu maddeleri gereğince subay
nasbedilenler ile Harp Okulu öğrenim süresinden yıl olarak fazla okuyarak
fakülte ve yüksekokulları bitirenler işlem gördükleri benzeri harp okulu
mezunları ile birlikte değerlendirilmeye tabi tutulur.
Bu durumdaki personel, istedikleri sürece ve azami
emsallerinin 31'inci fiili hizmet yılını tamamladıkları yılın 30 Ağustos
tarihine kadar, emekliye ayrıldıkları rütbe ve kıdem üzerinden 3/1/1961 tarihli
ve 205 sayılı Ordu Yardımlaşma Kurumu Kanununa göre hesaplanacak aidat her ay
düzenli olarak kendileri tarafından ödenmek kaydıyla Ordu Yardımlaşma Kurumu
üyeliklerini devam ettirebilirler."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılamıyoruz Sayın Başkan. 
BAŞKAN – Hükûmet? 
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz. 
BAŞKAN – Komisyonun ve Hükûmetin katılmadığı önerge
hakkında konuşmacı var mı, gerekçeyi mi okutayım Sayın Gök?
LEVENT GÖK (Ankara) – Sayın Çiçek efendim.
BAŞKAN – Sayın Çiçek, buyurun efendim. (CHP sıralarından
alkışlar)
Sayın Çiçek, konuşma süreniz beş dakikadır. 
DURSUN ÇİÇEK (İstanbul) – Sayın Başkan, değerli
milletvekilleri; sizleri sevgi ve saygıyla selamlıyorum. 
Güvenlik ihtiyacı, en az beslenme ihtiyacı kadar insan
hayatında önemli bir ihtiyaçtır. Aslında bu ihtiyacın önemi ancak güvensizlik
ortamında belli olur. Bu ihtiyacın önemini anlamak için Suriyelilere,
Iraklılara, terörle mücadelenin sürdüğü bölgede güvenlik kuvvetleri ile
teröristler arasında kalan vatandaşlarımıza, Suruç’ta, Ankara’da, İstanbul’da
yaşam hakkı ihlal edilen insanlara, kişilere sormak gerekir. Bu kapsamda,
güvenlik ihtiyacının karşılanması için vatan borcunu ödeyen Mehmetçiklere, canı
pahasına görev yapan güvenlik kuvvetlerine karşı vefa ve insanlık borcunu
sadece şehit törenlerine katılarak ödemek mümkün değildir. Moral ve motivasyon
ile özlük hakları konusunda onlara onurlu bir yaşam sunacak yasal düzenlemeleri
yapmak Türkiye Büyük
Millet Meclisinin baş görevleri arasındadır.
Şimdi, albaylarla ilgili bir
düzenlemeyle ilgili konuşuyorum. 6.500 albaydan yaklaşık 1.075’ini yani
1/6’sını kapsayan bir düzenleme. Tabii, bu düzenlemenin YAŞ’ta -Yüksek Askerî
Şûra- alınması önerileri vardı, tartışmaları vardı. Bunun yerine, inisiyatife
dayalı, dilekçeyle istifaya dayalı bir insancıl yöntemin seçilmesi, ayrıca
emeklilik isteyen personelin bu konuda motive edilmesi için ikramiyeyle -emekli
ikramiyesiyle- ödüllendirilmesi insan kaynakları yönetimi biliminde
kullanılması gereken yöntemlerdir. Dolayısıyla, bu açıdan olumlu unsurlar
içermesine rağmen, bu düzenleme geçici bir düzenlemedir, sonucu şüpheli olan
bir düzenlemedir. Ayrıca, kıdemli albay rütbesini almış, emekliliği hak etmiş
diğer albayların da, yirmi sekiz yılın altında hizmet süresi olan albayların da
bu kapsamda bu yasal düzenlemeden istifade etmesi, teşvik primlerinin,
ikramiyelerinin Genelkurmayın teklifine rağmen yüzde 50 oranında düşürülmesi,
aynı konuda astsubay kıdemli başçavuşlarda olan yığılmaların, kadro fazlası
personelin sorununa çözüm getirmemesi dikkate alındığında yetersiz bir kanun
değişikliğidir.
Her şeye rağmen, geçmiş dönemde
yüzlerce askerin, subayın “paralel yapı”
denilen örgütün kumpas davalarıyla emekliye zorlanmasından daha insancıl bir
yöntemdir. Bu konuda özellikle yargıya açık yöntemlerle Türk Silahlı Kuvvetlerinden
ilişiği kesilmiş personelin haklarının korunması, bu konuda yasal düzenleme
yapılması, üstsubay ve astsubay kıdemli başçavuşların görev tazminatlarının
verilmesi, uzmanlarla ilgili ek göstergeler, astsubayların görev tazminatları,
bu yasama yılının içerisinde, canı pahasına mücadele eden güvenlik kuvvetlerine
karşı bir sorumluluğumuz olarak düzenlenmesi gereken yasal konulardır. Tabii,
bu yasanın geçici olması -zaten başlığında da var- sistemli ve sürekli bir
düzenlemeyi içermemesi en büyük zafiyetidir ancak tekrar ifade ediyorum, bu
inisiyatifi personelin kendisine bırakması en olumlu yönüdür. Bu konuda teşvik
primini esas alan, teşvik maddesini esas alan rakamların Genelkurmayın teklif
ettiği şekilde 2 katına çıkarılması personelin talebidir, isteğidir. Bu konuda
takdir yüce Meclisindir. 
Herkesi sevgiyle saygıyla selamlıyorum. (CHP
sıralarından alkışlar) 
BAŞKAN – Teşekkür ederim Sayın Çiçek. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
çerçeve 5’inci maddesiyle 926 sayılı Türk Silahlı Kuvvetleri Personel Kanunu’na
eklenen geçici 39’uncu maddenin birinci fıkrasının birinci cümlesinde yer alan
“29 Şubat 2016 tarihine kadar emekliye ayrılma talebinde bulunan
albaylardan," ibaresinin, “Yüksek Askeri Şûra tarafından emekliye
ayrılmasına karar verilen albaylardan," şeklinde değiştirilmesini arz ve
teklif ederiz.
Coşkun Çakır (Tokat) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Uygun görüşle takdire bırakıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılıyoruz.
BAŞKAN – Komisyonun takdire bıraktığı,
Hükûmetin katıldığı önerge hakkında söz isteyen? 
MEHMET DOĞAN KUBAT (İstanbul) – Gerekçe…
BAŞKAN – Gerekçeyi okutuyorum:
Gerekçe:
Önergeyle, kadrosuzluktan emeklilik
hükümlerine tabi ve 30 Ağustos 2016 tarihi itibarıyla subaylıkta 28, 29 ve
30’uncu hizmet yıllarını dolduran personel hakkındaki emeklilik kararının
Yüksek Askerî Şûra tarafından verilmesi amaçlanmıştır. 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmiştir. 
Önergeyle değiştirilmiş hâliyle maddeyi
oylarınıza sunuyorum: Kabul edenler… Etmeyenler… Madde kabul edilmiştir. 
6’ncı madde üzerinde üç önerge vardır. 
Önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 60 sıra sayılı Askerlik
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/414) ve Isparta Milletvekili Süreyya Sadi Bilgiç ve
Adalet ve Kalkınma Partisi Grup Başkanvekili Çanakkale Milletvekili Bülent
Turan ile 35 Milletvekilinin; Bazı Kanunlarda Değişiklik Yapılmasına Dair Kanun
Teklifi’nin 6’ncı maddesinin aşağıdaki şekilde değiştirilmesini arz ve teklif
ederiz.
Saygılarımızla.
 Yakup Akkaya  Kadim
Durmaz Selin Sayek Böke
 İstanbul Tokat İzmir
 Lale Karabıyık  Mahmut
Tanal Ahmet Akın
 Bursa İstanbul Balıkesir
 Bihlun Tamaylıgil
 İstanbul
MADDE
6 – 4/6/1985 tarihli ve 3213 sayılı Maden Kanununun geçici 29’uncu maddesine
aşağıdaki fıkra eklenmiştir.
“Bu
Kanunun 2 nci maddesinde sayılan IV. Grup madenlerden “Linyit” ve “Taşkömürü”
çıkaran ve özel hukuk tüzel kişilerinin ruhsat sahibi olarak işlettikleri
yeraltı maden işletmelerine, 22/5/2003 tarihli ve 4857 sayılı İş Kanununun 41,
53 ve 63 üncü maddelerinde 10/9/2014 tarihli ve 6552 sayılı Kanunla yapılan
değişiklikler ile bu Kanunun ek 9 uncu maddesiyle oluşan maliyet artışlarının
karşılanmasına ilişkin destek verilebilir. Bu destekler Bakanlık bütçesine
konulan ödeneklerden karşılanır. Maliyet artışlarının karşılanmasına ilişkin
usul ve esaslar ile bu usul ve esasların uygulanma süresi Enerji ve Tabii
Kaynaklar Bakanlığı ve Maliye Bakanlığının ortak önerisi üzerine Bakanlar
Kurulunca belirlenir.”
Türkiye Büyük Millet Meclisi Başkanlığına
Görüşülmekte olan tasarının 6’ncı maddesinin aşağıdaki
şekilde değiştirilmesini arz ve teklif ederiz.
 Erkan Akçay Baki
Şimşek Mehmet Günal
 Manisa Mersin Antalya
 Kamil Aydın İsmail
Faruk Aksu Arzu Erdem
 Erzurum İstanbul İstanbul
 Deniz
Depboylu 
 Aydın 
MADDE 6 – 4/6/1985 tarihli ve 3213 sayılı Maden
Kanunu’nun geçici 29’uncu maddesine aşağıdaki fıkra eklenmiştir.
“Bu Kanunun 2 nci maddesinde sayılan IV. Grup
madenlerden “Linyit” ve “Taşkömürü” çıkaran ve özel hukuk tüzel kişilerinin
ruhsat sahibi olarak işlettikleri yeraltı maden işletmelerine, 22/5/2003
tarihli ve 4857 sayılı İş Kanununun 41, 53 ve 63 üncü maddelerinde 10/9/2003
tarihli ve 6552 sayılı Kanunla yapılan değişiklikler ile bu Kanunun ek 9 uncu
maddesiyle oluşan maliyet artışlarının karşılanmasına ilişkin destek
verilebilir. Destekler üretim miktarı dikkate alınarak verilir. Ton başına
verilen destek 2016 yılı için 20 Türk Lirasını geçemez. Bu miktar her yıl
yeniden değerleme oranında artırılır. Destek en fazla üç yıl süreyle
verilebilir. Destek miktarında, işçi yoğunluğuna ve ton başına üretim
maliyetine göre, işletmeler arasında farklılaştırma yapılabilir. Bu destekler
Bakanlık bütçesine konulan ödeneklerden karşılanır. Maliyet artışlarının
karşılanmasına ilişkin diğer usul ve esaslar Bakanlığın teklifi üzerine
Bakanlar Kurulunca belirlenir.”
BAŞKAN – Şimdi, maddeye en aykırı önergeyi okutup
işleme alacağım.
MAHMUT TANAL (İstanbul) – Şimdi, Başkanım, özür
dilerim. 
Madencilikle ilgili bir teklif var. Madencilikle ilgili
burada bürokratlardan kim var? Bakanı yok, bürokratı yok. Yani Aile ve Sosyal
Politikalar Bakanı var ve asker var. 
MEHMET DOĞAN KUBAT (İstanbul) – Hükûmet var.
BAŞKAN – Sayın Tanal…
MAHMUT TANAL (İstanbul) – Ben anlamadım bu işi. Yani bu
konuda kafamda… Bir açıklama isteriz mesela biz bürokratlardan. Var mı kimse?
BAŞKAN – Sayın Tanal, Hükûmet burada. Eğer açıklama
talep ederseniz, o, Hükûmete yöneltilir, o da gerekli açıklamayı yapar efendim.
Şimdi, maddeye en aykırı önergeyi okutup işleme
alacağımı ifade etmiştim.
Buyurun.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
6’ncı maddesinin tasarı metninden çıkarılmasını arz ve teklif ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri
 Mahmut Celadet Gaydalı Berdan
Öztürk Erol Dora
 Bitlis Ağrı Mardin
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ FARUK ÇATUROĞLU (Zonguldak) – Katılmıyoruz Sayın
Başkanım.
BAŞKAN
– Hükûmet?
AİLE
VE SOSYAL POLİTİKALAR BAKANI SEMA RAMAZANOĞLU (Denizli) – Sayın Başkan,
katılmıyoruz.
BAŞKAN
– Komisyonun ve Hükûmetin katılmadığı önerge hakkında Mahmut Celadet Gaydalı,
Bitlis Milletvekili…
Buyurun
Sayın Gaydalı. (HDP sıralarından alkışlar)
Süreniz
beş dakikadır.
MAHMUT
CELADET GAYDALI (Bitlis) – Sayın Başkan, değerli milletvekilleri; hepinizi
saygıyla selamlıyorum.
60
sıra sayılı kanunun 6’ncı maddesi üzerinde grubum adına söz almış bulunuyorum.
Bu madde, Maden Kanunu’nun 29’uncu maddesine fıkra eklenmesi hakkındadır. Bu
fıkra da şöyle: “Linyit ve taş kömürü çıkaran ve özel hukuk tüzel kişilerine,
ruhsat sahibi olarak işlettikleri yer altı maden işletmelerinin maliyet
artışlarının karşılanmasına ilişkin destek verilebilir.” Bu yasa, torba
yasasından çok kılıf yasasına benziyor. İş Yasası’nda, İş Güvenliği Yasası’nın
ön planda tutulması ve insanların emniyetli ve sağlıklı bir ortamda çalışması
için düzenleme yapılması gerekirken gene imtiyaz sahipleri kayırılmaktadır.
Bilhassa, yaşanan elim Soma maden faciasından sonra İş Güvenliği Yasası’nın,
denetimi en öncelikli yasalardan biri olması gerekirdi. Ne yazık ki iktidar
partisi, İş Güvenliği Yasası yerine alelacele İç Güvenlik Yasası çıkarıp bugün
Şırnak, Sur, Nusaybin ve Cizre’de yaşanan sokağa çıkma yasağı ve insanlık dışı
baskı ve zulüm ortamı yaratmıştır. Bugünün gündeminin torba veya kılıf yasası
çıkarmak değil, yangın yerine dönen memleketin acil sorunlarının gündeme
oturması gerekirdi. Kamuoyunun biz parlamenterlerden beklentisi de hayati önem
arz eden, insanların can güvenliği ve insanca yaşama hakkına sahip
olabilmesidir. Biz ne yazık ki önceliklerimizi de altüst etmiş durumdayız. 
Hepinizi saygıyla selamlıyorum. (HDP sıralarından
alkışlar) 
BAŞKAN – Teşekkür ederim Sayın Gaydalı. 
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan tasarının 6’ncı maddesinin aşağıdaki
şekilde değiştirilmesini arz ve teklif ederiz.
Erkan Akçay (Manisa) ve
arkadaşları
Madde 6 – 4/6/1985 tarihli ve 3213 sayılı Maden
Kanunu’nun geçici 29’uncu maddesine aşağıdaki fıkra eklenmiştir.
“Bu Kanunun 2 nci maddesinde sayılan IV. Grup
madenlerden “Linyit” ve “Taşkömürü” çıkaran ve özel hukuk tüzel kişilerinin
ruhsat sahibi olarak işlettikleri yeraltı maden işletmelerine, 22/5/2003
tarihli ve 4857 sayılı İş Kanununun 41, 53 ve 63 üncü maddelerinde 10/9/2014
tarihli ve 6552 sayılı Kanunla yapılan değişiklikler ile bu Kanunun ek 9 uncu
maddesiyle oluşan maliyet artışlarının karşılanmasına ilişkin destek
verilebilir. Destekler üretim miktarı dikkate alınarak verilir. Ton başına
verilen destek 2016 yılı için 20 Türk Lirasını geçemez. Bu miktar her yıl
yeniden değerleme oranında artırılır. Destek en fazla üç yıl süreyle
verilebilir. Destek miktarında, işçi yoğunluğuna ve ton başına üretim
maliyetine göre, işletmeler arasında farklılaştırma yapılabilir. Bu destekler
Bakanlık bütçesine konulan ödeneklerden karşılanır. Maliyet artışlarının
karşılanmasına ilişkin diğer usul ve esaslar Bakanlığın teklifi üzerine
Bakanlar Kurulunca belirlenir.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz.
BAŞKAN – Komisyonun ve Hükûmetin katılmadığı önerge
hakkında Sayın Erkan Akçay, Manisa Milletvekili…
Buyurun Sayın Akçay. (MHP sıralarından alkışlar)
Süreniz beş dakikadır.
ERKAN AKÇAY (Manisa) – Sayın Başkan, değerli
milletvekilleri; hepinizi saygıyla selamlıyorum.
Önemli bir maddeyi görüşüyoruz. Evet, Hükûmet var
görünmekle birlikte ilgili bakan yok, ilgili bürokratlar da yok. Türkiye Kömür
İşletmeleri maden dairesiyle ilgili birimlerin mutlaka burada bulunması
gerekirdi. Türkiye Kömür İşletmeleri Genel Müdürünün Soma faciasını araştırma
komisyonu tutanaklarındaki ifadelerini lütfen okuyunuz, tüyleri diken diken
eden ifadelerdir. Daha sonra basına da yansıyan ifadesinde eski Enerji Bakanına
atfen “Bakan beni görevden almayacak kadar akıllıdır.” demişti. E, Bakanın da
Başbakanın da kendisini görevden almayacak kadar akıllı olduğunu ima eden tutum
ve davranışlarını gördük.
Değerli arkadaşlar, 13 Mayıs 2014 tarihinde Soma’da
yaşanan maden faciası Türkiye’de madencilik konusunda bir kamuoyu hassasiyeti
oluşturdu ve bu hassasiyet üzerine de bu faciadan sonra Türkiye Büyük Millet
Meclisinde, Plan ve Bütçe Komisyonunda ve Genel Kurulda muhalefetin de ortak
katılımıyla birlikte tüm Genel Kurul olarak bazı düzenlemeleri birlikte
çıkarmıştık. Kısaca hatırlayacak olursak çalışma süresi 45 saatten 36 saate
düşürülmüştü. Daha sonra, 4 Nisanda, bunda yine bir değişiklik yapılarak bu 36
saat 37,5 saat, günlük çalışma süresi de 7,5 saat olarak düzenlenmişti. Fazla
mesai ücreti artırılmıştı ve yıllık ücretli izin süreleri artırılmıştı ve
işçilere ödenecek ücretlerin asgari ücretin 2 katından az olamayacağına ilişkin
önemli düzenlemeler yapılmıştı. Yapılan bu düzenlemeler de ve bilhassa 2016
yılında da asgari ücretin yüzde 30 civarında artacak oluşunu da dikkate
aldığımızda, bilhassa özel maden şirketlerinin maliyetlerini de artırmış oldu.
Kanun tasarısının bu 6’ncı maddesinin gerekçesinde yapılan düzenlemeyle de özel
maden şirketlerinin maliyet artışlarının karşılanacağı ifade edilmektedir.
Yalnız, Enerji Bakanlığının da burada bulunmayışından da anlıyoruz ki son
derece ciddiyetten uzak bir düzenleme yapılmış. Bu özel şirketlere ne kadar
destek verileceği belli değil, açıkça belirtilmiyor ve bu konuda Bakanlar
Kuruluna ucu açık, âdeta sonsuz yetki veriliyor. Bu da ister istemez hepimizi
endişeye sevk ediyor. Aslında, bu, Bakanlar Kurulunu da zor durumda bırakan bir
düzenleme. 
Milliyetçi Hareket Partisi Plan ve Bütçe Komisyonu
üyesi arkadaşlarımız kendilerinin gayretleriyle yaptıkları bir tahminî
çalışmada, mevcut hâliyle kamu işletmelerinde yani redevansla hizmet alımı
şeklinde çalışan firmalarda 1 ton üretim için 17 lira destek sağlıyor kamu,
özel sektör işletmelerine de 1 ton üretim için 95,5 lira bir destek verileceği
tahmin edilmekte. Komisyonda ilgili bürokratların verdiği bilgiyi de dayanak
teşkil ederek bu tahminî rakam ortaya konuyor. Bu maddenin yasalaşması
durumunda, merkezî yönetim bütçesinden özel sektör maden şirketlerine kanunla
sınırlandırılmayan ve miktarı belli olmayan ölçekte bir kaynak aktarımı
yapılacak; ki, bu doğru değildir. 
Biz, önergemizde, bu destekte üretim miktarı dikkate
alınsın diyoruz ve bu desteğin belli bir süresi olsun -önergemizde azami üç yıl
olarak belirledik- ve ayrıca, istihdamı da dikkate alarak -işçi yoğunluğuna- ve
ton başına üretim maliyeti de dikkate alınarak bu destek miktarı
belirlenmesinin daha yerinde olacağını düşünüyoruz.
Değerli arkadaşlar, buna paralel… Şimdi, süremiz de
kalmadı. Yalnız, Soma’da kaza yaşanan maden ocağından 1 Aralık 2014 tarihinde
2.831 işçi işten atıldı cep telefonu mesajlarıyla ve bunlar Hükûmet tarafından
söz verilmesine rağmen…
(Mikrofon otomatik cihaz tarafından kapatıldı)
ERKAN AKÇAY (Devamla) - …ve bu konuda nisan ayında
yasal düzenleme yapılmasına rağmen hâlâ kıdem tazminatlarını alamamış
durumdadırlar. 7 Hazirandan bir hafta evvel, seçimlerden bir hafta evvel bu
tazminatlarının yirmide 1’lik bir kısmını aldılar ve sonra sürüncemeye
bıraktılar. Bu konuya tekrar Hükûmetin dikkatini çekiyoruz ve bu tazminatların
bir an evvel ödenmesini talep ediyoruz.
Hepinizi saygıyla selamlıyorum. (MHP sıralarından
alkışlar)
BAŞKAN – Teşekkür ederim Sayın Akçay.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına 
Görüşülmekte olan 60 sıra sayılı Askerlik
Kanunu ile Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı (1/414) ve Isparta Milletvekili Süreyya Sadi Bilgiç ve
Adalet ve Kalkınma Partisi Grup Başkan Vekili Çanakkale Milletvekili Bülent
Turan ile 35 Milletvekilinin; Bazı Kanunlarda Değişiklik Yapılmasına Dair Kanun
Teklifin 6’ncı maddesinin aşağıdaki şekilde değiştirilmesini arz ve teklif
ederiz.
Saygılarımızla.
Ahmet Akın (Balıkesir) ve
arkadaşları
MADDE 6 – 4/6/1985 tarihli ve 3213 sayılı
Maden Kanununun geçici 29’uncu maddesine aşağıdaki fıkra eklenmiştir.
“Bu Kanunun 2 nci maddesinde sayılan IV. Grup
madenlerden “Linyit” ve “Taşkömürü” çıkaran ve özel hukuk tüzel kişilerinin
ruhsat sahibi olarak işlettikleri yeraltı maden işletmelerine, 22/5/2003
tarihli ve 4857 sayılı İş Kanununun 41, 53 ve 63 üncü maddelerinde 10/9/2014
tarihli ve 6552 sayılı Kanunla yapılan değişiklikler ile bu Kanunun ek 9 uncu
maddesiyle oluşan maliyet artışlarının karşılanmasına ilişkin destek
verilebilir. Bu destekler Bakanlık bütçesine konulan ödeneklerden karşılanır.
Maliyet artışlarının karşılanmasına ilişkin usul ve esaslar ile bu usul ve
esasların uygulanması süresi Enerji ve Tabii Kaynaklar Bakanlığı ve Maliye
Bakanlığının ortak önerisi üzerine Bakanlar Kurulunca belirlenir.”
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan. 
BAŞKAN – Hükûmet önergeye katılıyor mu? 
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkanım. 
BAŞKAN – Komisyonun ve Hükûmetin katılmadığı önerge
hakkında Sayın Ahmet Akın, Balıkesir Milletvekili.
Buyurun Sayın Akın. (CHP sıralarından alkışlar) 
Süreniz beş dakikadır.
AHMET AKIN (Balıkesir) – Sayın Başkan, değerli
milletvekilleri; görüşülmekte olan 60 sıra sayılı torba Kanun Tasarısı’nın 6’ncı
maddesiyle ilgili olarak verdiğimiz önerge hakkında görüşlerimizi anlatmak
üzere söz almış bulunmaktayım. Bu vesileyle yüce Meclisi saygıyla selamlıyorum.
Madde, geçtiğimiz yasama döneminde çıkarılan 6552
sayılı yine bir torba Kanun’la maden işletmelerinde çalışan işçilerimize
sağlayan ilave bazı hakların maliyetine devlet tarafından destek sağlanması
konusunu düzenliyor. Bilindiği üzere, bu kanun 13 Mayıs 2014’te meydana gelen
ve 301 madencimizi yitirdiğimiz Soma faciasından sonra çıkarılmıştır. Bu nedenle,
huzurlarınızda, Soma ve Ermenek faciaları başta olmak üzere maden iş
kazalarında yitirdiğimiz canları bir kez daha saygıyla anıyorum. 
Maden işletmelerinde ödenecek ücretin asgari ücretin 2
katından az olmayacağını, fazla çalışma ücretlerinin en az yüzde 100
artırılarak ödeneceği ile bazı ek olanakları sağlayan bu düzenleme doğal
olarak, maden işletmelerine ek maliyetler getirmiştir. Şimdi deniliyor ki: Bu
maliyetlerin bir kısmı hazine tarafından karşılansın. Evet, karşılansın ama ne
kadar kısmı karşılansın? Madde bunu düzenlememiş, bu konuda düzenleme yapma
yetkisini tamamen Hükûmete devrediyor. Buna ilişkin, Anayasa’ya aykırılık
konusu başta olmak üzere, itirazlarımızı Komisyon üyesi milletvekillerimiz
Komisyon raporuna yazmış oldukları muhalefet şerhinde belirtmiş durumdalar.
Değerli milletvekilleri, iş kazaları ülkemizde AKP
Hükûmeti sayesinde fıtrata bağlanıp doğallaştırılarak sıradanlaştırıldı.
Yapılan araştırmalar, 2015 yılında ülkemizde iş cinayetlerinde en az 1.730
kişinin yaşamını yitirdiğini ortaya koyuyor. 
Maden işletmelerimizin faaliyetlerini sürdürebilmeleri,
ekonomiye katkı sunmaları ne kadar önemli ise, ondan daha önemlisi oralarda
çalışan emekçilerimizin can güvenliğidir, sağlığıdır. Bu nedenle, eğer bir kamu
desteği sağlanacaksa, öncelikle işçi sağlığı ve iş güvenliği önlemlerine
yatırım yapanlara destek sağlanmalıdır. Yaşanan faciaların esas nedenlerinin
alınmayan işçi sağlığı ve iş güvenliği önlemleri ve bu alanda yapılmayan
yatırımlar ve yetersiz denetimler olduğunu biliyoruz. 
Avrupa'da en fazla işçi ölümlerinin yaşandığı ülke,
maalesef Türkiye. Avrupa’yla karşılaştırdığımızda, en zayıf denetim ağına sahip
ülke olduğumuzu da maalesef görüyoruz. ILO verilerine göre, 2013 yılında 10 bin
işçi başına denetçi sayısı, örneğin Romanya’da 1,9 iken, bizde sadece 0,3.
Ölümlü iş kazalarının en fazla yaşandığı sektör olan madencilikte ihmallerin,
tedbirsizliklerin bedelini maalesef madencilerimiz canlarıyla ödüyorlar. Maden
işletmelerinde sadece kâr odaklı faaliyetler, işçi sağlığı ve güvenliği konusunu
ikinci plana bırakıyor. Bu nedenle öncelikle yapılması gereken, çağdaş
standartlarda işçi sağlığı ve iş güvenliği önlemlerinin alınmasıdır. AKP
Hükûmetinin bunu pek umursamadığını biliyoruz. 
Bu konuda yapılan birkaç çalışmadan rakam vermek istiyorum.
Dünyada en fazla kömür üreten iki ülkenin Çin ve ABD olduğunu biliyoruz.
Üretilen her 1 milyon ton kömür başına hayatını kaybeden işçi sayısı konusunda
ülkemizi bu iki ülkeyle karşılaştırdığımızda, durumun çok vahim olduğu belli.
2012 yılını esas alan bu çalışmaya göre, 1 milyon ton kömürün üretim sürecinde
ülkemizde 5,46 işçimiz hayatını kaybederken, Çin’de 0,34, ABD’de ise 0,02 kişi
hayatını kaybetmiştir. 
Değerli arkadaşlarım, bu iki ülkenin de bizden farkı,
madenlerde ölümün fıtrata bağlanmıyor olması olsa gerek diye düşünüyorum. Yere
düşen acılı madenci yakınlarını tekmeleyen başbakan müşavirlerinin
ödüllendirilmediğini ve baş tacı edilmediğini de biliyoruz. 
Değerli milletvekilleri, bilindiği gibi, Soma
faciasında kaybettiğimiz emekçilerimizin önemli bir bölümü de Balıkesir’den.
Savaştepeli, İvrindili, Dursunbeyli, Bigadiçli, Kepsutlu, Balyalı
hemşehrilerimiz de aralarındaydı. Bu ilçelere gittiğimizde Soma’da
kaybettiğimiz madencilerimizin mezarlarının “Yapılacak.” denildiği hâlde
yapılmadığını maalesef gördük. 
Bu konuda sözlerin tutulmasını umuyor, hepinizi
saygıyla selamlıyorum. (CHP sıralarından alkışlar)
BAŞKAN – Teşekkür ederim Sayın Akın.
Önergeyi oylarınıza sunuyorum: Kabul edenler…Kabul
etmeyenler… Önerge kabul edilmemiştir.
6’ncı maddeyi oylarınıza sunuyorum: Kabul edenler…
Etmeyenler… Kabul edilmiştir. 
7’nci madde üzerinde üç önerge vardır, önergeleri
okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 7’nci maddesiyle
düzenlenen 5070 sayılı Elektronik İmza Kanunu’nun 10’uncu maddesinin birinci
fıkrasının (e) bendinin aşağıdaki şekilde değiştirilmesini arz ve teklif
ederiz.
 Mehmet Günal Kamil
Aydın Erhan Usta
 Antalya Erzurum Samsun
 Kadir Koçdemir Erkan
Haberal Mustafa Mit
 Bursa Ankara Ankara
“e) Talep eden kişiyi, kanunlarda öngörülen
sınırlamalar saklı kalmak üzere sertifikanın kullanımına ilişkin özellikler,
uyuşmazlıkların çözüm yolları ile ilgili şartlar ve güvenli elektronik imzanın
elle atılan imza ile eşdeğer olduğu hakkında, sertifikanın tesliminden önce
bilgilendirmekle,”
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
milletvekilinin, Bazı Kanunlarda Değişiklik Yapılmasına Dair Kanun Teklifi’nin
7'nci maddesinin aşağıdaki şekilde değiştirilmesini arz ve teklif ederiz.
Saygılarımızla.
 Yakup Akkaya Musa
Çam Şenal Sarıhan
 İstanbul İzmir Ankara
 Lale Karabıyık Mahmut
Tanal Selin Sayek Böke
 Bursa İstanbul İzmir
MADDE
7- 15/1/2014 tarihli ve 5070 sayılı Elektronik İmza Kanununun 10 uncu
maddesinin birinci fıkrasının (b), (e) ve (f) bentleri aşağıdaki şekilde değiştirilmiştir.
“b)
Nitelikli sertifika verdiği kişilerin kimliğini resmî kayıtlara göre veya
Türkiye Cumhuriyeti kimlik kartı vasıtasıyla uzaktan güvenilir bir biçimde
tespit etmekle,”
“e)
Kanunlarda öngörülen sınırlamalar saklı kalmak üzere sertifikanın kullanımına
ilişkin özellikler, uyuşmazlıkların çözüm yolları ile ilgili şartlar ve güvenli
elektronik imzanın elle atılan imza ile eşdeğer olduğu hakkında talep eden
kişiyi sertifikanın tesliminden önce bilgilendirmekle,
f)
Sertifikada bulunan imza doğrulama verisine karşılık gelen imza oluşturma
verisini başkasına kullandırmaması konusunda, sertifika sahibini bilgilendirmekle,”
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi
Başkanlığına
Görüşülmekte
olan 60 sıra sayılı Kanun Tasarısı’nın 7’nci maddesinin tasarı metninden
çıkarılmasını arz ve tekli ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri
 Erol Dora Berdan
Öztürk
 Mardin Ağrı
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım.
BAŞKAN – Hükûmet önergeye katılıyor mu?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz.
BAŞKAN – Komisyonun ve Hükûmetin katılmadığı önerge
hakkında Mizgin Irgat, Bitlis Milletvekili…
Buyurun Sayın Irgat. (HDP Sıralarından alkışlar)
Süreniz beş dakikadır. 
MİZGİN IRGAT (Bitlis) – Sayın Başkan, değerli
milletvekilleri; benden önceki konuşmaları, sevgili Garo Paylan söz alırken
yaşanan olayları, yaşanan konuşmaları; gerçekten eril sistemi, ses tonunu ve o
tahammülsüzlüğü üzülerek izledik. Öncelikle, Meclisin hâlâ bu noktada oluşunu,
aslında yaşanan tarihsel gerçekliği dinleme sabrını dahi göstermediğini bir kez
daha gördük. Bu temelde, bundan sonraki dileğimiz Türkiye’deki siyasi tarihin,
sadece Türkiye değil, Osmanlı, İran, Suriye, Rusya ve tüm Orta Doğu’da ve
dünyada bulunan arşivler getirilmek suretiyle bu konuların bağımsız
komisyonlarca araştırılması ve Meclise sunularak bu konuların açık bir şekilde,
net bir şekilde kamuoyuyla paylaşılması gerekmektedir.
Evet, bu ülkedeki sorunların başında Ermeni sorunu,
Kürt halkının inkârı sorunu ve bugün yaşadığımız cinsiyetçi, ekonomik işsizlik
ve bugün tartışılmakta olan yasaların bir bütünel tartışıldığı siyasi
sorunlarımızın hepsi de mevcut, hepsi de gerçek, hepsi de çözülmeyi bekleyen
çok önemli konulardır. 
Dolayısıyla, bugün burada ben partim adına 5070 sayılı
Elektronik İmza Kanunu hakkındaki değişiklikle ilgili söz aldım. 
AKP iktidarının on üç yıldır yaptığı şeyin aslında bir
şeyleri yapıyormuş gibi gösterip, eski sistemi revize ediyormuş gibi gösterip
aslında otoriter, baskıcı sistemini yenileyerek, yeniden pişirerek halka
sunması şeklinde olduğunu yeniden görüyoruz. Dolayısıyla da bu sistem “çok
modern, yenilikçi, akıllı kimlik kartı” adı altında toplumun yaşamını
yenileyecek, dönüştürecek bir değişiklik olarak görünse de aslında bunun eski
sistemin, doksan yıllık cumhuriyet tarihinin, sisteminin tekrarı olduğunu çok
net görüyoruz.
En önemli örneğinden bir tanesi, fişlemeye ilişkin
kısmını açıklayabiliriz. Buradaki fişleme sistemi yıllardır Türkiye’de, Türkiye
sisteminde aslında hepimizin bildiği, hepimizin aşikâr olduğu fişleme
sisteminin bu sistemle, bu yasayla resmî bir yasaya kavuşturulduğunu görüyoruz.

Aynı zamanda din ve vicdan özgürlüğü, etnik vurguların
aslında Avrupa İnsan Hakları Mahkemesi Sözleşmesi’nde mahkûm olduğumuz bir
kararla açıklandığı hâlde, yeniden burada bu vurguların, bu özgürlükçü alanın
hâlâ gerçekten olması gerektiği noktaya taşınılmadığını görüyoruz. Temel hak ve
özgürlükler noktasında ciddi ihlalleri taşıyan bu tasarının gerçekten kabul edilmemesi
gerekmektedir. Biyometrik verilerle kişilerin el izlerinin, parmak izinin ve
kişisel verilerinin bir sistemde toplanması, doksan yıllık sistemin kendi
vatandaşına öz güven sorunu yaşadığının çok önemli bir göstergesi. Dolayısıyla
da ciddi tehlikeleri barındıran bu uygulama yani bu verilerin bir merkezde
toplanması çok büyük tehlikelere, bu verilerin nerede, nasıl kullanılacağı, ne
yapılacağı noktasında gerçekten hepimizin, özelde de hukukçuların kafasında çok
ciddi bir soru işareti olarak bulunmaktadır. Dolayısıyla da doksan yıldır
süregelen öz güven bunalımının AKP Hükûmeti tarafından da şu an devam
ettirildiğinin çok net bir göstergesidir aslında şu an önümüzde duran yasa. 
Bizler, HDP olarak, gerçekten bu ülkede eğer bir sorun
tartışılacaksa, bu ülkede kimlik sorunu tartışılacaksa bunun askerî yasalarla
tartışılan bir torba yasada değil, temel bir kanun maddesi olarak ve tek tek
tarihsel arka planı tartışılarak burada konuşulması gerektiğine inanıyoruz.
Çünkü, gerçekten, Türkiye’de doksan yıldır süren bir kimlik sorunu, din, vicdan
sorunu ve güvenlik sorunu bulunmaktadır. Dolayısıyla da biz bunun torba
yasalarla, karma, gerçekten altyapısı oluşturulmadan, toplumda gerekli
tartışmalar yapılmadan burada tartışılmasını, yasaya dönüştürülmesini bir kere
en büyük hukuka aykırılık olarak kabul ediyoruz. Burada, bu verilerin
saklanması… 
(Mikrofon otomatik cihaz tarafından kapatıldı) 
MİZGİN IRGAT (Devamla) – Her bir vatandaş aslında bu
verilerinin neden saklandığını ve nerede kullanılacağını acaba iyi bilmekte
midir? Bu sorunun cevabını tek tek aslında almak gerekmektedir. Dolayısıyla da
bizler, bu temelde, böylesi önemli bir yasanın daha temel bir gündemde ve
tarihî arka planıyla tartışılması gerektiğini düşünüyoruz. 
Teşekkür ederim. (HDP sıralarından alkışlar) 
BAŞKAN – Teşekkür ederim Sayın Mizgin Irgat. 
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
milletvekilinin, Bazı Kanunlarda Değişiklik Yapılmasına Dair Kanun Teklifi’nin
7'nci maddesinin aşağıdaki şekilde değiştirilmesini arz ve teklif ederiz.
Saygılarımızla.
Şenal Sarıhan (Ankara) ve
arkadaşları
MADDE 7- 15/1/2014 tarihli ve 5070 sayılı Elektronik
İmza Kanununun 10 uncu maddesinin birinci fıkrasının (b), (e) ve (f) bentleri
aşağıdaki şekilde değiştirilmiştir.
“b) Nitelikli sertifika verdiği kişilerin kimliğini
resmî kayıtlara göre veya Türkiye Cumhuriyeti kimlik kartı vasıtasıyla uzaktan
güvenilir bir biçimde tespit etmekle,”
“e) Kanunlarda öngörülen sınırlamalar saklı kalmak
üzere sertifikanın kullanımına ilişkin özellikler, uyuşmazlıkların çözüm
yolları ile ilgili şartlar ve güvenli elektronik imzanın elle atılan imza ile
eşdeğer olduğu hakkında talep eden kişiyi sertifikanın tesliminden önce
bilgilendirmekle,
f) Sertifikada bulunan imza doğrulama verisine karşılık
gelen imza oluşturma verisini başkasına kullandırmaması konusunda, sertifika
sahibini bilgilendirmekle,”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) - Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) - Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında konuşmak isteyen?
LEVENT GÖK (Ankara) – Gerekçe…
BAŞKAN – Gerekçeyi okutuyorum:
Gerekçe:
Söz konusu madde metninin anlaşılır hâle
getirilebilmesi için değişiklik önerilmektedir.
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 7’nci maddesiyle
düzenlenen 5070 sayılı Elektronik İmza Kanunu’nun 10’uncu maddesinin birinci
fıkrasının (e) bendinin aşağıdaki şekilde değiştirilmesini arz ve teklif
ederiz.
Mehmet Günal (Antalya) ve
arkadaşları
BAŞKAN – Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ FARUK ÇATUROĞLU (Zonguldak)
– Katılmıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında söz isteyen?
ERKAN AKÇAY (Manisa) – Gerekçe okunsun.
BAŞKAN – Gerekçeyi okutuyorum:
Gerekçe:
İfade bozukluğu düzeltilerek cümleye açıklık
kazandırılmak amaçlanmıştır.
BAŞKAN - Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
7’nci maddeyi oylarınıza sunuyorum: Kabul edenler…
Etmeyenler… Madde kabul edilmiştir.
8’inci madde üzerinde üç önerge vardır, önergeleri
okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 8’inci
maddesiyle düzenlenen 5490 sayılı Nüfus Hizmetleri Kanunu’nun 3’üncü maddesinin
birinci fıkrasının (h) bendinin aşağıdaki şekilde değiştirilmesini arz ve
teklif ederiz.
 Mehmet Günal İsmail
Ok Kamil Aydın
 Antalya Balıkesir Erzurum
 Erhan Usta Kadir
Koçdemir Erkan Haberal
 Samsun Bursa Ankara
 Mustafa Mit
 Ankara
“h) Değerli kâğıtlar: Türkiye
Cumhuriyeti kimlik kartı, uluslararası aile cüzdanını ve mavi kartı,”
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
8’inci maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Kadim Durmaz Yakup
Akkaya Selina Doğan
 Tokat İstanbul İstanbul
 Selin Sayek Böke Bihlun
Tamaylıgil Lale Karabıyık
 İzmir İstanbul Bursa
 Mahmut Tanal
 İstanbul
MADDE 8-
25/4/2006 tarihli ve 5490 sayılı Nüfus Hizmetleri Kanunu’nun 3’üncü maddesinin
birinci fıkrasının (h) ve (r) bentleri aşağıdaki şekilde değiştirilmiş ve aynı
fıkraya aşağıdaki bent eklenmiştir. 
“h) Değerli kâğıtlar: Kimlik kartı, uluslararası aile
cüzdanını ve mavi kartı,” 
“r) Kimlik kartı: Kişinin Türk vatandaşı olduğunu ve
aile kütüğüne kayıtlı bulunduğunu gösteren Türkiye Cumhuriyeti kimlik kartını,”
“ff) Biyometrik veri: Elektronik sistemler aracılığı
ile kimlik tespit ve kimlik doğrulama işlemlerinin gerçekleştirilmesini
sağlamak amacıyla alınan parmak izi, damar izi ve el ayasından elde edilen
şahsa ait verileri,”
BAŞKAN – Şimdi maddeye en aykırı önergeyi okutup işleme
alacağım.
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
8’inci maddesinin tasarı metninden çıkarılmasını arz ve teklif ederiz.
 İdris Baluken Mizgin
Irgat Abdullah Zeydan
 Diyarbakır Bitlis Hakkâri

 Berdan Öztürk Erol
Dora 
 Ağrı Mardin 
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz.
BAŞKAN – Komisyonun ve Hükûmetin katılmadığı önerge
hakkında söz isteyen?
İDRİS BALUKEN (Diyarbakır) – Gerekçe okunsun.
BAŞKAN – Gerekçeyi okutuyorum:
Gerekçe: 
Yapılan düzenleme ile 5490 sayılı Nüfus Hizmetleri
Kanunu’nda değişiklik öngörülmüştür. Bu düzenleme, önümüzdeki süreçte
Parlamentoya temel kanun olarak sunulması beklenen Kişisel Verilerin Korunması
Kanun Tasarısı’nda tartışılması gerekirken bu torba tasarıda getirilmiştir.
İlgili düzenlemenin temel kanun olarak getirilmesi ve konuya dair katılımcı bir
anlayış gözetilerek kanunlaşması üstlendiğimiz yasama sorumluluğunun ruhuna da
denk düşecektir.
BAŞKAN – Önergeyi oylarınıza sunuyorum…
İDRİS BALUKEN (Diyarbakır) – Karar yeter sayısı
istiyoruz.
BAŞKAN – Karar yeter sayısı talebi vardır, karar yeter
sayısı arayacağım.
Kabul edenler… 
İDRİS BALUKEN (Diyarbakır) – Evet, kabul edildi Başkan.
Hepsi kaldırdı Başkan.
BAŞKAN - Evet, önerge kabul edilmiştir. (HDP
sıralarından alkışlar) 
MEHMET DOĞAN KUBAT (İstanbul) – Sayın Başkan, “kabul etmeyenler”i
sormadınız.
BAŞKAN - Efendim, pardon, bir yanlışlık oldu, kabul
etmeyenleri sormadım.
İDRİS BALUKEN (Diyarbakır) – Sayın Başkan, AK PARTİ
Grubundan sayın milletvekilleri katıldılar.
BAŞKAN - Efendim, kabul etmeyenleri sormadığım için ben
bir hata yaptım, onun için tekrar oylayacağım, tekrar oylayacağım Sayın
Baluken.
İDRİS BALUKEN (Diyarbakır) – Ama Sayın Başkan, yani
kabul edilmiş mi diye sorduğunuzda HDP sıralarından ve AKP sıralarından
milletvekilleri çoğunlukla katıldılar. 
BAŞKAN – Doğru. O zaman, bakın…
OSMAN AŞKIN BAK (Rize) – “Kabul etmeyenler”i sormadınız
Başkan.
MEHMET DOĞAN KUBAT (İstanbul) - Tekrarlayalım efendim.
BAŞKAN - Şimdi şöyle: Tekrar “kabul etmeyenler”i
sormalıyım ama bunun yaratacağı sonucu hepimiz biliyoruz. O nedenle, izninizle
oylamayı tekrarlayacağım efendim. 
İDRİS BALUKEN (Diyarbakır) – Ama bu, milletvekili
iradesini biraz tahakküm altına almak Sayın Başkan. 
OSMAN AŞKIN BAK (Rize) – Ne alakası var?
BAŞKAN – Değil Sayın Baluken.
MEHMET DOĞAN KUBAT (İstanbul) – Oylama eksik oldu efendim.
İDRİS BALUKEN (Diyarbakır) – Yani, Başkanlık Divanının
burada ortaya çıkan iradeye saygı duyması gerekiyor.
OSMAN AŞKIN BAK (Rize) – Oylama eksik oldu Başkanım,
“kabul etmeyenler”i sormadınız.
MEHMET DOĞAN KUBAT (İstanbul) – Değerli Başkan, eksik oldu
ama Başkan. 13’e göre tekrarlayalım efendim. 
BAŞKAN – Değerli milletvekilleri, İç Tüzük’ün ilgili
maddesi bu konuda yeteri kadar açık. 
Oylamayı tekrarlıyorum.
Önergeyi oylarınıza sunuyorum, tekrar soruyorum: Kabul
edenler… Kabul etmeyenler… Karar yeter sayısı arayacağımı ifade etmiştim. Karar
yeter sayısı vardır, önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
8’inci maddesinin aşağıdaki şekilde değiştirilmesini arz ve teklif ederiz. 
Saygılarımızla.
Selina Doğan (İstanbul) ve
arkadaşları 
MADDE
8- 25/4/2006 tarihli ve 5490 sayılı Nüfus Hizmetleri Kanunu’nun 3’üncü
maddesinin birinci fıkrasının (h) ve (r) bentleri aşağıdaki şekilde
değiştirilmiş ve aynı fıkraya aşağıdaki bent eklenmiştir. 
“h)
Değerli kâğıtlar: Kimlik kartı, uluslararası aile cüzdanını ve mavi kartı,” 
“r)
Kimlik kartı: Kişinin Türk vatandaşı olduğunu ve aile kütüğüne kayıtlı bulunduğunu
gösteren Türkiye Cumhuriyeti kimlik kartını,”
“ff)
Biyometrik veri: Elektronik sistemler aracılığı ile kimlik tespit ve kimlik
doğrulama işlemlerinin gerçekleştirilmesini sağlamak amacıyla alınan parmak
izi, damar izi ve el ayasından elde edilen şahsa ait verileri,”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında söz isteyen Sayın Selina Doğan, İstanbul Milletvekili.
Buyurun Sayın Doğan. (CHP sıralarından alkışlar)
Süreniz beş dakikadır. 
SELİNA DOĞAN (İstanbul) – Sayın Başkan, sayın vekiller;
herkese iyi akşamlar.
Bu kürsüde yaptığım ilk konuşmanın burada son iki
saattir dönen tartışmaya denk geliyor olmasının tarihin bir cilvesi olduğunu
düşünüyorum. Dolayısıyla, bu konuda birkaç kelam etmeden bu kürsüden ayrılmak
istemiyorum. Öncelikle, 1915 yılında yaşanan olayların tanımlamasından,
nitelendirilmesinden bağımsız olarak bir üslup önermesinde bulunmak istiyorum.
Sayın Milliyetçi Hareket Partisinin grup başkan vekilinin talihsiz bir şekilde
ortaya koyduğu üzere, bu meseleyi bir halkın diğerine yönelik hakareti
seviyesinden kurtarıp daha insani bir boyutta tartışabilirsek, sayın grup
başkan vekilimizin ifade ettiği gibi, geleceğe çok daha güvenle
bakabileceğimize inanıyorum. Çünkü sayın vekiller, bu konu zannettiğiniz gibi
sadece Ermenilerin meselesi değil, sadece Türklerin meselesi de değil, bu konu
Türkiye'nin bir meselesi. Dolayısıyla, dünyanın diğer parlamentolarında değil
bu Meclis çatısı altında çözümlenmesi gereken bir mesele. Yoksa biz her 24
Nisanda matbu ifadelerle, alelacele bu konuyu geçiştirip duracağız.
Hiçbirimizin bunu arzu etmediği kanaatindeyim ve son olarak, zannediyorum, 2015
yılında bir Erzurum mitingindeydi, Sayın Başbakan tehcirin bir insanlık suçu
olduğunu açıkça ifade etmiştir. Bu konuyla ilgili sözlerime burada son
veriyorum. 
Ve bir başka, bugüne damgasını vuran vahim açıklamayı
kınayarak sözlerime devam etmek istiyorum. Biliyorsunuz, tescilli bir mafya
lideri olan Sedat Peker 1 Kasım seçimlerinden önce iktidar partisini
destekleyen bir miting yapmış ve seçmenlere bu ülkede oluk oluk kan akacağını
vaat etmişti. Nitekim, öyle oldu. 1 Kasım seçimlerinden beri, hatta daha
öncesinden beri bu ülkede gerçekten oluk oluk kan akıyor ama Sedat Peker
herhâlde bu kana doymamış, bugün yine bu ülkede barış isteyen, barışa davet
eden 1.100 akademisyeni hedef göstererek bir fantezisini dile getirmiş ve
onların yine oluk oluk akacak kanlarıyla duş almak istediğini ifade etmiştir ve
bu saate kadar -partimizin sözcüsünün, bildiğim kadarıyla Halkların Demokratik
Partisinin de bu söylemi kınamasına rağmen- iktidar partisinden hâlâ bu
söylemle ilgili bir açıklama gelmemiştir, bir kınama gelmemiştir. Şimdi
soruyorum: Sedat Peker kimdir? Hangi sıfatla bu sözleri sarf edebilmektedir? Bu
sözlerin IŞİD zihniyetinden bir farkı var mıdır? IŞİD’le mücadele ettiğini iddia
eden iktidarın buna karşı bir kınaması olmayacak mıdır? Şimdi, asıl söz aldığım
konuya değinmek istiyorum. 
İki gündür üzerinde tartıştığımız kanun tasarısının
8’inci maddesinde ve devamında 9’uncu maddesinde de biyometrik verilerle ilgili
bir düzenleme yer almıştır. Yeni düzenlenecek kimlik kartlarında biyometrik
verilerin yer alacağı ifade edilmektedir. “Biyometrik veriler nedir?” diye
bakarsak, elektronik sistemler aracılığıyla kimlik tespit ve kimlik doğrulama
işlemlerinin gerçekleştirilmesini sağlamak amacıyla alınan parmak izi, damar
izi ve el ayasından elde edilen kişiye özgü verilerdir, dolayısıyla, hukukta
kişiye sıkı surette bağlı olarak ifade ettiğimiz kişisel verilerdir. Peki,
bizim mevzuatımızda kişisel verilerin korunmasıyla ilgili bir kanun var mıdır?
Yoktur. Sadece, Anayasa’nın 20’nci maddesinde, özel hayatın gizliliğinin
korunmasıyla ilgili maddede kişisel verilerin korunacağı güvence altına
alınmışsa da bunun bir kanunla usul ve esaslarının düzenleneceği belirtilmiştir
ancak bu kanun hâlâ yasalaşmamıştır. Dolayısıyla, benim bir milletvekili olarak
vatandaşlarımızın bedenleriyle ilgili bu kadar mahrem bilgileri ilgili yasal
mevzuat tamamlanmadan İçişleri Bakanlığı ve onun yetkililerinin tasarrufuna
sunulmasına vicdanım razı olmamaktadır. Ayrıca bu konu, burada bulunan tüm
milletvekillerini de ilgilendirmektedir çünkü bizlerin de dokunulmazlığı bir
gün sona erecektir. Eminim, hiçbirimiz vücudumuza usulüne aykırı şekilde
dokunulmasını istemeyiz.
Teşekkür ederim, iyi akşamlar. (CHP sıralarından
alkışlar)
BAŞKAN – Teşekkür ederim Sayın Doğan.
ERKAN AKÇAY (Manisa) – Sayın Başkan, söz istiyorum.
MEHMET NACİ BOSTANCI (Amasya) – Sayın Başkan…
BAŞKAN – Bir saniye efendim. Sayın Akçay, Sayın
Bostancı; sizleri dinleyeceğim, önce önergeye ilişkin işlemi yapmak istiyorum
izninizle.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Sayın Akçay, Sayın Bostancı; izin verirseniz maddede
bir önerge daha var, onun da işlemini yapayım, sonra her ikinizi de
dinleyeceğim efendim. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 8’inci
maddesiyle düzenlenen 5490 sayılı Nüfus Hizmetleri Kanunu’nun 3’üncü maddesinin
birinci fıkrasının (h) bendinin aşağıdaki şekilde değiştirilmesini arz ve
teklif ederiz.
Erkan Haberal (Ankara) ve
arkadaşları
“h) Değerli kâğıtlar: Türkiye
Cumhuriyeti kimlik kartı, uluslararası aile cüzdanını ve mavi kartı,”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılamıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında söz isteyen Sayın Ok, buyurun efendim. (MHP sıralarından alkışlar) 
Konuşma süreniz beş dakikadır. 
İSMAİL OK (Balıkesir) – Sayın Başkan, sayın
milletvekilleri; öncelikle hepinizi muhabbetle selamlıyorum. 
Peygamber Efendimiz’in övgüsüne mazhar olmuş büyük Türk
milletinin bir ferdi olmaktan şeref duyuyorum. Bunun altını özellikle
çiziyorum. Bizim ecdadımızın mazisinde, geçmişinde utanılacak hiçbir şey yoktur
ve böyle bir şanlı ecdadın ferdi olmak benim için şereflerin en büyüğüdür.
Buradan özellikle bunun altını çizerek ifade etmek istiyorum.
Saygıdeğer milletvekilleri, Hükûmetimiz birçok kanun
çıkarmakta; elbette bunların içerisinde iyi niyetle yapıldığına inandığımız,
milletimizin menfaatine olduğuna inandığımız kanunlar bulunmaktadır. Fakat aynı
kanunlar defalarca değiştirilmekte ve tabiri caizse pişirilip pişirilip Türkiye
Büyük Millet Meclisinde bizlerin önüne getirilmektedir. 
Özellikle kamuda bir idareci kıyımı yapılmaktadır.
Türkiye KAMU-SEN üyesi olmak, AKP Hükûmeti tarafından büyük bir suçtur. Türkiye
KAMU-SEN üyesiysen, bu Türkiye Cumhuriyeti devletine bağlılığın ne olursa
olsun, kanunlara, bu millete bağlı bir şekilde hizmet etmenin ne olduğunu
yüreğinde hissetsen dahi, AKP Hükûmeti tarafından, özellikle kamuda Türkiye
KAMU-SEN üyeleri ve millî eğitim camiasında büyük bir kıyım yapılmaktadır.
Balıkesir’in Ayvalık ilçesinde Kemal Girgin diye bir
müdür arkadaşımız, bir okulda müdür arkadaşımız, Millî Eğitim Bakanı Nabi
Avcı’nın elinden olmak üzere biri, iki defa yılın idarecisi ödülü almıştır. Ama
bu çıkarılan kanunlarla, maalesef, sözde başarılı okul müdürü, idarecisi olarak
iki yıl üst üste ödül almasına rağmen, aynı Hükûmet döneminde ve aynı Bakan
döneminde görevden alınmıştır. 
Apaçık Allah’ın emirleri, ayetler ortadayken, maalesef,
mahkemelerin sonuçlarına rağmen, arkadaşlarımız görevlerine iade
edilmemektedirler. Ben sizlere Allah’ın Kur’an-ı Kerim’de emrettiği bir ayeti
hatırlatmak istiyorum: Nisa Suresi 58’inci ayet: “Allah size mutlaka emanetleri
ehli olanlara vermenizi ve insanlar arasında hükmettiğiniz zaman adaletle
hükmetmenizi emreder. Allah size ne kadar güzel öğütler veriyor, şüphesiz Allah
her şeyi işitir, her şeyi görür.”
Yine Maide Suresi’nde “Ey iman edenler, Allah için
hakkı ayakta tutan, adaletle şahitlik eden kimseler olun. Bir topluluğa
duyduğunuz kin –evet, dikkatinizi çekiyorum- sizi adil davranmamaya itmesin.”
Ayet devam ediyor. İşte, Allah’ın ayetleri apaçık ortadayken, kanunlar,
Anayasa’mız, insan hakları, bütün her şey ortadayken, maalesef, Türkiye
KAMU-SEN’e üye olan hiçbir arkadaşımızın sizlerin oluşturduğu Hükûmet
tarafından görev yapmaması gerekiyor ve büyük bir suç… Biraz önce özellikle
altını çizerek, utanarak ifade ediyorum ki, eğitim ordusunun bir ferdi, okul
idarecisi, Balıkesir’imizin Ayvalık’ında görev yapan bir arkadaşımız iki yıl
üst üste, hem de Millî Eğitim Bakanı Nabi Avcı’nın elinden ödül almasına
rağmen, maalesef bugün öğretmen olarak yine Türk millî eğitimine şerefle hizmet
etmektedir. 
Ben, gecenin bu saatinde daha fazla vaktinizi almak
istemiyorum. Ayetleri bilmek yetmiyor, bunlarla iman etmek gerekiyor. İnşallah,
öyle olacağını ümit ediyorum. Hepinizi saygıyla selamlıyorum. (MHP sıralarından
alkışlar) 
BAŞKAN – Teşekkür ederim Sayın Ok.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
Buyurun Sayın Akçay, dinliyorum sizi.
V.- AÇIKLAMALAR (Devam)
34.- Manisa Milletvekili Erkan Akçay’ın, İstanbul
Milletvekili Selina Doğan’ın 60 sıra sayılı Kanun Tasarısı’nın 8’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
ERKAN AKÇAY (Manisa) – Teşekkür ederim Sayın Başkan.
Biraz evvel Cumhuriyet Halk Partisi adına kürsüye çıkan
sayın konuşmacı biraz evvelki tartışmalara atıfta bulunarak ve Milliyetçi
Hareket Partisi Grup Başkan Vekili olarak benim konuşmamın talihsizliğinden
bahsederek talihsiz bir konuşma yapmıştır. Burada talihsiz olan, bir milletin
soykırımla suçlanması ve hakarete uğramasıdır. Bu, böyle, uluslararası birtakım
kişilerin keyfine bırakılacak bir husus değildir. Burada Türkiye Cumhuriyeti’ne
ve Türk milletine bir iftira ve bühtan yöneltilmektedir. Biz Milliyetçi Hareket
Partisi olarak bu bühtan ve iftiralara, her zaman olduğu gibi bundan sonra da
Türkiye Büyük Millet Meclisinde de başka platformlarda da gereken tepkiyi
göstermeye devam edeceğiz ve Türk milleti de dünyanın her tarafında bu konuyla
ilgili çalışmalarını, görüşlerini ifade edecektir. İyi niyet temennisi ayrı ve
bir milleti, ülkeyi suçlar tarzda veya ilzam eder tarzda konuşmak ayrı bir
husustur. 
Bu tartışmaların daha fazla uzamasını ben temenni
etmiyorum ama ısrar edilirse aynı ısrarı devam ettireceğimizden de hiç kimsenin
şüphesi olmasın. Türk milletini hiç kimse soykırımla suçlayamaz, Türkiye
Cumhuriyeti’ni de suçlayamaz. 
Ayrıca, AKP’li bakanların, Başbakanın, şimdiki Sayın
Cumhurbaşkanının söyledikleri de kendilerini bağlar. Ona ilişkin görüşlere de
tabii, elbette Sayın AKP grup başkan vekili de ne der, onu bilemeyiz. 
Ben şimdilik sözlerimi burada tamamlıyorum.
Teşekkür ediyorum.
BAŞKAN – Teşekkür ederim Sayın Akçay.
Sayın Bostancı…
35.- Amasya Milletvekili Mehmet Naci Bostancı’nın,
İstanbul Milletvekili Selina Doğan’ın 60 sıra sayılı Kanun Tasarısı’nın 8’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum.
Sayın Doğan konuşmasında biraz önceki, geçen oturumdaki
tartışmaları devam ettirdi. Tarihte neler olduğunu anlamak bakımından,
Türkiye’de tarihçilik çok gelişti, resmî tarihçiliğin dışında çok farklı
tarihsel yaklaşımlar var, bunlardan faydalanmak gerekir. Tarihte neler olduğu
hususunda da kim masumdu, kim değildi, gerçekten acılar yaşanırken kim acının
hangi safındaydı, buna ilişkin tartışmaları biliyoruz, polemikleri biliyoruz. 
ERKAN AKÇAY (Manisa) – Net cevap verin, net. 
BAKİ ŞİMŞEK (Mersin) – Net cevap verin, net. Eveleyip
gevelemeyin. 
MEHMET NACİ BOSTANCI (Amasya) – Bana öyle geliyor ki
geleceği biz hepimiz masum olarak, dürüst olarak, namuslu olarak, ahlaklı
olarak kurabiliriz. Geçmişte ne olduğuna ilişkin birçok tartışma olabilir ama
bizim görevimiz geçmişteki tartışmaları yeri geldiğinde yapmak ama daha çok da
geleceği ahlaken ve vicdanlı bir şekilde kurmaktır. Bu konuda da Parlamento
üzerine düşeni yapar elbette. 
Şüphesiz o soykırım iddialarını reddediyorum, onu geçen
oturumda da söyledim, tekrar tekrar söylemeye gerek yok. Sadece ben
reddetmedim, aynı zamanda Türkiye’de Sayın Cumhurbaşkanımız, Sayın Başbakanımız
çok çeşitli vesilelerle bu konular gündeme geldiğinde çok açık ve net bir
şekilde bunu ortaya koymuşlardır. Bunu böyledir diye benim üstüne basa basa,
altını çize çize söylememe gerek de yok. Ama geleceği kurmak hepimizin boynunun
borcudur. Burada da geleceği kurarken o ortaklık duygusunu hayata taşıyacak,
demokratik Türkiye’yi inşa edecek bir tavır son derece önemlidir. 
Diğer taraftan, Rize’de yapılan bir mitingle ve o
mitingi gerçekleştiren kişiyle ilgili olarak AK PARTİ’yle bir illiyet bağı
ihsas etmek, bunun üzerinden sanki AK PARTİ’ye tahvil edilebilecek bir siyasi
değerlendirme varmış gibi konuşmak doğru bir yaklaşım değil. AK PARTİ iktidar
olduğu süre içerisinde, bu on dört yılın içerisinde Türkiye’de irili ufaklı birçok
mafya örgütüyle mücadele etmiş ve Türkiye’de bu manada hukuku tesis etmiş bir
iktidardır. (AK PARTİ sıralarından alkışlar) Bu kişinin Rize’de yapmış olduğu
mitingle ilgili zaten -o bahsedilen sözler, yapılan miting vesaire- bunlar
konusunda savcılığın da bir takibatı vardır. AK PARTİ’nin yegâne dayanağı
milletin, halkın kendisidir; yoksa birtakım mafyatik örgütlenmeler değildir,
hiç olmadı, bundan sonra da olmaz.
Saygılarımla. (AK PARTİ sıralarından alkışlar) 
BAŞKAN – Teşekkür ederim Sayın Bostancı.
Sayın Gök…
36.- Ankara Milletvekili Levent Gök’ün, Türkiye’de
yaşayan herkesin kökeni, mezhebi, dili, dini, ırkı ne olursa olsun eşit birer
yurttaş olduğuna ilişkin açıklaması
LEVENT GÖK (Ankara) – Sayın Başkan, gecenin bu
ilerleyen saatinde, biz Türkiye’de yaşayan yurttaşlar olarak eğer güçlü bir
ülke ve güçlü bir ulus olmak iddiasındaysak hepimize düşen görevler var. Bu
görevler hepimize önümüzdeki süreçte bugün yaşanılan tartışmaların ışığında da
çok daha fazla güçlü görevler yüklüyor. 
Biz Türkiye’de yaşayan herkesin, kökeni, mezhebi, dili,
dini, ırkı ne olursa olsun her birinin Türkiye’nin eşit birer yurttaşı olduğunu
ve Türkiye’nin doğusunun, batısının, kuzeyinin, güneyinde yaşayan herkesin de
tüm Türkiye’nin üzerinde hakkı olduğunu biliyoruz. Türkiye’de yaşayan bütün
Ermeniler, Garo kardeşim de, Selina kardeşim de, AKP’deki diğer kardeşim de,
bütün Ermeniler de Türkiye Cumhuriyeti’nin eşit birer yurttaşı olduğunu
hissetmeli ve bizler de onlara bunu göstermeliyiz. Asla kimse geçmişten gelen
acıların bizler üzerinde yarattığı travmalardan sonra Türkiye’de kendisinin
dışlanmış, itilen ya da sanki bir daha acılara maruz bırakılacakmış gibi
hissederse bundan hepimiz çok ciddi üzüntü duyarız. 
Ben haykırıyorum buradan Garo kardeşime, Selina
kardeşime, bütün Ermeni kardeşlerimize. Türkiye’de kendisinin acılardan
geldiğini ileri süren herkese elimizi uzatıyoruz. Bu tartışmalardan sonra artık
herkes ortak acılardan çıkarak ortak, güçlü bir ulus olmanın iradesini ortaya
koymalıdır ve geleceğe kararlı, güvenli bir şekilde bakmalıyız. Ben Garo
kardeşime sarılıyorum, Selina kardeşime sarılıyorum, bütün Ermeni
kardeşlerimize sarılıyorum. Onlar Türkiye Cumhuriyeti’nin eşit birer
yurttaşıdır ve biz asla bu tartışmalarla… Türkiye’nin daha önünü açacak, daha
müreffeh, daha özgür, hukukun, demokrasinin, insan haklarının işleyeceği bir
özlemi öneren bir modelle birbirimize sarılarak yolumuza devam etmeliyiz
diyorum.
Saygılar sunarım. (CHP sıralarından alkışlar)
BAŞKAN – Teşekkür ederim Sayın Gök.
Sayın Baluken…
37.- Diyarbakır Milletvekili İdris Baluken’in, bu
ülkede yaşanan bütün acılarla ilgili Mecliste bir yüzleşme ve hakikatları arama
sürecinin olması gerektiğine ilişkin açıklaması
İDRİS BALUKEN (Diyarbakır) – Teşekkür ediyorum Sayın
Başkan.
Sayın Başkan, değerli milletvekilleri; buradaki kürsü,
milletvekillerinin ya da siyasi parti gruplarının kendi görüşlerini özgürce
ifade ettikleri ve bu konuda kendi seçmenlerine karşı sorumluluklarını yerine
getirdikleri bir kürsüdür. Burada, şiddet unsuru içermediği sürece en aykırı düşünceleri
dile getirmek her milletvekilinin hakkıdır. Genel bir doğru olarak kabul
ettiğimiz bu ilke doğrultusunda, burada yaşanmış olan bir tarihsel süreçle
ilgili milletvekillerinin dile getirmiş olduğu görüşler üzerinde tahakküm
kurma, zorla bu görüşler üzerinde bir baskı unsuru oluşturma anlayışını hiçbir
şekilde kabul etmemiz mümkün değildir. Şu anda hepimizin kabul ettiği gerçeklik
şudur ki bu topraklarda sayısız büyük acılar yaşanmıştır ve bu büyük acılarla
bu toplum belli bir yüzleşme sürecini yaşamadan da demokratik geleceğini kurma
şansına sahip değildir. Biz bu ülkede yaşayan bütün halkların; Türk’ün,
Kürt’ün, Laz’ın, Çerkez’in, Arap’ın, Ermeni’nin, Süryani’nin, Alevi’nin,
Sünni’nin aynı gemide olduğunu ve aynı demokratik gelecek içerisinde aynı ortak
kadere sahip olması gerektiğini düşünüyoruz. Bunun için de bu Meclis
platformunda özgürce ve cesur bir şekilde, geçmişte bu toprakta yaşanan bütün
acılarla ilgili bir yüzleşme ve bir hakikatleri arama sürecinin olması
gerektiği düşüncesindeyiz. Ancak, maalesef, üzülerek belirtiyorum ki Genel
Kurulda ortaya çıkan bu sorunlara yaklaşım düzeyi, bu konuda hem büyük acıları
yaşamış olan halklarımıza yeni travmalar yaşatacak şekilde son derece incitici
hem de bu demokratik gelecekle ilgili beklenti içerisinde olan büyük toplumsal
kesimler açısından da son derece umut kırıcıdır. 
Biz, Halkların Demokratik Partisi olarak buradaki bu
tartışma düzeyinden hicap duyduğumuzu ifade ediyoruz. Meclis bünyesinde bir
hakikatleri araştırma ve gerçeklerle yüzleşme komisyonunun kurularak bu ülkede
yaşanan bütün acılarla ilgili bir yüzleşme sürecinin tüketilmesini ve
demokratik bir cumhuriyet üzerinden, demokratik ulus perspektifiyle halkların
bir arada yaşayabileceği bir paradigmanın da bu şekilde şekillenebileceğini
düşünüyoruz.
Teşekkür ediyorum.
BAŞKAN – Teşekkür ederim.
Birleşime on dakika ara veriyorum.
Kapanma Saati: 01.01
YEDİNCİ
OTURUM
Açılma
Saati: 01.13
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Sayın
milletvekilleri, Türkiye Büyük Millet Meclisinin 27’nci Birleşiminin Yedinci
Oturumunu açıyorum. 
60 sıra sayılı
Kanun Tasarısı’nın görüşmelerine kaldığımız yerden devam edeceğiz. 
Komisyon
yerinde. 
Hükûmet
yerinde... 
ERKAN AKÇAY (Manisa)
– Kısa bir açıklama yapmak istiyorum.
BAŞKAN – Sayın
Akçay, deminki tartışmayı yeterince yaptık diye düşünüyorum. Bütün siyasi parti
grupları konuyla ilgili görüşlerini etraflıca ifade ettiler. Bence bu
tartışmaya yeniden dönmeye gerek yok. Şimdi yeni bir oturum başladı. Yeni
oturumda, İç Tüzük'e göre eskisine dönüp tekrar onu tartışma imkânımız da yok.
ERKAN AKÇAY
(Manisa) – Maksadım, tartışmak değil Sayın Başkan. Son kez birkaç cümleyle
görüşümü toparlayıp, ben de ziyadesiyle tabii, rahatsızlık duyduğumuzu da ifade
etmek istiyorum.
BAŞKAN –
Buyurun.
38.- Manisa Milletvekili Erkan Akçay’ın, Milliyetçi
Hareket Partisi olarak millet eksenli siyaset yaptıklarına ve hiç kimsenin
zorla birtakım görüş ve baskı oluşturma gayretini kabul edemeyeceklerine ilişkin
açıklaması
ERKAN AKÇAY
(Manisa) – Değerli milletvekilleri, öncelikle, bu konulara meraklı
arkadaşlarımızın, Milliyetçi Hareket Partisinin programına, bu konudaki
söylemlerine ve demeçlerine dikkatle bir eğilmelerinde ben fayda görüyorum ve
tavsiye ediyorum. 
Biz, Milliyetçi
Hareket Partisi olarak milleti merkeze alan ve millet eksenli siyaset yapan bir
siyasi partiyiz ve bütün Türkiye Cumhuriyeti vatandaşlarını da milletimizin
şerefli bir mensubu olarak sayarız, etnik kökeni ne olursa olsun ayırt etmeyiz.
Bilakis, biz, görüşlerimize, siyasi anlayışımıza da birtakım etnik mezhep veya
diğer durumlara göre de birleştirici bir anlayış çerçevesinden bakarız. Ancak,
tabii, bize kimsenin zorla birtakım görüş ve baskı oluşturma gayretini,
doğrusu, Milliyetçi Hareket Partisi olarak bunu kabul etmemiz de mümkün değil
ve incitici olmamaya özen gösterilmesi gerekir. Eğer ısrarla “soykırım”
denilmeye devam ediliyorsa, bu, incitmekte ısrar ediliyor anlamına gelir.
Dolayısıyla, inşallah, bundan sonra bu tür polemikler yaşanmaz. Ben tekrar
ifade ediyorum, bütün milletimizi tasada, kıvançta ortak, beraber ağlayıp
beraber gülen bir milletin, ülkenin evlatları olarak, aziz milletimizin,
vatandaşlarımızın huzuru, refahı, mutluluğu için, bireysel temel hak ve
özgürlükleri de dikkate alarak, Meclis olarak hep birlikte gayret gösterelim.
Yani, karşıdan bir anlayış bekliyorsak, tabii, birbirimizi anlama gayreti
içerisinde aynı anlayışı ben de beklediğimi ifade etmek isterim. Şimdilik bu
sözlerle tamamlamak istiyorum. 
Teşekkür ederim. 
BAŞKAN – Teşekkür ederim Sayın Akçay. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/414) ve Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi (2/338) ve Plan ve Bütçe
Komisyonu Raporu (S. Sayısı: 60) (Devam)
BAŞKAN – 9’uncu madde üzerinde üç adet önerge vardır,
önergeleri okutuyorum: 
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 9’uncu
maddesinin aşağıdaki şekilde değiştirilmesini arz ve teklif ederiz. 
 Mehmet Günal Erhan
Usta Erkan Haberal
 Antalya Samsun Ankara
 Kamil Aydın Kadir
Koçdemir Mustafa Mit
 Erzurum Bursa Ankara
MADDE 9- 5490 sayılı Kanunun 7 nci maddesinin birinci
fıkrasına aşağıdaki bent eklenmiş ve aynı fıkranın son cümlesi aşağıdaki
şekilde değiştirilmiştir. 
"h) Biyometrik verisi.
(a), (e) (g), (ğ) ve (h) bentlerinde belirtilen
kayıtlar sadece elektronik ortamda tutulur."
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkanvekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
9’uncu maddesinin aşağıdaki şekilde değiştirilmesini arz ve teklif ederiz.
Saygılarımızla.
 Kadim Durmaz Bihlun
Tamaylıgil Lale Karabıyık
 Tokat İstanbul Bursa
 Yakup Akkaya Selin
Sayek Böke Mahmut Tanal
 İstanbul İzmir İstanbul
MADDE 9 – 5490 sayılı Kanunun 7 nci maddesinin birinci
fıkrasına aşağıdaki bent eklenmiş ve aynı fıkranın son cümlesi aşağıdaki
şekilde değiştirilmiştir. 
"h) Biyometrik verisi.
(a), (g), (ğ) ve (h) bentlerinde belirtilen kayıtlar
sadece ve öncelikle elektronik ortamda tutulur."
BAŞKAN – Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
9’uncu maddesinin tasarı metninden çıkarılmasını arz ve teklif ederiz. 
 İdris Baluken  Mizgin
Irgat Abdullah Zeydan 
 Diyarbakır Bitlis Hakkâri
 Erol Dora Berdan
Öztürk
 Mardin Ağrı
BAŞKAN
– Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK
ÇATUROĞLU (Zonguldak) – Katılmıyoruz Sayın Başkan.
BAŞKAN – Hükûmet katılıyor mu?
AİLE VE SOSYAL POLİTİKALAR BAKANI SEMA
RAMAZANOĞLU (Denizli) – Katılmıyoruz Sayın Başkan. 
BAŞKAN – Komisyonun ve Hükûmetin
katılmadığı önerge hakkında…
İDRİS BALUKEN (Diyarbakır) – Gerekçeyi
okuyalım. 
BAŞKAN – Gerekçeyi okutuyorum:
Gerekçe:
Yapılan düzenlemeyle 5490 sayılı Nüfus
Hizmetleri Kanunu’nda değişiklik öngörülmüştür. Bu düzenleme, önümüzdeki
süreçte Parlamentoya temel kanun olarak sunulması beklenen "Kişisel
Verilerin Korunması Kanun Tasarısı"nda tartışılması gerekirken bu torba
tasarıda getirilmiştir. İlgili düzenlemenin, temel kanun olarak getirilmesi ve
konuya dair katılımcı bir anlayış gözetilerek kanunlaşması üstlendiğimiz yasama
sorumluluğunun ruhuna daha denk düşecektir.
BAŞKAN – Önergeyi oylarınıza sunuyorum:
Kabul edenler… Etmeyenler… Önerge kabul edilmemiştir. 
Diğer önergeyi okutuyorum:
Türkiye
Büyük Millet Meclisi Başkanlığına
Görüşülmekte
olan 60 sıra sayılı Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/414) ve Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin 9’uncu maddesinin
aşağıdaki şekilde değiştirilmesini arz ve teklif ederiz.
Saygılarımızla.
Kadim Durmaz
(Tokat) ve arkadaşları
MADDE 9 – 5490 sayılı Kanunun 7 nci maddesinin birinci
fıkrasına aşağıdaki bent eklenmiş ve aynı fıkranın son cümlesi aşağıdaki
şekilde değiştirilmiştir. 
"h) Biyometrik verisi.
(a), (g), (ğ) ve (h) bentlerinde belirtilen kayıtlar
sadece ve öncelikle elektronik ortamda tutulur."
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Sayın Başkan, katılmıyoruz.
BAŞKAN – Komisyonun ve Hükûmetin katılmadığı önerge
hakkında söz isteyen Sayın Mahmut Tanal, İstanbul Milletvekili.
Buyurun Sayın Tanal. (CHP sıralarından alkışlar)
Süreniz beş dakikadır.
MAHMUT TANAL (İstanbul) – Değerli Başkan, değerli
milletvekilleri; hepinizi saygıyla, hürmetle selamlıyorum.
Tabii, bu tasarının 9’uncu maddesine baktığımız zaman,
5490 sayılı Kanun’un asıl 7’nci maddesine baktığımızda -7’nci maddesinde ben
Komisyonda da bulunmuştum, Sayın Nüfus Genel Müdürlüğüne o dönem soru sormuştuk
bulunması gereken kayıtların ne olduğu hususunda- burada, aile kütüğünde
bulunması gereken kişisel bilgilerin, mevcut olan tasarının 12’nci maddesinin
(8)’inci fıkrasında mutlak suretle olması gerektiğini hüküm altına alıyor.
Plan ve Bütçe Komisyonundaki tüm görüşmeler gayet
rahat, tutanak altında. Orada bizim sorduğumuz soruya verdiğiniz cevap ile
buradaki tasarıdaki hükümler tamamen birbirinin zıttı.
Bakın, burada kişisel verilerle ilgili “biyometrik
veriler” diyoruz. Bir sefer, bizim Anayasa’mızın, 2010’daki, 20’nci
maddesindeki değişiklikle ilgili kişisel verilerin korunmasına ilişkin kanun
çıkması gerekirken bugüne kadar çıkmadı ve Avrupa Birliğinin direktifleri
doğrultusunda bugüne kadar hep Türkiye’ye dayattığı verilerin korunmasına
ilişkin sözleşmeyi Türkiye hâlen onaylamamış, hâlen yürürlüğe girmemiştir.
Burada “kişisel veri” dediğinizde ne anlıyoruz? Avrupa
Birliğinin direktiflerine baktığımız zaman kişisel verileri gruplar şeklinde
nitelendiriyorlar, değerli milletvekilleri: Hassas veriler, anonim veriler,
takma adlı veriler ve buradaki hangi veri kaydı sisteminin bu biyometrik
kimliklere yüklendiği hususunda bir açıklık yok. Sizden istirham ediyorum, siz
burada hassas olan verileri mi yükleyeceksiniz, anonim olan verileri mi
yükleyeceksiniz, takma adlı olan verileri mi yükleyeceksiniz veya 5510 sayılı
Sosyal Güvenlik Kanunu’nun 100’üncü maddesi uyarınca, hastaneye müracaat eden
her vatandaşın teşhisiyle ilgili, hastalığıyla ilgili, tedavisiyle ilgili,
alınan ilaçlarla ilgili verileri mi yükleyeceksiniz? Netice itibarıyla, bununla
ilgili tek bir açıklama yok. 
Vatandaşın güvencesi nedir? Anayasal açıdan korunmaya
alınması lazım, 20’nci madde “Kanunla düzenlenir.” diyor ama kanunu bugüne
kadar çıkarmadınız. Uluslararası sözleşmeye bakıyoruz, onu imzalamadınız.
Komisyona geldiğimizde şu denildi: “Efendim, bu Türk Ceza Kanunu 135, 136,
138…” Masamın üzerinde, buraya almayı unuttum. Gayet rahat, kişisel verilerin… 
HAYDAR AKAR (Kocaeli) – Burada, getireyim mi?
MAHMUT TANAL (Devamla) - Oradan gösterebilir Sayın
Haydar Bey arkadaşımız. 
Bakın, o kitabı ben size ibraz edeyim: Kişisel
verilerin korunmasıyla ilgili o kanundan yararlanamıyoruz. Peki, ben size şunu
sorarım: Siz bu biyometrik kimliğe yanlış verileri yüklediyseniz, bu yükleyenle
ilgili ne yapabileceksiniz? Yanlış verileri yüklediniz yani orada 135, 136,
138’inci maddede vatandaşımızın kişisel verilerini koruyacak hiçbir madde yok. 
Ayrıca, şunu özellikle bir netleştirelim: Siz hassas
veriyi mi yükleyeceksiniz, anonim verileri mi yükleyeceksiniz? Sizden
istirhamım, bu bir.
İkincisi, size dedim ki ben: “Bu mevcut olan kadın
nüfus cüzdanı ile erkek nüfus cüzdanı arasındaki pembe ve mavi uygulamasına son
verin.” “Evet, veriyoruz.” dediniz. 24’üncü Dönemde kanun teklifi verdim, o
dönemdeki milletvekili arkadaşlarımızın oylarıyla reddedildi. 16’ncı maddenin
geçici 6’ncı maddesinde diyorsunuz ki “erkek nüfus cüzdanı, kadın nüfus
cüzdanı” Madem kaldırıyorsunuz, bu ibareyi niye buraya geçiriyorsunuz? Yani,
hâlen zihniyetinizde kadın ve erkek ayrımı var. 
Din hanesiyle ilgili… Sürem de bitti. Mademki hepimizde
pasaport var, pasaportumuzda niçin din hanesi yazmıyor? Din hanesi pasaportta
yazmıyor, Türkiye barolar kimliğinde yazmıyor, ehliyette -yanımda- yazmıyor,
ruhsatlı silah kimliğinde yazmıyor. Nerede yazıyor? Milletvekili kimliğinde
yazıyor, bir de nüfus cüzdanında yazıyor. Buna da güvenmenizden dolayı. Mademki
Avrupa Birliğiyle uyum sağlıyorsunuz, pasaporta yazamadığınız, baro kimliğine
yazamadığınız, sürücü belgesine yazamadığınız, ruhsatlı silah kimliğine
yazamadığınız din hanesini buraya niçin yazıyorsunuz? (CHP sıralarından
alkışlar) 
(Mikrofon otomatik cihaz tarafından kapatıldı) 
YILMAZ TUNÇ (Bartın) – Niye rahatsız oluyorsunuz? Niye
rahatsız CHP dinden?
MAHMUT TANAL (Devamla) – Onun için, benim sizden
istirhamım, burada hoşgörüyle, uzlaşmayla, herkesi kucaklamayla biter. Yani,
burada, madem öyleyse pasaporta da yazın kardeşim. Onun için, ne olur Sayın
Genel Müdürüm -bilemiyorum, sizinle ilk olarak karşı karşıya kaldım- Plan ve
Bütçe Komisyonunda o söylediğiniz cevapları, o tutanakları alın, bir daha
okuyun. Şimdi buradaki tasarıdaki konularla örtüşmediğini siz de göreceksiniz.
Nüfus cüzdanındaki kadın-erkek ayrımını, o kavramları orada kullanmayın.
Bir madde daha var: “Kimlik bilgileri” diyorsunuz,
“nüfus bilgileri” diyorsunuz. 5490 sayılı Yasa’yla 210 sayılı Yasa’da
farklılıklar var. 210 sayılı Yasa’da “nüfus cüzdanı” diyorsunuz, 5490’da
diyorsunuz ki “Biz değiştirdik, ‘kimlik kartı’ yaptık.” Onu da “kimlik kartı”
yapın o zaman.
Teşekkür ediyorum, saygılarımı sunuyorum. 
BAŞKAN – Teşekkür ederim Sayın Tanal.
Önergeyi oylarınıza sunuyorum: Kabul edenler… 
MAHMUT TANAL (İstanbul) – Karar yeter sayısı.
BAŞKAN – Karar yeter sayısı talep edilmiştir, karar
yeter sayısı arayacağım.
Önergeyi kabul edenler… Etmeyenler… Karar yeter sayısı
vardır, önerge kabul edilmemiştir. 
Diğer önergeyi okutuyorum: 
Türkiye Büyük Milleti Meclisi
Başkanlığına
Görüşülmekte
olan 60 sıra sayılı Askerlik Kanunu ve Bazı Kanunlarda Değişiklik Yapılmasına
Dair Kanun Tasarısı’nın 9’uncu maddesinin aşağıdaki şekilde değiştirilmesini
arz ve teklif ederiz.
Erkan Haberal (Ankara) ve
arkadaşları
MADDE 9- 5490
sayılı Kanunun 7 nci maddesinin birinci fıkrasına aşağıdaki bent eklenmiş ve
aynı fıkranın son cümlesi aşağıdaki şekilde değiştirilmiştir.
“h) Biyometrik
verisi.
(a), (e), (g),
(ğ) ve (h) bentlerinde belirtilen kayıtlar sadece elektronik ortamda tutulur.”
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU (Denizli)
– Katılmıyoruz Sayın Başkan.
BAŞKAN – Komisyonun ve Hükûmetin katılmadığı önerge
hakkında söz isteyen?
ERKAN AKÇAY (Manisa) – Gerekçe…
BAŞKAN – Gerekçeyi okutuyorum:
Gerekçe:
(e) bendinin de sadece elektronik ortamda tutulması
amaçlanmaktadır.
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
10’uncu madde üzerinde üç önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 10’uncu
maddesindeki “kimlik” ibarelerinin başına “Türkiye Cumhuriyeti” ibarelerinin
eklenmesini arz ve teklif ederiz.

 Mehmet Günal Erhan
Usta Erkan Haberal
 Antalya Samsun Ankara
 Kamil Aydın Kadir
Koçdemir Mustafa Mit
 Erzurum Bursa Ankara
 Baki
Şimşek
 Mersin
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35 Milletvekilinin;
Bazı Kanunlarda Değişiklik Yapılmasına Dair Kanun Teklifi’nin 10’uncu
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Kadim Durmaz Yakup
Akkaya Musa Çam
 Tokat İstanbul İzmir
 Bihlun Tamaylıgil Selin
Sayek Böke Lale Karabıyık 
 İstanbul İzmir Bursa
 Mahmut
Tanal
 İstanbul
MADDE 10 – 5490 sayılı Kanunun 11 inci maddesinin
birinci fıkrasında yer alan “nüfus cüzdanı” ibaresi “kimlik kartı” ve “nüfus
cüzdanlarını” ibaresi “kimlik kartlarını”; 18 inci maddesinin birinci
fıkrasında yer alan “nüfus cüzdanlarını” ibaresi “kimlik kartlarını” ve
dördüncü fıkrasında yer alan “nüfus cüzdanı” ibaresi “kimlik kartı” olarak
değiştirilmiştir. 
BAŞKAN - Şimdi maddeye en aykırı önergeyi okutup işleme
alacağım. 
Türkiye Büyük Millet Meclisi
Başkanlığına
Görüşülmekte olan 60 sıra sayılı Kanun Tasarısı’nın
10’uncu maddesinin tasarı metninden çıkarılmasını arz ve teklif ederiz. 
 İdris Baluken Mizgin
Irgat Dilek Öcalan
 Diyarbakır Bitlis Şanlıurfa
 Alican Önlü Garo
Paylan Ahmet Yıldırım
 Tunceli İstanbul Muş
BAŞKAN - Komisyon önergeye katılıyor mu? 
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkanım.
BAŞKAN – Hükûmet önergeye katılıyor mu? 
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkan. 
İDRİS BALUKEN (Diyarbakır) – Ahmet Yıldırım konuşacak. 
BAŞKAN – Komisyonun ve Hükûmetin katılmadığı önerge
hakkında Sayın Ahmet Yıldırım, Muş Milletvekili. 
Buyurun Sayın Yıldırım. (HDP sıralarından alkışlar) 
Süreniz beş dakikadır. 
AHMET YILDIRIM (Muş) – Teşekkür ederim Sayın Başkan. 
Sayın Başkan, değerli milletvekilleri; evet, Komisyonda
da tartışıldı, kimlik kartlarının revize edilerek biyometrik ve çipli hâle
getirilmesi üzerine yapılan tartışmalarda da ifade etmiştik. Aslında, siyasi
iktidarın yıllardan beri söylediği bir husus var. Az önce Sayın Tanal burada
farklı kimlikleri çıkardı. O kimlikler içerisinde, pasaport hariç, bütün
kimliklerin tek bir kimlikte birleştirileceği vaadi yıllardan beri dile
getirilmekle birlikte, şu anda sadece nüfus hüviyeti kimliğinin özelliği
değiştirilmektedir. Burada kimliğin çipli olacağı ve böyle bir baskıya sahip
olacağı ifade edilmektedir. Burada nüfus, ehliyet, meslek, vergi kimlik
kartlarının tek kartta birleştirilmesi söz konusu idi, ancak görüldüğü üzere
burada sadece nüfus kimliğinin çipli hâle getirileceği ifade edilmektedir.
Ayrıca, ifade etmek isterim ki, bir kimlik kartının
neye basıldığından çok, kimlik kartının çipli mi, presli baskı mı, karton baskı
mı olmasından ziyade, aslolan, kimliğin neye basılı olduğu değil, o kimliğe
mensup kişinin bu ülkeye aidiyet ve sahiplenme duygusunu geliştireceği
gelişmelerin, demokratik standartların yükseltilmesi, özgürlüklerin
yaygınlaştırılması. Kalıcı bir toplumsal barışla bütün yurttaşların eşit
düzeyde bu ülkeye, bu ülke yurttaşlığına ve vatandaşlığına dair aidiyet ve
sahiplenme duygusunu geliştirmemiz gerekiyor. Ya değilse, kart biyometrik hâle
getirilsin, çipli yapılsın, bunun yapılmasına bir itirazımız yok. Ancak, çipli
veya biyometrik hâle getirilmiş olan kimlik kartı, özellikle taşıyan kişiler
tarafından aynı oranda… Yeni teknolojik kartlara dair değil… Kartla, bir ülkeye
ait vatandaşlık duygusuna, sahiplenme ve aidiyet duygusuna dair bir güçlenme
geliştirilmez. Oraya hâkim olan… İnsanların eşit yaşadığı demokratik bir
ortamda, özgürlükçü bir ortamda toplumsal barışı sağlayarak yurttaşların bu
ülkeye ait sahiplenme duygusunu güçlendirmemiz gerekiyor. Ya değilse, bugün,
Silopi’de, Cizre’de, Nusaybin’de, Diyarbakır’da ve birçok ilde, kişinin cebinde
taşıdığı kimliğin özelliğiyle değil, yürekten, gönül köprüsüyle bu ülkeye
bağlılığını, aidiyet ve sahiplenme duygusunu geliştirmemizin çok önemli, daha
önemli olduğunu, o kartın basılı olduğu özellikten daha önemli olduğunu ifade
etmek isterim. 
Yine, burada özellikle Kur’an-ı Kerim’den bir ayet ve
bir sureyle örnek vermek isterim: Hucurat Suresi ayet 13, mealen “Ey insanlar,
şüphesiz ki sizi bir erkek ve bir kadından yarattık ve sizi ırk ırk, millet
millet, kavim kavim yarattık. Yarattık ki birbirinizi farklılıklarınızla tanıyasınız.
Muhakkak ki Allah bunları en iyi bilen ve haberdar olandır.” diyor.
HASAN BASRİ KURT (Samsun) – Mealin sahibi kim? Diyanet
mi, kim? Kimin meali bu?
AHMET YILDIRIM (Devamla) - Bu temelde ifade etmek
isterim ki, tek dil, tek millet, tek ırka indirgenmiş olan bir yurttaşlık bir
şirke tekabül eder. Ayette belirtildiği üzere, biz tek ırk ve tek dile sahip
olmak durumunda ve zorunda değiliz ancak tek ve ortak vatanda birlik olma
şansına sahibiz. Bunun da -tekrar ifade etmek isterim ki- teklikten ziyade ortak
vatan paydasında birliğin bir kimlik kartının çeşidinden çok daha önemli
olduğunu ifade ederek bütün Genel Kurulu saygıyla selamlıyorum.
Teşekkür ediyorum. (HDP sıralarından alkışlar) 
BAŞKAN – Teşekkür ederim Sayın Yıldırım.
Önergeyi oylarınıza sunuyorum: Kabul edenler...
Etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı (1/414) ve Isparta Milletvekili Süreyya Sadi Bilgiç ve Adalet ve
Kalkınma Partisi Grup Başkan Vekili Çanakkale Milletvekili Bülent Turan ile 35
Milletvekilinin; Bazı Kanunlarda Değişiklik Yapılmasına Dair Kanun Teklifi’nin
10’uncu maddesinin aşağıdaki şekilde değiştirilmesini arz ve teklif ederiz. 
Saygılarımızla. 
Kadim Durmaz (Tokat) ve
arkadaşları
MADDE 10 – 5490 sayılı Kanunun 11 inci maddesinin
birinci fıkrasında yer alan “nüfus cüzdanı” ibaresi “kimlik kartı” ve “nüfus
cüzdanlarını” ibaresi “kimlik kartlarını”; 18 inci maddesinin birinci
fıkrasında yer alan “nüfus cüzdanlarını” ibaresi “kimlik kartlarını” ve
dördüncü fıkrasında yer alan “nüfus cüzdanı” ibaresi “kimlik kartı” olarak
değiştirilmiştir. 
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önerge
hakkında söz isteyen yok. 
Gerekçeyi okutuyorum:
Gerekçe:
Söz konusu madde metninin anlaşılır hâle
getirilebilmesi için değişiklik önerilmektedir. 
BAŞKAN – Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte olan 60 sıra sayılı Askerlik Kanunu ve
Bazı Kanunlarda Değişiklik Yapılmasına Dair Kanun Tasarısı’nın 10’uncu
maddesindeki “kimlik” ibarelerinin başına “Türkiye Cumhuriyeti” ibarelerinin
eklenmesini arz ve teklif ederiz.
Mehmet Günal (Antalya) ve
arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ FARUK ÇATUROĞLU
(Zonguldak) – Katılmıyoruz Sayın Başkan.
BAŞKAN – Hükûmet?
AİLE VE SOSYAL POLİTİKALAR BAKANI SEMA RAMAZANOĞLU
(Denizli) – Katılmıyoruz Sayın Başkan. 
BAŞKAN – Komisyonun ve Hükûmetin katılmadığı önerge
hakkında söz isteyen Baki Şimşek, Mersin Milletvekili. 
Buyurun Sayın Şimşek. (MHP sıralarından alkışlar)
Süreniz beş dakikadır. 
BAKİ ŞİMŞEK (Mersin) – Sayın Başkan, değerli
milletvekilleri; yüce heyetinizi saygıyla selamlıyorum.
İstanbul’da patlamada hayatını kaybeden vatandaşlara
Allah’tan rahmet diliyorum, Afyon yolunda kaza geçiren sayın vekillerimizin
tamamına da geçmiş olsun diyorum.
60 sıra sayılı Kanun Tasarısı’nın 10’uncu maddesi
üzerine söz almış bulunmaktayım. 
Milliyetçi Hareket Partisi olarak, kimliklerin üzerinde
“Türkiye Cumhuriyeti” yazdıktan sonra, ay yıldız olduktan sonra, “Dini: İslam”
yazdıktan sonra diğerlerini teferruat olarak görüyoruz. Her insanın da kendi
dinini yazdırmasını en doğal hak olarak görüyoruz, hiç kimsenin de inancından,
dininden ötürü bir utanç duyacağına da inanmıyoruz, herkes diniyle, inancıyla,
kimliğiyle gurur duyabilir. Bu ülkede yaşayan insanların hiçbirini biz,
kimliğinden, inancından ötürü dışlanmış hissetmiyoruz, 78 milyon vatandaşın
tamamını Türkiye Cumhuriyeti vatandaşı olarak görüyoruz ve bu şekilde
kucaklamak istiyoruz. Yalnız, Fransa’da bomba patlıyor, bir sürü insan sosyal
medyada Fransız Bayrağı koyabiliyor sayfasına. Türkiye’de bomba patlıyor,
Ermeni olanlar, Fransız olanlar maalesef al bayrağı koyamıyorlar, bunu da
eleştiriyoruz.
Tabii, bugün, Sayın Mersin Milletvekilimiz Mersin’le
ilgili de bir konuyu gündeme getirmiş, ben o konuyla ilgili de bir cevap vermek
istiyorum. Aslında onun konuşulacağı yer Mersin Büyükşehir Belediye Meclisi ve
orada konuşuldu daha önceden ama Aytuğ Bey sorduğu için ben belediyeden aldığım
bilgiler dâhilinde hem yüce Meclisi hem de Aytuğ Bey’i bilgilendirmek
istiyorum.
Mersin’de bir otogar sorunu vardır, doğrudur, yaklaşık
bir yıldır Mersin’in gündeminde olan bir otogar sorunu vardır. Otogar inşaatı
Cumhuriyet Halk Partili belediye döneminde başlamıştır, büyük bir kısmı o
dönemde bitirilmiştir, son kısmı Milliyetçi Hareket Partili belediye döneminde
tamamlanmış ve hizmete açılmıştır. Yalnız, Cumhuriyet Halk Partili belediye bu
otogarı yaparken 30 trilyon kredi kullanmıştır, sadece de 1,5 trilyonunu
ödemiştir. Kalan borçların tamamını şu anda Milliyetçi Hareket Partili olan belediye
ödemektedir. Otogar açılışı yapıldıktan sonra Milliyetçi Hareket Partili
belediye otogarın satışını yapmak istemiştir taliplere, oradaki otogar
işletmecileriyle de görüşülerek otogarın satışı yapılmak istenmiştir. Yalnız,
burada AKP, HDP ve CHP’li Meclis üyeleri buna karşı gelmişlerdir, satışa karşı
çıkmışlardır. Daha sonradan ihalesine çıkılmıştır otogarın, 5,6 trilyon muhammen
bedelle ihaleye çıkılmıştır. İhaleye giren firmanın bir tanesi 20 trilyon artı
KDV kira bedeli vermiştir. İhaleye çıkış bedeli 5,6 trilyondur. Teminatını
yatırmıştır, güvencelerini vermiştir ve belediye otogarı kiraya vermiştir.
Yalnız, diğer muhalefet partilerinin de kışkırtmasıyla otogar işletmecileri…
Firma da biraz pahalı almıştır, normal bedelin üzerinde, iddiayla almıştır,
yüksek kiralar istemiştir ve otogarda firmalar bu kiraları ödemeyerek otogar
kullanılmamıştır. Bugün, 7 Haziran itibarıyla Milliyetçi Hareket Partili
belediye olayı mahkemeye taşımıştır. Mahkemenin de karar duruşması şubat ayında
yapılacaktır. Mahkeme kararına göre büyük bir ihtimalle ihale iptal edilecek ve
otogar Milliyetçi Hareket Partili belediye tarafından işletmecilere tekrar
kiraya verilecektir. Bu konunun aydınlatılmasını istedim.
Tabii, burada hep Avrupa Birliğinden bahsediyoruz, uyum
yasalarından bahsediyoruz ama ben Avrupa Birliğinde hendek kazacak kadar bir
demokrasi olduğuna inanmıyorum, Avrupa Birliğinde polislere molotof atacak
kadar bir demokrasi olduğuna inanmıyorum. 
Buradan ben Ermeni çeteleri tarafından katledilen
Tarsuslu Molla Kerim’in torunlarını selamlıyorum. Yüce heyetinize saygılarımı,
sevgilerimi sunuyorum. Var olsun Türkiye Cumhuriyeti diyorum.
Sağ olun. (MHP sıralarından alkışlar)
BAŞKAN – Teşekkür ederim Sayın Şimşek.
Önergeyi oylarınıza sunuyorum: Kabul edenler…
Etmeyenler… Önerge kabul edilmemiştir.
Maddeyi oylarınıza sunuyorum: Kabul edenler…
Etmeyenler… Madde kabul edilmiştir.
AYTUĞ ATICI (Mersin) – Sayın Başkan…
BAŞKAN – Sayın Atıcı…
AYTUĞ ATICI (Mersin) – Sayın Başkan, sayın hatip,
konuşmasında muhalefet partilerinin belediyede kışkırtıcı bir rol üstlendiğini
söyleyerek sataşmıştır. Açık bir sataşma vardır, müsaade ederseniz…
BAŞKAN – Buyurun, 69’uncu madde çerçevesinde size iki
dakika süre veriyorum.
VIII.- SATAŞMALARA İLİŞKİN KONUŞMALAR (Devam)
8.- Mersin Milletvekili Aytuğ Atıcı’nın, Mersin
Milletvekili Baki Şimşek’in 60 sıra sayılı Kanun Tasarısı’nın 10’uncu
maddesiyle ilgili önerge üzerinde yaptığı konuşması sırasında Cumhuriyet Halk
Partisine sataşması nedeniyle konuşması
AYTUĞ ATICI (Mersin) – Teşekkür ederim Sayın Başkan.
Değerli arkadaşlar, gecenin saat ikisinde böyle bir
konuşmayı yapmayı arzu etmem. Ancak, benim bugün saat ikide, saat 14.00’te
yaptığım bir konuşmaya tam on iki saat sonra cevap gelmiştir. İyi, gene
güzeldir, gelmiştir bu cevap ama cevap içerisinde bazı eksiklikler var.
Evet, Mersin’de bir otogar sorununun olduğunu MHP
nihayet kabul etmiştir, tam iki yıldır da bu sorunu çözememiştir. Otogarın
yapımı CHP’li belediye tarafından tamamlanmıştır, sadece açılışı Milliyetçi
Hareket Partisine nasip olmuştur.
BAKİ ŞİMŞEK (Mersin) – Keşke açsaydınız, niye
açmadınız?
AYTUĞ ATICI (Devamla) - Ama ondan sonra, iki yıl
boyunca, Belediye Kanunu’nda amir hüküm bulunmasına rağmen bu otogar
işletilememiştir. İşletilemediği için de milletin parasıyla yapılan burası satışa
çıkarılmıştır. Biz de aslanlar gibi milletin malını korumuşuz. Hiç bundan da
kimse en ufak bir şüpheye düşmesin ki milletin malını korumaya devam edeceğiz.
Sonuçta bu belediyenin yaptığı ihaleyle otogarı bir
firma alıyor, ancak firma taahhütlerini yerine getirmiyor, yani ödemesi gereken
paraları ödemiyor. Ödemeyince, bunun mahkemelik bir tarafı yoktur arkadaşlar,
sözleşme derhâl feshedilir, yenilenir veya belediyenin kendisi işletir. 
Bugün eğer Mersin gibi bir metropolde, Mersin gibi bir
yerde, vergisini tıkır tıkır ödeyen vatandaşların olduğu bir yerde yağmurda
çamurda vatandaşlar benzin istasyonlarından toplanıyorsa, Ankara’dan binip
Mersin’e gitmek isteyenleri Tarsus’ta indiriyorsanız bunun adı belediyecilik
olamaz. Böyle bir şeyi Mersin asla kabul etmemiştir, etmeyecektir. 
Durum bundan ibarettir. 
Saygılarımla. (CHP sıralarından alkışlar)
BAŞKAN – Teşekkür ederim Sayın Atıcı.
ERKAN AKÇAY (Manisa) – Sayın Başkan, çok kısa bir
açıklama… 
BAŞKAN – Sayın Akçay, hangi konuda efendim?
ERKAN AKÇAY (Manisa) – Sayın Başkan, biraz evvel
kürsüde konuşan Sayın Atıcı Mersin Belediyesiyle ilgili bir konuyu açıklarken
“MHP tarafından kabul edilmiştir.” şeklinde ifade etti. Milliyetçi Hareket
Partisinin kurumsal kimliğince kabul edilecek bir durum söz konusu değildir ve
olmamıştır da. Neticede, belediyeler kamu kuruluşlarıdır, o beldenin
sorunlarına kendi mecrası içerisinde çözüm yoluna giderler. Burada Milliyetçi
Hareket Partisini, kurumsal olarak bizi, grubu ilgilendiren bir husus söz
konusu değildir. Tutanaklara geçmesi için söyledim.
Teşekkür ederim.
BAŞKAN – Peki, tutanaklara geçmiştir. Teşekkür ederim
efendim, teşekkür ederim.
Birleşime iki dakika ara veriyorum.
Kapanma Saati: 01.47
SEKİZİNCİ
OTURUM
Açılma
Saati: 01.48
BAŞKAN:
Başkan Vekili Mehmet Akif HAMZAÇEBİ
KÂTİP
ÜYELER : Mustafa AÇIKGÖZ (Nevşehir), Zihni AÇBA (Sakarya)
------0-----
BAŞKAN – Sayın
milletvekilleri, Türkiye Büyük Millet Meclisinin 27’nci Birleşiminin Sekizinci
Oturumunu açıyorum. 
60 sıra sayılı
Kanun Tasarısı’nın görüşmelerine kaldığımız yerden devam edeceğiz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Askerlik Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı (1/414) ve Isparta
Milletvekili Süreyya Sadi Bilgiç ve Adalet ve Kalkınma Partisi Grup
Başkanvekili Çanakkale Milletvekili Bülent Turan ile 35 Milletvekilinin; Bazı
Kanunlarda Değişiklik Yapılmasına Dair Kanun Teklifi (2/338) ve Plan ve Bütçe
Komisyonu Raporu (S. Sayısı: 60) (Devam)
BAŞKAN –
Komisyon? Yok. 
Ertelenmiştir. 
2’nci sırada yer
alan, Dünya Ticaret Örgütünü Kuran Marakeş Anlaşmasını Tadil Eden Protokol ile
Ticaretin Kolaylaştırılması Anlaşmasının Onaylanmasının Uygun Bulunduğuna Dair
Kanun Tasarısı (1/386) ve Sanayi, Ticaret, Enerji, Tabii Kaynaklar, Bilgi ve
Teknoloji Komisyonu ile Dışişleri Komisyonu Raporlarının görüşmelerine
başlıyoruz. 
2.- Dünya Ticaret Örgütünü Kuran Marakeş Anlaşmasını
Tadil Eden Protokol ile Ticaretin Kolaylaştırılması Anlaşmasının Onaylanmasının
Uygun Bulunduğuna Dair Kanun Tasarısı ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu ile Dışişleri Komisyonu Raporları
(1/386) (S. Sayısı: 18)
BAŞKAN –
Komisyon? Yok. 
Ertelenmiştir. 
Alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 14 Ocak 2016
Perşembe günü saat 14.00’te toplanmak üzere birleşimi kapatıyorum.
İyi geceler diliyorum. 
Kapanma Saati: 01.49




(x) (10/58) esas numaralı Meclis
Araştırması Önergesi’nin tam metni tutanağa eklidir.


(x) Bu ifadeye ilişkin düzeltme bu
Birleşim Tutanak Dergisi’nin 202’inci sayfasında “Açıklamalar” bölümünde yer
almaktadır.


(x) Bu düzeltmeye ilişkin ifade bu
Birleşim Tutanak Dergisi’nin 186’ncı sayfasında yer almaktadır.


(x) 60 S. Sayılı Basmayazı 12/1/2016
tarihli 26’ncı Birleşim Tutanağı’na eklidir.


(x) Bu bölümlerde hatip tarafından Türkçe
olmayan kelimeler ifade edildi.







