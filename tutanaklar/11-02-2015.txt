



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 54’üncü
Birleşim
 11
Şubat 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Erzincan Milletvekili Sebahattin Karakelle'nin,
Erzincan’ın düşman işgalinden kurtuluşunun 97’nci yıl dönümüne ilişkin gündem
dışı konuşması
2.- Kahramanmaraş Milletvekili Mesut Dedeoğlu'nun,
Kahramanmaraş’ın düşman işgalinden kurtuluşunun 95’inci yıl dönümüne ilişkin
gündem dışı konuşması
3.- Giresun Milletvekili Selahattin Karaahmetoğlu'nun,
Giresun ilinin sorunlarına ilişkin gündem dışı konuşması
V.- AÇIKLAMALAR
1.- Tokat Milletvekili Reşat Doğru'nun, Tokat’ta
çalışan sağlık personelinin sorunlarına ilişkin açıklaması
2.- Mersin Milletvekili Aytuğ Atıcı'nın, Mersin’de
işsizlik oranının giderek artmasının nedeninin Hükûmetin Mersin’e yapılacak
yatırımları engellemesi olduğuna ilişkin açıklaması
3.- İstanbul Milletvekili Haluk Eyidoğan'ın,
çocuklarımıza yaşanabilir mekânlar ve şehirler bırakmamız gerektiğine ilişkin
açıklaması
4.- Bursa Milletvekili İlhan Demiröz'ün, Gıda, Tarım ve
Hayvancılık Bakanından, doping kullanılmış cezalı atların koşturulduğu bir
yarış olup olmadığını öğrenmek istediğine ilişkin açıklaması
5.- Balıkesir Milletvekili Namık Havutça'nın, Millî
Eğitim Bakanlığından, angarya olarak düzenlenen öğretmenlere nöbet tutma
görevini yasal bir zemine oturtmayı düşünüp düşünmediklerini öğrenmek
istediğine ilişkin açıklaması
6.- Mersin Milletvekili Mehmet Şandır'ın, özellikle
güney illerinde yaşanan elektrik kesintilerine tedbir alınmasını istirham
ettiğine ilişkin açıklaması
7.- Kahramanmaraş Milletvekili Mahir Ünal'ın,
Kahramanmaraş’ın düşman işgalinden kurtuluşunun 95’inci yıl dönümüne ilişkin açıklaması
8.- Tokat Milletvekili Orhan Düzgün'ün, Hükûmetin
Tokat’ın tanıtımını iyi yapamadığına ve bu işi Tokatlılara bırakmasını rica
ettiğine ilişkin açıklaması
9.- Giresun Milletvekili Selahattin Karaahmetoğlu'nun,
Giresun Özel Eğitim Mesleki Eğitim Merkezi Okulunun bazı ihtiyaçlarına ve
Giresun’da kültür ve sanat etkinliklerinin yapılacağı bir salona ihtiyaç
bulunduğuna ilişkin açıklaması
10.- İzmir Milletvekili Mehmet Ali Susam'ın, askerlikte
geçen sürelerin sigorta bedellerinin devlet bütçesinden karşılanması
gerektiğine ilişkin açıklaması
11.- Adana Milletvekili Seyfettin Yılmaz'ın, AKP
iktidarı döneminde Adana’ya verilen sözlerin yerine getirilmediğine ilişkin
açıklaması
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Diyarbakır Milletvekili Altan Tan ve 21
milletvekilinin, kültür ve turizm koruma ve gelişim bölgelerinin
belirlenmesinde dikkat edilen hususların ve Diyarbakır, Mardin, Midyat ve Hasankeyf’in
bu bölgelere dâhil edilmemesinin nedenlerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1200)
2.- Diyarbakır Milletvekili Emine Ayna ve 20
milletvekilinin, 22/10/2011 tarihinde Hakkâri’nin Kazan Vadisi’nde yaşanan
çatışmalarda kimyasal silah kullanıldığı iddialarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1201)
3.- Diyarbakır Milletvekili Altan Tan ve 21
milletvekilinin, EMO, ESM, İHD Diyarbakır Şubeleri ile TES-İŞ 1 no.lu Şube
yetkililerinin elektrik kesintileriyle ilgili açıklamalarından sonra sürgün
edilmelerinin gerekçelerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1202)
B) Tezkereler
1.- Türkiye Büyük Millet Meclisi Başkanlığının,
Belçika’nın başkenti Brüksel’de 4-5 Mart 2015 tarihlerinde Avrupa Parlamentosu
“Uluslararası Dünya Kadınlar Günü” kutlaması çerçevesinde “Batı Balkanlar ve
Türkiye’de Siyasi Katılım” ve “Eğitim Aracılığı ile Kadının ve Kızların Güçlendirilmesi”
konulu seminerlere katılım sağlanmasına ilişkin tezkeresi (3/1696)
VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685) 
5.- Kültürel İfadelerin Çeşitliliğinin Korunması ve
Geliştirilmesi Sözleşmesinin Onaylanmasının Uygun Bulunduğuna Dair Kanun
Tasarısı ve Dışişleri Komisyonu Raporu (1/292) (S. Sayısı: 54)
VIII.- USUL HAKKINDA GÖRÜŞMELER
1.- 685 sıra sayılı Kanun Tasarısı’nın Anayasa ve İç
Tüzük hükümlerine aykırılığı nedeniyle görüşmelerinin yapılıp yapılamayacağı
hakkında

11 Şubat 2015 Çarşamba
BİRİNCİ OTURUM
Açılma Saati: 14.00
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Türkiye Büyük Millet
Meclisinin 54’üncü Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre vereceğim. 
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla üç dakikalık süre içerisinde
Başkanlığa ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır.
Görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz…
Sayın milletvekili arkadaşlarım, şimdi
üç milletvekili arkadaşımız hazırlık yaptılar, gündem dışı konuşma yapacaklar.
Eğer bu uğultuyu Genel Kurulda hafifletebilirsek çok iyi olacak.
Gündem dışı ilk söz, Erzincan’ın düşman
işgalinden kurtuluşunun 97’nci yıl dönümü nedeniyle söz isteyen Erzincan
Milletvekili Sayın Sebahattin Karakelle’ye aittir.
Buyurunuz Sayın Karakelle. (AK PARTİ
sıralarından alkışlar)
IV.-
GÜNDEM DIŞI KONUŞMALAR
A)
Milletvekillerinin Gündem Dışı Konuşmaları
1.-
Erzincan Milletvekili Sebahattin Karakelle'nin, Erzincan’ın düşman işgalinden
kurtuluşunun 97’nci yıl dönümüne ilişkin gündem dışı konuşması
SEBAHATTİN KARAKELLE (Erzincan) – Sayın
Başkan, değerli milletvekilleri; can Erzincan’ımızın düşman işgalinden
kurtuluşunun 97’nci yıl dönümü münasebetiyle söz almış bulunuyorum. Yüce
heyetinizi saygıyla selamlıyorum.
Bu anlamlı günümüzde Erzincanlı
hemşehrilerimin ve 17 Şubatta kurtuluşunu kutlayacağımız Tercanlı
hemşehrilerimin bayramlarını tebrik ediyorum.
13 Şubat, yanmış, yıkılmış Anadolu’nun
külleri üzerinde yeniden kurulan Türkiye Cumhuriyeti devletinin temellerinin
harcına binlerce Erzincanlı yiğitlerin kanını döküp canlarını verdikleri gündür.
Üstat Necip Fazıl bu yiğitlere seslenirken diyor ki: “Ölümden ileride varış
dediğin, geride ne varsa bırak utansın.” Bu ulvi anlayışla, dünden bugüne,
gözünü kırpmadan vatan toprağına düşen şehitlerimize Allah’tan rahmet,
gazilerimize hayırlı uzun ömürler diliyorum. İstiklal ve istikbal mücadelemizin
şanlı bir cephesi olan can Erzincan’ımızı bizlere tekrar kazandıran, başta Gazi
Mustafa Kemal Atatürk olmak üzere tüm silah arkadaşlarını şükran ve rahmetle
anıyorum.
Sayın Başkan, değerli milletvekilleri;
“Elesem toprağın candır Erzincan, mekânın yiğitlere handır Erzincan.” diyor
Ozanımız. Evet, tarih boyunca bir çok medeniyetlere ev sahipliği yapmış, Yavuz
Sultan Selim Han’a, Fatih Sultan Mehmet Han’a han olmuş Erzincan’ımız, Birinci
Dünya Savaşı’ndan sonra Ruslar tarafından işgal edilmiş, onların çekilmesinden
sonra Ermeni eşkıyalarına teslim edilmiştir. Rusların ve Ermenilerin yaptığı
mezalimler ve katliamların üzerinden hemen hemen bir asır geçti. Bir asır
değil, birkaç asır da geçse o günlerin acısını Erzincan ve Erzincanlının
şahsında yüce milletimiz asla unutmayacaktır. 
İktidarımızla siyasi, sosyal, ekonomik
olarak kalkınan, büyüyen yeni bir Türkiye’yle Erzincan’ımız da büyümekte,
kalkınmadan payına düşeni ziyadesiyle almaktadır. Eğitimde, sağlıkta, tarımda,
turizmde, ulaştırmada, güvenlikte çok önemli yatırımlara imza atılmıştır.
Sağlık hizmetlerinde hemşehrilerimiz kalp ameliyatları, anjiyo tetkikleri gibi
en ağır ameliyatları bile artık Eğitim ve Araştırma Hastanemizde almakta,
sadece ilimize değil, çevre iller de dâhil, aylık ortalama 17 bin hastaya hizmet
verilmektedir. 200 yataklı ek bina inşaatımızın temeli de inşallah bu yıl
atılacaktır. Erzincan üniversitemiz, doğuda bir dünya üniversitesi vizyonuna
doğru hızla ilerlemektedir. 
Sayın Başkan, değerli milletvekilleri;
birliğin, kardeşliğin şehri, canların diyarı Erzincan, iktidarımızla özellikle
son on üç yılda kamu alanında 5 milyarı aşkın yatırım ve destek almıştır.
Eğitimde, ilimiz ve ilçelerimizdeki okullarımız çağın gerektirdiği eğitim teknolojileriyle
donatılmıştır, 649 yeni derslik kazandırılmıştır. DAP ve GAP projelerinin
yanında yapımı hızla devam eden Turna Çayırı Barajı’yla 149 bin dekar arazimiz
suyla buluşacaktır. Kentsel dönüşüm ve TOKİ uygulamalarıyla ilimiz 8.643 yeni
konuta kavuşmuştur. Büyük katma değer ve istihdam oluşturacağına inandığım Et
ve Süt Kurumu marifetiyle ilimizde saatte 8 bin adet kesim kapasiteli beyaz et
tavuk entegre tesisi inşaatı hızla devam etmektedir. 
Bütün bu yatırımların gerçekleşmesinde,
partimizin kurucusu, davamızın lideri, Cumhurbaşkanımız Sayın Recep Tayyip
Erdoğan’a ve ondan yeni Türkiye için milletimize hizmet bayrağını devralan
Genel Başkanımız ve Başbakanımız Sayın Ahmet Davutoğlu’na, tüm bakanlarımıza ve
her yatırımda ayrı bir emeği olan, bir önceki Ulaştırma Denizcilik ve
Haberleşme Bakanımız Sayın Binali Yıldırım’a minnet ve şükranlarımı arz
ediyorum.
Sayın Başkan, değerli milletvekilleri;
ortak tarihimizin, ortak kültürümüzün bizi kardeş ilan ettiği bin yıllık bu
coğrafyada birlik ve beraberliğimizi bozmaya kimsenin gücü yetmemelidir,
yetmeyecektir.
Bu duygu ve düşüncelerle, kurtuluş
gününde aziz hemşehrilerimi saygı ve muhabbetle selamlıyor, ayrıca yüce
heyetinize de saygılarımı arz ediyorum. (AK PARTİ sıralarından alkışlar)
BAŞKAN – Teşekkür ederim.
Gündem dışı ikinci söz,
Kahramanmaraş’ın kurtuluşunun yıl dönümü nedeniyle söz isteyen Kahramanmaraş
Milletvekili Sayın Mesut Dedeoğlu’na aittir.
Buyurunuz Sayın Dedeoğlu. (MHP
sıralarından alkışlar)
2.-
Kahramanmaraş Milletvekili Mesut Dedeoğlu'nun, Kahramanmaraş’ın düşman
işgalinden kurtuluşunun 95’inci yıl dönümüne ilişkin gündem dışı konuşması
MESUT DEDEOĞLU (Kahramanmaraş) – Sayın Başkan, değerli milletvekilleri;
Kahramanmaraş’ımızın düşman işgalinden kurtuluşunun 95’inci yıl dönümü
etkinlikleri kapsamında söz aldım. Yüce heyetinizi saygılarımla selamlıyorum.
Sayın Başkan, değerli milletvekilleri;
doksan beş yıl önce bugün, yabancı güçler Anadolu’yu işgal etmeye başlamışlar
ama maalesef ki başarılı olamamışlar. Kahramanmaraş’ı ilk önce 22 Şubat 1919’da
İngilizler, daha sonra 29 Ekim 1919’da da Fransızlar işgal etmişler. Fransızlar
Kahramanmaraş’a çok büyük zulümler yapmışlar ama bu zulmün altından
Kahramanmaraş halkı başarıyla kalkmış, şehrin müdafaasını yerine getirmiş ve
Fransızlardan kurtulmayı başarmıştır.
Ve yine doksan beş yıl önce
Kahramanmaraş halkı tek bir yürek hâlinde “Maraş bize mezar olmadan düşmana
gülzâr olmaz.” demiş ve bu felsefeyle de Fransızlarla mücadele etmeye
başlamışlar.
Bağımsızlığın ilk mücadelesini
Kahramanmaraş’tan Kahramanmaraş halkı yapmış. Kahramanmaraş’ımızın doksan beş
yıl önceki bugünlerde kurtuluşuna ana unsur olan iki olay var. Bunlardan bir
tanesi, Türk kadınına uzatılan ele, Sütçü İmam tarafından Fransız askerlerine
sıkılan kurşun. 
İkincisi, bayrak olayı. O dönemlerde
cuma namazını kılmak üzere Kahramanmaraş’ımızın Ulu Camii’nde toplanan halk
Kahramanmaraş Kalesi’nde dalgalanan Fransız Bayrağı’nı gördükten sonra, o
zamanki hocalarımızdan Rıdvan Hoca aynen şu cümleyi kullanıyor: “Memlekette,
ülkede yabancı bayrak dalgalanırken cuma namazı kılmak caiz değildir.” diyor ve
halk galeyana gelerek kalede bulunan Fransız Bayrağı’nı aşağıya indirerek Türk
Bayrağı’nı oraya asıyor ve nihayetinde cuma namazı kılınıyor. Bu olaydan sonra
Kahramanmaraş halkı yirmi iki gün, yirmi iki gece Fransızlarla mücadele veriyor
o zamanki teknolojiyle; nacaklarla, kazmalarla, küreklerle ve dolma tüfeklerle.
Bu Kurtuluş Savaşı, Kahramanmaraş’ın vermiş olduğu bu mücadele dünya
literatürüne geçiyor. Bu Kurtuluş Savaşı’nı verdikten sonra Fransızlar
Kahramanmaraş’ı terk etmek zorunda kalıyorlar. Yine, Kahramanmaraş halkının
Fransızları Kahramanmaraş’tan kovduktan sonra mücadelesi bitmiyor bugün olduğu
gibi, çevre illere yardıma koşuyorlar oranın kurtuluşuna omuz vermek üzere,
oraya yardım etmek üzere. 
12 Şubat Kahramanmaraş’ımızın
düğünüdür, bayramıdır, haklı gururudur çünkü işgal altına alınmış bir şehrin
yabancı devletlerden kendi imkânlarıyla kurtuluşunun mücadelesini verdiği
gündür. Bugün Kahramanmaraş’ın düğünü, bayramı dedim. Kahramanmaraş’a bu düğün,
bayram hayırlı olsun. Bu Kahramanmaraş’ın bu düğünü, bu bayramı her zaman, her
dönemde olduğu gibi büyük etkinliklerle devam etmektedir ama bakıyoruz, şu son
on iki yıldan beri Kahramanmaraş’ın vermiş olduğu bu mücadeleyi, bayrak adına
verilen mücadeleyi, ezan adına verilen bu mücadeleyi ve kurtarıcı adına verilen
bu mücadeleyi şimdi göremiyoruz. Bayrak var adı yok, millet var adı yok,
kurtarıcı var adı yok. Dış güçlerle ve teröristlerle mücadele edilmesi gereken
yerde müzakere yapılıyor. Bayrağın adı Türk Bayrağı’dır, milletin adı Türk
milletidir ve kurtarıcının adı Yüce Önder Atatürk’tür. 
Bu duygu ve düşüncelerle yüce
heyetinizi saygılarımla selamlıyorum. (MHP ve CHP sıralarından alkışlar)
BAŞKAN – Teşekkür ederim. 
Gündem dışı üçüncü söz, Giresun ilinin
sorunları hakkında söz isteyen, Giresun Milletvekili Sayın Selahattin
Karaahmetoğlu’na aittir. 
Buyurunuz Sayın Karaahmetoğlu. (CHP
sıralarından alkışlar) 
3.-
Giresun Milletvekili Selahattin Karaahmetoğlu'nun, Giresun ilinin sorunlarına
ilişkin gündem dışı konuşması
SELAHATTİN KARAAHMETOĞLU (Giresun) –
Sayın Başkan, sayın milletvekilleri; 13 Şubat Erzincan ilimizin olduğu gibi
benim doğum yerim Giresun’un Görele ilçesinin de kurtuluş günüdür. Bu sebeple
Erzincanlı ve Göreleli hemşehrilerimin kurtuluş gününü kutluyorum.
Giresun ilinin sorunlarını anlatmak
için söz aldım. Giresun ili sanayi açısından gelişmemiş, ekonomisi tarım
ağırlıklı olan ama buna karşılık sosyal yaşam kalitesi, seviyesi, kültür düzeyi
ve doğal güzellikleriyle Doğu Karadeniz Bölgesi’nin önemli illerinden biridir. 
Giresun ili düşman işgali görmediği
hâlde ulusal Kurtuluş Savaşı’nda en çok şehit veren illerimizin başında
gelmekte olup bunun yanında, Mustafa Kemal Atatürk’e 42’nci ve 47’nci muhafız
alaylarını veren bir ildir. 
On iki yıllık AKP iktidarı döneminde
Giresun ekonomisi önemli kayıplar yaşamıştır. Bunların başında Giresun
ekonomisinin can damarı olan FİSKOBİRLİK gelmektedir. 2.521 çalışandan bugün
160 çalışana düşmüştür. SEKA kâğıt fabrikası kapanmış, 1.500 işçi çalıştıran
kapasitedeki bir fabrikayı kaybetmiştir. Bunun yanında, özel sektöre ait 800
işçinin çalışacağı bir kapasitesi olan gıda, fındık ve entegre tesisi ne yazık
ki kapanmış, bunun yanında ufak ölçekli fındık kırma fabrikaları da Giresun’da
kapanmıştır. Yine, özel sektöre ait 3 tane un fabrikası kapanmak zorunda
kalmıştır. Orman İşletmeye ait tamirhane kapanmış, Kıyı Emniyet Müdürlüğü
kaldırılmış, Kalkınma Bankası kaldırılmış ve Giresun Limanı özelleştirilmiştir.
Giresun Limanı Karadeniz Bölgesi’nin 3’üncü büyük limanı olduğu hâlde ne yazık
ki bugün otopark olarak kullanılmaktadır. Giresun Limanı’nın işlevselliğini
kazanması için mutlaka gümrük ihtisas kapısı özelliğini alması gerekmektedir.
Bu dönemde ciddi bir istihdam sağlanmamış, Giresun’da 15 bin kişi işsiz kalmış,
Giresun nüfusu da 110 bin-120 bin arası azalmış ve Giresun’da göç ciddi olarak
öne çıkmıştır.
Giresun’un bu
sorunlarının çözülmesi için bazı altyapıların yapılması gerekmektedir. Bunların
başında Erzincan-Torul-Tirebolu-Trabzon demir yolu gelmektedir. Bu yolun
yapılması lazımdır ve Tirebolu demir yolu hem ekonomik açıdan hem mesafe
açısından hem tüneller ve viyadük sayısının azlığı açısından ülke ekonomisine
önemli bir katkı sağlayacak bir demir yolu ağı olacaktır.
Giresun
ayrımı-Dereli 25 kilometrelik yolu yeterli değildir. Bu yolun Suşehri ve
Sivas’a ulaşması ve buradan Orta Asya’ya ve İran’a gidecek yolun önemi, aynı
zamanda Akdeniz’e ulaşması Giresun ekonomisi için çok önemli bir husus arz
etmektedir.
Giresun’un tıp
fakültesi vardır, ne yazık ki hastanesi yoktur. Bu sorunun bir an önce
çözülmesi gerekmektedir.
Ayrıca,
Giresun’da yabancı sermayeli 70 market vardır. Bu marketler yüzünden Giresun
esnafı ölümle karşı karşıyadır, ekonomik ölümle karşı karşıyadır. 
2012 yılında
Giresun’da ilamlı icra takibi 2.423 dosya, ilamsız 15.368 dosya vardır. 2014
yılında verdiğimiz bu konudaki soru önergemize hâlâ cevap alamadığımızı da
belirtmek isterim.
Sosyal güvenlik
prim borcu olan esnaf sayısı 6.740’tır, borç tutarı 96 milyon 231 bin 268
TL’dir.
DOKAP, kalkınmada
iller arasındaki gelişmişliği düzeltmek için yapılan bir kurum olmasına rağmen
Giresun’a bir katkısı olmamıştır ve komşu iller gelişirken Giresun olduğu yerde
ne yazık ki saymıştır. Turizm Master Planı Giresun’da yeniden dikkate
alınmalıdır.
Rahmetli Uğur
Mumcu’nun “Vurulduk ey halkım, unutma bizi!” diye seslendiği yoksul Giresun
köylüleri bugün daha da yoksullaşmıştır. Ve Giresun ilimizin Hakkâri ilimizden
farkı sadece denizin kenarında olmasıdır.
Hepinizi
saygıyla selamlıyorum. (CHP sıralarından alkışlar)
BAŞKAN – Teşekkür ederim. 
Şimdi, 60’ncı maddeye göre pek kısa söz
taleplerini yerine getiriyorum. 
Sayın Doğru…
V.-
AÇIKLAMALAR
1.- Tokat
Milletvekili Reşat Doğru'nun, Tokat’ta çalışan sağlık personelinin sorunlarına
ilişkin açıklaması
REŞAT DOĞRU (Tokat) – Teşekkür ederim
Sayın Başkanım. 
Ülkemizin her yerinde olduğu gibi, Tokat
ilinde çalışan sağlık personeli çok büyük sıkıntı içerisindedir. Özellikle
sağlık personeline yapılan şiddet artık çekilmez boyutlara ulaşmıştır. Şiddet
giderek artmaktadır. Sağlık personeline yapılan şiddet mutlaka önlenmeli ve
gereken yasal düzenlemeler yapılmalı, kanunlar da tavizsiz uygulanmalıdır. 
Ayrıca, sağlık personeli özlük
haklarının yetersiz olmasından dolayı mağduriyet yaşamaktadır, ağır nöbetler,
görevde zorluklar çekilmez boyutlardadır. Bir de bunun yanında, yeterli özlük
hakları olmayınca durum gittikçe ağırlaşmaktadır. 
Ayrıca, sağlık personeli çok az maaş
bağlanmasından dolayı emekli olmaktan korkmaktadır. Sağlık personelinin aldığı
döner sermaye payları emekli aylıklarına yeterli oran ve zamanda sayılmayınca
mağduriyetler de ortaya çıkmaktadır. 
Şiddet, özlük hakları konusunda sağlık
personeline yardımcı olmak için gerekli düzenlemeler Hükûmet ve Meclisten
beklenmektedir. Biz de yetkilileri bu çalışkan ve fedakâr insanların sesini
duymaya, gereğini de yapmaya davet ediyoruz diyor, teşekkür ediyorum Sayın
Başkan. 
BAŞKAN – Sayın Atıcı… 
2.- Mersin
Milletvekili Aytuğ Atıcı'nın, Mersin’de işsizlik oranının giderek artmasının
nedeninin Hükûmetin Mersin’e yapılacak yatırımları engellemesi olduğuna ilişkin
açıklaması
AYTUĞ ATICI (Mersin) - Teşekkür ederim
Sayın Başkan. 
Değerli arkadaşlar, Mersin’de işsizlik
oranı yüzde 13’e dayanmıştır. Bu oran, Türkiye ortalamasının 3-4 puan
üstündedir. 2011 yılında işsizlik yüzde 9,2’yken bugün 12,4’tür. Her gün,
birçok vatandaşımız iş için bizi arıyor, hatta bazıları maalesef intihar
ediyor. Peki, Mersin’de işsizlik neden artıyor? Çünkü AKP Hükûmeti pek çok
yönden Mersin’i cezalandırmış ve Mersin’deki yatırımları engellemiştir.
Örneğin, Mersin Limanı’nın büyümesi engellenmiştir. Örneğin, organize sanayi
bölgesinin otobana bağlanması engellenmiştir. Çukurova Havaalanı seçim vaadi
olarak verilmiş, yapılmamıştır. Mersin-Antalya yolu seçim vaadi olarak
verilmiş, yapılmamıştır. 
Şimdi, AKP, seçim dönemi gelip bunları
pişirip pişirip halkın önüne gene koyacaktır ancak halkımız bunları
yemeyecektir. 
Teşekkür ederim. 
BAŞKAN – Sayın Eyidoğan. 
3.-
İstanbul Milletvekili Haluk Eyidoğan'ın, çocuklarımıza yaşanabilir mekânlar ve
şehirler bırakmamız gerektiğine ilişkin açıklaması
HALUK EYİDOĞAN (İstanbul) - Teşekkür
ederim Başkan. 
Hükûmete, bakanlıklarına,
belediyelerine sesleniyorum: Ormanları, su havzalarını, kıyıları, meraları,
koruları ve kent içi yeşil alanları ve meydanları betonla doldurmayın,
yağmacıların, talancıların eliyle çevreyi tahrip eden vahşi inşaatlara izin
vermeyin. Çocuklarımıza ve torunlarımıza yaşanabilir mekânlar ve şehirler
bırakalım. Siluet bozan ve havamızı zehirleyen beton yığınlarıyla, doğamızı ve
şehirlerimizi mahvedenlere itibar etmeyin. Şehirlerin kimliklerini bozmayın.
Yaşanabilir mekânlar için plan yapmak yerine, planlı tahribat ve talan
yapanları engelleyin. İmar hakkı değil yaşam hakkı istiyoruz, marka şehirler
değil kimlikli şehirler istiyoruz. Dönüşüm halkla birlikte yapılsın istiyoruz.
Yarışan şehirler değil, paylaşan şehirler istiyoruz. Bina tasarımı değil, yaşam
tasarımı istiyoruz. Bizim mahalleyi istiyoruz. Yeşil şehirler istiyoruz,
sağlıklı şehirler istiyoruz. Çocuk parkları istiyoruz. Temiz hava ve su
istiyoruz. Proje ve yatırımlar insan ve daha iyi bir yaşam içindir, doğayı
mahvetmek için değildir.
Teşekkür ederim.
BAŞKAN – Sayın Demiröz…
4.- Bursa
Milletvekili İlhan Demiröz'ün, Gıda, Tarım ve Hayvancılık Bakanından, doping
kullanılmış cezalı atların koşturulduğu bir yarış olup olmadığını öğrenmek
istediğine ilişkin açıklaması
İLHAN DEMİRÖZ (Bursa) – Teşekkür
ediyorum Sayın Başkanım.
Sizin aracılığınızla Gıda, Tarım ve
Hayvancılık Bakanına sormak istiyorum. 4 Şubat 2015 tarihinde, seçim bölgem
olan Bursa ilçelerinde gerçekleştirdiğim ziyaretler sırasında, İznik ilçemizde
bir yarışsever vatandaşımız, at yarışlarında, doping kullanılmış olan cezalı
atların, ceza süreleri bitmeden koşturulduklarını ve yarış kazandıklarını iddia
etmiştir. Böyle bir durum söz konusu mudur? Cezalı atların koşturulduğu bir
yarış olmuş mudur? Bu konuda bir inceleme, araştırma yapmayı düşünür müsünüz?
Teşekkür ederim. 
BAŞKAN – Sayın Havutça.
5.-
Balıkesir Milletvekili Namık Havutça'nın, Millî Eğitim Bakanlığından, angarya
olarak düzenlenen öğretmenlere nöbet tutma görevini yasal bir zemine oturtmayı
düşünüp düşünmediklerini öğrenmek istediğine ilişkin açıklaması
NAMIK HAVUTÇA (Balıkesir) – Teşekkür
ederim Sayın Başkan.
Sayın Bakan, Millî Eğitim Bakanlığında
görev yapan öğretmenlerimiz, yaklaşık bir aydır nöbet görevini tutmayarak,
nöbet görevlerinin angarya olduğu gerekçesiyle eylemdeler. Bu eyleme, EĞİTİM-İŞ
kolundaki tüm sendikalar katılmaktadır; EĞİTİM SEN, TÜRK EĞİTİM-SEN, EĞİTİM-İŞ,
AKTİF EĞİTİM-SEN gibi. Gerçekten de 1739 sayılı Millî Eğitim Temel Kanunu’nda
öğretmenlerin görevleri kanun maddelerinde sayılmıştır, bunların arasında nöbet
görevi bulunmamaktadır. 
Öğretmenlerin karşılıksız bir angarya
olarak… Angarya uluslararası hukukta bile düzenlenmiş ve kamu görevlilerinin yapmaması
gereken bir uygulamadır. Sayın Millî Eğitim Bakanımıza -az önce buradaydı-
seslenmek istiyorum. Aylardır Millî Eğitim Bakanlığında, okullarda
öğretmenlerimiz bununla ilgili haklı taleplerini ortaya koyuyorlar.
Bakanlığınız angarya olarak düzenlenen bu nöbet görevini yasal bir zemine,
ücretli bir zemine oturtmayı düşünüyor mu? Sayın Bakanın bununla ilgili talimat
vererek, yasal düzenleme yaparak angaryanın yani nöbetin ücretli hâle
getirilmesi öğretmenlerimizin talebidir ve bu, haklı bir taleptir, uluslararası
hukukta karşılığı olan bir taleptir. O nedenle, Sayın Bakandan bunun
düzeltilmesini…
(Mikrofon otomatik cihaz tarafından
kapatıldı)
BAŞKAN – Sayın Şandır…
6.- Mersin
Milletvekili Mehmet Şandır'ın, özellikle güney illerinde yaşanan elektrik kesintilerine
tedbir alınmasını istirham ettiğine ilişkin açıklaması
MEHMET ŞANDIR (Mersin) – Teşekkür
ederim Sayın Başkan.
Sayın Başkan, değerli milletvekilleri;
özellikle güney illerimizde, muhtemelen de Türkiye’nin her bölgesinde yaşanan
ve son günlerde sık sık yaşanan uzun süreli elektrik kesintilerine dikkatinizi
çekmek istiyorum, sayın bakanların da dikkatini çekmek istiyorum. Türkiye’ye
yakışmayan, gerçekten on saate ulaşan elektrik kesintileri üretimi, sanayiyi,
esnafı, çiftçiyi mağdur ettiği gibi, çadır kentlerde yaşayan, ülkemize sığınmış
Suriyeli ve Iraklı sığınmacıların da hayatını yaşanmaz hâle getiriyor. Bu ağır
kış şartlarında, çadırın altında elektrikle ısınan, elektrikle beslenen, onunla
sobasını yakan, onunla aşını pişiren o insanların bu kar kış altında elektrik
kesintilerinden dolayı yaşadığı ızdırabı tüm Türkiye’nin özellikle Hükûmetin ve
Meclisin dikkatine sunuyorum. Tedbir alınmasını, kısa sürede tedbir alınmasını
istirham ediyorum.
Teşekkür ederim. 
BAŞKAN – Sayın Ünal…
7.-
Kahramanmaraş Milletvekili Mahir Ünal'ın, Kahramanmaraş’ın düşman işgalinden
kurtuluşunun 95’inci yıl dönümüne ilişkin açıklaması
MAHİR ÜNAL (Kahramanmaraş) – Sayın Başkan, değerli milletvekilleri;
yarın Kahramanmaraş’ımızın kurtuluş yıl dönümü. 12 Şubat 1920’de Kahramanmaraş’ımız
Fransız işgalinden kurtuldu. Kurtuluş mücadelesinin meşalesinin yakıldığı ilk
yerlerden bir tanesi Maraş. Daha Türkiye Büyük Millet Meclisi kurulmadan kendi
gayretiyle, çabasıyla, kendi irfanıyla, sevdasıyla, Rıdvan Hoca’nın “Kalesinde
Fransız Bayrağı dalgalanan bir yerde cuma namazı kılmak caiz değildir.” sözüyle
birlikte ayağa kalkan Maraş, Aslan Bey’iyle, Sütçü İmam’ıyla, Rıdvan Hoca’sıyla
ve daha ismini sayamayacağımız birçok meçhul kahramanıyla işgalden kendisini
kurtardı. Aslında sadece Maraş değil, millet olmanın… Çanakkalelisi, Maraşlısı,
Anteplisi, Elâzığlısı, Edirnelisi; Yemen’inden, Halep’inden, Libya’sından,
Bingazi’sinden, Tajura’sından, her yerden aynı millete mensubiyetin verdiği
adanmışlık, aidiyet ve aşkla kucak kucağa yatan kardeşlerimiz, şehitlerimiz,
şühedamız, aslında Kahramanmaraş’ın o gün verdiği mücadelenin büyük bir
örneğini oluşturuyor.
Yarın Kahramanmaraş bir düğünü
yaşayacak. Kahramanmaraş yeniden tarih bilinciyle, her 12 Şubatta olduğu gibi,
o günü hatırlayacak, istiklalini hatırlayacak, bağımsızlığını hatırlayacak, o
al bayrağın gölgesinde yaşamanın saadetini hatırlayacak ve bunu bir düğün
bilecek.
Bu duygularla, Mercimek Tepe’de
savaşmış gazilerden dedem Ali Hafızoğlu Mehmet Efendi’yi de rahmetle yâd
ediyorum. Bugünü kutluyorum.
BAŞKAN – Sayın Düzgün….
8.- Tokat
Milletvekili Orhan Düzgün'ün, Hükûmetin Tokat’ın tanıtımını iyi yapamadığına ve
bu işi Tokatlılara bırakmasını rica ettiğine ilişkin açıklaması
ORHAN DÜZGÜN (Tokat) – Teşekkür
ediyorum Sayın Başkanım.
Sayın Başkan, bu Hükûmet geçtiğimiz
seçim öncesinde Tokat’ı 4T’yle meşhur edeceğini söylemişti, bunlar; ticaret,
tarım, turizm ve tanıtımdı. Ticarette Tokat’taki esnaflar birer birer
batıyorlar. Tarımda çiftçi ürününü toplamıyor artık, çünkü para etmiyor.
Turizmde Hükûmet başarılı oldu? Nasıl başarılı oldu? Tokat’ı Türkiye’nin en çok
göç veren 2’nci ili yaparak Tokat’ta bir turizm faaliyeti sağladı. Tanıtımda
ise Tokatlı sivil toplum örgütlerinin kendilerinin organize edip emek, çaba
harcayarak, finansmanını da kendileri sağlayarak İstanbul’da yapmayı
planladıkları Tokat Tanıtım Feshane Günleri maalesef iktidarın baskısı
nedeniyle iptal edildi. İstanbul’daki bütün sivil toplum örgütleri, Tokat sever
bütün insanlar teyakkuz hâlindeler, isyan hâlindeler. Hükûmetten ricamız, bu
baskıyı kaldırın; Tokat’ı hiç olmazsa bırakın, Tokatlılar tanıtsın. Sizden
Tokat’a bir fayda gelmeyeceği açıkça ortada zaten.
Teşekkür ediyorum.
BAŞKAN – Sayın Karaahmetoğlu…
9.-
Giresun Milletvekili Selahattin Karaahmetoğlu'nun, Giresun Özel Eğitim Mesleki
Eğitim Merkezi Okulunun bazı ihtiyaçlarına ve Giresun’da kültür ve sanat
etkinliklerinin yapılacağı bir salona ihtiyaç bulunduğuna ilişkin açıklaması
SELAHATTİN KARAAHMETOĞLU (Giresun) –
Sayın Başkan, Giresun Özel Eğitim Mesleki Eğitim Merkezi Okulumuzda 105 hafif
düzeyde engelli, 70 orta, ağır ve otistik engelli öğrencimiz eğitim
görmektedir. Okulun acil olarak bir spor salonuna, bir araca, bir minibüse ve
okul içi bir asansöre ihtiyacı vardır; ilgili bakanlığa duyuruyorum. 
Ayrıca, kültürel ve sanatsal
etkinliklerin yüzyıllardır sürdürüldüğü sanat dostu Giresun’da tiyatro,
konferans ve diğer tüm eğitim, kültür, sanat etkinliklerinin
gerçekleştirilebileceği, yeterli kapasiteye sahip bir salona ihtiyaç
bulunmaktadır; bu konuda da ilgili bakanı bilgilendirmek istiyorum.
Saygılar sunarım, teşekkür ederim.
BAŞKAN – Sayın Susam…
10.- İzmir
Milletvekili Mehmet Ali Susam'ın, askerlikte geçen sürelerin sigorta
bedellerinin devlet bütçesinden karşılanması gerektiğine ilişkin açıklaması
MEHMET ALİ SUSAM (İzmir) – Sayın
Başkanım, aracılığınızla burada bulunan Sayın Millî Savunma Bakanımıza da
sormak istiyorum: Bedelli askerlik uygulamasını başlatıp bazı bedelli bekleyen
arkadaşlarımızı mutlu ettiniz; kasaya da belirli bir para aldınız. 
Daha önce sizinle de paylaştım: Bu
imkâna kavuşamayan ama genç yaşta işini bırakarak askerlik yapan insanların,
askerlikte geçen sürelerini ancak kendi paralarını ödeyerek borçlanma ve
emekliliğe saydırma hakları var. Bu insanlar devlete hizmet ediyorlar. Paraları
yok diye bu insanların işlerini bırakıp askerlikte geçen sürelerinin bedelini
devletin ödemesi gerekir diye düşünüyorum. Bu noktada kaynağınız da var,
bedelliden elde ettiğiniz bu kaynağı bu insanların sigorta bedeli olarak
karşılamak en doğrusudur ve hakkaniyet ölçüsüdür. Hem vatana hizmet duygusuyla
bu işi yapan hem de işlerinden güçlerinden olan bu insanların sigortalarının
devletin bu bütçesinden karşılanması gereklidir. Bu konuda iyi niyetli
gayretlerinizle bir sonuç almanızı bekliyorum.
BAŞKAN – Sayın Yılmaz…
11.- Adana
Milletvekili Seyfettin Yılmaz'ın, AKP iktidarı döneminde Adana’ya verilen
sözlerin yerine getirilmediğine ilişkin açıklaması
SEYFETTİN YILMAZ (Adana) – Teşekkür
ediyorum Sayın Başkan.
Türkiye'nin en gelişmiş illerinden
birisi olan Adana, özellikle AKP iktidarının on üç yıllık politikaları
neticesinde gerek tarımda gerek sanayide gerekse ticarette her geçen gün kan
kaybederek bugün işsizlikte Türkiye'nin en işsiz kentlerinden biri hâline
gelmiştir. Sanayisi, son çıkan teşvik yasasıyla ciddi manada darbe almış, yeni
yatırımların olmadığı bir kent hâline gelmiş; bu arada, kredi kartı
kullanımında ve geri ödenmesinde çok sıkıntılı bir süreçten geçiyor;
taşeronlaşmanın yaygın olduğu bir kent hâline gelmiş vaziyette. 
2011
Haziranında, Başbakan Recep Tayyip Erdoğan, İstasyon Meydanı’nda 11 tane söz
vermişti. Yine 2007 yılında dönemin Cumhurbaşkanı Abdullah Gül ve Recep Tayyip
Erdoğan’ın bu bölgenin enerji ihtisas bölgesi olacağını ve on binlerce insanın
iş sahibi olacağı bir kent hâline geleceğini ifade etmelerine rağmen, üzerinden
sekiz yıl geçmesine rağmen herhangi bir faaliyetin olmadığı bir kente
dönüşmüştür. 
BAŞKAN –
Teşekkür ederim. 
Gündeme
geçiyoruz. 
Başkanlığın
Genel Kurula sunuşları vardır. 
Meclis
araştırması açılmasına ilişkin üç önerge vardır, ayrı ayrı okutuyorum: 
VI.-
BAŞKANLIĞIN GENEL KURULA SUNUŞLARI
A) Meclis
Araştırması Önergeleri
1.-
Diyarbakır Milletvekili Altan Tan ve 21 milletvekilinin, kültür ve turizm
koruma ve gelişim bölgelerinin belirlenmesinde dikkat edilen hususların ve
Diyarbakır, Mardin, Midyat ve Hasankeyf’in bu bölgelere dâhil edilmemesinin
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1200)
Türkiye Büyük
Millet Meclisi Başkanlığına
Kültür ve turizm koruma ve gelişim
bölgelerinin belirlenmesinde dikkat edilen hususlar ile bu bölgeler arasında
Diyarbakır, Mardin, Midyat ve Batman-Hasankeyf gibi yerlerin gösterilmeme
nedenleriyle ilgili olarak Anayasa’nın 98’inci, İç Tüzük’ün 104’üncü ve
105’inci maddeleri gereğince Meclis araştırması açılmasını arz ederim.
1) Altan Tan (Diyarbakır)
2) Pervin Buldan (Iğdır)
3) İdris Baluken (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata  (Batman)
8) Hasip Kaplan (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Adil Zozani  (Hakkâri)
13) Esat Canan  (Hakkâri)
14) Sırrı Süreyya Önder  (İstanbul)
15) Sebahat Tuncel  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe:
Turizm ve Kültür Bakanlığı tarafından
hazırlanan Kültür ve Turizm Koruma ve Gelişim Bölgeleri ile Turizm
Merkezlerinin Belirlenmesine ve İlanına İlişkin Yönetmelik’le Türkiye'nin bazı
bölgeleri turizm merkezleri olarak belirlenmiştir.
Bu yönetmelikte yer alan kültür ve turizm koruma ve gelişim bölgesi,
tarihî ve kültürel değerlerin yoğun olarak yer aldığı ve turizm potansiyelinin
yüksek olduğu yöreleri korumak, kullanmak, sektörel kalkınmayı ve planlı
gelişimi sağlamak amacıyla değerlendirmek üzere sınırları Bakanlığın önerisi ve
Bakanlar Kurulu kararıyla tespit ve ilan edilen bölgelerdir.
Kültür ve turizm gelişim bölgeleri 28 ayrı yerden oluşmaktadır. Bunlar
arasında Antalya'dan 5 ayrı bölge; Elâzığ, Mersin, İzmir ve Rize'den ikişer
bölge; Samsun, Ordu ve Sakarya gibi illerden de birer bölge bulunmaktadır.
Listede yer alan diğer şehirlere de bakınca ne yazık ki Güneydoğu Anadolu
Bölgesi’nden sadece Şanlıurfa ilimizi görmekteyiz. Özellikle Diyarbakır,
Mardin, Midyat ve Batman gibi son derece önemli tarihî ve turistik yerlere
sahip olan illerimizin bu turizm koruma ve gelişim bölgeleri içerisinde yer
almamasının nedenleri açıkça ortaya koyulmalıdır. Mardin UNESCO Dünya Mirası
Geçici Listesi’nde yer almaktadır. Listeye alınması için de 2014 yılında
başvuru yapılacaktır. Diyarbakır Surları dünyada Çin Surlarından sonra en uzun
surlar olarak bilinmektedir. Midyat ve Hasankeyf gibi ilçeler ise tarihî dokusu
ve şehir yapılarıyla Türkiye'deki sayılı turistik alanların başında
gelmektedir. Rize'den 2 ayrı bölgeye bu listede yer verilmesi ve buna karşın
saydığımız bölgelerin hiçbirinin Kültür ve Turizm Koruma ve Gelişim Bölgesi
içerisine dâhil edilmemesinin gerekçelerini araştırmak için Meclis araştırması
açılmasını arz ederim.
2.-
Diyarbakır Milletvekili Emine Ayna ve 20 milletvekilinin, 22/10/2011 tarihinde
Hakkâri’nin Kazan Vadisi’nde yaşanan çatışmalarda kimyasal silah kullanıldığı
iddialarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1201)
Türkiye Büyük
Millet Meclisi Başkanlığına
22 Ekim 2011 tarihinde Hakkâri'nin
Kazan Vadisi’nde yaşanan çatışmalar sonucu birçok kişi hayatını kaybetmiştir.
Çatışmalarda belirtilen en önemli iddialardan biri de, bu çatışmalarda kimyasal
silah kullanıldığına dair iddialardır. Yine, bir diğer iddia da askerlerin
çatışma bölgesinde olduğu sırada askerî uçakların bombardımana başlamasıdır.
Tüm bu iddiaların araştırılması ve Meclisin konuya müdahil olup, tüm gerçekleri
sorgulaması adına Anayasa'nın 98’inci, TBMM İçtüzüğü’nün 104 ve 105'inci
maddeleri uyarınca Meclis araştırması açılmasını arz ederim.
1) Emine Ayna (Diyarbakır)
2) Pervin Buldan (Iğdır)
3) İdris Baluken (Bingöl)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata (Batman)
8) Hasip Kaplan (Şırnak)
9) Hüsamettin Zenderlioğlu (Bitlis)
10) Erol Dora (Mardin)
11) Altan Tan (Diyarbakır)
12) Adil Zozani (Hakkâri)
13) Esat Canan (Hakkâri)
14) Sırrı Süreyya Önder (İstanbul)
15) Sebahat Tuncel (İstanbul)
16) Mülkiye Birtane (Kars)
17) Ertuğrul Kürkcü (Mersin)
18) Demir Çelik (Muş)
19) İbrahim Binici (Şanlıurfa)
20) Nazmi Gür (Van)
21) Özdal Üçer (Van)
Gerekçe:
22 Ekim 2011 yılında Hakkâri’nin Kazan Vadisi’nde yaşanan
çatışmalarda 36 PKK'linin hayatını kaybettiği açıklanmıştı. Aradan geçen bir
yıl sonunda basında yer alan bazı itiraflara göre aynı çatışmalarda askerlerin
de hayatını kaybettiği ve bu kayıpların kamuoyundan saklandığı
belirtilmektedir. Yine, itiraflarda, çatışmalarda kimyasal silah kullanıldığı
iddia edilmektedir. Kürt sorununun çözümsüz bırakılması bu ölümleri her geçen
gün arttırmaktadır. 1984 yılından bugüne kadar PKK ile devlet arasında yaşanan
çatışmalar nedeniyle tam olarak tespit edilemeyen ölümlerin de varlığı göz
önünde bulundurularak tahmin edilen rakam 50 bin kişinin hayatını kaybettiği
yönündedir. Tüm bu ölümler coğrafyamızda yaşanmış ve tüm kesimleri derinden
etkilemektedir.
Yirmi sekiz yıldır yaşanan bu çatışmalar nedeniyle savaşın
boyutları henüz tam olarak bilinmemektedir. 1990'lı yıllarda yapılan köy
yakmalar, köy boşaltmalar kentlerdeki yapılanmayı da etkilemiş ve zorunlu göçün
yarattığı etkiyi günümüzde hâlen tartışmaktayız.
Yine, yaşanan çatışmalarda ne tür yöntemler uygulandığı bir
türlü açıklanmamakta, savaş hukukunun hiçe sayıldığı uygulamaların olduğu tüm
kesimlerin kanaatine kavuşmuş bulunmaktadır. Hemen hemen her gün çatışmalarda
hayatını kaybeden insanların varlığı hepimizi derinden üzmektedir. Bunların
yanında, gözaltında hayatını kaybedenlerin ne şekilde hayatlarını kaybettikleri
hâlen ortaya çıkarılmamıştır. Gözaltında yaşanan kayıplar ise toplumu yaralayan
bir diğer konudur ve bu konuda da herhangi bir çalışma yapılmamıştır.
Çatışmalarda hayatlarını kaybeden insanların yaşadıkları ise
bambaşka bir sorun olarak karşımıza çıkmaktadır. Hayatını kaybedenlerin
cesetlerine işkenceler yapıldığına yönelik çok ciddi iddialar vardır. Savaş
ortamının yaratmış olduğu psikolojik etkilerin ne boyutlarda devam ettiğini
tahmin etmek yaşadığımız an itibarıyla çok zor bir durumdur.
Kazan Vadisi’nde yaşanan bu olayda en önemli iddialardan
biri de askerlerin çatışma için bulundukları alanın bombalanmasıdır. İddiaya
göre, askerlerin PKK'lilerle çatışmak için Kazan Vadisi’nde bulundukları sırada
savaş uçakları tarafından bombardıman gerçekleştirilmiş ve birçok asker bu
bombardıman sırasında hayatını kaybetmiştir. Yine kullanıldığı iddia edilen
kimyasal silahtan da askerlerin etkilendiği, bir kısım askerin yaralandığı, bir
kısmının da kimyasal silahlar nedeniyle hayatını kaybettiği belirtilmektedir.
Bu iddialar şüphesiz araştırılmaya muhtaçtırlar. Bu sadece Kazan Vadisi’nde yaşananlarla
ilgili iddialardır.
Kamuoyunda “şüpheli asker ölümleri” olarak da bilinen asker
intiharları ciddi bir problemdir. Genelkurmay Başkanlığının açıkladığı on
yıllık rakamlara göre 934 asker intihar etmiştir. Yine on yıllık dönemde
Genelkurmay Başkanlığının açıkladığı rakamlarda çatışmalarda hayatını kaybeden
asker sayısı 834'tür. Hemen hemen her gün çatışmaların olduğu ülkemizde, asker
intiharlarının çatışmalarda hayatını kaybeden askerlerden fazla olması oldukça
düşündürücü bir konudur. Bu askerler gerçekten intihar mı etmektedir yoksa
öldürülmekte midir, bu konu belirsizdir.
Kazan Vadisi’nde yaşanan çatışmalarla ilgili tüm gerçekler
gün yüzüne çıkarılmalıdır. Yine, hayatını kaybeden insanlarla ilgili olarak
hayatlarını kaybetme nedenleri araştırılmalıdır. Gerek tüm bu iddiaların
araştırılması gerekse de kimyasal silah kullanımının ne sıklıkta
gerçekleştiğinin ortaya çıkarılması bakımından Meclis araştırması açılması
gerekmektedir.
3.-
Diyarbakır Milletvekili Altan Tan ve 21 milletvekilinin, EMO, ESM, İHD
Diyarbakır Şubeleri ile TES-İŞ 1 no.lu Şube yetkililerinin elektrik
kesintileriyle ilgili açıklamalarından sonra sürgün edilmelerinin
gerekçelerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1202)
Türkiye Büyük Millet Meclisi
Başkanlığına
25/07/2012
tarihinde EMO Diyarbakır şubesi, ESM Diyarbakır şubesi, TES-İŞ 1 no.lu şube ve
İHD Diyarbakır şubesi tarafından, başta Diyarbakır, Mardin ve Şanlıurfa olmak
üzere, bölge illerinde yaşanan elektrik kesintilerine ve gerilim
dalgalanmalarına dikkat çekmek amacıyla düzenlenen basın açıklamasında adı
geçen şubelerin yetkililerine sürgün kararı çıkmıştır. Bu kararın
gerekçeleriyle ilgili olarak Anayasa'nın 98'inci, İç Tüzük’ün 104'üncü ve 105’inci
maddeleri gereğince Meclis araştırması açılmasını arz ederim.
1) Altan Tan (Diyarbakır)
2) Pervin Buldan (Iğdır)
3) İdris Baluken (Bingöl)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata (Batman)
8) Hasip Kaplan (Şırnak)
9) Hüsamettin
Zenderlioğlu (Bitlis)
10) Emine Ayna (Diyarbakır)
11) Nursel
Aydoğan (Diyarbakır)
12) Adil Zozani (Hakkâri)
13) Esat Canan (Hakkâri)
14) Sırrı
Süreyya Önder (İstanbul)
15) Sebahat
Tuncel (İstanbul)
16) Mülkiye
Birtane (Kars)
17) Erol Dora (Mardin)
18) Ertuğrul
Kürkcü (Mersin)
19) Demir Çelik (Muş)
20) İbrahim
Binici (Şanlıurfa)
21) Nazmi Gür (Van)
22) Özdal Üçer (Van)
Gerekçe:
Başta
Diyarbakır, Mardin, Batman ve Şanlıurfa gibi iller olmak üzere bölgede uzun
süreden beridir yaşanan elektrik kesintileri hayatı olumsuz yönde
etkilemektedir. Daha önceden de bu konu hakkında verdiğimiz soru önergelerine
ve Meclis araştırmalarına yeterli duyarlılık gösterilmemiş ve sorunun bölgedeki
kaçak elektrik kullanımı olduğu tekrar vurgulanmıştır. Bölgedeki sivil toplum
kuruluşları ve yetkililer de elektrik kesintileri hakkında DEDAŞ yetkililerinin
karıştığı yolsuzlukları ve sorumsuzlukları vurgulayan açıklamalarda
bulunmuşlardır.
Sivil toplum
kuruluşlarının bu açıklamalarına Dicle Elektrik Dağıtım AŞ de (DEDAŞ) bu
kişiler hakkında sürgün kararları alarak cevap vermiştir. Yaptığı usulsüz
faaliyetleri müfettiş raporlarıyla tespit edilen ve haklarında TEDAŞ Genel
Müdürlüğünce suç duyurusunda bulunulan DEDAŞ yöneticileri makam koltuklarında
oturmaya devam ederken bölgedeki elektrik kesintileri ve gerilim dalgalanmaları
sorununu ortak basın açıklaması yaparak gündeme getiren demokratik kitle
örgütleri hedef seçilmektedir.
Elektrik Mühendisleri Odası (EMO),
KESK'e bağlı Enerji, Sanayi ve Maden Kamu Emekçileri Sendikası (ESM) ile İnsan
Hakları Derneğinin Diyarbakır şubeleri ve TES-İŞ Diyarbakır 1 no.lu şubenin 25
Temmuz 2012 tarihinde yaptıkları ortak açıklamayla dile getirdikleri,
Diyarbakır başta olmak üzere, bölgede yaşanan elektrik kesintileri ve gerilim
dalgalanmalarına çözüm bulunması taleplerine sürgünle yanıt verilmiştir. EMO
Diyarbakır Şube Yönetim Kurulu Başkanı İdris Ekmen, Başkan Yardımcısı Murat
Çelik, ESM Diyarbakır Şube Başkanı Alican Çetinkaya, TES-İŞ Diyarbakır 1 no.lu
şube Mali Sekreteri Hüseyin Pınar, EMO ve aynı zamanda ESM üyesi olan Uğur Yaka
ile Onursal Turgut, çalıştıkları Dicle Elektrik Dağıtım AŞ'den (DEDAŞ), 18 Ekim
2012 tarihinde gerekçesiz olarak çeşitli illere tayin edilmişlerdir.
İleri demokrasinin her geçen gün başka
bir ileri örneğini yaşadığımız ülkemizde kamunun çıkarlarını korumak üzere
hareket eden örgütler ve yöneticileri yalnızca fikirlerini beyan ettikleri için
cezalandırılmışlardır. AKP Hükûmeti döneminde yanlış enerji politikalarının
bedeli, elektrik kullanıcılarına pahalı ve kalitesiz elektrik sunumu nedeniyle
can ve mal kaybı olarak yansırken, çalışanlar da liyakat esası yok sayılarak,
siyasal yandaşlık gözetilerek atanan yöneticilerin elinde pek çok baskıya maruz
kalmaktadırlar.
Hakkında TEDAŞ Teftiş Kurulu Başkanlığı
tarafından savcılığa suç duyurusu yapılması ve disiplin cezası uygulanması
istenen DEDAŞ yöneticilerinin bu denli koruma altına alınmasının nedenleri
kamuoyuna açıklanmalıdır.
Bölgedeki enerji sorunu giderek
artmakta, sorunların çözümü için uğraşmak yerine, bu sorunların çözümü için
çaba harcayan, bu sorunları dile getiren kişiler ve kurumlar
cezalandırılmaktadır. Burada cezalandırılan yalnızca kişiler değil, bugüne
kadar aldıkları tavırla kamu çıkarlarını korumaya çalışan emek ve meslek örgütleridir.
AKP Hükûmeti doğrudan hak arama mücadelesi yürüten demokratik kitle örgütlerini
hedef almaktadır. Enerji ve Tabii Kaynaklar Bakanı başta olmak üzere, TEDAŞ ve
DEDAŞ, çalışanların, emek ve meslek örgütlerinin sesini kısmaya çalışmak
yerine, ülkenin enerji sorunlarını çözmek, yolsuzluk ve usulsüzlükleri önlemek
için mesai harcamalıdır.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler, sırası
geldiğinde yapılacaktır.
Türkiye Büyük Millet Meclisi
Başkanlığının bir tezkeresi vardır, okutup oylarınıza sunacağım.
B)
Tezkereler
1.-
Türkiye Büyük Millet Meclisi Başkanlığının, Belçika’nın başkenti Brüksel’de 4-5
Mart 2015 tarihlerinde Avrupa Parlamentosu “Uluslararası Dünya Kadınlar Günü”
kutlaması çerçevesinde “Batı Balkanlar ve Türkiye’de Siyasi Katılım” ve “Eğitim
Aracılığı ile Kadının ve Kızların Güçlendirilmesi” konulu seminerlere katılım
sağlanmasına ilişkin tezkeresi (3/1696)
10/02/2015
Türkiye Büyük
Millet Meclisi Genel Kuruluna
Belçika'nın başkenti Brüksel'de 4-5
Mart 2015 tarihlerinde Avrupa Parlamentosu "Uluslararası Dünya Kadınlar
Günü" kutlaması çerçevesinde "Batı Balkanlar ve Türkiye'de Siyasi
Katılım" ve "Eğitim Aracılığı ile Kadının ve Kızların Güçlendirilmesi"
konulu seminerler düzenlenecektir.
Söz konusu seminerlere katılım
sağlanması hususu, 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun’un 9’uncu maddesi
uyarınca Genel Kurulun tasviplerine sunulur.
Cemil Çiçek
Türkiye Büyük
Millet Meclisi 
Başkanı 
BAŞKAN- Tezkereyi oylarınıza sunuyorum:
Kabul edenler... Kabul etmeyenler... Kabul edilmiştir.
Alınan karar gereğince sözlü soru
önergelerini görüşmüyor ve gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz.
VII.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun
Tasarı ve Teklifleri
1.- Adalet
ve Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (2/242, 2/80) (S. Sayısı: 156)
BAŞKAN - Komisyon? Yok.
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu Raporlarının
görüşmelerine kaldığımız yerden devam edeceğiz.
2.- Devlet
Sırrı Kanunu Tasarısı ve Avrupa Birliği Uyum Komisyonu ile Adalet Komisyonu
Raporları (1/484) (S. Sayısı: 287)
BAŞKAN - Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza
İnfaz Kurumları Güvenlik Hizmetleri Kanunu Tasarısı ve Adalet Komisyonu Raporu
(1/742) (S. Sayısı: 616)
BAŞKAN - Komisyon? Yok.
Ertelenmiştir.
Birleşime on dakika ara veriyorum.
Kapanma Saati:
14.49
İKİNCİ OTURUM
Açılma Saati: 15.00
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Türkiye Büyük Millet
Meclisinin 54’üncü Birleşiminin İkinci Oturumunu açıyorum.
Dördüncü sırada yer alan, Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu’nun görüşmelerine başlayacağız.
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685) (x)
BAŞKAN – Komisyon? Burada.
Hükûmet? Burada.
HASİP KAPLAN (Şırnak) – Sayın Başkan…
BAŞKAN – Bir şey mi var?
HASİP KAPLAN (Şırnak) – Kanunu
görüşmeye başlamadan bir talebim var.
BAŞKAN – Şu, “…tasarının tümü üzerinde
söz isteyen…”e kadar okuyayım, ondan sonra konuşalım.
Komisyon Raporu 685 sıra sayısıyla
bastırılıp dağıtılmıştır. 
Sayın milletvekilleri, alınan karar
gereğince bu tasarı İç Tüzük’ün 91’inci maddesi kapsamında görüşülecektir. Bu
nedenle tasarı tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Evet, Sayın Kaplan, buyurun.
HASİP KAPLAN (Şırnak) – Sayın Başkanım,
Askeri Hakimler Kanunu’na dair tasarı Anayasa’mızın pek çok maddesine ve İç
Tüzük’e aykırı olarak düzenlenmiş ve Meclis Genel Kuruluna getirilmiştir. Bunun
geri çekilmesi gerekir çünkü hem Anayasa hem kuvvetler ayrılığı nedeniyle
burada getirilen bazı düzenlemeler var ki yargıyı yürütmeye bağlıyor, yürütme
yargının başına geçiyor. Yürütme suç işliyor, yürütmede karar veren merci,
örneğin, bakanlık, vali kendi emri altındaki kollukla ilgili soruşturma izni
konusunda izin sahibi oluyor. Yani bu durumlar hem Anayasa’ya hem taraf
olduğumuz sözleşmelere hem 90’ıncı maddeye aykırı olduğu için bunun geri
çekilmesi gerektiğini biz talep ediyoruz, bunu açıklamak istiyoruz.
BAŞKAN – Teşekkür ederim.
Şimdi, o zaman usul tartışması açabiliriz.
HASİP KAPLAN (Şırnak) – Usul tartışması
açmak zorundayız bu durumda, evet.
BAŞKAN – Tamam.
Sayın Kaplan, aleyhte.
Sayın Kubat, lehte.
Sayın Hamzaçebi, aleyhte.
Sayın Halaçoğlu, lehte.
Beşer dakika veriyorum, herkes rahat
rahat fikrini ifade etsin.
Lehte, Sayın Kubat, buyurunuz. (AK
PARTİ sıralarından alkışlar)
VIII.-
USUL HAKKINDA GÖRÜŞMELER
1.- 685
sıra sayılı Kanun Tasarısı’nın Anayasa ve İç Tüzük hükümlerine aykırılığı
nedeniyle görüşmelerinin yapılıp yapılamayacağı hakkında
MEHMET DOĞAN KUBAT (İstanbul) –
Teşekkür ederim.
Sayın Başkanım, çok değerli arkadaşlar;
açılan usul görüşmesinde Başkanlığın tutumu lehinde söz almış bulunuyorum. Bu
vesileyle yüce heyetinizi saygılarımla selamlarım.
Değerli arkadaşlar, Sayın Hasip Kaplan
tasarının Anayasa’ya aykırılığını iddia etmek suretiyle bugün görüşülemeyeceği,
Meclisin bunu gündeme almaması yönünde bir görüş ileri sürdü ancak bu görüş İç
Tüzük hükümleri dikkate alındığı zaman geçerli bir görüş değildir. Zira, bir
tasarı veya teklifin Anayasa’ya aykırılık iddialarının ne şekilde inceleneceği
ve ne gibi muamele yapılacağı İç Tüzük’ün 38, 84, 87 ve 88’inci maddelerinde
düzenlenmiştir. Komisyon aşamasında böyle bir aykırılık iddiası varsa 38’inci
maddeye göre komisyonlar bunu resen de yapabilir, itiraz üzerine de yapabilir.
Anayasa’nın sözüne ve özüne açık veya örtülü biçimde aykırı olup olmadığı
yönlerinden değerlendirmeyi yaptıktan sonra zaten işin esasına girmek suretiyle
görüşmelerini tamamlayıp kararını rapora yansıtmaktadır, bu aşama geçmiştir. 
Genel Kurul aşamasında da buna benzer
itirazlar ileri sürülebilir mi? Elbette sürülebilir ancak bunun nasıl, ne
şekilde ileri sürüleceği yine 87’nci maddede düzenlenmiştir. Tasarının tümünün
Anayasa’ya aykırılığı iddiasıyla komisyona iadesi noktasında bir hak ve yetki
milletvekillerine tanınmamıştır. 87’nci maddenin (1)’inci fıkrasına göre
“Kanunlarda veya İç Tüzük’te aksine bir hüküm yoksa, kanun tasarısı veya
teklifinde yer alan bir maddenin reddi, tümünün veya bir maddenin komisyona
iadesi, bir maddenin değiştirilmesi, önergeyle istenebilir.” diyor. Dikkatinizi
çekiyorum, kanunlarda ve İç Tüzük’te aksine bir hüküm yoksa… “Metnin veya
maddenin geri istenmesi” başlıklı 88’inci maddede “Esas komisyon veya Hükümet,
tasarı veya teklifin tümünün, belli bir veya birkaç maddesinin, komisyona geri
verilmesini isteyebilir.” diyerek buna bir istisna hükmü getirdiğinden dolayı
milletvekillerinin bu tür, Anayasa’ya aykırılık iddiasıyla tasarının tümünün
komisyona iadesi noktasında bir yetkisi yoktur. Burada yapılması gereken, zaten
tümü burada görüşülürken İç Tüzük hükümlerine göre, eğer yüce Genel Kurul
burada çeşitli, Anayasa’ya aykırılık iddiaları gündeme getirilebilir, Genel
Kurul bu iddiaları ciddi görürse maddelere geçilmesini reddedip zaten bunu
akamete uğratabilir.
Bu aşama geçildikten sonra da maddeler
üzerinde Anayasa’ya aykırılık sebebiyle önergeler verilebilir, bunun da usulü
84’üncü maddede belirlenmiştir. Bir kanun tasarı veya teklifinin Genel
Kuruldaki görüşmeleri sırasında tasarı veya teklifin belli bir maddesinin
Anayasa’ya aykırılığı iddia edilirse diğer önergelerden öne alınarak işlem
yapılır, ki burada sayısız uygulamasını yaptık. Bu usul görüşmesi de aslında
son birkaç yıl içerisinde 7 8 defa, benzer konuda, tartışılmış, aslında Genel
Kurulun da, Başkanlığın da bu konuda yerleşik hâle gelmiş bir uygulaması var.
Başkanlığın zaten -buraya inen tasarı ve teklifle ilgili- resen bunu komisyona
iade etme gibi bir yetkisi de bulunmadığından, kanunun görüşmelerine devam
edilmesinin Anayasa ve İç Tüzük hükümlerine uygun olacağı düşüncesiyle Sayın
Başkanımızın tutumu yerindedir diyorum, yüce heyetinizi saygılarımla
selamlıyorum. (AK PARTİ sıralarından alkışlar) 
BAŞKAN – Aleyhte, Şırnak Milletvekili
Sayın Hasip Kaplan.
Buyurunuz.
HASİP KAPLAN (Şırnak) – Teşekkür ederim
Sayın Başkan.
Arkadaşlar, bu Mecliste yasa
yapacaksanız bir Anayasa var, bir İç Tüzük var bir de hukukun evrensel
kuralları var. Şimdi, burada askerî hâkimler yüksek kurulu kurulacak. 4 tane
üyesini Millî Savunma Bakanı atayacak, kendisi de bu kurulun başkanı olacak.
Şimdi, dikkat edin, Millî Savunma Bakanlığı Hükûmet, yürütme. Askerî yargı da
Anayasa’nın 145’inci maddesi uyarınca yargıdır. Gerçi biz yargı birliğini hep
savunuruz ama o da yargıdır, orada da hâkim ve savcı var. Şimdi, yargının
başına siz yürütmeyi koyduğunuz zaman baltayı taşa vuruyorsunuz arkadaşlar.
Yani, şurada Anayasa’nın 138’inci maddesi “Mahkemeler bağımsızdır.” derken,
“Hiçbir makam” diyor.
Sayın Kubat, dinim imanım gibi
biliyorum, söylediklerine kendin de inanmıyorsundur.
MEHMET DOĞAN KUBAT (İstanbul) – Ama
idari bir kurul bu.
HASİP KAPLAN (Devamla) – Bak, açıkça
söylüyorum, bir hukukçu olarak -bak, Sayın Tunç da burada, Şahin de burada mı-
bütün hukukçularınıza söylüyorum: Yargının başına Millî Savunma Bakanını
koyacaksınız, HSYK’nın başına Adalet Bakanını koyacaksınız. Yahu, yargının
başına bir Orman Bakanını koymadığınız kaldı ha, bir Orman Bakanı eksik. Orman
kanununa döndürdünüz arkadaşlar, olmaz. Kuvvetler ayrılığını, Antik Yunan’da,
Roma’da, Montesquieu’nun meşhur güçler ayrılığı teorisini, daha sonra günümüz
demokrasilerinde, kadim 1215 Magna Carta’dan bugüne İngiltere’de, Britanya’da,
yarı başkanlık sistemini Fransa’da, başkanlık sistemini Amerika’da, fren ve
denge sistemini alt üst ediyorsunuz. Hem fren hem denge sizde olacak, hem fren
hem denge yok. Ya, siz Başkanlık sistemine karşı mısınız? Başkanlık sisteminde
kuvvetler ayrılığı var, siz kuvvetler birliğini getiriyorsunuz. Sizi burada
anlamakta zorlanıyorum. 
Bakın, dünyanın hiçbir yerinde değil,
bütün hukuk fakültesi 1’inci sınıf talebelerini alıp soralım: “Yürütme yargının
başında vesayet eder mi, başında emir komuta olur mu?” diye. Bu bir. 
İkincisi, ikinci hatayı söylüyorum:
Düşünün ki Genelkurmay Başkanı bir suç işleyecek; emredecek, uçaklar
bombardıman edecek, insanlar ölecek. Ve o emri kim verecek? Diyelim ki
Başbakan. Onun yargılama, soruşturma iznini kim verecek diyor bu kanun? O emri
veren Başbakan. O Başbakan suçu işlerse emrini verir mi? Siz kiminle kafa
buluyorsunuz arkadaşlar ya? Allah’ınızı severseniz yani hukuk adına da bu
yapılmaz ki. Nasıl, suç işleme emrini veren Başbakan, Genelkurmay Başkanı ile
Kara, Hava, Deniz kuvvet komutanlarının soruşturma iznini kendi verecek?
İçişleri Bakanı da -dikkat edin, tecrübeli bir İçişleri Bakanı burada oturuyor,
çıkar söyler- Sahil Güvenlikle Jandarmanın suç işlemesi durumunda soruşturma
izni verecek. Bu güvenlik paketinin alt kademe paketidir arkadaşlar. Bunun
üstünde güvenlik paketi inşa ediyorsunuz. Çünkü, bununla, siz bunu çıkardığınız
zaman, bırakın Bakanı, bakan adına valiler Jandarmaya, Sahil Güvenliğe “Gidin
şunları dağıtın, vurun, kırın, gösteri, toplantı…” diyecek. E, sonra, o vali
izin verecek, valinin bakanı izin verecek. Bu nerede görülmüş yani? Bu ikinci
hata. 
Üçüncü hata: Uluslararası hukuk,
Anayasa 90, Anayasa 138, Anayasa 145. Diyorsunuz ki: “Avrupa İnsan Hakları
Sözleşmesi, 6’ncı maddede de böyledir.” Ya siz okumasını bilmiyorsunuz ya da
hakikaten hafıza sorunu yaşıyorsunuz. Dünyanın hiçbir yerinde bu tür bir
bağımsız mahkeme yoktur, başında Savunma Bakanının olduğu mahkeme yoktur
arkadaşlar. Kimi kandırıyorsunuz? Yapmayın bunu, bunu geri çekin. Hakikaten çok
çok yanlış bir yasal düzenleme, çok tehlikeli. Bu paketin, güvenlik paketinin
taşlarını döşüyor, güvenlik paketinin “A” aşamasıdır bu. Güvenlik paketi de bunun
“B” aşamasıdır. Onun için bu paketin geri çekilmesi lazım.
(Mikrofon otomatik cihaz tarafından
kapatıldı) 
HASİP KAPLAN (Devamla) – Ya, parmak
çoğunluğunuz var diye her şey doğru değil ki, bu kadar gerçek. 
Teşekkür ederim. (HDP sıralarından
alkışlar)
BAŞKAN – Teşekkür ederim Sayın Kaplan. 
Lehte, Kayseri Milletvekili Sayın Yusuf
Halaçoğlu, buyurunuz. (MHP sıralarından alkışlar) 
YUSUF HALAÇOĞLU (Kayseri) – Sayın
Başkan, değerli milletvekilleri; şimdi bu yasada tenkit edeceğimiz çok husus
var, özellikle Anayasa’ya aykırı konular var. Yine, yargı bağımsızlığıyla
ilgili problemler söz konusu. Özellikle, bu yasanın bu hususlarının değişmesi
ve düzeltilmesi gerekiyor.
Şimdi, genel olarak şu şekilde ele
alabiliriz: Tasarıya göre “Askerî Hâkimler Kurulu 5 kişiden oluşacak ve Kurulun
Başkanı da Millî Savunma Bakanı olacaktır.” diyor. 
Şimdi, değerli milletvekilleri, yürütme
organının bir elemanının bir yargı kurulunun başında olması yürütmenin yargıya
doğrudan müdahalesi anlamına gelir. Daha doğrusu, yargılananların adil şekilde
yargılandıklarını düşünmeleri mümkün değildir, dolayısıyla bu konunun muhakkak
düzeltilmesi gerekir. 
Yine, kurulun 4 üyesi ise Millî Savunma
Bakanının önereceği birinci sınıf hâkimler arasından Başbakan tarafından
seçilecektir. Böyle bir seçim, herhâlde kurulun gündemini tek başına Millî
Savunma Bakanının da belirleyecek olduğunu ve toplantıya çağıracak olduğunu göz
önüne alacak olursanız artık o kurulun, o hâkimler kurulunun kendi özgür
iradesiyle karar verebilecek bir hukuk kurulu olmaktan çıkacağını herkes tabii
olarak bilir. Dolayısıyla, bu, Anayasa’ya aykırıdır, kuvvetler ayrılığına
aykırıdır, yargı bağımsızlığına aykırıdır, hâkimlik teminatına da aykırıdır. 
Zira, biraz önce söylediğimiz gibi,
sadece kurulun oluşturulması Millî Savunma Bakanına bağlı olarak devam etmiyor,
aynı zamanda, kurul, mesleğe kabul etme, atama ve nakletme, birinci sınıfa
ayırma, disiplin cezası verme ve cezaları silme, görevden uzaklaştırma gibi
esaslı konularda yine doğrudan doğruya bağımsız bir hüviyet taşımıyor. Hâliyle,
bu açıdan baktığımızda, Anayasa Mahkemesi de 4 Haziran 2014 tarihinde, askerî
hâkimlerin meslekte yükselmelerini doğrudan etkileyen disiplin cezalarını verme
yetkisinin yürütme organının üyesi olan Millî Savunma Bakanına ait olmasını, yargılamanın
taraflarında askerî hâkimlerin tarafsızlığı ve bağımsızlığı konusunda şüphe
uyandırabileceği ve böyle bir güvensizlik ve şüphenin ortaya çıkma olasılığı
söz konusu olduğu için ve ayrıca mahkemelerin bağımsızlığı ve hâkimlik teminatı
ilkesine aykırı olduğu için bu hükmü iptal etmiştir. Dolayısıyla, siz tekrar
aynı hükmü burada ortaya çıkarıyorsunuz. Hâliyle böyle bir durum, bu
oluşturulacak kurul, özgür iradesiyle karar verebilecek bir kurul olmaktan
çıkan, yürütmenin tamamen kontrolü altına verilen bir hüviyet taşımaktadır. 
Değerli milletvekilleri, yine tasarının
4’üncü maddesinde Millî Savunma Bakanına kurula yapacağı atamalar dışında
Askerî Adalet Teftiş Kurulu Başkanlığı, Askerî Adalet İşleri Başkanlığı ve
yargıyla ilgili diğer idari görev kadrolarına muvafakat aranmaksızın tek başına
atama yetkisi verilmektedir. Yani şimdi bunları göz önüne aldığınız zaman bu
askerî kurulu oluşturmanıza gerek yok. “Doğrudan doğruya yürütme bu konularda
kararı versin ve konu kapansın.” diyebiliriz. 
Şimdi, tabii tenkit edecek daha birçok
konu var ama şunu özellikle belirtmek istiyorum: Bir hukuk devleti gerek sivil
hukukta olsun gerekse askerî hukukta olsun muhakkak kendi bağımsız iradesiyle
hareket etmek mecburiyetindedir. Yani kuvvetler ayrılığına dikkat edilmeyen bir
devlet yönetimi asla demokrasi olarak adlandırılamaz ve böyle yönetimler eninde
sonunda o devletin çöküşüne sebep olur. Dolayısıyla, bunun aslında lehinde yer
almakla beraber, burada konuşmakla beraber, aslında Anayasa’ya aykırılığın ve
sözünü ettiğimiz konuların düzeltilmesi, düzeltilmeden bu yasanın tamamen
Türkiye’nin ve Askerî Hâkimler Kurulunun bağımsız hareketinin önünde bir engel
olacağını belirtiyor, size saygılar sunuyorum. (MHP sıralarından alkışlar)
BAŞKAN – Aleyhte son söz İstanbul Milletvekili
Sayın Mehmet Akif Hamzaçebi. (CHP sıralarından alkışlar)
Buyurunuz. 
MEHMET AKİF HAMZAÇEBİ (İstanbul) –
Sayın Başkan, değerli milletvekilleri; Askerî Hâkimler Kanunu’nda değişiklik
öngören kanun tasarısı Anayasa Mahkemesinin vermiş olduğu bir iptal kararı
üzerine hazırlanmış olan bir tasarıdır. Bu sırada tabii ki Anayasa Mahkemesinin
iptal kararı üzerine yapılması gereken düzenlemeler yanında başka birtakım
düzenlemeler de tasarıya dâhil edilmiştir. Ancak, Anayasa Mahkemesinin iptal
kararının gerekçesine baktığımızda bu gerekçenin bu tasarıda karşılandığını
söylemek mümkün değildir; işin esası budur, bu tasarıya ilişkin olarak temel
itiraz noktamız da burada düğümlenmektedir. 
Konu şudur:
Anayasa Mahkemesi 2014 yılında vermiş olduğu bir iptal kararıyla yürütme
organının bir mensubu olan Millî Savunma Bakanının askerî hâkimler üzerinde
disiplin cezası vermeye yetkili bir amir olarak tanımlanmış olmasını Anayasa’ya
aykırı bulmuştur çünkü Anayasa’nın 145’inci maddesinin ikinci fıkrası
mahkemelerin hâkimlik teminatı ve bağımsızlık esaslarına göre kurulacağını
öngörmüştür. Bu, kuvvetler ayrılığının gereğidir. 
Şimdi, Sayın
Bakan şöyle bir savunmada bulunabilir, “Mevcut sistemde hâkimler üçlü
kararnameyle atanmaktadır. Biz onun yerine Millî Savunma Bakanının
başkanlığında 4 kişiden oluşan bir kurul kuruyoruz ve bütün hâkim atamalarını
bu kurul yapacaktır. Yani eskiye kıyasla bir iyileşme sağlıyoruz.” şeklinde bir
açıklama, savunma yapabilir. Ama bu savunma da Anayasa’nın yargı bağımsızlığı,
kuvvetler ayrılığı ilkesi karşısında geçerli bir savunma olmayacaktır, çünkü o
4 kişilik kurulun tüm üyelerini Millî Savunma Bakanı tayin edecektir ve kurul
üyeleri arasında herhangi bir hiyerarşi tanımı da yoktur. Binbaşının üzerindeki
bütün rütbelerin mensuplarından Sayın Bakan istediği, takdir ettiği kişileri
kurul üyesi olarak atayacaktır. Mesele buradadır. Bu, 2010 yılı öncesindeki
Hâkimler ve Savcılar Yüksek Kurulu oluşumundan bile daha geride olan bir
düzenlemedir. Eğer Anayasa’ya uygun bir düzenleme yapacaksak Millî Savunma
Bakanının takdiriyle belirlenecek olan bir kurul düzenlemesinden kesinlikle
vazgeçmek zorundayız. Tasarı bu nedenle Anayasa’ya aykırıdır, bu hükmüyle
Anayasa’ya açık bir aykırılık oluşturmaktadır. 
Kuvvetler
ayrılığı insanlığın uzun mücadeleler sonunda ulaştığı bir kavramdır, bir
gelişigüzel kavram değildir. Bütün güçlü demokrasiler, gelişmiş ülkelerin sahip
olduğu demokrasiler kuvvetler ayrılığı ilkesi üzerine yükselir. Kuvvetler
ayrılığı, 267 yıl önce Montesquieu “Kanunların Ruhu” kitabını yazdığında, orada
bu kavramı ortaya attığında, insanlık için bu henüz yeni bir kavramdı. Ama
ondan çok değil kırk bir yıl sonra, 1789 yılındaki Fransız Devrimi’nden sonra
yayınlanan İnsan ve Yurttaş Hakları Bildirgesi’nde kuvvetler ayrılığı temel bir
kural olarak yer almıştır. 16’ncı maddesi bugün bütün demokrasilerin temelini
oluşturan kuvvetler ayrılığı ilkesini bir insanlık ilkesi olarak, bir temel
ilke olarak bütün insanlığa mal etmiştir. 16’ncı madde der ki: Kuvvetler
ayrılığının bulunmadığı, hakların güvence altında olmadığı toplumlarda anayasa
yoktur. Yani 82 Anayasası’nda kuvvetler ayrılığı kural olarak var ama yasalarla
bunu ortadan kaldırıyorsanız aslında Türkiye’de anayasa yok demektir. 
Onun için, bu, benim buradan Hükûmete
ve Genel Kurula önerim şudur: Bu Anayasa’ya aykırı düzenlemede ısrar etmeyin.
Bunu düzeltecek bir önerge taslağımızı iktidar partisi grubuna verdik, şimdi
diğer muhalefet partilerine de vereceğiz. Hükûmete sanıyorum bu önerimiz
ulaşmıştır. Bu bir öneridir. Ama en azından bugünkü Anayasa’ya aykırı konumdan
daha iyi, daha bağımsızlığı sağlayacak olan bir öneridir, üzerinde
çalışabiliriz. Ben Sayın Bakana bu tasarıdaki yapıdan vazgeçmesini buradan
tavsiye ediyorum. 
Sayın Bakan, tasarı Anayasa’ya
aykırıdır. Bu şekliyle görüşülmemelidir. (CHP sıralarından alkışlar)
BAŞKAN – Teşekkür ederim Sayın
Hamzaçebi. 
Sayın milletvekilleri, tasarının
Anayasa’ya aykırılığı nedeniyle başkanlığımızın tasarıyı görüştürmeme yönünde
bir yetkisi bulunmamaktadır. Bu nedenle görüşmelere devam ediyoruz. 
VII.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685) (Devam)
BAŞKAN.-. Tasarının tümü üzerinde söz
isteyen Cumhuriyet Halk Partisi Grubu adına Kırklareli Milletvekili Sayın
Turgut Dibek.
Buyurunuz. (CHP sıralarından alkışlar)
CHP GRUBU ADINA TURGUT DİBEK
(Kırklareli) – Sayın Başkanım, teşekkür ediyorum. 
Değerli arkadaşlar, Askeri Hakimler
Kanunu, Askeri Ceza Kanunu ve yine Askeri Mahkemeler Kuruluşu ve Yargılama
Usulü Kanunlarında değişiklik yapan tasarının tümü üzerinde Cumhuriyet Halk
Partisi Grubu adına söz aldım. Öncelikle sizleri saygılarımla selamlıyorum.
Şimdi, yaklaşık on iki yılı aşkın bir
süre geçti AKP iktidarında. Özellikle son dönemde yargıyla ilgili,
mahkemelerimizle ilgili, hâkimlerle ilgili, işte kurullarla ilgili, HSYK
geçmişte oldu, tasarılar, teklifler geldi. Bu teklifler içerisinde, değerli
arkadaşlar, öncelikle sözlerimin başında bunu belirtmek istiyorum, kesinlikle,
şöyle bir rahatça, efendim, Anayasa’mızda yer alan hükümlerin korunduğu,
içselleştirildiği… İşte, Anayasa’mızın 2’nci maddesinde cumhuriyetimizin,
devletimizin temel nitelikleri sayılı, hukuk devleti var, kuvvetler ayrılığımız
var 7, 8, 9’da. İşte 9’uncu maddede “Yargı yetkisi, Türk Milleti adına bağımsız
mahkemelerce kullanılır.” deniyor. İşte 118’inci madde var, “Mahkemeler
görevlerini yaparken hiçbir makamın talimatına, telkinine maruz bırakılamaz.”
140’ıncı madde var. Bu gelen düzenlemelerin, yıllar içerisinde, tümünde,
değerli arkadaşlar, Anayasa’yla sorunlu düzenlemeler vardı. 
Şimdi, bir alışkanlık hâline gelmiş
artık bu iktidar grubunda yani öyle bir hâldeler ki “Biz içinde hâkim, mahkeme,
yargı, adalet, işte, HSYK veya şu anda oluşturulan bir askerî hâkimler kurulu
var, böyle bir kurul oluşturacaksak, Türkiye’de böyle bir düzenleme yapacaksak,
böyle bir teklif getireceksek mutlaka Anayasa’mıza aykırı olması gerekir.” Böyle
bir alışkanlık hâline gelmiş. Az önceki usul tartışması aslında bence yerinde
bir tartışmaydı. 
Biz bunu Komisyonda da söyledik yani bu
tasarının içindeki düzenlemelerin büyük bir kısmı demeyeyim de önemli bir
kısmı, tasarının ana gövdesini oluşturan önemli bir kısmı Anayasa’mıza aykırı
değerli arkadaşlar. Anayasa Mahkemesi zaten birtakım hükümleri iptal etmiş,
süre vermiş, 17 Martta bu süre doluyor. O, Anayasa Mahkemesinin kararında
belirtilen gerekçelerin bu düzenlemenin içerisinde dikkate alınması gerekir,
ona göre yeni hükümler, işte, Anayasa Mahkemesinin kararına göre,
Anayasa’mızdaki bu hükümler gözetilerek düzenlenir diye bekliyorsunuz ama
hayır, az önce bahsettiğim o tespiti burada da tekrar ileteyim: “Hayır
kardeşim, biz bildiğimizi yaparız, bildiğimizi okuruz.” anlayışı var. 
Şimdi, değerli arkadaşlar, bu tasarıda
ne var? Biraz teknik bir tasarı yani düzenlemeleri itibarıyla, belki dinleyen
milletvekili arkadaşlarımız baktılarsa, işleyişi farklı çünkü askerî mahkemeler
biraz farklı. Ana hatlarıyla, anlayabileceğiniz şekilde söyleyeyim: Şimdi,
temelde üç tane askerî kanunda düzenleme yapıyor. İşte, Askeri Hakimler
Kanunu’nda çok önemli değişikler var. Az önceki usul tartışmasında belirtildiği
gibi, o kurulun oluşumu, değerli arkadaşlar, tümüyle Anayasa’ya aykırı. Askeri
Ceza Kanunu’nda değişikler var, Anayasa Mahkemesinin iptal ettiği hükümler var.
Orada aslında bir çalışma, daha böyle toptan bir çalışma yapılmış, o çalışma
maalesef bu dönem gelmedi, onun içinden bazı maddeler alınarak buraya getirilmiş
ve askerî mahkemelerin yeniden kuruluşuyla ilgili düzenlemeler var. Yani şu
anda bizde, Türkiye’de askerî mahkemeler, komutanlıkların bulunduğu yer, deniz
askerî mahkemeleri, hava askerî mahkemeleri, kara askerî mahkemeleri; bunlar
ayrı ayrı sınıflarda. Bunları tek hâle getiren, hepsini kaldıran, müşterek
mahkeme hâline getiren yeni düzenlemeler var. 
Komisyonda bunları ayrıntılarıyla
görüştük değerli arkadaşlar, orada önerilerimiz de oldu; kısmen bir iki madde
değişti. Ana komisyonda, kanun buraya inerken bazı notlar almışım. İşte, Sayın
Bakan -belki biraz sonra o da düşüncelerini açıklayacak- bazı maddeler
üzerinde, bizim çekincemiz olan ve az önce belirtilen maddeler üzerinde biz de
bir çalışalım, Genel Kurul aşamasına kadar bunları yeniden bir revize edelim
düşüncesiyle notlar almışım. Umuyorum tasarı görüşülürken, maddelerine
geçtiğimizde bu kaygıları ortadan kaldıracak düzenlemeleri hep birlikte
yaparız, böyle bir düşüncem var. 
Değerli arkadaşlar, şimdi tasarıyla
ilgili biraz işin esasına girmek istiyorum. Aslında esası, Askerî Hâkimler
Kurulu değerli arkadaşlarım. Yani bu Askeri Hakimler Kanunu’nun önemli
değişiklikleri bunu kapsıyor. İşte, HSYK’ya benzer bir yapı oluşturulmak
istenmiş. Askerî hâkimlerin ataması mevcut mevzuatta, düzenlemede üçlü kararnameyle
oluyor. Yani Bakan, Başbakan birlikte kararname yazıp Cumhurbaşkanın onayıyla,
üçlü kararnameyle bu atamayı yapıyorlar. 
Şimdi, bir kurul oluşacak. Bu kurulu
tabii, aslında Bakan belirliyor, Başbakan onaylayacak. Cumhurbaşkanını baypas
etmişler. Yani Sayın Cumhurbaşkanı bu kurulun yapısını görünce ya beni baypas
etmişsiniz kardeşim, beni niye dışarı çıkardınız diye şikâyet ederse arkadaşlar
ona göre önlem alsın, iktidar grubu, bilginiz olsun. Tabii bu, işin esprisi,
söylediğim konu. 
Bakın, kurul, değerli arkadaşlar, Sayın
Bakanın belirleyeceği birinci sınıf hâkimlerden oluşacak. Sayın Bakan 4 tane
birinci sınıf hâkimi… Az önce belirtildi kimler olabilir diye. Baktığımızda
birinci sınıfa ayrılma süresi var, on yıl-on iki yıl, bu süreyi tamamlamış
olan, rütbe olarak da yani askerî rütbe olarak binbaşı düzeyini aşmış olan
binbaşı, yarbay, albay ve diğer generalleri de kapsayacak şekilde birinci sınıf
hâkimler arasından belirlenecek. Herhangi bir sınırlama yok, herhangi bir kıdem
sınırlaması yok. Şimdi, bu 4 kişilik kurul, bir de Sayın Bakan 5, ne iş yapar,
ne iş yapacak diye düşündüğünüzde… Niye bu kadar konuşuyoruz değerli
arkadaşlar, bütün işleri bunlar yapıyor. Şimdi, o bahsettiğim müşterek
kararnameyle atamayı bu 4 kişilik kurul yapacak ama önce mesleğe kabul etmeyi
de kurul yapacak. Yani askerî hâkimleri, mesleğe en son kararı verecek olan,
işte, bir sınava tabi tutulacaklar, sonra onların mesleğe kabulünü bu kurul
yapacak. Şimdi, askerî hâkim diyoruz yani savcılar da var. Yani askerî
literatürde savcı, hâkim hepsi hâkim diye geçiyor. Yani o yüzden askerî savcı
yok mu diye belki kafanızda bir soru işareti uyanabilir. Değerli arkadaşlar,
savcı hâkim hepsi askerî hâkim olarak niteleniyor. Bu askerî hâkimlerin tümünün
atamasını kurul yapacak. Bunların nakillerini, nakletmelerini kurul yapacak. Bu
hâkimlerin tümünün birinci sınıfa ayrılmalarını, birinci sınıf olmalarını, bu
hâkimlerle ilgili disiplin cezası vermeyi -o yetkiyi- disiplin cezalarını
silmeyi, onları görevden uzaklaştırmayı, anlayacağınız, her şeyi onlar yapacak.
Bir tek HSYK’nın bu adli yargıdaki teftişe yönelik işi burada yok, onu
ayırmışlar yani o, Bakanın yine uhdesinde kalmış. Oradaki Askerî Adalet Teftiş
Kurulunu yine Bakan belirliyor, askerî, adalet, idari işleri yine Bakan
belirliyor yani Bakanlığın yargıyla ilgili tüm idari işlemleri Bakanın
uhdesinde. Gerçi onunla ilgili bir önerge hazırlanmış, ben onu kanun
görüşmeleri başlamadan evvel gördüm, bir önergeyle onu belli bir noktaya
getirmişler yani orada Bakanın yetkisinden alınmış önergeyle, üçlü kararnameye
yani Bakan, Başbakan ve Cumhurbaşkanının yetkisine gelmiş, onu maddelerde
göreceğiz. 
Şimdi, bu kurul, değerli arkadaşlar,
belirttiğim görevleri yapacak. Anayasa Mahkemesi ne demiş? Sayın Akif Hamzaçebi
de az önce belirtti, diğer arkadaşlar da belirtti, Bakanın bu yetkilerini tek
başına kullanmasına Anayasa Mahkemesi zaten “Anayasa’ya aykırıdır.” demiş.
Mesela, askerî hâkimlerle ilgili olarak Bakanın uyarma ve kınama cezası vermesi
Bakanın uhdesindeydi mevcut yasaya göre, Anayasa Mahkemesi “Olmaz böyle bir
şey." diyor. Yani, aykırıdır, az önce bahsettiğim hâkimlik teminatına
aykırı, yargı bağımsızlığına aykırı, her şeye aykırı. Dolayısıyla, diyor ki:
“Bunu siz veremezsiniz.” Şimdi, bunu kurul verecek. Kurul verirken uyarma var,
kınama var, kademe ve derece ilerlemesinin durdurulması var, yer değişikliği
cezası var, meslekten ihraç cezası da var yani tümünü kurula vermiş. Az önce
bahsettim yani kurulu tek başına Sayın Bakan belirledikten sonra… Aslında
arkadaşlar, anlayasınız diye, anlaşılsın diye söylüyorum işin vahametini,
“Bakana sen uyarı cezasını dahi veremezsin, Anayasa’ya aykırıdır.” diyen
Anayasa Mahkemesi, “Bunu düzeltin.” diyen Anayasa Mahkemesine karşı tasarıda
meslekten ihraç kararına kadarı da kurula veriyor ama kurul kimin? Kurulun
sahibi Sayın Bakan. Kusura bakmasın yani ben Komisyonda da söyledim, emir
komuta zinciri içerisinde yani Sayın Bakan kurulun tümüne bir anlamda hâkim,
çünkü o belirliyor 4 kişiyi. 
Sonra, değerli arkadaşlar, bu kurul
-Bakan ne zaman isterse demeyeyim de- yılda iki kere toplanıyor, kanunda iki
kere toplanma şekli var ama onun dışında eğer olağanüstü toplanacaksa Bakan
isterse toplanıyor, Sayın Bakan istemezse kurulun diğer üyelerinin “Ya, biz
bunu toplayalım.” deme yetkisi yok. 
Şimdi, kurulun
gündemini Sayın Bakan belirliyor, diyor ki: “Şunları, şunları görüşeceğiz.”
Şimdi, geldiler, Sayın Bakan “Evet” demezse o kurul içerisinde gündeme yeni
madde ilavesi yok. Yani, oradaki 4 kişi “Sayın Bakan siz gündemi böyle
belirlemişsiniz ama biz de bu gündeme yeni ilaveler yapmak istiyoruz, bunları
da görüşelim.” dese, hayır kardeşim böyle yetkileri yok. Ee ne iş yapar o kurul
üyeleri Sayın Bakan? Yani, kusura bakmayın da konu mankeni mi onlar orada?
Yani, bir kurul üyesi bunlar, sizinle beraber eşit oy hakkına sahip bu
insanlar. 
ÜNAL KACIR
(İstanbul) – Meclis komisyonları da öyle çalışmıyor mu? 
TURGUT DİBEK
(Devamla) – Arkadaşlar, anladım da en azında toplanmayla ilgili, olağanüstü
toplanmayla ilgili veya gündem değişiklikleriyle ilgili dahi, siz kurula çoğunlukla...
Ya, kuruldan biri der ki: “Şunu da ilave edelim.” Oylanır, değerlendirilir,
işte 3’e 2 bir oyla o, gündeme ilave edilebilir. O dahi yetkisinden alınmış
kurulun, anlatmaya çalışıyorum. Tek Bakan; Bakan isterse toplanır, Bakan ne
isterse o konuşulur, o değerlendirilir. Arkadaşlar, şimdi, böyle bir yapı
Anayasa’mızın o ilgili hükümlerinin neresinde var yani, neresinde var? 
Şimdi,
bakıyorum, arkadaşlarımız az önce söylediklerime belki oradan laf atmaya
çalışıyorlar. Değerli arkadaşlar, benim anlatmaya çalıştığım, bir yasa tasarısı
hazırlanıyorsa yani burada bizi bağlayan mevzuat var, en başta Anayasa’mız var.
Yani, şu Anayasa’da yazılanları çıkarıp hepimiz okuyabiliyoruz, bunun için
hukukçu olmaya da gerek yok. Ya, bu düzenlemeleri ortalama her vatandaşımız
okuduğunda ne anlatmak istediğini anlıyorlar burada. 
Şimdi, bu kurul
dört yıl süreyle görev yapacak. Herhangi bir sınırlama da yok, dört yılın
sonunda ikinci kez, üçüncü kez bu arkadaşlar seçilebilirler. Değerli
arkadaşlar, işin mantığına bakalım: Şimdi, Bakanın seçtiği bir kurul, her türlü
yetki Bakanda, dört yıl sonra tekrar seçilme hakları var. Bu dört yıllık süre
içerisinde o kurul üyeleri eğer bir bağımsızlıkları yoksa yani Sayın Bakanla
herhangi bir didişme, efendim işte herhangi bir ters düşmeyi -öyle söyleyelim
yani üslup olarak- zaten göze dahi alamazlar, dört yıl sonra tekrar seçim yok
çünkü. Bakanın ataması, bakanla ilgili… Gerçi dört yıl sonra Sayın Bakan olacak
mı diye de düşünebilirsiniz ama neyse, orada bir makam olacak, bir kişi olacak
orada nihayetinde. Ama, dört yıl sonra o insanlar yine bakanın tercihiyle orada
göreve devam edeceklerse edecekler. 
Şimdi, bu 4 kişinin, dediğim gibi,
kıdemiyle ilgili olarak bir sınır yok. Az önce söyledim, bir binbaşı bu kurulun
üyesi veya 4 binbaşı da olabilir yani öyle olacak diye bir şey yok ama bir
sınırlama yok. Şunu diyebilirler: “Ya, nereden çıkarıyorsunuz? İşte, binbaşı
olmaz, albay olur, general olur yani onlar da olabilir.” Ama, öyle bir
sınırlama yok. 
Şimdi, bu kurulun üyeleri herhangi bir
hiyerarşik… Değerli arkadaşlar, işte, böyle bir sınır olmadığı takdirde, az
önce bahsettiğim, askerî hâkimlerle ilgili yapacağı işleri, tayinleri
yapıyorlar, atamaları yapıyorlar, disiplin cezasını veriyorlar, birinci sınıfa
ayırıyorlar, disiplin cezalarını ortadan kaldırıyorlar, mesleğe kabul
ediyorlar. Yani, bir binbaşı bir generalle ilgili disiplin cezası verecek.
Yani, Sayın Bakan, dünyanın neresinde var böyle bir uygulama? Yani, vermez mi?
Verebilir, yetkisi var. O zaman, toptan bir sakatlık var işin içerisinde. 
Bunu şöyle söylemiştik biz Komisyonda,
dedik ki: Bu böyle olmaz. Askerî Hâkimler Kurulunun mutlaka -işin özü bu çünkü
değerli arkadaşlar- bir bağımsızlık ve bir tarafsızlık… Az önce bahsettim,
işte, Anayasa’mızın 9, 118, 140, 145, bu maddeleri içerisinde düzenlenmesi
gerekir. Mümkünse makam bazında o kurulda görev yapacak olan kişilerin
makamlarının belli olması lazım. Bununla ilgili ne yapabiliriz? Şimdi, bir
Askerî Yargıtay var, oraya gelişler farklı. Askerî Yargıtay yani yüksek mahkeme
olarak anayasal bir kurum var, Askerî Yüksek İdare Mahkemesi var, Anayasa’mızda
yeri var. Şimdi, onların başkanları var, onların başsavcıları var. Şimdi, “O
başkanlar bu kurulun üyesi olmalı.” dedik, bunu yine söylüyoruz. Başka?
Genelkurmayın burada adli müşaviri var. Ben az önce, konuşmadan, buraya
çıkmadan önce şöyle bir öneri de getirdim, dedim ki: “Kuvvetlerin de adli
müşavirlerini düşünebiliriz.” Sayın Bakanım, yani Kara Kuvvetlerinin, Hava
Kuvvetlerinin, Deniz Kuvvetlerinin -eğer uygun görürseniz hep beraber
konuşalım- Jandarmanın da -belki idari görevler ama- çünkü kuvvetlerin de
görüşlerini, düşüncelerini onlar alarak burada görev yapabilirler. Bu kurul
sayısını 7 yapabiliriz, 4’ten 7’ye çıkabilir ama sizin -az önce bahsettiğim- bu
kaygılarınızı giderecek, atamanızı ortadan kaldıracak ve anayasal bir sakınca
da ortaya çıkarmayacak düzenleme hâline getirebiliriz diye düşünüyorum. 
Tabii, şimdi görüşmeler başladı, biraz
sonra belki bir araya gelebiliriz, bununla ilgili düzenlemeleri yaparsak
aslında yasanın, daha doğrusu tasarının büyük bir kısmını çözeriz diye
düşünüyorum. Onun dışındaki düzenlemeleri Anayasa Mahkemesi iptal etmiş,
uyarlamalar var, Askerî Ceza Kanunu’ndan gelen uyarlamalar var, askerî
mahkemelerin tek elde, bir havuzda kuruluşu var yani artık Deniz Mahkemesi yok,
Hava Askerî Mahkemesi yok işte kolordular bünyesinde. Üç kişilik bir askerî
ağır ceza mahkemesi olacak yani heyet hâlinde bir de tek kişilik askerî ceza
mahkemesi olacak. Şimdi, onunla ilgili sakıncalar vardı, kısmen onları görev yapacak
hâkimlerin, oraya gelen özellikle Deniz, Hava hâkimlerinin yasalardan gelen,
güven duygusuyla gelen hakları var. Yani bir Deniz hakimi, Hava hâkimi mesleğe
girerken o hâkimliği yapmak üzere giriyor, başvuruyor, sınavına giriyor ve o
görevi yapıyor. Şimdi, aldık onları, hepsini bir havuza attık, o havuzda
diyeceğiz ki: Sen buraya, sen buraya, sen buraya. Ben “Deniz hâkimiyim, ona
göre mesleğe girdim. Görev yapacağım yerleri bilerek girdim." diyor.
“Hayır, sen bundan sonra her yere gidebilirsin." diyor. Bu kaygılar vardı,
kısmen bunları gidermeye çalıştık. Ha, burada şunu da söyleyeyim, süre yavaş
yavaş azalıyor, askerî hâkimler, savcılar ne kadar var, kaç kişi var diye
düşündüğünüzde, değerli arkadaşlar, ben sayılara baktım, daha doğrusu
Komisyonda da sormuştum, yani yaklaşık 450 civarı yüksek yargıdaki askerî
hakimleri, savcıları düşündüğümüzde 456 diye ben not almışım, belki bu sayı 1,
2 oynayabilir. Şimdi, Denizde 62 hâkim var, Havada 51, gördüğüm kadarıyla
yüksek de bir 50 civarı var yani Askerî Yargıtay dairelerde, başkanlar, Askerî
Yüksek İdare Mahkemesinde, geriye de bir 300 civarı Kara askerî hâkim kalıyor,
ana arter Kara askerî hâkimler ama 450 civarı askerî hâkim var. Şimdi tabii
böyle sayı küçük olunca, yani adli yargı, idari yargı düşündüğümüzde, işte 13
bin-14 bin hâkimin görev yaptığı bir kurul, organdan bahsediyoruz, yani
Türkiye’deki adalet mekanizması içerisinde 13 bin-14 bin hâkim görev yapıyor,
yükseklerle beraber, Anayasa Mahkemesine kadar. Yani burada 450 kişinin görev
yaptığı bir askerî yargı -kendi işleyişi de var- çok fazla önemsenmeyebilir ama
tasarının ruhunda “Anayasa’mızdaki şu yargıyla ilgili, hâkim teminatıyla ilgili
hükümler sadece adli yargı için var; askerî yargı için bunlar geçerli
değildir:” gibi bir anlayış ortaya çıkmış değerli arkadaşlar. Yani şimdi,
tasarının şu 13’üncü maddesinin, kuruluşuyla ilgili, yani Askerî Hâkimler
Kurulunun kuruluşuyla ilgili, “Kimlerden kurulur”dan sonraki iki fıkrasını
okuyayım size. Bunları yazmışlar da niye yazmışlar, onu anlamadım. Diyor ki dördüncü
fıkra: “Askerî Hâkimler Kurulu, kanunlarla verilen görevlerini yerine
getirirken ve yetkilerini kullanırken bağımsızdır. Hiçbir organ, makam, mercii
veya kişi, Kurula emir ve talimat veremez.
Askerî Hâkimler Kurulu, mahkemelerin
bağımsızlığı ile hâkimlik teminatı esaslarını gözeterek adalet, tarafsızlık,
doğruluk ve dürüstlük, tutarlılık, eşitlik, ehliyet ve liyakat ilkeleri
çerçevesinde görev yapar.”
Yani komedi gibi bir şey değerli
arkadaşlar. Buraya yazmışlar, Anayasa’daki ve işte diğer kanunlardakini
yazmışlar, yani tarafsızlık var, bağımsızlık var, işte her şey var. Teminat
var. Kimse talimat veremez, telkinde bulunamaz. E bulunamaz da Sayın Bakan, 4
taneyi siz belirliyorsunuz. Yani işin işleyişini biliyoruz. Yani orada sizin
seçtiğiniz insanlar sizinle nasıl kötü olacaklar? Var mı böyle bir şey? 
Bunu mutlaka, değerli arkadaşlar,
değerlendirelim ve tekrar düzenlemeye çalışalım. Biz yapıcı olarak yardımcı
olmaya çalışıyoruz. Yoksa önergelerimizle sonuna kadar kanunla ilgili
itirazlarımızı sunacağız. 
Bakın, bundan bir süre evvel Yargıtayda
128 tane yeni üye seçildi, seçimler yapıldı, başkanlar seçildi. Gidin
Yargıtaya, seçilen başkanlar eski dairesinde oturuyorlar arkadaşlar. Tetkik
hâkimleri atandı. Yargıtayın o 128 tane üyesinin oturacağı yeri yok, Hâkimlerin
yeri yok, evlerinde oturuyorlar. Yani bir şeyi tasarlamadan, hazırlığını
yapmadan… Şimdi, Çevre ve Şehircilik Bakanlığının Yargıtayın yanındaki binasını
almaya çalışıyorlar. Ama öyle bir hâle gelmiş ki yargı, değerli arkadaşlar,
Yargıtay üyeleri, Yargıtay Başkanları seçilmiş, eski dairelerinde oturuyorlar
yani. 
(Mikrofon otomatik cihaz tarafından
kapatıldı)
TURGUT DİBEK (Devamla) – Bunu şunun
için anlatıyorum: Hesapsız kitapsız önceden yapılan bu düzenlemeler veya bu
yasa değişiklikleri daha sonra, değerli arkadaşlar, karşımıza bu sorunları
getiriyor.
Teşekkür ediyorum. (CHP sıralarından
alkışlar) 
BAŞKAN – Teşekkür ederim.
Şimdi, Milliyetçi Hareket Partisi Grubu
adına İstanbul Milletvekili Sayın Murat Başesgioğlu. 
Buyurunuz. (MHP sıralarından alkışlar) 
MHP GRUBU ADINA MURAT BAŞESGİOĞLU
(İstanbul) – Sayın Başkan, değerli milletvekilleri; Askeri Hakimler Kanunu ile
Bazı Kanunlarda Değişiklik Yapılmasına Dair Kanun Tasarısı hakkında Milliyetçi
Hareket Partisi Grubunun görüşlerini arz etmek üzere söz aldım. Bu vesileyle
yüce heyetinizi ve bizi izleyen değerli vatandaşlarımızı saygıyla selamlıyorum.
Değerli milletvekilleri, tasarının
gerekçesinde ölüm cezası ve ölüm cezasının infazına ilişkin hükümlerin
yürürlükten kalktığı, 2010 yılında yapılan Anayasa değişikliklerinde askerî
yargıyla ilgili önemli değişiklikler yapıldığı ve Anayasa Mahkemesinin vermiş
olduğu iptal kararlarının yaratmış olduğu hukuki boşlukların doldurulması
amacıyla bir düzenleme yapıldığı ifade edilmektedir. 
Buraya kadar bir itirazımız yok.
Anayasal ve yasal boşlukların doldurulması ve düzenlenmesi konusundaki yasal
faaliyetlere herhangi bir itirazımızın olmadığını Komisyonda da ifade ettik.
Ancak arkadaşlarımızın da ifade ettiği gibi, tasarıda yeni kurullar ve yeni
uygulamalar sisteme girmektedir. Bunlardan en önemlisi de -biraz evvel değerli
grup başkan vekillerimizin ve Turgut Bey’in de ifade ettiği gibi- bir askerî
kurulun, yüksek kurulun kurulması meselesi bence en çok tartışmaya muhtaç ve
üzerinde durulması gereken bir konudur. 
Evet, Türk Silahlı Kuvvetleri ve
askerlik mesleği özellik arz eden bir kurumumuzdur, bir hiyerarşisi, bir
disiplini vardır ama mesele yargı olduğu zaman bunu sivil yargıdan ayırmak da
pek mümkün değildir. Belki bu vesileyle askerî yargıyı da yargı bağımsızlığı ve
hâkimlik teminatı esasları üzerinde dizayn etmek için elimize bir fırsat geçmiş
de olabilir çünkü askerî yargı dava yoğunluğu itibarıyla her geçen gün
kapasitesi artan bir yargı hâline dönüşmüştür. Gerçi Milliyetçi Hareket Partisi
olarak bizim yargı mimarisi konusundaki özgün görüşlerimizi Anayasa Komisyonuna
katılan Konya Milletvekilimiz Değerli Faruk Bal ve Isparta Milletvekilimiz
Sayın Nevzat Korkmaz Bey bölümler üzerindeki konuşmalarında ifade edecekler,
askerî yargıya ilişkin düşüncelerimiz nedir, bunları ifade edecekler. Ama ben
izninizle burada sadece bir iki konuya dikkatinizi çekip yargı sistemimizdeki
genel aksaklığa ilişkin görüşlerimi daha çok yüksek kurulla paylaşmak
istiyorum. 
Evet, burada herkesin dikkatini çeken
konu kurul meselesidir. Komisyonda da ifade ettik, bu kurulun kurulması belki
Hâkimler ve Savcılar Yüksek Kuruluna benzer bir kurulun da askerî yargıda
kurulma düşüncesi iyi niyetli olarak karşılanabilse de buradaki kuruluş
kompozisyonu tamamen yargı bağımsızlığından uzak, yürütmenin etkisinde bir
kurul oluşturulmaktadır. Sayın Bakanımızın şahsıyla ilgili bir konu değil.
Millî Savunma Bakanının bu 5 kişilik kurulun başkanı olması, bu kurul üyelerini
bizzat Sayın Bakanın önerip Sayın Başbakan tarafından atanmış olması ileri
demokrasilerde yargı bağımsızlığı adına hiç kimseye anlatamayacağımız bir
çıkmazdır. Ki askerî yargı da olsa işleyişinin yargı bağımsızlığı ve hâkimlik
teminatı üzerine işleyeceği Anayasa’mızda da hüküm altına alınmıştır ve tüm
dünyada da bu yüksek yargı konseylerinin kuruluşu anayasal teminat altındadır
ve yargı bağımsızlığı ve hâkimlik teminatı esasları üzerine kurulmuştur. 
Dolayısıyla bu maddenin düzenleniş
şeklinin Anayasa’ya aykırı olduğu inancındayız. Yani muhtemelen bu -bir
önyargı, bir peşin hüküm olmasın, mahkemeyi de bağlayıcı bir ifade olmasın ama-
Anayasa Mahkemesinden dönecektir çünkü askerî hâkimlere verilen disiplin
cezalarına ilişkin yasayı Anayasa Mahkemesi hâkimlerin mesleki kariyerlerine
müdahil olarak görmüş ve iptal etmiştir. Ki bu bundan daha ağır bir hükümdür,
direkt olarak hâkimlik teminatına ve yargı bağımsızlığının işleyişine ilişkin
bir hususa müteallik olması dolayısıyla Anayasa'ya da ilgili hükümlerine de
aykırılık teşkil etmektedir. Peki çözüm ne, ne yapılabilir, yani bizim genel
olarak askerî yargı konusundaki görüşlerimizi muhafaza etmek kaydıyla? Bu
kurulun yürütmenin etkisinden kurtarılması lazım, Sayın Bakanın, yürütmenin,
Başbakanın etkisinden kurtarılması lazım. Bunu nasıl bir formülasyon yapacağız?

Cumhuriyet Halk Partisi bir önerge
hazırladık diyor. Bunu grup olarak grup başkan vekilimiz de ifade etti,
tartışmaya açığız. Eğer hâkimlik teminatı ve yargı bağımsızlığı konusunda bizi
de tatmin edecek bir noktaya gelirse bu konudaki görüşlerimizi
ortaklaşabiliriz. Ama olmaz ise buna karşı çıktığımızı ve Anayasa’ya aykırı
olduğunu bir kez daha ifade etmek istiyorum.
İtiraz ettiğimiz ikinci konu tasarının
4’üncü maddesinde, Millî Savunma Bakanına kurula yapacağı atamalar dışında
Askerî Adalet Teftiş Kurulu Başkanlığı, Askerî Adalet İşleri Başkanlığı ve
yargıyla ilgili diğer idari görev kadrolarına muvafakat aranmaksızın tek başına
atama yetkisi verilmektedir. Bu düzenlemeyi de hâkimlik teminatı ve yargı
bağımsızlığı esaslarına aykırı bulmaktayız. Muhtemelen bir önerge, herhâlde,
hazırlandı, arkadaşlar inceliyorlar. Üçlü kararnameye dönüşebilirse en azından
askerî hâkimler açısından bir güvence geleceği kanaatindeyiz. 
Evet, kurula ilişkin görüşlerimi arz
ettim. Bu tasarının çok önemli bir maddesidir. Bunun bu şekilde yasal yapıya
kavuşması hem Parlamentomuz açısından hem de Anayasa içtihadımız açısından,
geleneklerimiz açısından uygun olmayacaktır. Mutlaka ve mutlaka bir hâl yolu
bulunmasında fayda var diye mütala etmekteyiz.
Sayın Başkan, değerli milletvekilleri;
konu yargıdan açılmışken tüm toplum olarak hem bugünümüzü hem de geleceğimizi
ilgilendiren yargı, bağımsız yargı ve hukuk devleti konusundaki görüşlerimizi
de ifade etmeden geçemiyoruz. Yargıya güven konusunda maalesef toplumumuzda çok
menfi bir düşünce var; bu, istatistiklerde de ortaya çıkıyor. Yüksek yargı
seçimleri yeni yapıldı, yargı mensupları da bu güvensizlik konusundaki
rahatsızlıklarını dile getirdiler. 
Son zamanlarda mevcut sorun stokumuza
–son zamanlar derken üç yıl, beş yıl, neyse, geriye gitmek mümkün- çok önemli
iki tehdit de eklendi. Bunlardan birincisi: Millî bütünlüğümüz, milletimizin
millet bütünlüğü ve devletimizin üniter yapısı büyük bir tehdit altındadır. Bu
tehdidin varlığını, boyutlarını Sayın Genel Başkanımız defalarca, üzerine
titreye titreye anlatıyor kamuoyuna, Milliyetçi Hareket Partisi olarak
milletimize bu tehdidin boyutlarını, bizi götüreceği kötü noktaları, karanlık
noktaları defaatle ifade ediyoruz, ifade etmeye devam edeceğiz ama bugünkü
konumuz daha çok yargıyla ilişkili bölüm, demokrasiyle ilişkili bölüm. 
İkinci tehdit: Genel anlamda
demokrasinin, özelde de parlamenter demokrasinin karşı karşıya olduğu
tehdittir. Bugün Türkiye 1876’den beri kazanmış olduğu parlamenter demokrasi
konusundaki içtihatlarını, kazanımlarını, müktesebatlarını hızlı bir şekilde
kaybediyor. On yıl evvel, on ay evvel, on gün evvel bu konudaki kazanım 3 ise
bugün maalesef 1’e inmiş vaziyette. Nedir? Kuvvetler ayrılığı, yasama-yürütme
ilişkisi; emin olun, uzun bir süredir yasama-yürütme birlikteliğine, temerküzüne
şahit oluyoruz; Hükûmetin yerine bazen yürütme, yürütmenin yerine yasama,
yasamanın yerine yürütme. Artık toplantı mekânlarında bile hassasiyetimiz
kayboldu. Devletin bir işini parti teşkilatında görmekten çekinmiyoruz, parti
binasında görmekten çekinmiyoruz veyahut da devlet adına bir açıklamayı hiç
üzerine vazife olmayan bir kişinin, bir kurumun açıklama yaptığına şahit
oluyoruz. 
Hukukun üstünlüğü konusunda çok büyük
gedikler açıldı, yargı bağımsızlığı, hâkim teminatı konusunda çok büyük
sıkıntılar var. Yabancı ülkelerden, yabancı kültürlerden örnek vermekten hiç
hazzetmiyorum ama dikkatlerinizi toplamak adına bir örnek vermek istiyorum,
basına da yansıdı: Geçenlerde, Obama, kongrede birlik günü dolayısıyla bir
konuşma yapıyor. 300-500 kişilik büyük bir salon kongre salonu. Bütün millet
ayağa kalkmış, ön tarafta 6 kişi ayağa kalkmıyor. Kim bu kalkmayanlar? Yüksek
mahkeme yargıçları. Kim atıyor yüksek mahkeme yargıçlarını? Devlet Başkanı
atıyor. Niçin kalkmıyorlar? Bağımsızlıklarına halel gelmemesi için kalkmıyorlar
ve alkışlamıyorlar, bir kısmı da o toplantıya gelmiyor. Amerika’da birlik günü
toplantıları çok önemlidir, çok onurlu günlerdir, herkes canıgönülden katılmak
ister. Ama, orada 6 tane yüksek yargıç çok önemli bir ders veriyor yargı
bağımsızlığı ve teminatı adına. 
Şimdi, bizim ülkemize geldiğimiz zaman,
bizim kültürümüzde de Hazreti Ömer adaletinden, işte huzura çıkan padişahı
reddeden kadılardan örnek vermek pek kabil ama yakın tarihimizde bu güzel
hasletlerden maalesef bahsedemiyoruz. 800 kişilik kararname çıkıyor. Ne
kararnamesi hâkim ve savcılarla ilgili, mevsimi değil, zamanı değil? Bu
mevsimde ancak mazeret kararnamesi çıkar, hâkim, savcının çocuğu hastadır,
kendi hastadır, bir mazereti dolayısıyla yer değişikliği söz konusu olur. 880
hâkim ve savcının tayini çıkıyor, yeri değiştiriliyor. Şöyle bir anlayış var:
“Efendim, biz bir yapıyla mücadele ediyoruz. Bu mücadeleyi yaparken arkadaş,
bana hukuk devletinden bahsetme, yargı bağımsızlığından bahsetme, hâkim
teminatından bahsetme. Ben bu yapıyı temizleyeceğim.” Peki, bu yapıyı
temizledikten sonra temizlik sırası kime gelecek? Bizim yargımız hep böyle
temizleme ameliyesi üzerine ömrünü, enerjisini tüketip, gerçekten yapması
gereken yargısal faaliyeti, yargının güvenliğini hayata geçirmeyecek mi? Onun
için, bu anlamda da çok sıkıntılı bir süreç yaşıyoruz yargı bağımsızlığı ve
hâkim teminatı adına. 
Mesela, 17-25 Aralık yolsuzluk
iddiaları var, yüzyılın belki çok önemli iddiası, yolsuzluk iddiası. Şimdi, bir
yürütme organı hem hâkim hem savcı hem mübaşir hem infaz koruma memuru olamaz.
Şu anda 17-25 Aralık operasyonunu yürütme şekli budur; hem savcısınız hem
davacısınız hem de yargının bütün personeli adına görev yapıyorsunuz. 
Değerli
arkadaşlarım, bir kere yolsuzlukla mücadele Hükûmetin görevi değildir.
Hükûmetin nasıl görevidir? Kendi nefsine karşı sorumluluğundan dolayı
görevidir. Onun dışında, yolsuzlukla mücadele Türkiye’de yargının görevidir.
Hükûmete düşen nedir? “Al kardeşim, elimdeki delil bu. Senin önünü açıyorum, bu
iş nereye kadar giderse gitsin bu işi neticelendir.” diye ona cesaret
vermektir, zeminini hazırlamaktır. Bizde öyle olmuyor, “Yargı, sen bir kenara
çekil bakalım, ben halledeceğim bu işi.” deniyor. Sen halletmeye kalktığın
zaman, hukukta buna “ihkakıhak” denir, kendi hakkını kendin almak gibi çok
ilkel bir anlayış söz konusu olur. Bu örnekleri çoğaltmak mümkün. 
Değerli
arkadaşlarım, ben 2013 yılı Aralık ayında Adalet Bakanlığı bütçesi üzerine bir
konuşma yapmışım. O konuşmanın bir paragrafını tekrar sizlerle paylaşmak
istiyorum: “Ülkemizin yaşadığı siyasi kriz ve kaoslardan çıkışlarda bazen
yürütme bazen yasama organı öncülük etmiştir. Bugün ise bu öncülük görevini
Türk yargısı yapacaktır.” demişim 2013 yılında. Bugün, hâlâ, bütün
eksikliklerine, noksanlıklarına rağmen kanaatim aynıdır. Çünkü -sıkılarak
söylüyorum- yasama bu kaosu, bu toplumsal bozulmayı onaracak bir performans
gösteremiyor. Yürütme, maalesef bütün Türkiye’nin Hükûmeti olma konusundaki
özelliğini toplayamadı; kamplaşma, bölünme ülkede söz konusu. Sayın Cumhurbaşkanının
anayasal sınırlar içerisinde hareket etmesi lazım ama diyor ki: “Ben farklı bir
cumhurbaşkanı olacağım.” 
Peki, o zaman,
bu kadar kaosun, bu kadar krizin hüküm sürdüğü bir ülkede bu sistemin hakemi
kim olacak? Anayasa, Sayın Cumhurbaşkanına “Devlet organları arasındaki uyumu,
koordinasyonu sağla.” diye görev vermiş. Ama siz Cumhurbaşkanlığı makamı olarak
bir taraf olursanız o zaman hakemlik misyonunuz bitmiş demektir. Onun için
yargıyı adres olarak gösteriyorum. Bütün eksikliklerine rağmen, bütün noksanlıklarına
rağmen içinden geçmiş olduğumuz devlet krizini, siyasal krizi azaltacak,
çözecek Türk yargısıdır. Yeni seçimler oldu, Anayasa Mahkemesi Başkanımız
değişti, Yargıtay Başkanı değişti; hayırlı uğurlu olsun. Bağımsız yargı adına,
hukukun üstünlüğünü koruma adına yapacakları görevlerde üstün başarılar
diliyoruz. Önceki başkanlarımıza da teşekkür ediyoruz; Anayasa Mahkemesi
Başkanına ve Yargıtay Başkanına teşekkür ediyoruz. Yeni seçilen Yargıtay
Başkanı çok ümitvar sözler söyledi yargı bağımsızlığı adına, hâkimlik teminatı
adına. İnşallah bu sözlerini devam ettirecekler. Ama bu konuda yargıya biz
bayrak görevi veriyorsak yargının yargısal cesareti ve yargısal dürüstlüğü hiç
kimsenin gözünün yaşına bakmadan sergilemesi lazım. Bu konuda kendini vazifeyle
addetmesi lazım. Siyaset olarak bizim de, Hükûmet olarak bizim de yargının bu
mukaddes işleyişine müdahil olmamamız lazım. Yargıyı ele geçirme adına, yargıyı
siyasallaştırma adına hiçbir adım atmamamız lazım. 
Değerli
arkadaşlarım, bugün itibarıyla yargının şu bölümünü, bu bölümünü ele
geçirebilirsiniz. Bu çözüm değil. Hukuk hepimize lazım, bunu herkes acı
tecrübesiyle yaşadı. 12 Eylülden bu tarafa, 1960 ihtilalinden bu tarafa görev
yapan siyaset kadroları hukukun bir gün herkese lazım olacağını acı tecrübelerle
gördü. Onun için, ne olur, şu hukukun siyasallaşması, yargının siyasallaşması
konusundaki emellerimizden vazgeçelim. Bırakın, doğru dürüst işleyen, herkesin
mutmain olduğu bir yargı sistemini bu ülkeye kazandıralım. Bence en büyük
önceliğimiz budur. Onun için de tutulur tutulmaz ama Hükûmete ve siyaset
kurumuna da yargının işleyişine sakın ola müdahale etmeyelim diye bir çağrıda
bulunmak istiyorum.
Değerli arkadaşlarım, çok kritik
süreçlerden geçiyoruz. 7 Haziranda ülke olarak bir seçime gidiyoruz. Yanlış
anlamayın, seçim neticesi sorunlarımızın 8 Haziranda biteceği bir döneme
girmiyoruz. Esas Türkiye’nin problemi 8 Hazirandan sonra olacak, temmuzda
olacak, ağustosta olacak, sair devam eden aylarda olacak. Bir parti ne kadar oy
alırsa alsın bu sorunları aşma konusunda tek başına yeterli kalamaz. Onun için,
bunca yılın siyaset tecrübesine dayanarak izninizle düşüncem şudur ki:
Ülkemizin büyük bir siyasal uzlaşmaya, toplumsal uzlaşmaya ihtiyacı var. Bir
koalisyon formatını aşan, partilerin oy oranlarıyla ilgili olmayan ama toplumda
büyük toplumsal uzlaşmayı sağlayacak bir anlayışın ülkemizde hakim olmasını
istiyorum. Ve üzerinde anlaşacak, ülkemizin önemli konularını birlikte
kararlaştıracak bir manifestoyu, bir millî programı hayata geçirebiliriz. Ne yapabilir
bu büyük uzlaşma? Anayasa’mızın 1, 2 ve 3’üncü maddeleri var, devletimizin
bütünlüğü, birliği, dili; bunlarda uzlaşmayı tekrar tekrar
kuvvetlendirebiliriz. Hâkim teminatı, yargı bağımsızlığı var, hukukun üstünlüğü
var, parlamenter demokrasi var. Bunlar üzerindeki mutabakatlarımızı,
iradelerimizi yenileyerek topluma deklare edebiliriz. Diyebiliriz ki:
“Çocukları terör alanlarına sürmeyin. 13 yaşındaki, 15 yaşındaki çocukları
polisin, askerin karşısına dizmeyin.” Veyahut da “Artık bütün savaşlarda, şunda
bunda kalkmış bu mayın işinden, kahpe mayın tuzaklarından vazgeçilsin, bu
konudaki uluslararası sözleşmeler uygulansın.” diyebiliriz. 13 yaşına düşmüş
uyuşturucu kullanmayla birlikte mücadele edebiliriz. Bütün bunlar gibi bunlara
ilave edilecek bir listeyle biz bir toplumsal uzlaşma üretebiliriz ama bunu
sokaktaki vatandaştan bekleyemeyiz. Bunu partiler yapacak; başka iktidar
partisi olmak üzere, muhalefet partileri bir araya gelip bu toplumsal
birlikteliği sağlamak için topluma bir deklarasyon sunacaklar. Bunun için de
evvelemirde Sayın Cumhurbaşkanımız anayasal sınırlar içerisinde kalmak zorunda.
103, 104, 105’inci maddelerde Anayasa’nın tarif ettiği bir misyonla görevine
devam etmek zorunda çünkü sistemin hakemi yok. Bir, bu olacak. 
İkincisi, eğer milletimiz de bu tarif
ettiğim büyük uzlaşmaya taraftarsa 7 Haziranda siyasi partileri masaya bu güçle
oturtacak. “Evet, ben bu ülkede uzlaşma istiyorum. Ben bıktım artık bu
kamplaşmadan, bu bölünmeden.” diyorsa o zaman siyasi partilere bu uzlaşma
karşısında rol vermesi lazım, rol vermesi için de destek vermesi lazım. 
Evet, bu samimi duygularımı değerli
milletvekillerimizle paylaştım. İnşallah, önümüzdeki süreç ülkemizin birliği,
dirliği ve vatandaşlarımızın esenliği adına hayırlara vesile olur diyor, Sayın Başkanım
başta siz olmak üzere bütün yüce heyeti saygıyla selamlıyorum. (MHP ve CHP
sıralarından alkışlar) 
BAŞKAN – Teşekkür ederim Sayın
Başesgioğlu.
Halkların Demokratik Partisi Grubu
adına Mardin Milletvekili Sayın Erol Dora. (HDP sıralarından alkışlar)
Buyurunuz.
HDP GRUBU ADINA EROL DORA (Mardin) –
Sayın Başkan, değerli milletvekilleri; 685 sıra sayılı Askeri Hakimler Kanunu
ile Bazı Kanunlarda Değişiklik Yapılmasına Dair Kanun Tasarısı üzerinde
Halkların Demokratik Partisi Grubu adına söz almış bulunmaktayım. Genel Kurulu
saygıyla selamlıyorum.
Günümüzde “parlamenter demokrasi”
kavramının içerdiği prensipler olan hukukun üstünlüğü, insan haklarının
devredilmezliği, sivil demokratik denetim, kuvvetler ayrılığı ve benzeri
ilkeler göz önüne alındığında, Türkiye'de ordunun devlet yapılanması içindeki
konumu ve sivil demokratik denetimi açısından birçok sorunun varlığını
sürdürdüğü aşikârdır.
Değerli milletvekilleri, Türkiye'nin
siyasi sisteminin genel karakteri itibarıyla, çeşitlilik ve çoğulculuk, özgürlük
ve adalet, açık toplum, sorumlu ve sınırlı yönetim, hoşgörü ve saygı,
farklılıkları tanıma gibi temel insani değerlere yönelmiş, insan haklarına
dayanan demokratik bir hukuk devleti idealinden epeyce uzak olduğu tartışma
götürmez bir realitedir. Bu rejim, resmî olarak içinde demokratik kurum ve
mekanizmaları barındırıyormuş gibi görünmeye çalışmakla beraber işleyişi
bakımından önemli ölçüde oligarşik bir nitelik göstermektedir. Egemenlik
anayasal olarak her ne kadar millete aitmiş gibi gösterilmeye çalışılsa da,
egemenliğin kullanımında halkın demokratik temsilcilerinin başka ortakları da
vardır. Cumhurbaşkanı yanında Silahlı Kuvvetler ve yargı bürokrasisi halkın
egemenliğinin fiilî kullanıcıları arasındadır.
Sayın Başkan, değerli milletvekilleri;
hepimiz çok açık bir biçimde görmekte ve yaşamaktayız ki, bugün Türkiye’de
bütün toplumu ilgilendiren temel siyasal kararlar halkın demokratik
temsilcileri tarafından alınamamakta, bürokratik oligarşinin değişmez programı
demokrasi görüntüsü altında siyasi sisteme esas olarak hâkim kılınmaktadır. 
Değerli milletvekilleri, tasarıyı
incelediğimizde, Millî Savunma Bakanı ile birinci sınıf askerî hâkimler
arasından seçilen 4 üyeden müteşekkil Askerî Hâkimler Kurulunun kurulması
öngörülmektedir. Bu kurul askerî hâkimlerle ilgili mesleğe kabul etme, atama,
nakletme, izinler, birinci sınıfa ayrılma ve birinci sınıf olma, disiplin
cezası verme ve görevden uzaklaştırma konularında karar vermeye yetkili
kılınmaktadır. Tasarıyla öngörülen bu düzenlemeyi yorumlamak gerekirse: Yürütme
organının üyesi olan Millî Savunma Bakanının kurulda yer alıyor olması ve diğer
kurul üyelerinin Bakanın teklifi üzerine Başbakanın onayıyla kurula
seçilmesinin öngörülüyor olması yürütmenin kontrolünde yeni bir adli kurul
oluşturulması amacına hizmet etmektedir. Dolayısıyla, yürütmenin emrinde
oluşturulan bu Askerî Hâkimler Kurulunun mahkemelerin bağımsızlığı ve hâkimlik
teminatı esaslarına uygun olarak görev ifa etmesi mümkün değildir. 
Değerli milletvekilleri, demokrasileri
gelişmiş ülkeler incelendiğinde, son iki asırda yaşanan siyasi, ekonomik ve
toplumsal gelişmelere paralel yürütülen tartışmalar ve mücadeleler ekseninde
askerî yargının konumunun bu ülkede geldiği noktaya baktığımızda şunu
görmekteyiz: Gelişmiş Batı demokrasilerinin birçoğunda genel itibarla, barış
dönemlerinde askerî yargı alanının teknik-iç disiplin konuları dışında
neredeyse tüm iş ve işlemleri sivil adli makamlarca yürütülmektedir. Başka bir
söyleyişle, bu ülkelerin birçoğunda askerî suçlar, askerî hizmetin neticesinde
oluşan suçlar ve ordu mensuplarınca işlenen bütün adi suçlar bakımından sivil
mahkemeler görevlendirilmiştir. Örneğin, barış döneminde İspanya askerî ceza
yargısı sadece askerî alanla sınırlı olup askerî ceza kanununda askerî
oldukları belirtilen suçları yargılamaktadır. Yine, İsviçre’de barış döneminde
askerî mahkemeler, askerî hizmet içerisinde kalmak koşuluyla görev başında veya
görevi dışında işlediği suçları yargılamakla yetkilidir. Söz konusu ülkelerde
bir diğer önemli uygulama istinaf mahkemeleridir ki bu uygulama da ilgili
mahkeme kararlarının denetlenebilmesinde önemli bir rol üstlenmektedir. İstinaf
mahkemelerine örnek olarak Belçika’yı da zikredebiliriz.
Sayın Başkan, değerli milletvekilleri;
AK PARTİ Hükûmetinin söz konusu tasarıyla uygulamaya koymak istediği düzenleme
ise, askerî yargı mekanizmasının alanını daraltmak ve denetime açmak suretiyle
demokratik bir hukuk devletinin gereğini yapmak değil; aksine, askerî yargıyı
âdet olduğu gibi koruyup yürütmenin kontrolüne sokmak ve hükûmetin yargıya müdahale
alanlarına bir yenisini eklemek biçimindedir. 
Dolayısıyla, bu tasarı, ülkenin ihtiyaç
duyduğu demokratikleşme, şeffaflaşma, yargı bağımsızlığı gibi ilkeleri
güçlendirmek adına hiçbir makul düzenleme içermemektedir; aksine, hâlihazırda
zaten oldukça tartışmalı olan ve meşruluğu sorgulanan askerî yargının kapsam ve
yetkileri korunmakta ve bu yargı erkinin direkt biçimde yürütmeye bağımlı hâle
getirilmesiyle ülkede daha otoriter bir yürütmeye yol açacak nitelikler
barındırmaktadır.
Türkiye'de yürütme, yasama ve yargı
erkleri arasında olması gereken kuvvetler ayrılığı ilkesi AK PARTİ hükûmetleri
öncesinde de zaten aşındırılmış bir olguydu. AK PARTİ hükûmetlerinin
müdahaleleri sonucunda da artık, maalesef, yürütme, yasama ve yargı erkleri
arasında bir kuvvetler ayrılığından söz edemez duruma gelmiş bulunmaktayız.
Değerli milletvekilleri, yargının ana
işlevi adaletin gerçekleştirilmesini sağlamaktır. Yargı bağımsızlığı ise, özce,
yargının siyaset ve iktidara bağımlı olmamasını ifade etmektedir. Yargı
bağımsızlığının gerekçesi, yargının kendisine verilen görevleri yerine
getirirken iktidar sahiplerinden gelecek müdahalelere karşı korunmasının
sağlanmasıdır. Bu ise, anayasal-demokratik devlet anlayışının olmazsa olmaz
prensibidir, çünkü herhangi bir haricî etki veya baskıya karşı korunmadığı
sürece, hâkim, adaleti hukuka uygun olarak ve tarafsızca dağıtacak bir konumda
değildir. Hâkimin referansı hukuk, yalnızca hukuk olmalıdır. Bu bağlamda,
yargının bağımsız olması özgürlüğün de en büyük güvencesidir.
Buradan hareketle, Millî Savunma
Bakanının Başkanlık edeceği ve üyelerinin de yine yürütmenin bir üyesi olan
aynı Bakanın teklifiyle Başbakanca atandığı bir Hâkimler Kurulunun
bağımsızlığından söz edilemez. Bu yöntemle oluşturulacak Hâkimler Kurulunun
evrensel hukuk normları çerçevesinde de makul bir karşılığı bulunmamaktadır. 
Değerli milletvekilleri, tasarıyla
ayrıca 353 sayılı Askeri Mahkemeler Kanunu’nun 9’uncu maddesinde değişikliğe
gidilmektedir. Söz konusu maddede şöyle denilmektedir: “Askerî mahkemeler,
asker kişiler tarafından işlenen askerî suçlar ile bunların asker kişiler
aleyhine veya askerlik hizmet ve görevleriyle ilgili olarak işledikleri suçlara
ait davalara bakmakla görevlidirler. 10/6/1949 tarihli ve 5442 sayılı İl
İdaresi Kanununun 11 inci maddesinin (D) fıkrası kapsamındaki görevler ile
Türkiye Büyük Millet Meclisi veya Bakanlar Kurulu kararları kapsamındaki
görevler nedeniyle görev veren ya da bu nitelikteki bir görevi ifa eden asker
kişilerin görevlerini yerine getirirken, görevin niteliğinden doğan veya
görevle ilgili olmak şartıyla görevin ifası sırasında işledikleri iddia olunan
suçlardan dolayı adli yargının görevine girdiğinden bahisle haklarında
soruşturma yapılması Genelkurmay Başkanı ve kuvvet komutanları için Başbakanın,
Jandarma Genel Komutanı için İçişleri Bakanının, diğer personel için Millî
Savunma Bakanının (Jandarma Genel Komutanlığı ve Sahil Güvenlik Komutanlığı
personeli için İçişleri Bakanının) iznine tabidir.” biçiminde bir düzenlemeye
gidilmektedir. 
Sayın Başkan, değerli milletvekilleri;
söz konusu düzenlemede atıfta bulunulan 5442 sayılı İl İdaresi Kanunu’nun
11’inci maddesinin (D) fıkrası kapsamındaki görevler neymiş hep birlikte
inceleyelim.
Evet, İl İdaresi Kanunu’na göre;
“Valiler, ilde çıkabilecek veya çıkan olayların emrindeki kuvvetlerle
önlenmesini mümkün görmedikleri veya önleyemedikleri, aldıkları tedbirlerin bu
kuvvetlerle uygulanmasını mümkün görmedikleri veya uygulayamadıkları takdirde
diğer illerin kolluk kuvvetleri ile bu iş için tahsis edilen diğer kuvvetlerden
yararlanmak amacıyla İçişleri Bakanlığından ve gerekirse Jandarma Genel
Komutanlığının veya Kara Kuvvetleri Komutanlığının sınır birlikleri dâhil olmak
üzere, en yakın kara, deniz ve hava birlik komutanlığından mümkün olan en hızlı
vasıtalarla müracaat ederek yardım isterler. Bu durumlarda ihtiyaç duyulan
kuvvetlerin İçişleri Bakanlığından veya askerî birliklerden veya her iki
makamdan talep edilmesi hususu, yardım talebinde bulunan vali tarafından takdir
edilir. Valinin yaptığı yardım istemi geciktirilmeksizin yerine getirilir. Acil
durumlarda bu istek sonradan yazılı şekle dönüştürülmek kaydıyla sözlü olarak
da yapılabilir.”
Evet, değerli milletvekilleri,
valilerin, mecbur kaldıklarında gerek Emniyet gerekse Jandarmaya bağlı kolluk
güçlerinden destek isteyebileceği ve bu kolluk güçlerine amirlik edebileceği,
il sınırları içerisinde yaşanabilecek toplumsal olaylara kolluk vasıtasıyla
yapılacak müdahaleleri yönetebileceği İl İdaresi Kanunu’nun 11’inci maddesiyle
düzenlenmiştir. Bu düzenleme zaten 1949 yılından bu yana yürürlüktedir. Peki,
“Şu an üzerinde görüştüğümüz tasarıyla getirilmek istenen düzenleme yeni olarak
ne getirmektedir?” diye soracak olursak, getirilmek istenen yeni düzenleme
şudur değerli milletvekilleri: Vali amirliğinde toplumsal muhalefete müdahale
edecek gerek Emniyet mensubu gerekse Jandarma Komutanlığı ve gerekse
Genelkurmaya bağlı diğer komutanlıklara bağlı güvenlik güçlerinin müdahale
esnasında işleyeceği suçların soruşturulmasının önü kesilmektedir. 
Sayın Başkan, değerli milletvekilleri; toplumsal
muhalefete karşı işlenen suçların soruşturulması binlerce faili meçhul
cinayette olduğu gibi, Roboski katliamında olduğu gibi, Gezi eylemlerinde
katledilen çocuk ve gençlerde olduğu gibi, Kobane eylemlerinde katledilen 50’yi
aşkın yurttaşımızın akıbetinde olduğu gibi hâlihazırda zaten fiilen
engelleniyordu. Eğer bu tasarı yasalaşırsa, kolluk güçlerinin halka karşı,
yurttaşlara karşı işlediği suçların soruşturulması yasal olarak da engellenmiş
olacaktır. Toplumsal muhalefete karşı kolluk güçlerince yapılacak müdahale
esnasında kolluk güçlerince işlenecek hak ihlallerinin soruşturulmasının
Başbakan, Jandarma Genel Komutanı, Millî Savunma Bakanı ve İçişleri Bakanının
iznine tabi tutulması hak ihlallerine açıkça zemin hazırlamak ve hak
ihlallerine izin vermek anlamına gelmektedir. 
Bu tasarıyla devlet vatandaşını koruyan
bir pozisyonda değil vatandaşına karşı işlenen suçları koruyan, suçların
soruşturulmasını engelleyen, dolayısıyla suçları örten bir pozisyona iyice
yerleştirilmektedir. 
Sayın Başkan, değerli milletvekilleri;
tasarıda asker kişilerce işlenecek suçların soruşturulması ve hakkında suç
işlediği konusunda iddialar bulunan asker kişilerin yargılanabilmesini
Başbakan, İçişleri Bakanı, Millî Savunma Bakanı gibi, yürütme erkinin
üyelerinin iznine tabi tutan bir düzenlemeye yer verilmesi, toplumsal
hafızamızda tazeliğini koruyan ve üzerinden üç yıl geçmiş olmasına rağmen
katliamın failleri olan kamu görevlileri ve ordu mensubu sorumlu askerler
konusunda herhangi bir kovuşturmaya gidilmeyen Roboski katliamının toplumda
açtığı derin yarayı pekiştirecek niteliktedir. 
Değerli milletvekilleri, bu tasarı,
Hükûmetçe özellikle son zamanlarda yoğun bir biçimde hazırlanan güvenlikçi ve
güvenliği sağlarken kolluk güçlerince işlenecek suçları cezasız bırakma politikası
güden kanun tasarılarından birisi niteliğindedir. Geldiğimiz noktada,
yurttaşlar devlet gücü karşısında savunmasız bırakılmaktadırlar. Bireysel veya
kolektif olarak bir itirazını dile getirmek isteyen vatandaşın karşısına âdeta
sınırsız yetki ve güçle donatılmış bir kolluk gücü çıkarılmaktadır. Hak arayan
yurttaşa karşı işlenen ve işlenebilecek karşı suçlara ise koruma
getirilmektedir. Yargının yürütmenin denetimine geçmesiyle vatandaşlar
haklarını adli makamlar vasıtasıyla da arayamaz duruma getirilmek
istenmektedir. 
Sayın Başkan, değerli milletvekilleri;
geldiğimiz noktada Türkiye yargısına devletin cezasızlık politikası damgasını
vurmuş durumdadır. Türkiye’de kolluk kuvvetlerinin vatandaşlara karşı
gerçekleştirdiği hak ihlallerinde âdeta bir norm hâline gelmiş olan cezasızlık
sorunu âdeta bir kangren hâline gelmiştir. Daha geniş bir çerçeveden
bakıldığında cezasızlık sorununun temel sebebi, Türkiye’de toplumun devletin
gerçekleştirdiği eylemlerden ötürü sorgulayabileceği araçlardan mahrum olması
biçiminde de özetlenebilir. Bu görevi yerine getirmesi gereken yargı erki ise
tarihsel olarak edindiği devlet ideolojisini koruma ve kurumlarını kollama
işlevinden ötürü, mağdur edilen birey ya da grupların devletle hesaplaşmasına
açıkça engel olmaktadır. 
Sayın Başkan, değerli milletvekilleri;
örneğin 2014 yılı, kadın katliamlarının, iş cinayetlerinin ve doğa talanlarının
en yoğun olarak yaşandığı yıllardan biri olarak tarihe geçerken bu katliamlara
karşı direnen ve adalet talep eden halklar için de adaletin sağlanmadığı bir
yıl oldu. Yargı, ne iş cinayetlerinde yaşamını kaybedenlerin adalet arayışına
ne kadın cinayetlerindeki sorumluların yargılandığı davalarda ne de polis
şiddetiyle yaşamını kaybedenlerin adalet çağrılarına vicdanı rahatlatan
kararlarla yanıt verememiştir. 
Değerli milletvekilleri, güvenlik
güçleri tarafından işlenen suçlarda uygulanan cezasızlık politikasının en
önemli etkilerinden biri de toplum nezdinde adalete ve hukuk sistemine olan
güveni yok etmesidir. Yurttaşların ve genel olarak toplumun hukuk sistemine
güven duymaması, aslında, yurttaş olarak mensubu olduğu devlete güven duymaması
anlamına da gelmektedir. Cezasızlık politikalarının önemli sonuçlarından biri
de bu olayların sürekli artarak yaşanmaya devam etmesidir. Cezasızlık politikalarından
beslenen birçok zihniyet halka karşı suç işlemekte bir engel görmemektedir.
Sorumluların yargılanıp cezalandırılmamasının toplumsal barışın sağlanmasının
önündeki en büyük engellerden birisi olduğunu hepimiz biliyoruz. Elbette bunu
bilmek yeterli değildir, Hükûmet cezasızlık politikasından vazgeçmelidir.
Yurttaşları devlet karşısında savunmasız bırakan politikalardan bir an önce
vazgeçmesi gerektiğine inanıyoruz. 
Sayın Başkan, değerli milletvekilleri;
bu tasarıyı önümüzdeki günlerde Hükûmetçe Genel Kurula getirilmesi planlanan iç
güvenlik paketiyle birlikte düşündüğümüzde Hükûmetin oluşturmak istediği
güvenlikçi devlet tehlikesini daha somut biçimde görebiliyoruz. Hükûmetin çok
iyi kavraması gerekiyor ki toplumsal barış, kamu güvenliği gibi toplumsal
istikrarı gözeten politikalar güvenlikçi kanunlarla sağlanamazlar. Bunu
gelişmiş ülkelerin siyasi tarihlerini incelediğimizde çok net biçimde
görebiliyoruz. Bu gerçeklik ortadayken güvenlikçi politikalardan medet ummak,
yargıyı yürütmeye bağlamaktan medet ummak, demokratik bir ülke hayali olanların
yöntemleri olmamalıdır.
Sayın Başkan, değerli milletvekilleri;
21’inci yüzyıl Türkiye'si, yurttaşların bireysel ve kolektif demokratik
haklarından doğan özgürlüklerini kullanmaları yönünde alan açması gereken bir
devlet olmak durumundadır. Oysa bu ve benzer tasarılar silahlı kolluk
mekanizmalarını sivil yurttaşlar aleyhinde yetkilerle donatmaya yol açmakta ve
silahlı kolluğun halka karşı işlediği suçların üzerini örtmeyi öngörmektedir.
Hükûmetçe geliştirilen bu tasarı benzeri hamleler ise ülkenin sağlam bir
demokrasiye evrilmesinin önüne yeni engeller inşa etmekten başka bir anlam
ifade etmemektedir.
Sayın Başkan, değerli milletvekilleri;
Türkiye'nin kendini evrensel değerler doğrultusunda yenileme hem de kendi
toplumunun ihtiyaçlarını daha medeni ölçülerde ve etkin biçimde karşılamaya
olan ihtiyacı tartışmasızdır. Öte yandan, Türkiye toplumunun kendi iç
dinamikleri de bu türden bir uyum ve yenilenme çabasını hem zorunlu kılmakta
hem de bunu kolaylaştırıcı bir nitelik arz etmektedir. Bu şartlar altında
Türkiye’nin, yönetim düzenini daha demokratik, ilerici, akılcı, uygar ve insani
yönde dönüştürmesi acil bir ihtiyaç durumundadır.
Sayın Başkan, değerli milletvekilleri;
demokratikleşme ve sivilleşme perspektifinden ayrı düşünülemeyecek olan bu
dönüşümün demokratik bir anayasadan, sivil toplumun güçlendirilmesine, eğitim
öğretimin doğru anlamda çağdaşlaştırmasından kültürel olarak kendini ifadenin
ve çeşitliliğin desteklenmesine kadar uzanan birçok boyutu bulunmaktadır.
Avrupa Birliği ile tam üyelik müzakerelerine başlamış bir ülkenin gerçek
demokrasi ve özgür bir toplum inşasına yol açacak düzenlemelere acilen ihtiyacı
bulunmaktadır. 
Devlet güvenliğini önceleyen ve
cezasızlık politikalarını pekiştiren ve yeni adaletsizliklere yol açacak bu ve
benzeri kanun tasarılarından bir an önce vazgeçilmesi gerektiğine inanıyor, bu
duygu ve düşüncelerle Genel Kurulu tekrar saygıyla selamlıyorum. (HDP
sıralarından alkışlar) 
BAŞKAN – Teşekkür ederim.
Şahıslar adına Mersin Milletvekili
Sayın Ali Rıza Öztürk.
Buyurunuz. (CHP sıralarından alkışlar) 
ALİ RIZA ÖZTÜRK (Mersin) – Sayın
Başkan, değerli milletvekilleri; görüşülmekte olan tasarı üzerinde şahsım adına
söz aldım. Hepinizi saygıyla selamlıyorum. 
Değerli milletvekilleri, genel olarak
hâkim bağımsızlığı kavramıyla aynı anlamda kullanılan yargı bağımsızlığı
hâkimlerin kararlarını verirken özgür olmaları, hiçbir dış baskı ve etki
altında bulunmamaları, baskı yapılması kadar yapılma olasılığının ve
tehlikesinin de bulunmaması, hâkimin kimseden emir almaması, hukuka ve vicdana
göre karar vermesi biçiminde tanımlanmaktadır. Avrupa İnsan Hakları Mahkemesi
yargının bağımsızlık ve tarafsızlığına iki açıdan bakıyor; objektif yönden ve
subjektif yönden. Subjektif bağımsızlık ve tarafsızlık, yargılamayı yapan
hâkimlerin kendi şahıslarına ilişkin olup bu hâkimlerin kişisel anlamda ön
yargılı olmamaları ve tarafsız olmaları ya da ön yargılı olup olmamaları ya da
tarafsız olup olmamalarına ilişkin bir husus. Çünkü yargı bağımsızlığında önemli
olan kurallardan bir tanesi, yargılama faaliyetini yürüten hâkimin kendi iç
dünyasından gelen yanlı rüzgârlara karşı da direnebilmesidir. Objektif
bağımsızlık ise -buna kurum bağımsızlığı da denilmektedir- genel olarak
yargılama organının her türlü kuşkudan uzak olmasını sağlayacak biçimde
hâkimlerin ve savcıların gerekli güvencelere sahip olup olmadıkları yönündedir.
Aslında, Avrupa İnsan Hakları Mahkemesi, baktığımız zaman, yargılamanın
objektif yönden bağımsız ve tarafsız olmasını o ülkelerde anayasaya, yasalara
ve vicdanlara göre karar verilip verilmediği noktasında değerlendirmektedir. Bu
noktada, yargı bağımsızlığının objektif olarak sağlanması demek yargının
yürütme organına ve yasama organına karşı kurumsal anlamda bağımsız olması
demektir. 
Değerli milletvekilleri, adli ve idari
yargı açısından getirilen bu düzenleme aslında askerî yargı açısından da hayli
hayli geçerlidir. Aslında bizde öteden beri klasikleşmiş bir anlayış, bu,
askerî hâkimlerin tayin, terfi, atama ve disiplin cezaları gibi özlük işleri
konusunda doğrudan yürütme erkinin etkin olduğu ya da olması gerektiği gibi
yanlış bir görüş hâkimdir. Askerî yargı da yargıdır, idari ve adli yargı da
yargıdır. İdari ve adli yargı için getirilen güvenceler ya da yapılan
düzenlemeler askerî yargı için de yapılmalıdır. Anayasa’mızın 145’inci
maddesinin son fıkrasında “Askerî yargı organlarının kuruluşu, işleyişi, askerî
hâkimlerin özlük işleri, askerî savcılık görevlerini yapan askerî hâkimlerin
görevli bulundukları komutanlıkla ilişkileri, mahkemelerin bağımsızlığı ve
hâkimlik teminatı esaslarına göre kanunla düzenlenir.” hükmü öngörülmektedir.
Yani, Anayasa’mız şunu söylüyor: Bu konuda siz kanun yaparken bir şeye bakmak
zorundasınız -sınırlama- hâkimlik mesleği ve teminatını gözetim altında, önünüzde
tutacaksınız. Eğer bu yasal düzenlemeyi yaparken siz hâkimlik mesleği ve
teminatının güvencelerini dikkate almazsanız bu, Anayasa’ya aykırı olur. 
Değerli milletvekilleri, aslında -bu
tasarının odak noktasını- tasarının 13’üncü maddesindeki kurul bence eleştiri
konusudur. Burada, aslında, getirilen kurulla işte, Millî Savunma Bakanının
teklifiyle ve Başbakanın onayıyla atanacak 4 kişi var. Burada, mevcudundan daha
geriye gidiş söz konusu. Burada resmen askerî hâkim ve savcılar siyasi iradenin
gölgesinde bırakılmaktadır. Yani, siyaset, askerî kışlaya girdiğinden daha
fazla askerî yargı ve savcılar arasında nüfuz etme olanağı bulmuştur. Aslında,
kanundaki tanımıyla yapılan şey şudur değerli arkadaşlarım: Burada resmen öyle
bir kurul var ki bu kurul, bakana, onun da ötesinde Başbakana terk edilmiş bir
siyasi heyettir. Yani, burada resmen siyasetin müdahalesi vardır. 
Şimdi, öyle bir kurul düşünün ki bu
kurulun üyelerini Millî Savunma Bakanı teklif edecek, Başbakan atayacak.
Esasen, burada getirilmek istenen düzenlemenin bağımsız ve tarafsız bir kurul
oluşturmak olduğu ifade edilse de işin özünde öyle olmadığı, Bakanın ve
Başbakanın yürütme organının doğrudan üyeleri olduğu dikkate alındığında ve
ayrıca, bu üyelerin belirlenmesi hususunda anayasal bir düzenleme olmadığı gibi
kanunda da hiçbir düzenleme getirilmiyor, sadece birinci sınıf olma şartı
getiriliyor. 
Ayrıca, bu kurulda geniş tabanlı temsil
ilkesine dayanmayan, demokratik ve çoğulcu bir yapıya hizmet yapmayan ve
tamamıyla oluşumu ve işleyişi itibarıyla yürütme organına bırakılan bir kurul
yapısı söz konusudur. Bu yönlerden baktığımızda, bu kurul, aslında,
Anayasa’mızın başta 145’inci maddesi olmak üzere pek çok maddesine aykırıdır.
Çünkü, bu kanun her şeyden önce hâkimlik teminatı esaslarına göre düzenlenmemiştir,
dikkate alınmamıştır. Nitekim, gerek Avrupa Birliği müktesebatı ve ilgili
belgelerde gerekse Anayasa Mahkemesinin kararlarında askerî hâkim ve savcıların
da diğer hâkim ve savcılar gibi özlük hakları bakımından güvenceye
kavuşturulmaları gerektiği belirtilmektedir. Bu noktada, mahkemelerin
bağımsızlığı ve tarafsızlığı ilkesiyle hâkimlik teminatı ve hukuk devleti
ilkesi açıkça çiğnenmektedir. Bu bakımdan, mesleğe kabul etme, atama, nakletme,
izin, terfi, disiplin, görevden uzaklaştırma, genelge düzenleme, yönetmelik
çıkarma gibi özlük ve kariyer hakları bakımından önemli yetkilerle donatılan
Askerî Hâkimler Kurulu ile oluşumuna dair bir maddenin ve Askerî Hâkimler
Kuruluna verilen yetkilerin düzenlendiği diğer maddelerin açık biçimde
Anayasa’ya aykırı olduğundan kuşkum bulunmamaktadır. Anayasa Mahkemesinin
kararları ışığında söz konusu düzenlemelerin Anayasa’ya aykırılığına baktığımız
zaman bu hususların aslında giderilmesi gerekmekteydi. 
Değerli milletvekilleri, aslında,
hâkimlerin bağımsız ve tarafsızlığını sağlayabilmek için bunların lafla ya da
Anayasa’ya, yasalara konulan maddelerle olamayacağı çok açıktır. Hâkimlerin her
şeyden önce tarafsız ve bağımsız olabilmeleri için güvenceye sahip olmaları
lazım yani yargı güvencesine sahip olması lazım. Öyle bir şey düşünün ki,
kurula atanmaları ya da kuruldan çıkarılmaları bakanın ve Başbakanın iki dudağı
arasından çıkacak söze bağlı olan hâkimlerin hiçbir güvenceye sahip olmadıkları
çok açıktır ve bu Askerî Kurulda görev almak isteyen hâkimler, iktidar
partisinin parti binalarında dolaşırsa şaşırmamak lazım çünkü o noktada, Askerî
Kurul üyesi olmak için bakanın ya da Başbakanın takdirini alması gerekir. Bunun
için de bundan sonra Askerî Kurul üyeleri iktidar partisinin parti binalarında
dolaşacaktır. Bu da yargının görüntüde bile tarafsız olmadığına dair toplumda
bir kuşku yaratacaktır yani yargının görüntüde bile tarafsız olması ilkesine
aykırı olacaktır. 
Dolayısıyla Anayasa’ya aykırı olan bu
hükümlerin değiştirilmesi gerektiğini, en azından bu kurulun demokratik yapıya
kavuşturulmasını ve çoğunluk temsil esasına dayandırılması gerektiğini, yürütme
organının buradan alınması gerektiğini düşünmekteyim. Burada HSYK’nın yapısına
benzetilmiş ama teftiş hakkı verilmemiştir. 
Ben, ileriki maddelerde sözlerimi devam
ettireceğim. 
Hepinize teşekkür ediyorum. (CHP
sıralarından alkışlar) 
BAŞKAN – Teşekkür ederim Sayın Öztürk. 
Hükûmet adına Millî Savunma Bakanı
Sayın İsmet Yılmaz…
Buyurunuz. (AK PARTİ sıralarından
alkışlar) 
MİLLÎ SAVUNMA BAKANI İSMET YILMAZ (Sivas)
– Teşekkür ediyorum Sayın Başkanım. 
Sayın Başkan, değerli milletvekilleri;
Bakanlığımızca hazırlanan Askeri Hakimler Kanunu ile Bazı Kanunlarda Değişiklik
Yapılmasına Dair Kanun Tasarısı hakkında söz almış bulunmaktayım. Bu vesileyle
hepinizi saygıyla selamlıyorum. 
Yüce Meclisin önüne gelen bu tasarı
Anayasa’da 2004’te ve 2010’da yapılan değişikliklerin zorunlu bir gereğidir
çünkü 2004’te yapılan Anayasa değişikliğiyle, Anayasa’nın 15, 38 ve 87’nci
maddelerinde yapılan değişikliklerle ölüm cezası ve ölüm cezasının infazına
ilişkin hükümler yürürlükten kaldırılmıştır. Bu değişiklikler neticesinde
Askerî Ceza Kanunu’nda yer alan ölüm cezasına ilişkin hükümler Anayasa’ya
aykırı hâle gelmiştir. 
Yine, 2010 yılında yapılan halk
oylaması neticesinde kabul edilen Anayasa değişikliğiyle de Anayasa’nın askerî
yargıya ilişkin 145’inci maddesinde önemli değişiklikler yapılmıştır. Bu
kapsamda askerî yargı organlarının kuruluşu, işleyişi, askerî hâkimlerin özlük
işleri ve askerî savcılık görevlerini yapan askerî hâkimlerin mahkemesinde
görevli bulundukları komutanlıkla ilişkilerinin düzenlemesi ölçütlerinden biri
olan “askerlik hizmetinin gerekleri” kavramı madde metninden çıkartılmıştır. 
Yine, askerî hâkimlerin yargı hizmeti
dışındaki askerî hizmetler yönünden askerî hizmetlerin gereklerine göre
teşkilatında görevli bulundukları komutanlık ile olan ilişkilerinin kanunla
düzenleneceğine dair cümle de madde metninden çıkarılmıştır. 
Yine, “Savaş hâli haricinde asker
olmayan kişilerin askerî mahkemelerde yargılanmayacağı” ilkesi benimsenmiş,
asker kişiler tarafından askerî mahallerde işlenen bazı suçlar ile devletin
güvenliğine, anayasal düzene ve bu düzenin işleyişine karşı suçlara ait
davaların adli yargıda görüleceği hususları düzenlenmiştir. 
Sayın Başkan, değerli milletvekilleri;
öte yandan Türk Ceza Kanunu’ndaki yeni düzenlemeyle birçok müessese ceza
hukukuna girmiş ve ceza hukukunun temel felsefesi değişmiştir. Türk Ceza Kanunu
sistematiğinde, genel hükümlerinde ve ceza türlerinde önemli değişiklik
yapılmış, bu değişikliklerde Askerî Ceza Kanunu’yla uyumsuzluklar ortaya
çıkmıştır. Bu ihtiyaçları da karşılamak üzere, birkaç örnek vermem gerekirse:
Askerî Ceza Kanunu’nun 49/a fıkrasının “…fiilleri hakkında dava müruru zamanı,
bütün askerî mükellefiyetlerin … bitmesinden itibaren işlemeğe başlar.”
Hükmünü, bakaya suçu ve firar suçu bakımından Anayasa Mahkemesi iptal etmiştir.

Yine, bazı askerî suçlar yönünden
erteleme hükümlerinin uygulanmayacağı, kısa süreli hapis cezasının seçenek
yaptırımlara çevrilemeyeceğine ilişkin hükümler ile hükmün açıklanmasının geri
bırakılması hükümlerinin askerî suçlar yönünden uygulanmayacağına ilişkin
maddeler de iptal edilmiştir.
Anayasa Mahkemesinin bir diğer iptali
ise: Millî Savunma Bakanı tarafından askerî hâkimlere verilen disiplin cezasını
da iptal etmiştir ve bu iptal gerekçesinde altı aylık da süre vermiştir, bu
süre içerisinde bu boşluğu doldurun diye. İşte, askerî hâkimlere Millî Savunma
Bakanının disiplin cezası verme yetkisinin Anayasa Mahkemesince Anayasa’ya
aykırı olduğu gerekçesiyle iptal edilmesiyle çıkan boşluğu bu yasayla
dolduruyoruz. 
Sayın Başkan, değerli milletvekilleri;
bu yasayla Millî Savunma Bakanlığının almış olduğu hiçbir yetki yoktur. Askeri
Hakimler Kanunu’nun 2’nci maddesi “Bu kaynaklardan faydalanmaya ilişkin şekil
ve esaslar Millî Savunma Bakanlığınca tespit olunur…” 
3’üncü maddesi “Muvazzaf subayların
hangi şartlara tabi olacakları Millî Savunma Bakanlığınca çıkartılacak
yönetmelikle belirlenir…”
8’inci maddesi “Millî Savunma
Bakanlığınca yapılan sınavla alınır. Sınav, hukuk fakültesini bitirenlerin
adaylık öncesi intibak eğitimi, adaylığa kabul ve ayrılanların eksik kalan
askerlik hizmetini tamamlamaları ile ilgili usul ve esaslar Millî Savunma
Bakanlığı tarafından konulan yönetmelikle düzenlenir...” 
Yine, “Adayların göreve bağlılık
dereceleri ile ne suretle denetleneceği, sicil işleri, nerede
görevlendirileceği, adaylıkla ilgili diğer hususlar Millî Savunma Bakanlığınca
yapılan yönetmelikle yapılır...” 
Yine, 13’üncü maddesi “Sicil belgeleri
Millî Savunma Bakanlığınca konulan yönetmelikle düzenlenir...” 
Yine, askerî hâkimlerle ilgili meslekte
sicil notu her yıl ağustos ayı başında kuvvet komutanlıkları personel
başkanlıklarınca Millî Savunma Bakanlığı Askerî Adalet İşleri Başkanlığına
bildirilir. 
15’inci madde, “Askerî hâkimlerin
birinci sınıfa ayrılma ve birinci sınıf olma işlemleri Millî Savunma
Bakanlığınca yapılır…” Yer değiştirme, atama, işte en çok buna şey ediyorsunuz.

Şu an mevcut Millî Savunma Bakanlığında
olan yetki, “Askerî hâkimlerin atanmaları ve bu kanun hükümleri saklı kalmak
şartıyla Silahlı Kuvvetler mensuplarının nakil ve tayinleri hakkında hükümler
esas alınarak Millî Savunma Bakanı ve Başbakanın müşterek kararnamesiyle
Cumhurbaşkanının onayına sunulur ve Resmî Gazete’de yayınlanır…” 
Yine, Millî Savunma Bakanlığı Askerî
Adalet İşleri Başkanlığı kadrolarına özel atanma şartları: Millî Savunma
Bakanlığı Askerî Adalet İşleri müfettişliklerine yine atamanın yapılacağı
söylenilir. 
Yine, izinlerin, askerî mahkeme,
kıdemli hâkim ve askerî savcı izinlerinin Millî Savunma Bakanlığı tarafından
verileceği belirtilmiştir. 
İhbar ve şikâyetler üzerine Millî
Savunma Bakanı tarafından müfettiş görevlendirileceği 23’üncü maddede
konulmuştur. 
Yine, 24’üncü maddede askerî adalet
müfettişlerinin Millî Savunma Bakanı tarafından görevlendirileceği ve onun
adına işlem, teftiş yapacağı, Millî Savunma Bakanından istemde bulunulması
üzerine Millî Savunma Bakanı tarafından yerine getirilen işten el çektirme
işlemi de yine Millî Savunma Bakanı tarafından yapılıyor. 
Yine, soruşturma ve kovuşturma mercisi:
Madde 25 “Millî Savunma Bakanı, inceleme yapmakla görevlendirilen askerî adalet
müfettişince düzenlenen ve düşüncesini de kapsayan evrakı inceler ve disiplin
cezası tayinine veya soruşturma yapılmasına lüzum görmezse evrakın işlemden
kaldırılmasına karar verir.” diyerek... Hülasa bu kanunla Millî Savunma
Bakanlığına verilen bütün yetkileri, biz Anayasa Mahkemesinin Millî Savunma
Bakanının ceza veremeyeceğine ilişkin hükmünü esas alarak, 4 tane birinci
sınıfa ayrılmış hâkimin oluşturacağı ve Millî Savunma Bakanının da başkanlık
yapacağı bir kurula devrediyoruz. 
Şimdi, burada en çok şikâyet, “Bu
Kurula niçin Millî Savunma Bakanı giriyor?” diyerek, bakın, en çok…
YUSUF HALAÇOĞLU (Kayseri) – Hayır,
atama da yapıyor aynı zamanda. 
FARUK BAL (Konya) – Atama da yapıyor. 
MİLLÎ SAVUNMA BAKANI İSMET YILMAZ
(Devamla) – Niye atıyor? Millî Savunma Bakanı girsin -Faruk Bey öyle diyor- ama
kimisi “Millî Savunma Bakanı da niye giriyor?” diyor. Bir sefer bu Hâkimler
Kurulu yargısal bir işlem değildir, idari bir işlemdir. Hollanda’daki hukuki
sistemi söylüyorum. 
FARUK BAL (Konya) – Sayın Bakanım,
burası Türkiye. 
MİLLÎ SAVUNMA BAKANI İSMET YILMAZ
(Devamla) – Bir tane Yüksek Yargı Konseyi vardır Hollanda’da, Yargı Konseyi
Yasası’yla Yargı Konseyinin tüm üyelerini Adalet Bakanı altışar yıllık dönem
için atar. Eğer ki Yargı Konseyinin üyesini Hollanda Adalet Bakanı atarsa bu
evrensel insan haklarına, hukuka uygun da ama Türkiye’de, kaldı ki birçok
ülkede -şunu tamamlayayım, ondan sonra ona geçeyim- Adalet Bakanı atıyorsa,
“Türkiye’de Bakan atamasın.” derseniz yine Avrupa’ya anlatamazsınız.
Danimarka’da Konsey üyeleri vardır; Yüksek Yargı Konseyi, Adalet Bakanınca dört
yıl süreyle atanır. Danimarka’ya anlatamazsınız. 
ALİ SERİNDAĞ (Gaziantep) – Keşke
oradaki demokrasi bizde olsa.
MİLLÎ SAVUNMA BAKANI İSMET YILMAZ
(Devamla) – Çek Cumhuriyeti’nde hâkimlerin atanması, tayinleri, görevden
uzaklaştırılması Adalet Bakanlığının teklifi üzerine Cumhurbaşkanı tarafından
yapılır. Biraz önce konuşan hatiplerden birisi, “Eğer idare yargıyı -bu idari
bir kurum, yargısal bir kurum değil, idari bir kurum Hâkimler Kurulu- atarsa
burayı idareye bağlamış olursunuz.” diyor. İsveç’te Yargı Konseyini parlamento
atıyor. O zaman Yargı Konseyini siz parlamentoya mı bağlamış oluyorsunuz? 
ALİ SERİNDAĞ (Gaziantep) – İsveç’te bu
yolsuzlukları örtebilir miydiniz?
MİLLÎ SAVUNMA BAKANI İSMET YILMAZ
(Devamla) – Onlarla hiçbir alakası yoktur. Bir başka yerde, Estonya’da, Adalet
Bakanı Kurulun üyesidir. Litvanya’da sadece Adalet Bakanı değil, Maliye Bakanı
ve Devlet Başkanı da Kurulun üyesi, Maliye Bakanı da katılıyor. Yine, Fransa’da
Konseyin başkanlığını Cumhurbaşkanı yapıyor, yardımcılığını da Adalet Bakanı
yapıyor. Dolayısıyla da bir başka ülkede Adalet Bakanına veya bakana verilen
yetkinin Türkiye’de verilemeyeceğini söylemek ve bunun da Avrupa’ya izah
edilemeyeceğini söylemek doğru bir yaklaşım değildir.
Yine bir başka husus, sistemin iyi
işlemesinden öncelikle bakan sorumludur çünkü bu millete hesap verecek bakandır.
Meclis araştırması vardır, gensoru vardır ve hepsinden de önemlisi, dört yılda
bir milletin huzuruna gitmek vardır; vatandaşın hakkını ihlal ederseniz, o
zaman ne yüzle çıkacaksınız? Ama buradaki bazı arkadaşlarımı görüyorum
“Bürokrasi atarsa normal, siyaset atarsa yanlış.” diyen var. Eğer bunu bu
kürsüden birisi söylüyorsa burada bulunma gerekliliğini inkâr etmiş demektir.
Siyasetin yönetemediği Türkiye’de bir kurumun olmaması lazımdır.
FARUK BAL (Konya) – Hesap veren
siyaset, hesap veren Sayın Bakan, yolsuzluk yapan siyaset değil. 
MİLLÎ SAVUNMA BAKANI İSMET YILMAZ
(Devamla) – Yine bir başka husus, birinci sınıf hâkim atıyoruz buraya. Birinci
sınıf hâkime siz hâkimlik görevini yaparken, cübbesini giymişken, kürsüdeyken
güveneceksin. İdari bir göreve aldığın zaman “Ben buna güvensizlik izhar
ediyorum.” derse bu da doğru bir yaklaşım değildir. 
FARUK BAL (Konya) – Sayın
Cumhurbaşkanına da söyle bunu! Sayın Cumhurbaşkanına da söyle, Anayasa
Mahkemesine güvenmiyor. 
MİLLÎ SAVUNMA BAKANI İSMET YILMAZ
(Devamla) – Yine bir başka husus da, burada “Binbaşı gelecek albaya ceza
verecek. Ee, bu hiyerarşiye uygun mudur?” diye de bir arkadaşımız söyledi.
Hâkimler ve Savcılar Yüksek Kurulunda biliyorsunuz tetkik hâkimi seçildi.
Danıştayda tetkik hâkimi olanlar pekâlâ şeyde seçildi.
ALİ SERİNDAĞ (Gaziantep) – Askerî
hiyerarşiyi göz ardı ediyorsunuz Sayın Bakan. Olmaz böyle bir şey. 
MİLLÎ SAVUNMA BAKANI İSMET YILMAZ
(Devamla) – Yok, eğer “askerî hiyerarşi” diyorsanız, başında Bakan var.
ALİ SERİNDAĞ (Gaziantep) – Olmaz öyle
şey!
MİLLÎ SAVUNMA BAKANI İSMET YILMAZ
(Devamla) – O zaman bakanın tek başına yetkili olması lazım. 
ALİ SERİNDAĞ (Gaziantep) - Hayır, sizin
söyledikleriniz gerçeklerle bağdaşmıyor.
MİLLÎ SAVUNMA BAKANI İSMET YILMAZ
(Devamla) – Yok, aynen tetkik hâkimi pekâlâ ceza verirken siz ağır ceza
mahkemesinin başkanına veya ticaret mahkemesinin başkanına ceza veremezsiniz
diye bir eleştiri getirmediniz. Dolayısıyla da burada bir kıdem aranmazsa
sivilde askeriyede de böyle bir durum yoktur; kaldı ki bir binbaşı bir albaya
ceza vermiyor, bakanın başkanlığındaki bir kurul ceza veriyor. 
ALİ İHSAN KÖKTÜRK (Zonguldak) – Bakan
veriyor yani.
ALİ SERİNDAĞ (Gaziantep) – Bakan
veriyor, bakan.
TURGUT DİBEK (Kırklareli) – Sayın
Bakan, gerek yok o kurula! 
MİLLÎ SAVUNMA BAKANI İSMET YILMAZ
(Devamla) – Evet, eğer birinci sınıfa atanmış o 4 hâkime, birinci sınıftan
gelen o 4 hâkime kürsüdeyken, dosyaya bakarken, hâkimlik görevini yaparken
güveneceksiniz de ama idari bir işleme, göreve çektiğinde güvenmeyecekseniz o
ayrı bir şey. 
ALİ İHSAN KÖKTÜRK (Zonguldak) – Sayın
Bakan, siz “Yargıyı paralel yapı ele geçirdi.” demiyor musunuz? Hâkimlerden siz
şikâyet ediyorsunuz. 
MİLLÎ SAVUNMA BAKANI İSMET YILMAZ
(Devamla) – Yine bir başka husus Sayın Başkanım, sayın milletvekilleri;
dünyanın en iyi üniversiteleri Amerika Birleşik Devletleri’ndedir. 
ALİ İHSAN KÖKTÜRK (Zonguldak) –
“Paralel yapı yargıyı ele geçirdi.” diyen siz değil misiniz? Hâkimlerden siz
şikâyet ediyorsunuz. Siz güveniyor musunuz hâkimlere?
BAŞKAN – Sayın Köktürk, tamam, tamam;
yeteri kadar anlattınız. 
MİLLÎ SAVUNMA BAKANI İSMET YILMAZ
(Devamla) – Ama Amerika Birleşik Devletleri’nde hiçbir rektör seçimle
gelmemiştir. Dolayısıyla seçimle gelmek o yeri iyi çalıştırmak için gerekli
şart değildir. Biraz önce de burada konuşan hatiplerden biri de Türkiye'de
yargıya olan güvenin en düşük seviyede olduğunu söyledi. E, bizim HSYK’nın da
seçimle geldiğini herkes biliyor.
ALİ SERİNDAĞ (Gaziantep) – Değişikliği
siz yaptınız…
MİLLÎ SAVUNMA BAKANI İSMET YILMAZ
(Devamla) – Hep beraber yaptık, Meclisten geçenleri hep beraber yaptık.
FARUK BAL (Konya) – Hiç beraber
yapmadık.
ALİ SERİNDAĞ (Gaziantep) – Biz
yapmadık.
YUSUF HALAÇOĞLU (Kayseri) – Biz onay
vermedik.
FARUK BAL (Konya) – Külliyen karşıydı
MHP.
MİLLÎ SAVUNMA BAKANI İSMET YILMAZ
(Devamla) – Yine, bir başkası izin müessesesi: İzin müessesesiyle ilgili
şikâyet de oldu. Bakın, önümde 4483 sayılı Memurlar ve Diğer Kamu
Görevlilerinin Yargılanması Hakkında Kanun var. Bu Kanun’da diyor ki: “Memurlar
ve diğer kamu görevlilerinin görevleri sebebiyle işledikleri suçlardan dolayı
yargılanabilmeleri için izin alınması gereklidir.” İlçelerde kimden?
Kaymakamlardan. İlde kimden? Valilerden. 3’üncü madde (e): “Bakanlar Kurulu
kararı ile veya Başbakanlık ve bakanlıklar ile bağlı kuruluşların merkez teşkilâtında
görevli olup, ortak kararla atanan memurlar ve diğer kamu görevlileri hakkında
ilgili bakan veya Başbakan tarafından verilir.”
ALİ SERİNDAĞ (Gaziantep) – Yani hâkim
memur mu oldu?
MİLLÎ SAVUNMA BAKANI İSMET YILMAZ
(Devamla) – Dolayısıyla da 657 sayılı Kanun’a tabi sivil memurlara tanınan bir
hakkın Silahlı Kuvvetlerde çalışan askerlerimize de tanınmasından doğal hiçbir
şey yoktur.
ALİ SERİNDAĞ (Gaziantep) – Yani hâkim
memur mu oldu şimdi? Olmuyor, olmuyor. 
MİLLÎ SAVUNMA BAKANI İSMET YILMAZ
(Devamla) – Bizim amacımız, en temel değer insandır, “İnsanı yaşat ki devlet
yaşasın.” diyoruz dolayısıyla biz insanı koruyacağız.
YUSUF HALAÇOĞLU (Kayseri) – O doğru bir
söz değil. Onu yanlış biliyorsunuz, “İnsanı yaşat ki devlet yaşasın.” değil o
söz, yanlış biliyorsunuz, hep yanlış söylüyorsunuz. Süründürerek de yaşatırsın
insanı. 
MİLLÎ SAVUNMA BAKANI İSMET YILMAZ
(Devamla) – Bunu yaparken de sistemin, güvenliğin, istikrarın devamı için bu
kararları alıyoruz. Eğer bir yanlış yaparsak, bu da, yine öncelikle idarenin
bütün eylem ve işlemleri yargı denetimine tabi. Bakın, HSYK’nın her işlemi
yargı denetimine tabi değil ama bu yeni düzenlemedeki bütün yapmış olduğumuz
işlemlerin hepsi yargı denetimine tabi. Yaptığınız bir işlem yargı denetimine
tabiyse bundan böyle kaygı duymaya gerek var mı?
ALİ SERİNDAĞ (Gaziantep) – O zaman niye
siz yargıdan şikâyet ediyorsunuz? ”Güvenmiyorum.” diyorsunuz Sayın Bakan, siz
söylüyorsunuz. 
MİLLÎ SAVUNMA BAKANI İSMET YILMAZ
(Devamla) – “Bunu nasıl ilan edeceksiniz?” demeye imkân var mı? Biz “İnsanı
yaşat ki devlet yaşasın.” diyoruz.
YUSUF HALAÇOĞLU (Kayseri) – Hâlâ yanlış
söylüyorsunuz Sayın Bakan. “İnsanı yaşat” diye bir şey söz konusu değil. İnsana
değer verme… 
MİLLÎ SAVUNMA BAKANI İSMET YILMAZ
(Devamla) – Bu yasayla hem Silahlı Kuvvetlerimizin mensuplarına ilave bir
güvence getireceğiz hem de bu Askerî Hâkimler Kanunu’nda Millî Savunma
Bakanlığına verilmiş olan yetkiler Bakandan alınarak birinci sınıfa ayrılmış,
kürsüde çalışırken güvendiğimiz hâkimlerden oluşan, Bakanın da bulunduğu 5
kişilik bir heyet marifetiyle yapılacaktır. 
YUSUF HALAÇOĞLU (Kayseri) –
Süründürerek de yaşatırsın insanı.
MİLLÎ SAVUNMA BAKANI İSMET YILMAZ
(Devamla) – Bu yasanın vereceğiniz desteklerle birlikte ülkemize, millete
hayırlı uğurlu olmasını diliyor, yüce heyetinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ederim Sayın Bakan.
Karaman Milletvekili Sayın Mevlüt
Akgün.
Buyurunuz. (AK PARTİ sıralarından
alkışlar)
MEVLÜT AKGÜN (Karaman) – Sayın Başkan,
değerli milletvekilleri arkadaşlarım; Askeri Hakimler Kanunu İle Bazı
Kanunlarda Değişiklik Yapılmasına Dair Kanun Tasarısı üzerinde şahsım adına söz
almış bulunmaktayım. Bu vesileyle yüce heyetinizi ve aziz milletimizi saygıyla
selamlıyorum.
Her devlet kendi varlığını korumak için
orduya ve millî savunmanın düzenlenmesine muhtaçtır. Bu ihtiyaç sebebiyle
Anayasa’mızın 117’nci maddesinde Türk Silahlı Kuvvetlerinin vazifesi “Yurt
dışından gelecek tehdit ve tehlikelere karşı Türk vatanını savunmak,
caydırıcılık sağlayacak şekilde askerî gücün muhafazasını ve güçlenmesini
sağlanmak ve Türkiye Büyük Millet Meclisi kararıyla yurt dışında verilen
görevleri yapmak.” şeklinde düzenlenmiştir. Bu vazifelerin yerine getirilmesi
Silahlı Kuvvetlerle ilgili farklı düzenlemeler yapılmasını zorunlu kılmaktadır.
Bu zorunluluk nedeniyle Anayasa’mızın 145’inci ve 156’ncı maddelerinde askerî
yargının varlığı kabul edilmektedir. Gerek Birleşmiş Milletler İnsan Hakları
Evrensel Beyannamesi gerekse Avrupa İnsan Hakları Sözleşmesi mahkemelerin
bağımsız ve tarafsız olması hükmünü içermektedir. Avrupa Birliği üyelik süreci
kapsamında gerçekleştirilen birçok hukuki düzenleme esasen adli ve idari
yargıda değişiklikleri gündeme getirmiştir. Bu kapsamda, Anayasa’mızın 145’inci
maddesinde düzenlenen askerî yargı da bu değişikliklerden etkilenmiştir.
Anayasa’nın 145’inci maddesinde yapılan değişiklikle; bir, askerlik
hizmetlerinin gerekleri; iki, askerî hâkimlerin görevde bulundukları
komutanlıkla olan ilişkileri Anayasa’dan çıkarılmıştır. Ayrıca, savaş hâli
haricinde asker olmayan kişilerin askerî mahkemelerde yargılanamayacağı ilkesi
belirlenmiş ve asker kişiler tarafından askerî mahallerde işlenen bazı suçlar
ile devletin güvenliğine, anayasal düzene ve bu düzenin işleyişine ve suçlara
ait davaların adli yargıda görüleceği hususları Anayasa değişiklikleriyle
düzenlenmiştir. Avrupa İnsan Hakları Mahkemesi kararında da ifade edildiği
gibi, doğası itibarıyla Silahlı Kuvvetler mensuplarının belli hak ve
özgürlüklerine, sivillere uygulanması mümkün olmayan sınırlamalar
getirilebileceği ve bu konuda ayrık düzenlemeler yapılabileceği kabul
edilmektedir.
Gerçekten de Askerî Ceza Kanunu’yla
korunan hukuki menfaate baktığımızda, hukuk devleti ilkesine uygun olarak Türk
Silahlı Kuvvetlerinde kişi hak ve özgürlükleriyle astın ve üstün hukukunu
korumak, askerî disiplini muhafaza etmek ve suç işlenmesini önlemek şeklinde
görülmektedir. Bu nedenle genel ceza kanunlarında yer verilmeyen millî
savunmaya özgü bir kısım suçlar yönünden farklı düzenlemeler yapılması
kaçınılmazdır. 
Sayın Başkan, değerli milletvekili
arkadaşlarım; diğer yandan, 1632 sayılı Askerî Ceza Kanunu’nun bazı hükümleri
Anayasa Mahkemesinin iptal kararlarına konu olmuştur. Anayasa Mahkemesi değişik
tarihli kararlarında bazı askerî suçlar yönünden erteleme hükümlerinin
uygulanamayacağı ve kısa hapis cezasının seçenek yaptırımlara çevrilemeyeceğine
ilişkin ve hükmün açıklanmasının geri bırakılmasının bazı askerî suçlar
yönünden uygulanamayacağına ilişkin, aynı zamanda asker kişiler hakkında
statüleri devam ettiği sürece bu kanunda belirtilen denetimli serbestliğe
ilişkin hükümlerin uygulanamayacağına dair düzenlemelerin Anayasa’ya aykırı
olduğuna ve bu düzenlemelerin iptaline karar vermiştir. 
Yine, Anayasa’nın 38’inci maddesinin
değiştirilmesiyle ölüm cezası verilemeyeceğine dair düzenleme
gerçekleştirilmiştir. Anayasa’da yapılan bu değişiklikler neticesinde, Askerî
Ceza Kanunu’nda yer alan ölüm cezasına ilişkin hükümler Anayasa’ya aykırı hâle
gelmiştir. 
Yine, Anayasa’nın 145’inci maddesi,
2010 tarihli Anayasa değişikliğiyle değiştirilmek suretiyle devletin
güvenliğine, anayasal düzene ve bu düzenin işleyişine ait davaların her hâlde
adliye mahkemelerinde görüleceği hüküm altına alınmıştır. Bütün bu gelişmeler
1632 sayılı Askerî Ceza Kanunu’nda bazı değişiklikler yapılmasını zorunlu hâle
getirmiştir. Adalet Komisyonumuzun kabul ettiği tasarıyla, bir; Askerî Ceza
Kanunu’nun erteleme ve kısa süreli hapis cezasına, seçenek yaptırımlara
çevrilme hükümlerinin askerî suçlar için uygulanmayacağına ait kanun maddesi
Anayasa Mahkemesinin iptal kararındaki gerekçeler doğrultusunda orantılı
şekilde düzenlemeye konu edilmiştir. İki: Kanunlarda bulunmasına rağmen, hiçbir
kanunda tarifi bulunmayan sırf askerî suçun tanımı yapılmıştır. Üç: Ölüm cezası
kaldırılmış, yerine ağırlaştırılmış müebbet hapis cezası öngörülmüştür. Dört:
Zaman aşımı hükümleri Türk Ceza Kanunu’yla uyumlu hâle getirilmiştir. 
Sayın Başkan, değerli milletvekili
arkadaşlarım; ayrıca, Anayasa Mahkemesi tarafından 3053 sayılı Kanun’un birçok
hükmü de iptal edilmiştir. Bunlardan askerî mahkemelerin görev alanını
düzenleyen “askerî mahallerde” ibaresi iptal edilmiştir ve yine müşterek
işlenen suçlarda yargılamayı düzenleyen 12’nci madde de iptal konusu
edilmiştir. Bu nedenle Komisyonumuz 353 sayılı Kanun’da değişiklik yapan
tasarıyı da bu hâliyle kabul etmiştir. Buna göre, askerî mahkemelerin
kuruluşunun, askerî birliklerin teşkilat yapıları ve bulundukları coğrafi durum
ile iş yoğunluğu göz önünde tutulmak suretiyle yapılması öngörülmüştür. Askerî
mahkemelerin görev alanı Anayasa değişiklikleri doğrultusunda tasarıyla yeniden
düzenlenmiştir. Hükmün açıklanmasının geri bırakılması hükümleri Anayasa
Mahkemesinin iptal kararı doğrultusunda tasarıda orantılı olarak
düzenlenmiştir. 
Değerli arkadaşlarım, tasarının en
önemli maddelerinden olan ve Adalet Komisyonumuzda da en çok tartışılan husus:
Tasarıyla, bağımsız ve kararları yargı denetimine açık bir Askerî Hâkimler
Kurulu oluşturulmaktadır. Bu kurul mahkemelerin bağımsızlığı ve hâkimlik
teminatı esaslarına göre çalışacak bir kurul olup bağımsız bir kuruldur. Bu
kurulun görevleri: Askerî hâkimlerin disiplin soruşturmaları ve bu
soruşturmalar sonunda verilebilecek disiplin cezaları konusunda bu kurul
yetkili olacaktır. Ayrıca, kurul, mesleğe kabul, atama, nakil, izin, birinci sınıfa
ayırma, birinci sınıfta olma, görevden uzaklaştırma gibi konularda yetki ve
görevlere sahip olacaktır. 
Tasarının 32’nci maddesinde düzenlenen
Askerî Hâkimler Kurulu, Millî Savunma Bakanı ile Millî Savunma Bakanının
teklifi ve Başbakanın onayıyla birinci sınıf askerî hâkimlerin arasından
seçilen 4 üyeden oluşacaktır.
Tasarının 9’uncu maddesi askerî
hâkimlere uygulanacak disiplin cezalarını, 10’uncu maddesi disiplin cezalarına
ilişkin usul ve esaslar ile yargı yolunu, 11’inci maddesi de askerî hâkimlere
ait görevden uzaklaştırmaya ilişkin esasları düzenlemektedir. 
Sayın Başkan, değerli milletvekili
arkadaşlarım; tasarı tümüyle ele alındığında esasen tasarının Anayasa
değişiklikleri, Anayasa Mahkemesinin iptal kararları ve Avrupa İnsan Hakları
Mahkemesi kararları doğrultusunda oluşan yasal boşlukları ortadan kaldırmak
amacıyla sivil yargıdaki kurum ve kurallara, Anayasa’mıza, evrensel hukuk
kurallarına uygun düzenlemeler yapıldığını görmekteyiz. 
Tasarının bu hâliyle hayırlı olmasını
diliyor, Genel Kurulu saygıyla selamlıyorum. (AK PARTİ sıralarından alkışlar) 
BAŞKAN – Soru-cevap işlemine geçiyorum.
Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, siz bu tasarıyla Millî
Savunma Bakanı olarak şu anda şahsınızda var olan yetkilerin bu kurula
verildiğini söylüyorsunuz ve daha demokratik olduğunu söylüyorsunuz. Ancak, bu
işin özünde, askerî hâkim ve savcıların nasıl seçildiği, gerçekten onların bu
kurul tarafından kabul edilmesi nedeniyle siz kabul edeceksiniz, onlar o kurul
kararları çerçevesinde karar verecekler, böyle kaygıları taşıyoruz. Askerî
hâkim ve savcıların kabulü nasıldır? Bunu bir açıklayabilir misiniz. 
BAŞKAN – Sayın Acar…
GÜRKUT ACAR (Antalya) – Teşekkür ederim
Sayın Başkan.
Sayın Bakan, geçen gün size telefon
açtım, aradım sizi ama maalesef, telefonumdan sonra yurt dışına çıkacağınız
bildirildiği hâlde bir daha bana dönmediniz Sayın Bakan. Ben günlerdir sizin
telefonunuzu bekliyorum. Ve konuşacağım konu da şuydu: Bu bedelli askerlikle
ilgili konuda görüşecektim sizinle ve bedelli askerlikle ilgili daha önce para
yatırmış olan insanların paralarını tamamlayamadıkları için yeni başvurularında
bu kez o paralar yok sayılarak yeniden tamamı yatırılmak üzere kendilerine
talimat verildiği öngörülmüştür. Devlet hiçbir insanın parasının üstüne
yatmamalıdır. Daha önce 30 bin lira olan bedel 18 bin liraya indirilmiştir.
(Mikrofon otomatik cihaz tarafından
kapatıldı) 
GÜRKUT ACAR (Antalya) – 15 bin lirasını
vatandaş yatırmıştır, kalan 3 bin lirayı da yatırması gerekirdi. Bu konuyu
görüşecektim ama lütfetmediniz, beni aramadınız.
BAŞKAN – Sayın Dibek…
TURGUT DİBEK (Kırklareli) – Sayın
Bakanım, şimdi, kürsüde söyleyecektim ama zaman yetmedi.
Şimdi, tasarıda bu askerî hâkim ve
savcı yardımcılıkları kaldırılıyor yani mevcut askerî hâkim ve savcı
yardımcılıkları var, şimdi, burada şöyle bir sakınca olacak mı diye bir kaygım
var: Tabii, o yardımcılıklar gereği göreve başlayan hâkimler kürsüde, orada
istihdam ediliyorlar yani kürsüde yer alıyorlar, hâkimlik yapıyorlar. Şimdi, kaldırılınca
bakıyorum, yerine bir şey koymuyoruz, koymuyorsunuz. Bu yardımcılıklar kalkınca
mesleğe ataması yapılan hâkimler hiç kürsüye gitmeden, orada yer almadan idari
görevlere atanabilirler gibi bir durum da var yani bu bir sıkıntı yaratmayacak
mıdır? Bunu aslında arkadaşlarımızla da konuşmaya çalıştım. Bunun yönetmelikle
düzenlenebileceği belirtildi bana ama yardımcılıkların kalkması kürsüde onların
o tecrübe sahibi olmaları, hâkimlik yapmalarını da engelleyecek midir diye bir
kaygı taşıyorum.
BAŞKAN – Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, özellikle bu kurul
tarafından verilecek olan cezalara ilişkin ben bazı görüşlerinizi öğrenmek
istiyorum. Yer değiştirme cezasıyla ilgili olarak bu cezanın verilebilmesi için
şöyle bir şey öngörülüyor: “Somut deliller elde edilmemiş olsa bile rüşvet
aldığı veya irtikapta bulunduğu kanısını uyandırmak.” Şimdi, böyle bir iddia
çok ciddi bir iddiadır Sayın Bakan. Böyle bir kanı uyanmak gerekçesiyle yer
değiştirme cezasının verilmesi doğru mudur, hukuki midir, hakkaniyete uygun
mudur?
BAŞKAN – Sayın Köktürk…
ALİ İHSAN KÖKTÜRK (Zonguldak) –
Teşekkür ediyorum Sayın Başkan.
Sayın Bakan, az önce yapmış olduğunuz
konuşmada askerî hâkimler kurulunun evrensel hukuk normlarına uygun olduğunu
söylediniz. Oysaki bu konuda Avrupa’nın hâkimlerle ilgili konseylerinin değişik
kararları var. Avrupa Konseyi Bakanlar Komitesinin hâkimlerin bağımsızlığı,
verimliliği ve rolü hakkındaki tavsiye kararında, hâkimlerin seçim ve
kariyerleri hakkında karar verecek makamların yasama ve yürütmeden bağımsız
olması, bağımsızlığının sağlanması için kurul üyelerinin yargı tarafından
seçilmesi ve çalışma usullerinin bizzat bu makamlar tarafından belirlenmesi
gerektiği belirtilmiş. Yine Avrupa Hâkimleri Danışma Konseyinin kararında da
“Kurul üyeleri yargı kökenli olsun veya olmasın aktif politika içerisinde yer
almamalı, parlamenterler, hükûmet üyeleri, idare mensupları kurulda yer
almamalı.” diyor. Avrupa Konseyinin ve Bakanlar Komitesinin bu kararlarından
haberiniz var mı Sayın Bakan?
BAŞKAN – Sayın Acar…
GÜRKUT ACAR (Antalya) – Sayın Bakanım,
deminki sözlerim yarım kaldı. Şimdi, ben şunu sormak istiyorum: Daha önce
bedelli askerlik için bedel yatırıp sonra onu karşılayamadığı için parası
devlette kalanların üstüne mi koyacaksınız yoksa onları yok sayıp yeniden para
mı talep edeceksiniz? Bu doğru bir şey olur mu? Bu durumda kaç kişi vardır
Türkiye’de? Onu sormak istiyorum. 
Bir de Jandarma teşkilatının ortadan
kaldırılması ve İçişleri Bakanlığına bağlanmasıyla ilgili bazı söylentiler var.
Bu konu çok tehlikeli bir konudur. NATO’ya bağlı olmayan tek ordumuz
Jandarmadır. Jandarmanın bu şekilde ortadan kaldırılması hangi iradenin
eseridir? Oslo’da bu konu görüşülmüş müdür? Onu soruyorum. 
Teşekkür ederim. 
BAŞKAN – Sayın Eyidoğan…
HALUK EYİDOĞAN (İstanbul) – Teşekkür
ederim. 
2012 tarihli ve 6318 sayılı Kanun’la
Askeri Hâkimler Kanunu’nda değişiklik yapılarak birinci sınıfa ayrılmada rütbe
terfi esası terk edilmiştir. Bu değişiklikle hizmete geçirilen yıl süresi esas
alınmış ve askerî hâkimlikte mesela on iki yılını dolduran ve diğer şartları da
taşıyan askerî hâkimler birinci sınıfa ayrılmaya hak kazanmıştır. Bu lehte
değişiklik de 2000 yılı öncesinde kendi istekleriyle emekli olan askerî
hâkimlere yine uygulanmamış ve sadece yine görevde olan askerî hâkimlere
uygulanmıştır. Hâlen 2000 yılı öncesinde emekli olan askerî hâkimlerin
mağduriyetleri devam etmektedir.
BAŞKAN – Sayın Bakan, buyurunuz.
MİLLÎ SAVUNMA BAKANI İSMET YILMAZ
(Sivas) – Sayın Başkanım, teşekkür ediyorum.
Önüme gelen cevaplara göre
cevaplandırmak istiyorum. Önce Sayın Yılmaz’ın “Meslekten çıkarmaya ilişkin
hüküm adil midir, hukuki midir?” diye… Tabii, kurulumuzun vermiş olduğu bütün
kararların yargı denetimine tabi olduğunu belirterek şunu söylüyorum: Bu hükmü
nereden aldık? Mevcut Hâkimler ve Savcılar Kanunu var, HSYK Kanunu; 69’uncu
maddesindeki aynı hükmü biz aldık. Dolayısıyla onlardan farklı bir hüküm
getirmedik. Yani düşündük ki mevcut bu yasa Parlamentonun süzgecinden geçmiş ve
yasalaşmış. Aynısını buraya geçirdik, ilave bir şey getirmedik. Ancak
bizimkinin diğerinden bir farklı iyi tarafı da var, yargı denetimine tabi. Bir
öncekinde, HSYK’larda böyle bir yargı denetimi de yok.
Yine, Sayın Turgut Bey’in
“Yardımcılıkların kalkması sıkıntı yaratır mı? Çünkü kürsüde görev almadan
idari işlemlere getireceksiniz…” Stajını bitiren adaylar kürsüde hâkim ve savcı
olarak görevlendirilecek, bunu yönetmelikle düzenleyeceğiz ve doğrudan idari
göreve atanmayacaktır. Ben de avukatlık yaptım. En iyi hâkimlerin de avukatlardan
gelenlerden olacağını düşünüyorum. Neden? Şundan: Masanın iki tarafını da
görmesi lazım yani hem oradan hem buradan. Dolayısıyla burada da böyle bir şey
yoktur.
Yine, Sayın Gürkut Acar, öncelikle özür
diliyorum, NATO toplantısındaydım. Döndükten sonra benim sekreterlerimin
mutlaka bana bildirmesi lazım ki, yoksa ben şu ana kadar… Veya sizin dışınızda
bir milletvekili de diyemez ki: “Sayın Bakanı aradım ama dönmedi.” Meclise olan
saygıdan, millî iradeye olan saygıdan... İlla her söylediğinizin cevabı “evet”
olacak demek değildir, “hayır” da bir cevaptır ama “hayır”ı söyleriz. 
Şimdi, bir önceki çıkarılan bedelli
yasada bedel 30 bin liraydı, iki taksitle ödeme imkânı getirmiştik. Bir taksidi
ödediler, 15 bin ancak ikinci taksidi ödemediler. Bizim arkadaşlar –işte, Hukuk
Müşavirliğimiz var, Genelkurmaydan da görüş alıyorlar- bir görüş verdiler.
Onlara bu talep geldi, Bakanlığa da: “15 bin ödemiştim, dolayısıyla da 3 bin
daha ödeyeyim de ben de bu bedelliden yararlanayım.” diye talepler vardı.
Hukuki görüş şu şekilde verildi: “Yasada böyle bir talep olmadığından, siz 18
bin lira yatırın.” diye. Ancak siz söylediniz, devlet el koymaz. Biz bir
Bakanlar Kurulu kararı çıkardık çünkü verilmemiş olan hizmetten dolayı bir
bedel alınmaz. Yani devlet bir şey alacaksa mutlaka bir hizmet vermesi lazım.
Dolayısıyla, biz bedelli askerlikten dolayı 15 bin lira ödeyip ancak üstünü
ödemediği için bedelli askerlikten yararlanamayan insanların bu parasını iade
ediyoruz. Demek ki iade edeceğiz, alacak, 3 bin lira da üzerine koyacak, geri
bize yatıracak; durum bu.
TURGUT DİBEK (Kırklareli) – Niye kulağı
tersten tutuyorsunuz Sayın Bakan?
MİLLÎ SAVUNMA BAKANI İSMET YILMAZ
(Sivas) – Ya, dediğiniz çok doğru, aynen öyle. Dedim “Niye böyle?” diye, işte,
hukukçuyum, hukuk doktoruyum… Hatta bir husus daha diyeyim, bazen bakan da her
şeye de karar vermiyor, onu da çok net söyleyeyim yani. Nasıl diyeyim? İşte,
hukuk müşavirlikleriniz var, işte, her yerden görüş geliyor, önünüze gelen
görüş şu: Diplomasının denkliği sayılmamış, askerliğini bitirmiş, tezkere de
vermişsiniz; daha sonra, bitirdikten sonra diploması iptal edildiğinden dolayı
veya sayılmadığından dolayı “Sizin askerlik süreniz eksik kaldı.” diyerek
askere çağırıyoruz. Bu insanlar diyor ki: “Bak, hiç askerlik yapmamış olanı bedelliden
yararlandırıyorsunuz. Ben ise askerliğimin bir kısmını yaptım, hiç değilse
bedelle -18 binin tamamını değil de- hepsini de ödeyeyim.” Ancak hukuk
müşavirliğinden gelen görüş… Aynen, çok net de söyledim, bana gelen yazıyı ben
de imzalamadım ama bir şekilde Millî Savunma Bakanı namına Müsteşarımız, işte,
bir şekilde cevap vermek durumunda kaldı. Doğru bir yaklaşım değil ancak bazen
hukuk müşavirliğinden gelen o görüşlere de uymak durumunda kalıyorsunuz. Yani
benim şahsi görüşüm… Haa, bunlar ne yapacaklar? İdarenin kabul etmeme
işlemlerine karşı yargıya gidecekler, yargıda da benim yapmış olduğum bu
açıklama da onlar lehine ilave bir delil olacak diyoruz. Dolayısıyla, diploması
herhangi bir şekilde denkliği kabul edilmediği için iptal olanların da bedelli
askerlik yasasından yararlanması gerektiğini söylüyorum ancak Bakanlığımdan
verilen cevap bunun karşısındadır. O, biraz önceki arkadaşlarımın söylediğinin…
TURGUT DİBEK (Kırklareli) – Yani
buradan şu çıkıyor Sayın Bakan: “Yani kurulu ben seçiyorum ama beni de
dinlemiyorlar.” 
MİLLÎ SAVUNMA BAKANI İSMET YILMAZ
(Sivas) – Yani bazen usul vardır, Vali Bey de bilir, işte, bürokrasiden gelen
arkadaşlar da bilir ki bürokrasinin de ağırlıklı eğilimine uymak
durumundasınız. 
Yine, Sayın Akagün Yılmaz’ın…
BAŞKAN – Demek ki sonsuz millî irade
yokmuş.
Buyurun.
MİLLÎ SAVUNMA BAKANI İSMET YILMAZ
(Sivas) – İşte, ne diyelim efendim? Onun için, biz diyoruz ki: Burada siyaseti
güçlendirin. Bakan size hesap verir, yanlış yaptığında söylersiniz, vatandaşa
şikâyet edersiniz. Siz bürokratı kime şikâyet edeceksiniz?
Dilek Akagün Yılmaz’ın “Askerî
hâkimlerin savcılık kabulü nasıl oluyor?” Kuvvet komutanlıklarınca belirlenen
ihtiyaçlar çerçevesinde Millî Savunma Bakanlığı… Yani diyor ki Deniz Kuvvetleri
Komutanlığı “10 tane hâkime ihtiyacım var.”, Hava Kuvvetleri Komutanlığı “15’e
ihtiyacım var.” Dolayısıyla kuvvetlerin ve Genelkurmayın, Kara Kuvvetlerinin
talepleri dikkate alındıktan sonra Millî Savunma Bakanlığı tarafından açılan
sınavla staja kabul edilen adaylar bir yıllık staj süreleri sonunda üçlü
kararnameyle hâkim ve savcı olarak mesleğe atanıyorlar. 
Yine, Sayın Eyidoğan’ın 2010 yılından
önce meslekten ayrılmış hâkimler için düzenleme yapılması konusunda… 2010
yılında askerî hâkimlerin özlük haklarına yönelik yapılan düzenlemeler adli
yargıda olduğu gibi bu tarihten önce emekli olmuş askerlere yansıtılamamıştır. 
Başkanım, bu kadar diye düşünüyorum. 
Arz ederim. 
BAŞKAN – Peki, zamanınız vardı da…
III.-Y O K L A M
A
(CHP sıralarından bir grup milletvekili
ayağa kalktı)
ALİ RIZA ÖZTÜRK (Mersin) – Toplantı
yeter sayısı…
BAŞKAN – Evet, toplantı yeter sayısı
arayacağım. 
Tasarının tümü üzerindeki görüşmeler
tamamlanmıştır. 
Şimdi yoklama yapıyorum.
Sayın Öztürk, Sayın Dibek, Sayın
Köktürk, Sayın Yılmaz, Sayın Eyidoğan, Sayın Serindağ, Sayın Demiröz, Sayın
Acar, Sayın Küçük, Sayın Tunay, Sayın Özgümüş, Sayın Aygün, Sayın Özkan, Sayın
Özdemir, Sayın Öner, Sayın Kaptan, Sayın Ekşi, Sayın Loğoğlu, Sayın Öz, Sayın
Özgündüz…
Evet, yoklama için iki dakika süre
veriyorum ve de başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur. 
Birleşime on beş dakika ara veriyorum. 
Kapanma Saati:
17.14
ÜÇÜNCÜ OTURUM
Açılma Saati: 17.31
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 54’üncü Birleşiminin Üçüncü Oturumunu açıyorum.
III.-Y O K L A M
A
BAŞKAN - 685 sıra sayılı Kanun
Tasarısı’nın maddelerine geçilmesi oylamasından önce yapılan yoklamada toplantı
yeter sayısı bulunamamıştı. Şimdi, yoklama işlemini tekrarlayacağım.
Yoklama için iki dakika süre veriyorum
ve… 
FARUK BAL (Konya) – Bakan yok Sayın
Başkan, Bakan yok efendim.
BAŞKAN – Yoklama yapıyoruz önce, daha o
kısma geçmedik, sadece yoklama faslındayız, ondan sonraki şeyde… 
Yoklamayı başlatıyorum:
(Elektronik cihazla yoklama yapıldı) 
BAŞKAN – Toplantı yeter sayısı vardır. 
VII.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685) (Devam)
BAŞKAN – Tasarının maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir. 
685 sıra sayılı Kanun Tasarısı’nın
görüşmelerine devam edeceğiz. 
Komisyon ve Hükûmet burada. 
Şimdi birinci bölümün görüşmelerine
başlıyoruz. 
Birinci bölüm, 1 ila 25’inci maddeleri
kapsamaktadır. 
Birinci bölüm üzerinde söz isteyen
Halkların Demokratik Partisi Grubu adına, Şırnak Milletvekili Sayın Hasip
Kaplan. 
Buyurunuz. 
HDP GRUBU ADINA HASİP KAPLAN (Şırnak) –
Sayın Başkan, teşekkür ederim. 
Halkların Demokratik Partisi Grubu
adına 685 sıra sayılı Askerî Hâkimler Kanunu Tasarısı’yla ilgili söz aldım.
Hepinizi saygıyla selamlıyorum. 
Ben burada gerçekten bir şey söylemek
istiyorum. Avrupa Birliği üyelik sürecinde, müzakere sürecinde olan bir
Türkiye’de sürekli olarak bir darbe mağduriyeti edebiyatı yapıldı her seçimde.
“Darbeciler”, “Darbe yaptılar.”, “Vesayet”, “Askerî vesayet” hep bunlar
söylendi. Zaten Avrupa Birliği Kopenhag Kriterleri’ne göre, silahlı güçlerin
sivil otoritenin emrinde olması gerekiyor, doğru olan bu. Ama her nedense
Türkiye’de Genelkurmay Başkanı, Millî Savunma Bakanına bağlı olacağına
Başbakana bağlı. 
Şimdi, dikkat edin, Genelkurmay
Başkanı, Başbakana bağlı olduğu için Millî Savunma Bakanı, Genelkurmay
başkanlarının katıldığı toplantılara katılamıyor Bakan olarak. Başbakan da,
dikkat edin, bu toplantılara katılmıyor çünkü Başbakan düzeyinde toplantıları
yok, bu, bir boyutu. 
İkinci boyutu da şudur: Ben, 80’li
yıllarda genç bir avukat iken -353 sayılı- askerî mahkemelerin kuruluşuyla
ilgili bir kitap çalışmasında yer aldım. Sonra askerî darbe oldu. 1402 sayılı
Sıkıyönetim Kanunu uyarınca askerî mahkemelerin işleyişi, çalışması ve çok
tartışmalar oldu. İşte, hukukçu olmayan subay hâkimler vardı hatırlarsınız,
disiplin hâkimi ama subay hâkimler de mahkeme başkanlığı yapardı. Sonra Anayasa
Mahkemesince bu iptal edildi, hatta sonra Avrupa İnsan Hakları Mahkemesine
gitti, orada da iptal edildi, hatta devlet güvenlik mahkemelerindeki askerî
yargıç konusu da ihlal sayıldığı için, koalisyon hükûmetleri döneminde -Sayın
Bal hatırlarlar o dönemi- DGM’lerdeki asker üye nedeniyle mahkûmiyet kararı
çıkınca asker üye de DGM’lerden çıkarıldı, sonra DGM’ler kapandı, ÖYM’ler geldi
falan filan. 
Şimdi, Allah aşkına, bu manzara
karşısında Hükûmet bize öyle bir taslakla geliyor ki askerin vesayetini kendisi
devralıyor. Yani sözde, askerin üstünde vesayet kuracak ama değil, yürütmenin
yargı üzerindeki vesayetini kurmak için Anayasa Mahkemesinin kararını baypas
ediyor.
Şimdi bu kanunu geçirdiğiniz zaman
bütün askerî yargıçların, savcıların Millî Savunma Bakanını gördüğü zaman
yapması gereken bir tek şey var, üniformalı olunca, esas duruşa geçip “Sivas;
emret komutanım!” Hani çekiyoruz ya askerde, yaptınız hepiniz bunu değil mi?
Askerî yargıçların ve savcıların Millî Savunma Bakanını gördüğü zaman, işte
“Ahmet Ay, Sivas; emret komutanım!” diye durması lazım. Niye? Çünkü Askerî
Hâkim Kurulunun 4 üyesini Sayın Savunma Bakanı atayacak. Yetmedi, kendisi de
Başkan. Bundan daha ötesi var mı? Arkadaşlar, bu, hangi hukukta var ya? 
Şimdi, benim anlamadığım bir çelişkiyi
daha söyleyeyim size: Mademki Millî Savunma Bakanı, Askerî Hâkimler Kuruluna 4
tane üye atıyor, bir de kendisi Başkan, 5. Bu kadar kıymetli, takdirli
komutanlar, hâkimler, savcılar, asker, hepsi Millî Savunma Bakanının emrinde
ama soruşturma iznine geldiği zaman -dikkat edin- Genelkurmay Başkanı ve kuvvet
komutanlarının soruşturma iznini Başbakan verecek, Jandarma Genel Komutanı ve
Sahil Güvenlikle ilgili soruşturma iznini İçişleri Bakanı verecek, geri
kalan personel ve memurun soruşturma iznini de Sayın Savunma Bakanı verecek.
Bu, ne yaman çelişkidir arkadaşlar? Hem mahkemenin hem Askerî Hâkimler
Kurulunun Başkanı olacak hem bütün hâkimler, savcılar ondan korkacak hem
sicilleri, liyakatleri, terfileri, disiplinleri Sayın Bakanın elinde olacak,
sonra sadece kışladaki patates soyan personelin soruşturma izni için Bakana
gideceksiniz, bu ne? Şimdi, Bakanın fiyakası bu kadar da çizilmez ki, arkadaş,
bu da yapılmaz ki yani ne yapıyorsunuz? 
Bu hukuk, bu bürokratlarınız bu
yasaları düzenlerken, getirirken bunun ayarını bilmez mi yani? Madem bu kadar
kudretli bir bakan olacak, kurulun başkanı olacak, soruşturma izninde niye
memurların, personelin, yok şoförün, araç getirenin, levazımcısının, onların,
lojistik bilmem ne elemanının iznini veriyorsunuz? İçişleri Bakanı, valiye,
jandarma kolluğuna ve sahil güvenliğe, zaten polis onda; Başbakana Genelkurmay
ve kuvvet komutanlarının iznini vereceksiniz… Peki ya, Başbakan ve Hükûmet bu
kuvvet komutanlarıyla beraber suç işlerse ne olacak, onların iznini kim
verecek? Bu Meclis verecek, değil mi? Bu Meclis verecek Anayasa 100’e göre
soruşturma. Yolsuzluk dosyalarında gördünüz, verdi mi? Vermedi. Yani, bir şey
var. Sizi anlayamıyoruz, sizi anlamakta zorluk çekiyoruz, diyorsunuz ki: “Bu
seçim, başkanlık sistemi ile şimdiki sistem arasında geçecek.” Mademki başkanlık
yarışıdır, kuvvetler ayrılığı var -yargı, yürütme, yasama; bunun tarihsel adı
var, Montesquieu’ye kadar gidebilirsiniz- şimdi, niye bu kuvvetler ayrılığını
güçler birliğine çeviriyorsunuz? Zaten Mecliste çoğunluksunuz, yasama; hükûmet
sizden çıkıyor, yürütme; kalıyor yargı, yargıyı da bu şekilde, HSYK’yı da
Adalet Bakanlığının emrine aldınız, Askerî Hâkimler Kurulunu da Savunma
Bakanının emrine aldınız. E, bunun adı demokrasiyse yani kusura bakmayın, size
bu demokrasi dersini kim anlatıyor, kim sizi bu dersten geçirdi? Onu iyi
öğrenmek lazım. 
Şimdi, yargı birliği, demokratik
ülkelerde geçer kuraldır. Askerî suçlar, özel mahkemeler olabilir ama
getirirsiniz, Yargıtayın bir dairesinin içinde bu özellikli suçlarla ilgili bir
daire olabilir, askerin içinde disiplin mahkemeleri olabilir, o, ayrı bir
konudur ama askerî yargıyı ayrı koyamazsınız, koyduğunuz zaman yargı birliğini
dağıtırsınız. Ondan sonra da -Millî Savunma Bakanı ezkaza şimdi hukukçu-
Yılmaz’ı nerede bulacaksınız? Ne savunma bakanları gördük, geldi geçti. Her
zaman da hukukçu bir bakan başlarında olmaz demek istiyorum. 
Şimdi, farz edin, Suriye’de IŞİD,
Türkiye’ye saldırdı ve olağanüstü bir durum oldu ve Meclis sıkıyönetim kararı
aldı, olağanüstü hâl kararı aldı. Ne olacak şimdi? Başbakan ne olacak?
Sıkıyönetim komutanı olacak arkadaşlar. Niye? Çünkü komutanların soruşturma
izni ondan geçiyor. Düşünün ki bir hükûmetin başbakanı sıkıyönetim komutanı
oluyor. Eskiden kuvvet komutanları vardı, üstlerinde de Genelkurmay vardı.
Bunların hepsinin soruşturma izni mahkemede kime geçiyor? Hükümete, Başbakan ve
bakanlara, onlara devredilmiş olacak. 
Şimdi, buradan hemen şuna geçmek
istiyorum: Şimdi, sivil denetim değil bunun adı. Buna, kusura bakmayın, sivil
denetim denmez. Buna bal gibi “Askerî yargıyı da, savcıyı da, herkesi de
kendime bağlıyorum.” denir. Ya, onu kendinize bağlayacağınıza yargıyı bağımsız
kılın, yargı bağımsız olsun, yargının birliğini sağlayın. Askerî Yargıtay
olmasın, askerî mahkemeler Genelkurmay mahkemesi gibi Roboski’de katliam yapan
komutanları rahatlıkla soruşturabilsin. İşte, özel yetkili savcının, özel
yetkili mahkemenin takipsizlik kararı, görevsizlik kararı verdiği, Genelkurmaya
gönderdiği Roboski davasında olduğu gibi artık savcılara kadar kimse
yorulmayacak. Sadece, Başbakan kuvvet komutanıysa -ki Roboski’de Genelkurmay
Başkanı vardı- çıkıp diyecek ki: “İzin vermiyorum arkadaş. Topluca katliam
olmuş, uçak, bombaları indirmiş, ben size izin vermiyorum.” Yani, Meclis
komisyonuna da gerek yok, soruşturmalara da gerek yok, hâkime de gerek yok,
savcıya da gerek yok. Davutoğlu’nun ağzından çıkacak, olacak kanun. Bu kanunla
ancak siz kanun çalabilirsiniz! Bu kanun farklı kanun olur, o, başka bir
kanundur. Bu kanundan da siz kâr, halk kâr sağlamaz.
Teşekkür ederim. (HDP sıralarından
alkışlar) 
BAŞKAN – Teşekkür ederim.
Cumhuriyet Halk Partisi Grubu adına
Uşak Milletvekili Sayın Dilek Akagün Yılmaz.
Buyurunuz. (CHP sıralarından alkışlar) 
CHP GRUBU ADINA DİLEK AKAGÜN YILMAZ
(Uşak) – Sayın Başkan, sayın milletvekilleri; 685 sıra sayılı Askeri Hakimler
Kanunu Tasarısı’nın birinci bölümü üzerinde Cumhuriyet Halk Partisi adına söz
almış bulunuyorum. Görüşlerimizi burada bildireceğiz.
Şimdi, bu tasarı hazırlanırken
-notlarına baktığımızda- Anayasa Mahkemesinin iki iptal kararının olduğunu
görüyoruz. Birisi, Millî Savunma Bakanının askerî hâkimlerle ilgili disiplin
cezaları veremeyeceğine ilişkin. Bunun askerî hâkimlerin hâkimlik teminatı ve
bağımsızlığına aykırı olduğuna dair bir Anayasa Mahkemesi kararı var. Bu, biraz
önce de arkadaşlarımızın söylediği gibi Anayasa Mahkemesinin bu iptal kararı
dolanılarak yeniden konulmuş oluyor bu tasarıya. Nasıl dolanılarak konulmuş
oluyor? Millî Savunma Bakanı vermeyecek ama Millî Savunma Bakanının atadığı,
daha doğrusu, önerdiği ve Başbakanın atadığı, yine yürütmenin etkisinin,
ağırlığının olduğu Askerî Hâkimler Kurulu tarafından bu cezalar verilecek,
tayinler, atamalar, nakiller, cezalar, hepsi verilecek. Bu, şimdi, Anayasa
Mahkemesinin iptal kararına uyulmuş anlamına mı geliyor?
Şimdi, bununla
beraber, bu tasarıyla beraber askerî hâkimlerin bağımsız ve tarafsız karar
vermeleri mümkün olmayacak. Bundan sonra askerî hâkimler, belli makamlara
yükselebilmek için siyasilere daha yakın davranmak durumunda kalacaklar.
İktidar, siyasi amaçlar uğruna aynı sivil yargı gibi askerî yargıyı da
mahvedecek, öyle görünüyor. Bugüne kadar Türkiye’de hep yargının iki
başlılıktan kurtarılması, askerî yargının bir uzmanlık mahkemesi olarak sivil
yargının içine dâhil edilmesi, askerî yargıçların üniforma giymemesi gibi
ihtiyaçlardan bahsedilmiştir. Oysa bu tasarı, askerî mahkemeleri askerî
komutanlıkların etkisinden kurtarırken siyasilerin etkisi altına sokmuştur.
İktidar gerçekten askerî yargı hakkında olumlu bir şey yapmak isteseydi bu
yönde bir adım atması gerekirdi ama bunu yapmamıştır. Hükûmet şöyle demek
istemektedir: “Benim kontrolümde olsun da nasıl olursa olsun, Anayasa Mahkemesi
kararlarını da yok sayarım.”
Şimdi, biraz önce ben Sayın Bakana şunu
sordum, dedim ki: Sayın Bakan, siz diğer ülkelerden örnekler verdiniz, diğer
ülkelerde de bu kurulları yine bakanların atadığından bahsettiniz, bunun
demokratik olduğunu söylediniz. Peki, diğer ülkelerde hâkim ve savcıların
mesleğe alınma koşulları nedir, bizim ülkemizde nedir? Şimdi, eğer, siz, askerî
hâkim ve savcıları da, normal sivil yargıç ve savcıları da bakanlığın
denetimindeki bir komisyonla alıyorsanız, kendi siyasi düşüncenize uygun
insanlar olsun diyorsanız, bunlardan bağımsız bir tavır bekleyemezsiniz Sayın
Bakan. Siz, o Avrupa’daki örnekleri gösterirken oradaki o demokratik tavrı,
hâkimlerin ve savcıların seçilirkenki siyasi polemiklerin dışında gerçekten
hukukçu olmaları, gerçekten verimli ve liyakat sahibi olmalarının istendiğini
herhâlde görmezden geliyorsunuz. Asıl, hâkim ve savcıların bağımsız olması
teminatları, mesleğe alımlarından itibaren politik gerekçelerle değil,
gerçekten hukukçu olmalarına bakılarak alınmasıyla olur. Bizim hem adli
yargımızda hem askerî yargımızda ne yazık ki idarenin vesayeti, idarenin
baskısı, Hükûmetin baskısı oradan başlamaktadır. Bu ayrıntıyı, bu önemli püf
noktasını göz ardı ediyorsunuz, bunu anlatmak istiyorum. 
Bir de bu Anayasa Mahkemesinin iptal
kararlarından bir tanesi de özellikle sırf askerî suçlarla ilgili olarak erteleme,
seçenek yaptırımlara başvurma ve aynı zamanda hükmün açıklanmasının geri
bırakılması gibi bazı konuların Türk Ceza Kanunu’nda olan ve Ceza Muhakemeleri
Kanunu’nda var olan normal adli mahkûmlara, adli sanıklara uygulanan bu
düzenlemelerin Askerî Ceza Kanunu’nda olmaması nedeniyle Anayasa Mahkemesinin
iptal kararı var. Anayasa Mahkemesine iptal davası için bu sefer Cumhuriyet
Halk Partisi olarak biz gitmemişiz, bunun yerine, Askerî Yargıtayın değişik
daireleri gitmiş ve Anayasa Mahkemesi de 17/1/2013 tarihinde bu konuda
kararlarını vermiş. Nasıl kararlar vermiş, ne demiş bu konuda? Bir gerekçesine
bakarsak aslında olay çok net anlaşılacaktır. Asker ve sivil kişiler arasında
eşitsizlik yarattığı, askerlik hizmetinin özelliği, askerî disiplin ve askerî
yargının kendine mahsus özellikleri gibi soyut gerekçelerin bu ayrımı haklı
gösteremeyeceği, bu düzenlemenin mahkemelerce suça etki eden faktörlerin
yeterince değerlendirilip failin ve fiilin özelliklerini dikkate alarak
hükmolunacak cezanın kişiselleştirilmesi imkânını ortadan kaldırdığı
belirtilerek, kuralın Anayasa madde 2 ve madde 10’a yani eşitlik ilkesine
aykırı olduğu belirtilmiş ve Anayasa Mahkemesi tarafından iptal edilmiştir. 
“Ölçülülük” derken elbette askerî
cezanın ya da askerler üzerinde uygulanabilecek bazı düzenlemelerin ayrık
durumları olabilir çünkü orada belli bir disiplinin sağlanması gerekebilir,
ülke güvenliği söz konusudur ama en ufak cezalarda dahi bu şekilde ertelemenin,
seçenekli yaptırımların ve hükmün açıklanmasının ertelenmesinin ortadan
kaldırılması ya da şimdi kuşa çevrilerek tasarıya konulması yine Anayasa
Mahkemesinin iptal kararlarının hiçe sayıldığını göstermektedir. 
Ben, size şöyle kısaca örnekler vermek
istiyorum: Şimdi, çerçeve 26’ncı maddede 1632 sayılı Askerî Ceza Kanunu’nun
47’nci maddesinde değişiklik yapılıyor, ertelemeyle ilgili bir değişiklik bu.
En başta şöyle deniyor: “Türk Ceza Kanununun ertelemeye ilişkin hükümleri
burada da uygulanır.” Bu, (1)’inci fıkrası. “Ancak” deniyor, ondan sonra “ayrık
hüküm” denilerek asıl olması gereken şey burada ortadan kaldırılmış oluyor,
kuşa çevrilmiş oluyor. Sırf askerî suçlardan dolayı yargılama sonucunda üç ay
veya daha fazla hapis cezası söz konusu olduğunda erteleme yapılamayacak. 
Peki, Türk Ceza
Kanunu’nun “Uygulanır.” denilen hükmü nedir, 51’inci madde? İki yıl ve daha az
ceza alıyorsa, veriliyorsa sanığa, daha önce üç aydan fazla cezası olmuyorsa ve
yargılama sürecinde gösterdiği pişmanlık ve tekrar suç işlemeyeceği konusunda
mahkemede kanaat olursa iki yıl altında olan cezalarda erteleme verilebiliyor.
Şimdi, Anayasa Mahkemesi iptal etmiş,
demiş ki: “Bir ölçülülük olsun burada. Sen ertelemeyi Askerî Ceza Kanunu’ndan
tamamen çıkartamazsın.” Şimdi, bir tarafta normal adliye mahkemelerinde iki
yıllık bir ceza söz konusu olduğunda erteleme olabiliyor ama askerî mahkemeler
söz konusu olduğunda Askerî Ceza Kanunu’na göre üç ay. Yani şimdi bu ölçülülük
müdür, ölçülü bir yaklaşım biçimi midir? Yine, Anayasa Mahkemesinin iptal
kararı hiçe sayılmıştır, arkasından dolanılmıştır.
Aynı şekilde, seçenek yaptırımlarla
ilgili de çerçeve 29’uncu maddede bir düzenleme yapılmakta. 1632 sayılı
Yasa’nın, yani Askerî Ceza Kanunu’yla ilgili yasanın ek madde 8’indeki uygulama
aynen şöyledir, diyor ki: “Türk Ceza Kanunu seçenek yaptırımlarındaki madde
50’ye göre aynı şekilde seçenek yaptırımlara başvurulabilir.” Yine, “ancak”
denilerek ayrık bir hüküm konuluyor: “Sırf askerî suçlardan dolayı yapılan
yargılama sonucunda netice ceza dört ay ve daha az ise o zaman seçenek
yaptırımlara başvurulabilir.” deniyor.
Şimdi, atıf yapılan Türk Ceza Kanunu
madde 50’deki bu “seçenek yaptırımlara başvurabilme” nedir arkadaşlar? Bir yıl
ve daha az süreli cezalar söz konusuysa seçenek yaptırımlara başvurulabiliyor.
Bu konuda hâkime takdir hakkı tanınıyor ama siz, askerî mahkemelerdeki
hâkimlere hiç güvenmiyorsunuz ki elini ayağını bağlıyorsunuz. Burada seçenek
yaptırımlar ne olabilir, neden bunlar olmasın? Yani bir yıllık bir süreci… Yani
bunun çok büyük bir ceza gerektiren bir suç olmaması lazım, özellikle bir yıllık
bir ceza ise, neden burada dört ay yerine bir yıllık ceza öngörülmemiştir?
Zararın giderilmesi koşuluyla, örneğin iki yıllık süreyle belli eğitim
kurumlarında çalışabilme, neden askerî mahkemelerde yargılanan sanıklara
tanınmamaktadır? 
Yine, Anayasa Mahkemesince “Eşitlik
ilkesine aykırıdır.” diye iptal edilen seçenek yaptırımlara başvurmayla ilgili
konuda askerî hâkimlerin eli ayağı bağlanmaktadır, burada da doğru bir tavır
yoktur.
Üçüncü olarak, hükmün açıklanmasının
geri bırakılması da aynı şekilde, çerçeve 39’uncu maddede bu konu düzenleniyor.
Deniliyor ki 353 sayılı Askerî Mahkemeler Kuruluşu ve Yargılama Usulü
Kanunu’nun ek madde 4’ünde, yine “231’inci madde uygulanır.”, yani “Hükmün
açıklanmasının ertelenmesi uygulanır.” İki yıla kadar cezalarda uygulanıyor,
hukukçu arkadaşların bildiği gibi, ama burada ne yapılıyor, nasıl bir düzenleme
getiriliyor? “Altı ay gibi bir ceza alırsa ancak hükmün açıklanmasının
ertelenmesi söz konusu olabilir.” deniliyor. 
Burada da yine aynı şekilde askerî
hâkimlerin takdir haklarına el konulmuş oluyor, Anayasa Mahkemesinin “Eşitlik
ilkesine aykırıdır.” diyerek iptal etmiş olduğu bu maddeler göz ardı edilmiş
oluyor. Bu konuda, her birinize, özellikle Anayasa Komisyonu üyelerine gelen
başvurular mutlaka vardır, özellikle askerî doktorluktan ayrılmak isteyen ya da
belli mesleklerde olup da askeriyeden ayrılmak isteyenlere verilen cezaların
çok ağır olduğu ve bu nedenle de onların bu seçenek yaptırımlara ya da hükmün
açıklanmasının ertelenmesine başvurulamaması nedeniyle, çok ciddi anlamda
mağdur oldukları bizlere iletilmiştir…
(Mikrofon otomatik cihaz tarafından
kapatıldı) 
DİLEK AKAGÜN YILMAZ (Devamla) – …ve
Anayasa Mahkemesinin kararları çerçevesinde de bu cezaların artırılması
gerektiğini ve Türk Ceza Kanunu’yla aynı paralelde olması gerektiğini
düşünüyorum.
Saygılar sunuyorum.
Teşekkür ederim. (CHP sıralarından
alkışlar)
BAŞKAN – Teşekkür ederim. 
Sayın milletvekilleri, şimdi söz
sırası, Milliyetçi Hareket Partisi Grubu adına Konya Milletvekili Sayın Faruk
Bal’dadır. 
Sayın Bal’ın aynı zamanda şahsı adına
da söz talebi bulunmaktadır, bu iki söz talebi birleştirilerek
kullandırılacaktır. 
Konuşma süresi on beş dakikadır.
Buyurunuz Sayın Bal. (MHP sıralarından
alkışlar)
MHP GRUBU ADINA FARUK BAL (Konya) –
Teşekkür ederim. 
Sayın Başkan, değerli milletvekilleri;
Milliyetçi Hareket Partisi adına hepinizi saygıyla selamlıyorum.
Huzurunuza getirilen kanun tasarısı
“Anayasa değişikliklerine uyum sağlamak ve Anayasa Mahkemesinin iptal
kararlarına göre askerî yargıda birtakım düzenlemeler yapmakla ilgilidir.”
gerekçesiyle geldi. Bu iki gerekçeye bakıldığında, Milliyetçi Hareket Partisi
olumlu katkılarını bununla sınırlı olmak üzere kanun tasarısına verecektir.
Ancak, bu gerekçe bahane gösterilerek AKP, Danıştaydan sonra, Yargıtaydan
sonra, Anayasa Mahkemesinden sonra, HSYK’dan sonra askerî yargıyı da
AKP’lileştirmek istiyor.
Sayın Bakanın konuşmalarında ifade
ettiği hususlara geçmeden önce… Askerî yargı Türkiye’de bir sorundur.
Sıkıyönetim mahkemeleriyle sorun olmuştur, askerî mahkemelerle sorun olmuştur,
daha sonra DGM’lerle sorun olmuştur, özel yetkili mahkemelerle sorun olmuştur.
Sonra 17-25 Aralık yolsuzluk operasyonuyla gidilen yoldan dönülmesiyle birlikte
Danıştay, Yargıtay, Anayasa Mahkemesi, HSYK’dan sonra askerî yargının da
AKP’lileştirilmesi projesiyle karşı karşıyayız.
Değerli arkadaşlarım, bu sorunun
giderilmesi için Sayın Bakanın ifade ettiği gibi Hollanda’ya gitmeye gerek yok,
İsveç’e gitmeye gerek yok, İngiltere’ye, Fransa’ya gitmeye gerek yok, bunların
hepsini hepimiz biliyoruz. Gidilecek yer AKP Genel Merkezidir. Orada, AKP Genel
Merkezinin tayin etmiş olduğu Anayasa Uzlaşma Komisyonu üyelerinin imzasıyla
askerî yargıyla ilgili AKP’nin tekliflerine bakılması yeter. Milliyetçi Hareket
Partisi de bu komisyonda bulunmuştur ve askerî yargının demokratik değerlere
uygun hâle getirilebilmesi için özgün önerilerini sunmuş ve büyük bir bölümü de
kabul edilmiştir. 
Diğer taraftan, AKP’nin Uzlaşma
Komisyonuna verdiği öneriye göre askerî yargı yok, Askerî Yüksek İdare
Mahkemesi yok, askerî Danıştay yok, askerî temyiz mahkemesi yok; sadece askerî
disiplin mahkemesi vardır, asker suçu da yok. Dolayısıyla, bir U dönüşü
yapılmıştır. Bu U dönüşünün sebebihikmetini bilmemiz lazım. Sebebihikmetini
anlayabilmek için de bu kanuna bakmak yeter. 
Şimdi, HSYK benzeri –HSYK’nın nasıl
siyasallaştırıldığını hepimiz biliyoruz- bir Askerî Hâkimler Kurulu kuruluyor.
Bu kurulun Başkanı Sayın Bakan. Bu, kabul edilebilir bir şeydir, buna bir
itirazımız yok ama üyeleri kim? Bakanın önerdiği, Başbakanın tayin ettiği
kişiler olacaktır. Değerli arkadaşlarım, buraya geldiğimizde bu yaşadığımız
olaylarla sabittir ki AKP’ye yandaş olmayan, oraya üye olamayacaktır. 
Bu kurul ne yapacak? Bu kurul, askerî
hâkimlerin özlük haklarıyla ilgili atama, nakil, terfi, izin, disiplin, geçici
görev gibi tüm yetkilerine bakacaktır. Bu kurulun gündemini sadece Bakan
belirleyebilecektir; Askerî hâkimlerle ilgili soruşturmaya sadece Bakan izin
verebilecektir. Bunun anlamı: Askerî yargı AKP’lileştirilecektir. 
Geçmişe dönüp baktığımızda,
örneklerinin birkaç tanesini sizlerle paylaşmak istiyorum. 
Bir hâkim var; bu hâkim “tweet” atıyor,
Facebook’tan yazıyor: “Seni seviyoruz RTE (Recep Tayyip Erdoğan) çünkü seni
sevmeyenler bu milleti hiç sevmedi; çünkü siyonist İsrail ve iş birlikçileri
seni sevmedi; çünkü sen bizden, milletinden biri olduğun için, Allah seni
korusun, muzaffer etsin bizim için.” diyor. Kim bu hâkim? Sayın Bakan, bu
hâkim, şimdi AKP’nin yoğun bakım ünitesi olarak çalışan sulh ceza hâkimi. Kim
bu hâkim? Bu hâkim, 17-25 yolsuzluk operasyonunda delilleri yakalayan polisleri
tutuklayan hâkim. Şimdi, AKP’nin yargı anlayışı bu. Askerî yargıda da
benzerinin olacağından kaygı duyuyoruz.
Bir başka hâkim… Bu hâkim de “Uzun yaşa
uzun adam.” diyor. Uzun adamın kim olduğunu biliyoruz, kısa adamdan belli. Bu
hâkim kim? Bu hâkim de yargıda kumpas kuran bir hâkim; 17-25 yolsuzluk
operasyonlarında delilleri elde etmiş olan polislerle ilgili işleme bakan,
soruşturmaya bakan ve o kumpasta “Kaç İsmail, kaç!” söylemiyle dillere düşen bir
hâkim. Böyle bir hâkimin askerî yargıya yansımasından korkmaktayız. 
Başka örneklerini vereyim: Baro başkanı
sıfatıyla seçimlerde gösterdiği üstün başarıdan, AKP’ye hizmet başarısından
dolayı AKP Kayseri İl Başkanının teşekkürüne mazhar olan bir avukat HSYK’ya üye
seçildi. Bu, işte yargının siyasallaştırılmasıdır. Bir başka örnek: Pendik
Kadın Kolları Başkanınız -AKP’nin- Pendik Belediye Meclis üyeniz HSYK’ya üye
seçildi. Sizin seçiminiz böyle olacaktır, siz böyle hâkimler oraya
getireceksiniz. 
Türk Silahlı Kuvvetleri, binlerce
yıllık tarihinde hakkı, hukuku, adaleti ve disiplini gözeterek kahramanlıklar
yapmış, çağ açmış, çağ kapatmış bir kurumdur. Bu kurumun AKP’lileştirilmesine
şiddetle ve hiddetle karşıyız, karşı olmaya devam edeceğiz. 
Değerli Başkan, sayın milletvekilleri;
Milliyetçi Hareket Partisinin Anayasa Uzlaşma Komisyonuna sunmuş olduğu önerisi
gayet makuldür ve herkes tarafından da takdirle karşılanmıştır. Elbette ki
Askerî Yargıtaya gerek yoktur, elbette ki Askerî Yüksek İdare Mahkemesine gerek
yoktur. Bunlar, normal yargıda, Yargıtayda ve Danıştayda birer daireye
dönüştürülmek suretiyle askerî işlere bakabilecek daireler olarak
oluşturulabilir. Şimdi, HSYK’sını düşünüyorsunuz Askerî Yargıtayın. Milliyetçi
Hareket Partisi Anayasa Uzlaşma Komisyonuna alternatif modeller sunmuştur.
Gelin, bu alternatif modellerle, Türk Silahlı Kuvvetlerinin hiyerarşik
yapısını, geleneklerini, teamüllerini ve disiplinini de dikkate alarak
-hepimizin Silahlı Kuvvetleri olduğuna göre, yargı da hepimizin yargısı olduğuna
göre- buna uygun müşterek bir çözüm yolu bulalım. Ama siz bunu bulamazsınız,
çünkü sizin buna ihtiyacınız var, çünkü Adalet ve Kalkınma Partisi nasıl darbe
mağduru, “Damdan düştüm, tekrar düşürecekler beni, darbe yapacaklar, suikast
yapacaklar.” gibi mağdur yaratma algı yönetimiyle oy devşirme hastalığına
yakalanmış ve bu çerçeve içerisinde Türk yargısının 2010 tarihinde belini
kırmış ise şimdi de askerî yargının belini kırmak istiyor. 
2010 yılında burada Milliyetçi Hareket
Partisi Grubu adına yaptığım konuşmada, kendi içinde denge ve denetim
organlarını ortadan kaldırmış, dengesiz ve denetimsiz bir yargı yaratıyorsunuz,
bu Jurassic Park’a benzer demiştim. Şimdi siz o noktaya geldiniz. Şimdi, siz,
2010 yılında, ortaya çıkmış olan grubun, sizin kasalarda, kutularda, bakanların
çocuklarının yatak odalarında, bakanların kollarındaki saatlerle ilgili
delilleri ortaya çıkarınca, yargının bağımsızlığı asla değil, yargının
tarafsızlığı asla değil, sadece ve sadece bu suçtan kurtulabilmek için 2014
yılında HSYK’yı siyasallaştırdınız. Daha dün yapılan seçimle Anayasa
Mahkemesini siyasallaştırdınız. Yargıtay üye sayısını çoğunluğu ele
geçirebilmek için 516’ya çıkardınız, dünyanın en obez, en şişman, en hantal
Yargıtayını yarattınız. Yine, yapılan dünkü seçimle Yargıtay Başkanlığına daha
önce Sayın Cumhurbaşkanının bir yolsuzluk olayında takipsizlik ve beraat kararı
veren bir şahsı Yargıtay Başkanı seçtiniz. Danıştay Başkanının seçiminde ve
Birinci Başkanlık Kurulunda çoğunluğu elde edebilmek için Danıştayın üye sayısını
195’e çıkardınız, çoğunluğu elde ettiniz ve orada yeni AKP yandaşı daireler
kuruyorsunuz. 16. Daire, neyi şey yapacak? Yargıtayda yeni oluşturduğunuz, 9.
Ceza Dairesinin yerine oluşturduğunuz ikinci bir 16. Daire ne iş yapacak?
Bunların bütün işi gücü, AKP’nin yolsuzluğunu ve pisliğini temizleme daireleri
olarak görev yapacaklardır. Biri idari yargıda, biri de 17-25 yolsuzluk
operasyonları ve birtakım suistimallerle ilgili. 
Yargıyı siz böyle eğip büküyorsunuz,
böyle mıncıklıyorsunuz. Günü gelecek, Sayın Bakan, değerli milletvekilleri, siz
o yargıda yargılanacaksınız. Günü gelecek, hiç kimse baki değildir, bu
koltuklar da size baki değildir, bu iktidar da baki olmayacaktır, gideceksiniz.
Firavunlar gitmiştir,
krallar gitmiştir, despotlar gitmiştir, diktatörler gitmiştir, Saddamlar
gitmiştir, siz de gideceksiniz. Gittiğiniz zaman da gelin, gök kubbede bir hoş
seda bırakın. Gelin, adınız şu iyiliklerle anılsın, hiç olmazsa yargının
işleyişiyle ilgili hayırlı bir iş yapabilin. Gelin, yolsuzluğu, hırsızlığı kapatmak
üzere, başkalarının günahı için ahiretinizi yakmayın. Gelin, haksızlık
karşısında susan dilsiz şeytanlardan olmayın. 
Değerli arkadaşlarım, işte, bu çerçeve içerisinde Milliyetçi
Hareket Partisi bu tasarıyı, bir: Evrensel değerlere aykırı bulmaktadır. Bu,
insanlığın geliştirmiş olduğu, yargının ve adaletin kutsiyetine ilişkin
evrensel değerlere aykırıdır. İki: Bu, Avrupa Birliği müktesebatına aykırıdır.
Üç: Bu, Adalet ve Kalkınma Partisinin Anayasa Komisyonuna sunmuş olduğu anayasa
teklifine aykırıdır. Dört: Bu, Anayasa’nın hâkimlerin teminatıyla ilgili,
mahkemelerin bağımsızlığı, tarafsızlığıyla ilgili ve hukuk devletiyle ilgili
ilkelerine aykırıdır. 
Bu aykırılıkların düzeltilmesi mümkün olmaz. Bu
aykırılıkların burada müzakerelerle düzeltilmesi de mümkün olmaz. Komisyona bu
tasarı iade edilsin. Elbette ki Silahlı Kuvvetlerin kendi iç disiplini
içerisindeki, hiyerarşisi içerisindeki ilkeler de gözetilerek -askerî yargı-
21’inci yüzyılın kurallarına uygun hâle gelebilecek bir mutabakatla bu tasarıyı
geçirelim diyorum. 
Değerli arkadaşlarım, tabii ki bunda ısrar edeceksiniz.
Israrın sebebini biliyorum, bu tasarıda yazılı. Diyor ki bu tasarı:
“Anayasa’daki yargının bağımsızlığı ve tarafsızlığı ve hâkimlik teminatı
ilkelerine uygun olarak Askerî Hâkimler Kurulu karar verecektir.” Bu, kâğıt
üzerinde kalacaktır. Çünkü, AKP’nin yargının bağımsızlığından anladığı, yargı
AKP’ye bağlı bir yargıdır, AKP karşıtlarına karşı da bağımsızdır. AKP’nin
yargının tarafsızlığından anladığı, AKP’ye biat eden yargı tarafsızdır, AKP’nin
karşıtlarına karşı ise elbette ki tarafsız olarak nitelendirilmektedir. AKP’nin
hâkimlik teminatından anladığı, AKP’nin söylemleriyle hüküm tesis eden, karar
veren hâkimler AKP’nin başındaki şahsiyetinin şahsi teminatı altındadır,
Anayasa’nın değil, mevzuatın değil. Dolayısıyla, hâkimliğin temelinde
tarafsızlığı ve bağımsızlığı teminat altına almış olan müessese, evrensel bir
değerdir, Avrupa Birliği müktesebatına uygundur, AKP’nin Anayasa Uzlaşma
Komisyonuna sunduğu önerilere uygundur.
Şimdi, biraz
önce örneklerini verdiğim ve burada basına düşmüş hâllerini sizlerle
paylaştığım hâkimleri nasıl tarafsız bir hâkim olarak tanımlayabilirsiniz? “Kaç
İsmail, kaç.” diyen, “Uzun yaşa uzun adam.” diyen, “Seni sevmeyenler İsrailci,
neoconcu, biz onları sevmiyoruz.” gibi gayet ideolojik, net tarafını ortaya
koyan hâkim nasıl bağımsız olabilecek? Bu hâkimler taraflıdır, bu hâkimler
bağımsız değil biat etmiştir ve bu hâkimlerin teminatı AKP’nin en tepesindeki
şahsın kişisel teminatı altındadır. Dolayısıyla, AKP’nin öngördüğü böyle bir
yargı, büyük Türk milleti adına yargı yetkisini kullanabilecek bir yargı
değildir. Bunlar, ancak, AKP adına yargı yetkisini kullanan AKP’lileştirilmiş
kişilerdir. Askerî Yüksek İdare Mahkemesinin, Askerî Yargıtayın ve diğer askerî
yargı kuruluşlarının da AKP’lileştirilmesine Milliyetçi Hareket Partisi olarak
karşıyız. 
(Mikrofon
otomatik cihaz tarafından kapatıldı) 
FARUK BAL
(Devamla) - Bu kanunun bu bölümlerine olan itirazlarımız Anayasa’ya aykırılık
önergeleri sunularak tekrar yüce Meclisin huzuruna getirilecektir ve önümüzdeki
süreç içerisinde de gerçekten bağımsız, gerçekten tarafsız bir yargıya kavuşmak
ümidiyle hepinizi saygıyla selamlıyorum. (MHP sıralarından alkışlar) 
BAŞKAN – Teşekkür ederim Sayın Bal.
Şahıslar adına son söz, Denizli
Milletvekili Sayın Bilal Uçar’a ait. 
Buyurunuz. (AK PARTİ sıralarından
alkışlar) 
BİLAL UÇAR (Denizli) – Sayın Başkan,
değerli milletvekilleri; 685 sıra sayılı Askeri Hakimler Kanunu hakkında şahsım
adına söz aldım. Bu vesileyle Genel Kurulu saygıyla selamlıyorum. 
Tarihten günümüze her devlet, varlığını
korumak için orduya ihtiyaç duymuştur. Türk milleti, tarihte, güçlü orduları
sayesinde dünya tarihine damga vurmuş, cihan devletleri kurmuştur. Son yüzyılda
gerek Çanakkale’de gerekse Kurtuluş Savaşı’nda destansı bir mücadele örneği
veren Türk Silahlı Kuvvetleri, bağımsız Türkiye Cumhuriyeti’nin kuruluşunun
temelini oluşturmuştur. Türk Silahlı Kuvvetlerinin Anayasa’nın 117’nci
maddesine dayanarak 211 sayılı Kanun’un 35’inci maddesinde görevleri
belirlenmiştir. Bu vazifelerin yerine getirilmesi Silahlı Kuvvetlerle ilgili
farklı düzenlemeler yapılmasını zorunlu kılmaktadır.
Askerî Ceza Kanunu’nun ancak belirli
bir durumda bulunan kimseleri ilgilendirmesi ve genel olarak koruduğu hukuki
menfaatin hukuk devleti ilkesine uygun olarak Türk Silahlı Kuvvetlerinde kişi
hak ve özgürlükleri ile astın ve üstün hukukunu korumak, askerî disiplini
muhafaza etmek ve suç işlenmesini önlemek olması nedeniyle, genel ceza
kanunlarında yer verilmeyen millî savunmaya özgü bir kısım suçlar yönünden
farklı düzenlemeler ihtiva etmesi de kaçınılmazdır. 
Avrupa Birliği üyelik süreci kapsamında
gerçekleştirilen birçok hukuki düzenleme, adli ve idari yargıyı etkilediği
gibi, Anayasa’nın 145’inci maddesinde düzenlenen askerî yargıyı da
etkilemiştir. Bu bağlamda, Anayasa’nın askerî yargı ile ilgili bazı
maddelerinde önemli değişiklikler yapılmıştır. Bu uyum değişiklerinin yanı
sıra, Askerî Ceza Kanunu’nun bazı hükümleri Anayasa Mahkemesinin iptal
kararlarına konu olmuştur. Bu iptaller ile özellikle disiplin ve ast-üst
ilişkileri gibi konularda ciddi boşluklar oluşmuştur. Bu gelişmeler askerî ceza
kanunlarında bazı değişiklikler yapılmasını zorunlu hâle getirmiştir. 
Bu tasarıyla, günün şartlarına uygun
olarak, askerî mahkemelerin kuruluşunun, askerî birliklerin teşkilat yapıları
ve bulundukları yerlerin coğrafi durumu ile mahkemelerin iş yoğunluğu göz
önünde tutulmak suretiyle yeniden yapılandırılması öngörülmektedir. 
353 sayılı Kanun’da yapılacak
değişiklikle, hükmün açıklanmasının geri bırakılması hükümlerinin askerî suçlar
için uygulanmayacağı yönündeki kanun maddelerinin Anayasa Mahkemesince iptali
sonrasında oluşan disiplin zafiyetini gidermek amacıyla, Anayasa Mahkemesinin
iptal kararındaki gerekçeler doğrultusunda orantılı düzenlemeler yapılmıştır. 
Yine, 353 sayılı Kanun’da yapılacak
değişikliklerle, asker kişilerin askerî mahkemelerin yargı yetkisine tabi bir
suçu asker olmayan kişilerle iştirak hâlinde işlenmesi durumunda yargılamanın,
asker kişiler için askerî yargıda, asker olmayan kişiler içinse adli yargıda
yapılacağı öngörülmüştür. 
Askerî hâkimlerin disiplin
soruşturmaları ile bu soruşturmalar sonunda verilebilecek disiplin cezaları ve
bu cezaların, mahkemelerin bağımsızlığı ve hâkimlik teminatı esaslarına göre bağımsız
bir kurul tarafından verilmesi gerekmektedir. Bu gereklilikten yola çıkılarak,
357 sayılı Kanun’da yapılacak değişiklikle, askerî mahkemelerin bağımsızlığı ve
hâkimlik teminatı esaslarına göre, bağımsız ve kararları yargı denetimine açık
bir Askerî Hâkimler Kurulu kurulmuş, askerî hâkimlerin Genelkurmay
Başkanlığınca ihtiyaç görülecek uluslararası karargâh, kurum, kuruluş ve
benzeri yurt dışı görev yerleri ile uluslararası mahkeme ve kuruluşlarda ve
yurt dışı geçici görev yerlerinde görevlendirilebilmelerine imkân tanıyacak
düzenlemeler yapılmıştır. 
Bu kanun tasarısının hayırlı olmasını
dileyerek Genel Kurulu saygıyla selamlıyorum. (AK PARTİ sıralarından alkışlar) 
BAŞKAN - Teşekkür ederim. 
685 sıra sayılı Kanun Tasarısı’nın
birinci bölümünün görüşmelerinin devamı hususunda İç Tüzük’ün 72’nci maddesine
göre verilmiş bir önerge vardır, önergeyi okutuyorum:
Türkiye Büyük
Millet Meclisi Başkanlığına
İçtüzüğün 72. Maddesi uyarınca,
görüşülmekte olan 685 Sıra Sayılı Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısının 1. bölümü üzerindeki görüşmelerin
devam ettirilmesini arz ve talep ederiz.
 Mehmet Akif Hamzaçebi Turgut
Dibek Ali İhsan Köktürk
 İstanbul Kırklareli
 Zonguldak
 Ali Serindağ Gürkut
Acar
 Gaziantep Antalya
Gerekçe:
Bu tasarının ana
unsurunu 13'üncü, 14'üncü, 15'inci ve 16'ncı Maddelerinde düzenlenmiş olan
Askeri Hakimler Kurulu (ASHK) oluşturmaktadır. Bu düzenlemeler ile askeri
yargının tümüyle siyasi iradenin kontrolüne geçmesi istenmiştir. Tasarının
özünü oluşturan ASHK düzenlemelerinin bu haliyle kabul edilmesi Anayasamızın
2'nci Maddesinde yerini bulan Cumhuriyetimizin demokratik hukuk devleti
niteliklerine yeni sorunlar çıkartacaktır. Son yıllarda AKP iktidarının sayısal
çoğunluğunu gözeterek yapmış olduğu çok sayıdaki yasa değişikleri ve bunların
uygulanması sonucunda hukuk devleti, hukukun üstünlüğü, tarafsız ve bağımsız
yargı süreçlerinde ortaya çıkan sorunlara bir yenisi bu düzenleme ile
eklenecektir.
1-  Öyle bir
yapı düşünülmüştür ki, 5 kişiden oluşacak bu kurulun başkanı Milli Savunma
Bakanı olacaktır. Kurulun diğer dört üyesini ise Başbakan; Milli Savunma
Bakanının önereceği birinci sınıf hakimler arasından seçecektir.
2-  Bu kurulun
gündemini Bakan tek başına belirleyecektir. Kurulun diğer üyelerinin gündemi
belirlemede ve kurulu toplantıya çağırmada hiçbir yetkileri yoktur.
3-  Bu kurula
Bakanın önereceği alt rütbeli askeri hakimlerin seçilmesi halinde, bu üyeler
kendilerinden kıdemli askeri hakimlerin tayin, ceza ve terfi gibi işlemlerinde
söz sahibi olacaktır. Bu durum, askeri düzeni/hiyerarşiyi olumsuz
etkileyecektir.
4-  Kurul
üyelerinin dört yıllık görev sürelerinin sonunda yeniden seçilmeleri tasarıda
hüküm altına alınmıştır. Bu da dört askeri hakim üyenin yeniden seçilmek için
kararları alırken bakanın sözünden dışarı çıkmamalarına neden olacaktır.
5-  Tasarıda
öngörülen bu Kurul oluşumu itibariyle, 2010 anayasa değişiklikleri öncesindeki
HSYK'dan dahi geriye gidiş niteliğindedir.
6-  ASHK'nın bu
yapısının; mahkemelerin bağımsızlığı ve hakimlik teminatı ilkelerine aykırılığı
göz önüne alındığında, Kurul tarafından yapılan atamalar da bu ilkelere uygun
olmayacaktır.
7-  Tasarı ile
oluşturulmak istenen bu kurul üstleneceği görevler itibariyle askeri yargıyı
istediği gibi kontrol edebilecek ve istediği gibi de düzenleyebilecektir.
8-  Anayasa Mahkemesi (04 Haziran 2014
tarihli ve 2013/82 E., 2014/100 K. sayılı) kararı ile, "askeri hakimlerin
meslekte yükselmelerini doğrudan etkileyen disiplin cezalarını verme yetkisinin
yürütme organının üyesi olan MSB'ye ait olması, yargılamanın taraflarında
askeri hakimlerin bağımsızlığı ve tarafsızlığı konusunda güvensizlik ve şüphe
uyandırabilir. Böyle bir güvensizlik ve şüphenin ortaya çıkma olasılığı…
mahkemelerin bağımsızlığı ve hakimlik teminatı ilkelerine aykırı..."
olduğu gerekçesi ile Milli Savunma Bakanının askeri hakimlere disiplin cezası
vermesine ilişkin hükmü iptal etmiştir.
9-  Mevcut kanundaki uyarma ve kınama
cezalarının MSB tarafından verilmesinin AYM tarafından iptal edilmesinden
sonra, bu cezalara ilave olarak bu Tasarı ile öngörülen (Madde/9) çok daha ağır
nitelikli (kademe ve derece ilerlemesinin durdurulması, yer değiştirme ve
meslekten çıkarma) cezaların, yargılamanın taraflarında; askeri hakimlerin
bağımsızlığı ve tarafsızlığı konusunda güvensizlik ve şüphe uyandırabilecek
yapıdaki bir (MSB ve onun seçtiği 4 üyeden oluşan) Kurul tarafından verilmesi,
hükmün hâkimlik teminatı ve mahkemelerin bağımsızlığına aykırı görülerek bir
kez daha Anayasa Mahkemesi tarafından iptaline neden olabilecektir.
Bu gerekçelerle ve kelime sınırlaması
nedeniyle önergede yer verilemeyip Muhalefet Şerhinde yazılı diğer
gerekçelerle, Tasarının 1. Bölümü üzerindeki görüşmelere devam edilmesi büyük
önem taşımaktadır.
III.- Y O K L A
M A
(CHP sıralarından bir grup milletvekili
ayağa kalktı)
MEHMET AKİF HAMZAÇEBİ (İstanbul) -
Sayın Başkan, yoklama istiyoruz.
BAŞKAN – Yoklama talebi vardır. 
Sayın Hamzaçebi, Sayın Çelebi, Sayın
Köktürk, Sayın Yılmaz, Sayın Akar, Sayın Serindağ, Sayın Yalçınkaya, Sayın
Eyidoğan, Sayın Acar, Sayın Güven, Sayın Akova, Sayın Küçük, Sayın Tunay, Sayın
Haberal, Sayın Kaptan, Sayın Aygün, Sayın Öztürk, Sayın Çıray, Sayın Aygün
–Hüseyin Aygün’den bahsediyorum bu sefer- Sayın Gök.
Yoklama için iki dakika süre veriyorum
ve yoklamayı başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı yoktur.
Birleşime on dakika ara veriyorum.
Kapanma Saati:
18.22
DÖRDÜNCÜ OTURUM
Açılma Saati: 18.33
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 54’üncü Birleşiminin Dördüncü Oturumunu açıyorum.
III.- Y O K L A
M A
BAŞKAN - İç Tüzük’ün 72’nci maddesine
göre verilen görüşmelere devam edilmesine dair önergenin oylamasından önce
istem üzerine yapılan yoklamada toplantı yeter sayısı bulunamamıştı.
Şimdi, tekrar yoklama yapacağım. 
Yoklama için iki dakika süre veriyorum
ve başlatıyorum.
BAŞKAN – Toplantı yeter sayısı vardır.
VII.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685) (Devam)
BAŞKAN - Önergeyi kabul edenler… Kabul
etmeyenler... Kabul edilmemiştir.
685 sıra sayılı Kanun Tasarısı’nın
görüşmelerine devam edeceğiz. 
Komisyon ve Hükûmet burada. 
Şimdi, Tasarı’nın birinci bölümü
üzerinde soru-cevap işlemi gerçekleştireceğiz. 
Daha önce sisteme girmiş olan Sayın
Yılmaz, Sayın Köktürk, Sayın Doğru ve Sayın Şimşek var; tekrar sisteme
girmeleri için isimlerini okudum. Şimdi, ben başlıyorum, diğer arkadaşlar da
sisteme girebilirler.
Sayın Doğru…
REŞAT DOĞRU (Tokat) – Teşekkür ederim
Sayın Başkanım.
Sayın Bakanımıza sormak isterim: Son
beş yılda Türk Silahlı Kuvvetlerinde uzman erbaş ve er olarak çalışırken ve
daha sonraki zamanlarda sözleşme yapmayıp ayrılan personel sayısı ne kadardır?
Bu personelden ne kadarı başka kurumlara memur olarak başlayabilmiştir?
Önümüzdeki zaman sürecinde Türk Silahlı Kuvvetlerinde belirli bir süre çalışmış
ve ayrılmış olanların devlet memurluğuna direkt, kadro aranmadan veyahut da boş
olan kadrolara atanmasıyla ilgili bir çalışma var mıdır? Öğrenmek istiyorum. 
Teşekkür ederim.
BAŞKAN – Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, ben, biraz önce size,
bizim askerî mahkemelerdeki hâkim ve savcıların nasıl alındığını sormuştum ama
bir de diğer ülkelerdeki örnekleri arkadaşlarımızda mutlaka vardır, onu
iletebilirseniz...
Bir de ben şunu sormak istiyorum: Bu
kumpas davalar nedeniyle Deniz Kuvvetlerinden, Hava Kuvvetlerinden ve Kara
Kuvvetlerinden pek çok yetişmiş eleman ayrıldı. Bunu, size verdiğimiz soru
önergeleriyle de siz bildirdiniz. Bunların geri dönüşleriyle ilgili, yetişmiş
elemanların geri dönüşleriyle ilgili herhangi bir girişiminiz olacak mı? Çünkü
korkutuldular, tehdit edildiler bu insanlar. Türk Silahlı Kuvvetleri yetişmiş
elemanlarını, insanlarını kaybetti. Özellikle millî projelerde çalışan insanlara
bu tehditler yapıldı. Bu konuda bir girişiminiz olacak mı?
Bir de Anayasa Mahkemesinin iptal
kararı çerçevesinde seçenek yaptırımlar, hükmün açıklanmasının ertelenmesi ve
erteleme konusunda Türk Ceza Kanunu’ndaki ve Ceza Muhakemeleri Kanunu’ndaki
uygulamaya biraz daha paralel herhangi bir düzenleme getirmeyi düşünüyor
musunuz?
BAŞKAN – Sayın Acar…
GÜRKUT ACAR (Antalya) – Teşekkür ederim
Sayın Başkan.
Sayın Bakanım, bu tasarıyla
öngördüğünüz sistemi, acaba Millî Savunma Bakanlığı kuvvet komutanlıklarından bir
görüş alarak mı yapmaktadır? Genelkurmay Başkanlığından bir görüş sormuşsunuz
ancak bunların ne kadarına itibar ettiniz? Bu Genelkurmay Başkanlığının önermiş
olduklarının ne kadarını değerlendirdiniz? Bunları merak ediyorum. 
Bir de Sayın Bakan, bu getirdiğiniz
sistemde tamamen, askerî yargıçlar sizin, Millî Savunma Bakanının âdeta emir ve
komutasına verildiğine göre, yargı yetkisinin Türk milleti adına bağımsız
mahkemelerce kullanılacağına ilişkin 9’uncu madde ihlal edilmiş olmuyor mu?
Teşekkür ederim.
BAŞKAN – Sayın Köktürk…
ALİ İHSAN KÖKTÜRK (Zonguldak) –
Teşekkür ediyorum Sayın Başkan.
Sayın Bakan, yargı bağımsızlığından söz
edebilmek için, aynı zamanda mahkemeler ve hâkimler üzerinde yetki kullanan üst
kurulların da bağımsız olması gerekir. Sivil yargı açısından bakıldığında bu
üst kurul, Hâkim ve Savcılar Yüksek Kuruludur. Şimdi, bu tasarıyla, HSYK
benzeri bir kurulu askerî yargıda oluşturmaya çalışıyorsunuz. 
Sorum şu: Sadece temsili değil, aynı
zamanda yönetimi yürütmenin bir üyesi olan Millî Savunma Bakanlığına ait olan,
gündemini dahi yürütmenin bir üyesi olan Bakanın belirlediği, yargıç üyelerinin
gündem değişikliği konusunda talepte bulunma hakkının dahi olmadığı bir askerî
yargı kurulunun yargı bağımsızlığındaki etkisi ne olacaktır? Böyle bir durumda
askerî yargı, bağımsız yargı olarak kabul edilebilir mi, yoksa tamamen bu
tasarıyla yürütmenin kontrolünde bir askerî yargı ve Türk Silahlı Kuvvetleri mi
hedeflenmektedir?
BAŞKAN – Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkanım.
Sayın Bakan, bu Ergenekon, Balyoz,
İstanbul Casusluk diye anılan davalarda Anayasa Mahkemesinin hak ihlali kararı
vermesinin üzerine yeniden yargılanma süreçleri başladı ve mahkemelerde
yargılanıyorlar bu arkadaşlarımız. Bu yargılama sürecinde yalnız mahkûmiyetleri
adli sicile işlendiği için, çok ciddi sorun yaşıyorlar. Bu konuda herhangi bir
girişimde bulunmayı düşünüyor musunuz?
Bir de, bu süreç içerisinde, tutuklu
kaldıkları süreç içerisinde zannederim özlük haklarının bir kısmını alamadılar.
Onlarla ilgili, mağduriyet gidermeyle ilgili herhangi bir düşünceniz var mıdır?
BAŞKAN – Sayın Bakan, buyurunuz.
MİLLÎ SAVUNMA BAKANI İSMET YILMAZ
(Sivas) – Teşekkür ediyorum Sayın Başkan.
Öncelikle, Sayın Doğru’nun işte son beş
yılda uzman erbaş olarak çalışmış ve ayrılan personel sayısıyla… Devlet
Personele bir sorarak -Bakanlığımızla birlikte- onun sayısını yazılı olarak
vermek isterim. 
“Başka kurumlarda ne kadarı hizmete
başladı?” Yine, “Sadece ayrılmış olanların atanmasıyla ilgili bir çalışma var
mı?” Onu biliyoruz ki böyle bir çalışma yok. 
Şundan yok: Bir problem olduğunun
farkındayız ama sayıları çok fazla. Eğer bunları alırsak doktor alınamayacak,
bunları alırsak öğretmen alamayacağız, bunları alırsak polis alamayacağız.
Dolayısıyla, devletin de her yıl bütçe yasasıyla verilen bir açıktan atama izni
var, belli bir personel alma sayısı var. Dolayısıyla da kolay bir problem değil
ama ortada da bir sorun var, bunun farkındayız. 
“Sayın Bakanım, bunun üzerine -atanması
konusunda- bir çalışma yapılmıyor ancak mevcutlarla ilgili böyle bir talep de
var, neler olabilir?” Bazı yerel belediyeler alabiliyor. Ben daha önceden
kamuda çalışırken tarihî sit alanlarının korunmasıyla ilgili güvenlik elemanı
olarak bunlar istihdam ediliyordu ancak sayı fazla olunca doldu. Böyle bir
talebi karşılayabilmek her zaman mümkün olmuyor.
Sayın Yılmaz’ın ”Askeriyeden
ayrılanların geri dönüşüne ilişkin bir çalışma var mı?” sorusu. Bir çalışmamız
yok. Genelde, herhangi bir sebeple, Silahlı Kuvvetlerden ne şekilde ayrılmış
olursa olsun bir daha tekrar Silahlı Kuvvetlere kabul edilmiyorlar.
Biliyorsunuz, milletvekilliği için de her kurumdan ayrılıp seçilemediği zaman
geri dönebilmek mümkün. Bunun iki istisnası var: Birisi yargı, birisi Silahlı
Kuvvetler. Dolayısıyla, Silahlı Kuvvetlerden hangi nedenlerle olursa olsun
ayrılan kimselerin geri dönmesi doğrultusunda bir çalışma yapmıyoruz.
Yine Sayın Acar’ın “Bu kanunla ilgili
Genelkurmay görüşü alındı mı, kuvvet komutanlıklarının?” diye sorusu. Genelde,
Millî Savunma Bakanlığımızdaki kanun çalışmaları Genelkurmay Başkanlığımızın
ihtiyaçları dikkate alınarak yapılır. Yani Millî Savunma Bakanlığında
kendiliğinden bir ihtiyaç istisnai durumlarda olmaz. Dolayısıyla Genelkurmay
Başkanlığı kuvvet komutanlarından görüşü alır, Millî Savunma Bakanlığına gelir,
bütün diğer bakanlıklara görüşe gönderilir; oralardan alınan görüşle birlikte
Bakanlar Kuruluna gider. Genelkurmay Başkanlığımızdan, diğer bakanlıklardan
gelen Bakanlar Kuruluna girer. Bakanlar Kurulunda hemen hemen bu atanma maddesi
yani üst kurul maddesi hariç geri kalanlar Genelkurmay Başkanlığımızla
mutabakat içinde olunan maddelerdir diye düşünüyorum o Hâkimler Kurulu hariç.
Orada da Bakanın yine başkanlığında olması vardı. O üyeler başka yerlerden
sayılıyordu; o uygun görülmedi Bakanlar Kurulunda. 
Yine, bir başka şey “Yargı
bağımsızlığıyla alakası üst kurullarla…” diye. Bu bir idari birim. Dolayısıyla,
idari birimin yargı bağımsızlığıyla bağlantısını kurmamak gerekir diyorum. Biz,
hâkimlerin dosya önüne geldiğinde vicdanı ile mevcut hukuk düzenini de dikkate
alarak bir karar vermesini isteriz. Öyle deniliyor, bu oraya çıkıyor. Diyelim
ki bu, hâkim Hakkâri’de olursa, dosya ne olursa olsun, hukuk düzeni ne olursa
olsun, hukuka uygun karar vermez ancak eğer İstanbul’da olursa hukuka uygun, dosya
içeriğine uygun karar verir demektir. Oysa diyoruz ki atama çünkü atama
olduğundan dolayı… 
Dolayısıyla, biraz önce de söyledim, bu
yasayla Millî Savunma Bakanlığına alınmış hiçbir yetki yok. Aksine, Millî
Savunma Bakanlığında olan bütün yetkileri hâkimlerin olduğu bir kurula atadık.
Orada da, kurul da ne? Peki, 4 tane birinci sınıf hâkimin olacağı kurul karar
verecek, Millî Savunma Bakanı da var. “Biz sizin atayacağınız hâkimlere
güvenmiyoruz.” Ama bu hâkimleri ben dışarıdan gelip atamıyorum, sivilden. Hâkim
görevini yapıyor, on iki yıl görev yapmış, masada olurken, kürsüde olurken,
yargı görevini yaparken, dosya önündeyken güveniyoruz ama “Ya, bunu bırak da
gel, idari göreve katıl.” deyince “Kusura bakma, güvenmiyoruz.” denildiğinde
ise biz de bunu pek makul görmüyoruz.
Bir başka şey, yine, sabıkalarındaki
hükümlülükle ilgili. İnfazın geri bırakılması durumunda, bu 312’nci maddede
“Yargılamanın yenilenmesi istemi hükmün infazını ertelemez. Ancak mahkeme,
infazın geri bırakılmasına veya durdurulmasına karar verir.” diye bir şey
vardır. Dolayısıyla, hukuki bir işlemdir, yargılama sonucunda ne karar
verilirse o karar doğrultusunda gerekli işlemler yapılacaktır. 
Teşekkür ediyorum.
DİLEK AKAGÜN YILMAZ (Uşak) – Diğer
ülkelerdeki hâkim, savcılar…
MİLLÎ SAVUNMA BAKANI İSMET YILMAZ
(Sivas) – Diğer ülkelere arkadaşlar baksınlar, çalışsınlar; size yazılı olarak
iletelim Sayın Yılmaz.
BAŞKAN – Teşekkür ederim.
Birinci bölüm üzerindeki görüşmeler
tamamlanmıştır.
Şimdi birinci bölümde yer alan
maddeleri, varsa o maddeler üzerindeki önerge işlemlerini yaptıktan sonra ayrı
ayrı oylarınıza sunacağım.
1’inci madde üzerinde üç önerge vardır,
sırasıyla okutup işleme alacağım. 
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 1 inci maddesinin tasarı metninden çıkarılmasını arz ve teklif
ederiz.
 İdris Baluken Gülser
Yıldırım Hasip Kaplan
 Bingöl Mardin Şırnak
 Erol Dora Hüsamettin
Zenderlioğlu Nazmi Gür
 Mardin Bitlis Van
 Demir Çelik Halil
Aksoy
 Muş Ağrı
Aynı mahiyetteki diğer önergenin imza
sahipleri:
 Turgut Dibek Ali
Rıza Öztürk Ali İhsan Köktürk
 Kırklareli Mersin Zonguldak
 Dilek Akagün Yılmaz İsa
Gök Ali Serindağ
 Uşak Mersin Gaziantep
BAŞKAN – Şimdi okutacağım önerge
Anayasa’ya aykırılık önergesidir; okutup işleme alacağım: 
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 1. maddesinin anayasaya aykırılık sebebiyle Tasarı metninden
çıkarılmasını arz ve teklif ederiz. 
 Faruk Bal Mehmet
Şandır Münir Kutluata
 Konya Mersin Sakarya
 Ali Halaman Reşat
Doğru Yusuf Halaçoğlu
 Adana Tokat Kayseri
 S. Nevzat Korkmaz
 Isparta
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Sayın Doğru, buyurunuz. (MHP
sıralarından alkışlar) 
REŞAT DOĞRU (Tokat) – Teşekkür ediyorum
Sayın Başkanım. 
Görüşülmekte olan 685 sıra sayılı Kanun
Tasarısı’nın 1’inci maddesi üzerine vermiş olduğumuz önergeyle ilgili olarak
söz almış bulunuyorum. Yüce Meclisi saygıyla selamlıyorum. 
Biz, 685 sıra sayılı Kanun Tasarısı’nın
1’inci maddesinin Anayasa’ya aykırılığı sebebiyle bu önergeyi hazırladık,
dolayısıyla yüce Meclisin takdirine sunuyoruz. 
Gerekçemizde de, bu maddeyle askerî
hâkimlerin sicil belgeleri düzenlenmekte, sicil notunun belirlenmesinde esas
alınacak hususların Millî Savunma Bakanlığı tarafından çıkarılacak yönetmelikte
belirleneceği ifade edilmekte, bu durumun askerî yargıyı yürütme organının
kontrolüne tabi kılmak, siyasallaştırılmış adli ve idari yargı gibi askerî
yargıyı da siyasallaştırma amacını taşımakta olması münasebetiyle bunun tasarı
metninden çıkarılmasını teklif ediyoruz. 
Saygıdeğer milletvekilleri, tabii,
kanunla Türk Silahlı Kuvvetleri personelinin bir kısmına bazı haklar veriliyor.
Ancak, şurası gerçektir ki askerî personelin erinden generaline kadar birçok
sorununun olmuş olduğunu görüyoruz. Bu manada da bu sorunlardan bir tanesi
-biraz önce yine Sayın Bakanımıza sormuş olduğum soruda da dile getirmeye
çalıştım- özellikle askeriyede sözleşmeli er veyahut erbaş olarak çalışırken
ayrılan insanlarla ilgilidir. Bu insanlarımız çalıştıkları süre göz önüne
alınarak devlet memurluğuna geçme hakkı kazanıyorlar, ancak kanuni bir
boşluktan dolayı da atamaları keyfiyete bırakılıyor ve bu insanlar siyasilerin
peşinde yoğun şekilde dolaşmaya başlıyorlar, “Bir yerde kadro bulacağım da
oraya atama yapılacak.” diye de ısrarlı bir şekilde takip etmeye çalışıyorlar.
Bunun doğru olmadığı kanaatindeyim çünkü bu insanları kapı kapı dolaştırarak
böyle, mağduriyetlerin giderilmesi noktasında… Yaşadıkları o sıkıntıları bir
görseniz veyahut da bir yaşamış olsanız, tahmin ediyorum ki herhâlde sizler de
aynı şeyleri düşünmüş olursunuz. Dolayısıyla, en azından belirli bir süre
çalışmış olan insanlarımıza bu yönlü olarak yatay geçişle ilgili bir hak
verilebilirse, hepsine değilse bile yani belli bir süre çalışmış, başarı
durumuna göre olmuş olan insanlarımıza bir hak verilebilirse bu insanların
mağduriyetlerini gidermiş oluruz.
Bakın, bugün
itibarıyla, bu kanun görüşülürken yine, Tokat’tan, ilçelerinden birçok değerli
hemşehrimiz bu atamadan faydalanmak istediklerini ifade ediyorlar. Bu kanunun
içerisine veyahut da başka bir kanun getirilerek, onun içerisine bir şeyler
konularak atamanın kolaylaştırılmasını bekliyorlar. Ben de buradan değerli
hemşehrilerimizin söylemlerini dile getirmeye çalışıyorum.
Tabii, bunların
yanında, ayrıca, sözleşmeli subay ve astsubayların emsal personele kıyasla
özlük haklarında çok ciddi manada farklılıklar var; bunların giderilmesi de
yine o meslek grubu tarafından isteniyor. Ayrıca, sözleşmelerinin
yenilenmesinde güvencenin olmaması da çok ciddi manada birtakım haksızlıkları
ortaya koyuyor ki bu da insan haklarına bir noktada aykırı bir hadisedir.
Çünkü, bu insanlar sağlıklı bir yaşam planlamaya çalışıyorlar ancak acaba
sözleşme tekrar onaylanabilir mi, onaylanmaz mı şeklinde de ciddi manada moral
ve motivasyonlarının düşmekte olduğunu da görüyoruz, sonucunda da psikolojik
bozukluklar geliyor. İnsanların çalışma şevkleri ve aşklarının kırılmış
olduğunu da görüyoruz. 
Bunların
yanında, muvazzafların, emekli astsubaylarımızın çok ciddi manada sorunları da
var. Astsubay okulları 2002 yılından itibaren yüksekokul seviyesine çıkarılmış
olmasına rağmen, emekli olan bu insanların hâlâ intibaklarının yapılmamış
olduğunu da görüyoruz. İntibaklarının olmamasından dolayı da emekli
askerlerimiz arasında çok ciddi manada farklılıklar oluştuğunu, hatta neredeyse
500 lira civarında bir paranın da intibakların yapılmamış olmasından dolayı
haksızlık şeklinde, başkalarına ödendiğini fakat kendilerine ödenmediği
şeklinde söylemleri var.
Bunların
yanında, Millî Savunma Bakanlığında veyahut da Türk Silahlı Kuvvetlerinde
çalışan sivil memurlarımız var. Sivil memurların da birçok sorunlarının
olduğunu söylemek mecburiyetindeyiz. Sivil memurlarımız, özellikle hukukla
ilgili çeşitli konularda sivil mahkemelerde yargılanmak istiyorlar. Ayrıca, bunların
da görevde yükselmeyle ilgili çok ciddi manada sıkıntıları var yani bu
konularda da bazı emsallerine göre iyileştirme yapmak mecburiyetindeyiz. 
Ayrıca, uzman
jandarmalar özlük haklarının yeniden düzenlenmesini istiyorlar. 
Sosyal
tesislerden bütün askerî personelin -astsubayından tutun da sivil memuruna
kadar hepsinin, emeklisiyle beraber- faydalanmak istemekte olduklarını da
söylemek istiyorum. 
Tabii, bunları söylerken şunu da ifade
etmek mecburiyetindeyiz ki Türkiye Cumhuriyeti devleti dünyanın en güzel
coğrafyasında bulunuyor; Anadolu coğrafyası herkesin gözünün üzerinde olduğu
bir coğrafyadır. İşte, bu ortamda Türk Silahlı Kuvvetlerimiz bizim göz
bebeğimizdir. Türk Silahlı Kuvvetlerinin güçlendirilmesi, onun yıpratılmaması
da hep beraber isteklerimiz içerisinde olmalıdır. 
Biz Milliyetçi Hareket Partisi olarak
ülkemizdeki son gelişmeleri çok ciddi bir şekilde kaygıyla izliyoruz.
Dolayısıyla, bu mealde etrafımıza baktığımız zaman, Türk devleti üzerinde
oynanan oyunlara bakıldığı zaman Türk Silahlı Kuvvetlerinin çok güçlü bir
konuma gelmesi gerektiği düşüncesindeyim.
Teşekkür ederim.
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Sayın milletvekilleri, şimdi okutacağım
önerge aynı mahiyette bulunduğundan önergeleri birlikte işleme alacağım,
talepleri hâlinde önerge sahiplerine ayrı ayrı söz vereceğim veya gerekçelerini
okutacağım.
Şimdi aynı mahiyetteki önergeleri
okutuyorum:
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 1. maddesinin kanun metninden çıkarılmasını arz ve teklif ederiz.
Ali Serindağ (Gaziantep) ve
arkadaşları
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 1 inci maddesinin tasarı metninden çıkarılmasını arz ve teklif
ederiz. 
Erol Dora (Mardin) ve arkadaşları
BAŞKAN – Komisyon aynı mahiyetteki
önergelere katılıyor mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan.
BAŞKAN – Hükûmet katılıyor mu?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Sayın Dora…
EROL DORA (Mardin) – Gerekçe…
BAŞKAN – Gerekçeyi okutuyorum.
Gerekçe:
Tasarıyla Millî Savunma Bakanı ile
birinci sınıf askerî hâkimler arasından seçilen dört üyeden müteşekkil Askeri
Hâkimler Kurulunun kurulması öngörülmekte olup yürütme organına mensup olan
Millî Savunma Bakanının Kurulda yer alması ve diğer kurul üyelerinin Bakanın
teklifi üzerine Başbakanın onayıyla Kurula seçilmesinin öngörülüyor olması,
yürütmenin kontrolünde bir adli kurul oluşturulması öngörülmektedir. Öngörülen
düzenlemede kurulun, mahkemelerin bağımsızlığı ve hâkimlik teminatı esaslarına
uygun olarak görev ifa etmesi mümkün değildir. Kaldı ki askeri mahkemelerin
yargı yetkisi daraltılarak sivil mahkemelerin yetki alanına sokulan uzmanlık
mahkemeleri niteliğinde bir yapıya dönüştürülmeksizin bir sivilleşmeden söz
etmek mümkün değildir. Bu nedenle işbu kanun tasarısı Anayasa'ya, kuvvetler
ayrılığı ilkesine, yargı bağımsızlığına, doğal hakim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
Katliamı gibi toplumsal bellekte önemli bir yeri olan bir olay karşısında dahi
failler bulunup yargılanmamışken, tasarıda öngörülen ve yürütmenin denetimi
altına sokulan bir yapıda bu tür katliamların faillerinin yargılanması daha
fazla bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN – Sayın Serindağ, buyurunuz.
(CHP sıralarından alkışlar)
ALİ SERİNDAĞ (Gaziantep) – Teşekkür
ederim Sayın Başkan.
Sayın Başkan, sayın milletvekilleri;
685 sıra sayılı Yasa Tasarısı’nın 1’inci maddesi üzerinde söz almış
bulunuyorum. Hepinizi saygıyla selamlıyorum. 
1’inci madde, askerî yargıçların sicil
işlemlerini düzenlemektedir. Şimdi, Sayın Bakan, ben, sözlerinizden hareketle
bazı hususları sizin dikkatinize sunmak istiyorum: Siz konuşmanızda, İsveç’te
Yargı Konseyini Parlamentonun seçtiğini söylediniz. 
MİLLÎ SAVUNMA BAKANI İSMET YILMAZ
(Sivas) – Hepsi değil… 8 tanesi… Bir kısmı yargıçların…
ALİ SERİNDAĞ (Devamla) – Söylediniz.
MİLLÎ SAVUNMA BAKANI İSMET YILMAZ
(Sivas) – Evet, söyledim.
ALİ SERİNDAĞ (Devamla) – Şimdi, keşke
İsveç’teki demokrasi kültürü, Parlamento kültürü Türkiye’de olsa da Türkiye’de
de böyle işlem yapabilsek. Siz, İsveç’te yüzde 34 almış olan bir partinin
Parlamentoda yüzde 65 çoğunluğu elde ettiğini gördünüz mü görmediniz mi? Var
mı, İsveç’te öyle bir şey görebilir misiniz? Göremezsiniz.
İkincisi: İsveç Parlamentosunda,
Anayasa Komisyonu Başkanının, Sayın Burhan Kuzu’nun, 4 sayın bakanın soruşturma
komisyonu raporuyla ilgili söylediklerini göz önüne getirirseniz, orada bir
anayasa komisyonu başkanı Sayın Kuzu’nun söylediklerini söyler mi, söylemez mi?
Ne diyor? “Oğlan bizim, kız bizim.” O zaman, biz Parlamentoyu bu şekilde, böyle
bir sözle anacaksak İsveç Parlamentosu ile bizim Parlamentoyu maalesef
karşılaştıramıyoruz. Keşke aynı demokrasi kültürü bizde olsa. Ne diyor? “Ben
deli miyim? Siyasi hayatım biter. Bazıları kankam, bazıları benim dünürüm. Deli
mi ne?” diyor. Şimdi, mealen söylüyorum, bunu hepiniz de okudunuz. Bizim
Parlamentomuzun Anayasa Komisyonu Başkanı, maalesef, böyle bir değerlendirmede
bulunuyor. 
Siz değerlendirmelerinizi keşke
ülkemizde var olan demokrasi kültürüyle ilişkilendirseniz. Siz, İsveç’te bir
başbakanın bir yargı kararı üzerine “Güçleri yetiyorsa gelsin, yıksınlar; içine
gireceğim, oturacağım.” dediğini duydunuz mu? Siz öyle bir şey tahayyül
edebilir misiniz, öyle bir şey hayal edebilir misiniz? İsveç’te öyle bir şey
olabilir mi? Olamaz. Sayın Bakan, maalesef, bizim ülkemizde bunlar var.
İsveç’te kurumlar güçlü. İsveç’te her şey tek adamın iki dudağı arasından çıkan
söze göre yapılmıyor. O nedenle, ben bunu sizin dikkatinize sunmak istedim. 
Bir başka husus, diyorsunuz ki: “Yargı
denetimi varsa buna güvenmek gerekir.” Doğru, öyle mi? Ama, yargıya güvenmeyen
sizdiniz, “Yargıda paralel yapı vardı.” diyen sizdiniz. Şimdi, siz ne
yapıyorsunuz? Yargıda kendi paralel yapınızı oluşturmaya çalışıyorsunuz ve
Silahlı Kuvvetleri de buna alet etmeye çalışıyorsunuz. Bu nedenle, bu tasarıyı
buraya sevk ederken bunların göz önünde bulundurulması lazımdı. 
Gene, başka bir konuşmanızda, daha
doğrusu konuşmanızın bir bölümünde 4482 sayılı Kanun’u örnek gösterdiniz.
Biliyorsunuz, 4482 sayılı Kanun memurların ve diğer kamu görevlilerinin
yargılanma usulünü gösteren bir kanundur. Bakın, memur. Siz yargıçları memur
statüsüne getiriyorsanız o zaman bizim söyleyecek bir şeyimiz yok zaten. O
zaman, biz ne söyleyeceğiz? Şimdi yargı bağımsızlığından nasıl bahsedeceğiz? O
nedenle, bunu da dikkatinize sunmak istedim. 
Yani, kısaca,
Sayın Bakan, siz bu yasaları değiştirmeden önce bir zihniyet değişikliğine
gitmek zorundasınız. Zihniyet değişikliği lazımdır, olması gereken odur. Siz
yasaları toplumsal bir ihtiyaçtan doğduğu için değil, AKP’nin ihtiyaçlarına
göre buraya getiriyorsunuz ve hep de yanlış yapıyorsunuz. Dikkat edin, 2010
yılı referandumuna kadar tüm Anayasa değişiklikleri bu Parlamentodan oy
birliğiyle geçmiştir, ta ki 2010 yılına kadar. Ondan sonra, artık yasalar ve
Anayasa değişikliği bir gerilim vasıtası olmaktadır diyorum, hepinize saygılar
sunuyorum.
Teşekkür ederim.

BAŞKAN –
Teşekkür ederim. 
III.- Y O K L A M A
(CHP
sıralarından bir grup milletvekili ayağa kalktı)
ALİ RIZA ÖZTÜRK
(Mersin) – Yoklama… 
BAŞKAN – Yoklama
talebi vardır. 
Sayın Dibek,
Sayın Öztürk, Sayın Köktürk, Sayın Yılmaz, Sayın Serindağ, Sayın Özgündüz, Sayın
Eyidoğan, Sayın Acar, Sayın Çam, Sayın Aygün, Sayın Küçük, Sayın Demiröz, Sayın
Işık, Sayın Değirmendereli, Sayın Onur, Sayın Karaahmetoğlu, Sayın Moroğlu,
Sayın Haberal, Sayın Akar, Sayın Bayraktutan. 
İki dakika süre
veriyorum ve başlatıyorum.
(Elektronik
cihazla yoklama yapıldı)
BAŞKAN – Toplantı yeter sayısı vardır.
VII.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685) (Devam)
BAŞKAN – Aynı mahiyetteki önergeleri
oylarınıza sunuyorum: Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 2’de üç adet önerge vardır,
sırasıyla okutup işleme alıyorum.
Üç tane oylama yapacağız, isterseniz
gitmeyin.
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 2. Maddesinin son fıkrasındaki “Askerî hâkimin” ibaresinden sonra
gelmek üzere “,” işaretinin konulmasını arz ve teklif ederiz.
 Turgut Dibek Ali
Rıza Öztürk Ali İhsan Köktürk
 Kırklareli Mersin
 Zonguldak
 Dilek Akagün Yılmaz Ömer
Süha Aldan İsa Gök
 Uşak Muğla Mersin
 Ali Özgündüz
 İstanbul
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 2 inci maddesinin tasarı metninden çıkarılmasını arz ve teklif
ederiz.
 İdris Baluken Gülser
Yıldırım Hasip Kaplan
 Bingöl Mardin Şırnak
 Erol Dora Hüsamettin
Zenderlioğlu Nazmi Gür
 Mardin Bitlis Van
 Halil
Aksoy
 Van
BAŞKAN – Şimdi okutacağım önerge
Anayasa’ya aykırılık önergesidir, okutup işleme alacağım.
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 2. Maddesinin anayasaya aykırılık sebebiyle Tasarı metninden
çıkarılmasını arz ve teklif ederiz.
 Faruk Bal Ali
Halaman Yusuf Halaçoğlu
 Konya Adana Kayseri
 Mehmet Şandır Münir
Kutluata S. Nevzat Korkmaz
 Mersin Sakarya Isparta
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan.
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Konya Milletvekili Sayın Faruk
Bal, buyurunuz. (MHP sıralarından alkışlar)
FARUK BAL (Konya) – Sayın Başkan,
değerli milletvekilleri; tasarının 2’nci maddesiyle askerî hâkimlerin sicil
notlarının nasıl düzenleneceği kanunlaştırılmak istenmektedir. Tasarının 1’inci
maddesine dönüp baktığımızda, “Sicil notunun belirlenmesine esas olacak
hususlar Millî Savunma Bakanlığı tarafından çıkarılacak yönetmelikle tespit
edilir.” diyor. Yani, Millî Savunma Bakanı siyasi bir şahsiyettir, siyasi bir
iradenin emrindedir, yürütme organı olarak o siyasi iradenin gereğini
yapacaktır. Şimdi, yargıyla ilgili böyle bir sicil notunu belirleyecek şekilde
yönetmelik çıkarma yetkisinin verilmesi hukuk devletine aykırıdır. Anayasa’nın
sicille hâkimleri korkutma, sicille hâkimleri hizaya getirme, sicille yandaş
yargı mensubu yaratma diye tanımladığımız yargının siyasallaşması için 1’inci
madde düğümü bağlamış durumdadır. 2’nci maddeyle askerî hâkimlerin sicilinin bu
şekilde düzenlenmiş olması hukuk devleti ilkesiyle de bağdaşmaz. Zaten bunun
bir Anayasa ihtiyacı olmadığını hepimiz biliyoruz tasarının genel gerekçesine
göre. Zaten bunun yargıyla ilgili, yargının bağımsızlığını, tarafsızlığını
sağlama amacıyla getirilmiş bir düzenleme olmadığını da biliyoruz. Bu, doğrudan
HSYK’dan sonra, Anayasa Mahkemesinden sonra, Yargıtay ve Danıştaydan sonra
askerî yargının ve askerî yargı marifetiyle de Türk Silahlı Kuvvetlerinin
siyasallaştırılması amacına yönelik bir tasarıdır. Bu, vahim bir sonuç doğurur.
Çünkü, bir yanda yargı olması sebebiyle, herkesin güvenebileceği bir liman
olarak, sığınabileceği bir merci olarak yargının bir siyasi partinin görüşleri
doğrultusunda şekillendirilmesi her türlü insani değere aykırıdır, evrensel
değerlere aykırıdır, peşinden gidilen Avrupa Birliği müktesebatına aykırıdır,
AKP’nin kendi öz metni olan Anayasa Uzlaşma Komisyonuna sunduğu metinlere
aykırıdır, şimdiki Anayasa’mıza aykırıdır ama diğer taraftan, başka bir şeye
aykırıdır. O da, devletler çöker, bu tabii bir şeydir. Devletlerin çöküşünde
iki tane unsur ayakta kalır ise o takdirde o devletlerin çökertilmesi içeriden
veya dışarıdan mümkün değildir. Bunlardan bir tanesi silahlı kuvvetler, diğeri
de yargı ve yargı bürokrasisidir. Tarihe bakın ve yakın tarihe bakın.
Çökertilememiş devletler var ise ya silahlı kuvvetleri çok güçlüdür ya yargısı
çok güçlüdür ancak mesele, AKP’nin devletin ayakta tutulması, onun
fonksiyonlarını ifa edebilmesi amacına yönelik bir çalışma değil. Aksine,
devletle sorunu olan bir anlayışı ile siyasi düşüncesini devlet organlarına empoze
etme anlayışı içerisinde olan AKP, maalesef böyle bir yanlışı yaparak ileride
silahlı kuvvetler açısından iç huzursuzluklara, iç çatışmalara ve bu
çatışmaların ve huzursuzlukların neticesinde de büyük patlamalara neden
olabilecek bir tohumu ekiyor. Ama siz bundan korkmuyorsunuz AKP olarak. Bülent
Arınç Bey uyarıyor, “Çok kutuplaştırdık toplumu, çok nefret söylemimiz var.”
diyor. Bizim değil, AKP’nin. Bu hayra alamet bir iş değildir. Yarın huzursuz
olan, kutuplaşmış olan ve sizden olmayanlar yani ötekileştirmiş olduklarınız
hakkını hukukta arayamazsa, hakkını adalette arayamazsa, demokratik bir çıkış
yolu bulamazsa ne olacak? Olacak gayet basittir: Herkes hakkını kendi almaya
çalışacak. Çeteleşme, mafyalaşma, sosyal çatışma, bunun etnik ve inanç bazına
dönüşmesi, işte bu sebeple olacaktır. Dolayısıyla, gittiğiniz yol, yol
değildir. Bu, ileri demokrasi değildir. Bu, kelimenin tam anlamıyla ileri
diktatörlüğün inşası için atılmış bir adımdır. Tarih sizi böyle yazacak ve
gelecek nesiller sizi böyle değerlendirecek diyor, önergemizin yüce Meclis
tarafından olumlu değerlendirileceğini ümit etmek istiyorum. (MHP sıralarından
alkışlar) 
BAŞKAN – Teşekkür ederim.
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Karar yeter sayısı
istiyorsunuz, karar yeter sayısı arayacağım.
Önergeyi oylarınıza sunuyorum: Kabul
edenler… Kabul etmeyenler… Karar yeter sayısı vardır, önerge kabul
edilmemiştir.
Diğer önergeyi okutuyorum.
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 2 inci maddesinin tasarı metninden çıkarılmasını arz ve teklif
ederiz.
Hüsamettin
Zenderlioğlu (Bitlis) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN - Sayın Kaplan, buyurunuz.
HASİP KAPLAN (Şırnak) – Teşekkür ederim
Sayın Başkan.
Sayın milletvekilleri, Türkiye’de şu an
en önemli sorun adalet sorunu. Türkiye’de adalet yok. Adaletle ilgili yapılan
son düzenlemelerin hepsi yargının bağımsızlığını ortadan kaldırmak, hem askerî
yargının hem adli sivil yargının hepsini sivil otoritenin emri altına almaktan
ibarettir. Bu da sonuç olarak, dayısı olanın, arkası olanın, iktidarın yanında
olanın korunduğu, onun dışındaki muhaliflerin, mağdurların ezdirildiği bir
durum yaratıyor. Bu, şu demek: Adaletin olmadığı bir yerde toplumsal barış
olmaz. Duverger’in meşhur sözüdür: “Adaletin olmadığı bir yerde herkes suçlu duruma
düşebilir.” Herkes düşebilir. Yani, bu yasalarla, bu çıkardıklarınızla, bu
denetimlerinizle, bu kontrollerinizle evrensel hukuku yok sayarsanız, Avrupa
İnsan Hakları Sözleşmesi’nin 6’ncı maddesini yok sayarsanız ve üstelik yok
sayarken, tahrip ederken, değiştirirken bir de oraya atıfta bulunursanız siz
askerî yargıda 6 bin askerin şüpheli ölümünde adalet bulabilir misiniz? 6 bin
kişi ölmüş. Peki, Ceylânpınar’da son öldürülen 3 askerle ilgili yargılama
konusunda, niye birdenbire kamuoyuna yansıtılan “Yok telefon geldi, yok bilmem
kişisel meseleydi, birbirini vurdular.”ın arkasından sınır görüntüleri çıktı
ortaya? Ki birileri gelmiş, orada askerleri vurmuş. Şimdi, burada da çocuğunu
askere gönderen birisinin sığınacağı bir liman yoksa ve sivil otorite
tarafından kapatılıyorsa ne yapacaksınız? Nereye sığınacaksınız? 
Anayasa Mahkemesinde görev değişikliği
oldu, ne oldu? 11 yargıç atanmıştı iktidar döneminizde, onların içinden birisi
seçildi. “Ben kuvvetler ayrılığından yanayım.” diyor. O dönemde Anayasa
Mahkemesinin 2007 kararlarını “darbeci” olarak niteliyordu. Yargıtay Başkanı
değişti, o da “Kuvvetler ayrılığından yanayım.” diyor ama gel gelelim buraya
geldiğimiz zaman bakıyoruz ki, kuvvetler birliği. Kuvvetler birliğini tek
adamın emrine verme, tek partinin emrine verme ve adaleti tamamen ortadan
kaldırma, adaletsiz bir ülke yaratma toplumun DNA’sıyla oynamak demektir
arkadaşlar. Hepimiz bunu gördük, yaşadık. Kişi güvenliği ve özgürlüğü yoksa, yaşam
hakkı tehdit altındaysa, işkence görecekse, adil yargılanma hakkı yoksa, hak
arama özgürlüğü yoksa, kişilik haklarını koruyamıyorsa, düşünce ve ifade hürriyeti
yoksa, inanç özgürlüğü yoksa, mülkiyet hakkını koruyamıyorsa, hakkını, hukukunu
arayamıyorsa, kapılara gittiği zaman kapılar kapanıyorsa karşısında ve o ülkede
adalet bittiği zaman, adaletin bittiği yerde ihkakıhak başlar. Bu, çok
tehlikelidir. İhkakıhak, her hukukçu olanın bilmesi gereken bir konudur. Bu
yargı düzenlemeleri öyle konjonktürel olarak siyasi iktidarların hesabına,
lehine yapılacak şeyler değil. Bir ülkenin adaleti evrensel hukuk kurallarına
göre şekillenir, Anayasa’nın 90’ıncı maddesi bunun için konuldu, getirirsiniz
Avrupa İnsanları Mahkemesinin ve Sözleşmesi’nin değerleri ışığında bir yargı
sistemi kurarsınız, her dört parti de buna katılırız ama maalesef bunu, bu
şekilde yok ediyorsunuz. Bunun vebali sizin boynunuzadır. 
Bunu ifade etmek için söz aldım. 
Sağ olun. 
BAŞKAN – Teşekkür ederim. 
Önergeyi oylarınıza sunuyorum: Kabul edenler…
Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 2. Maddesinin son fıkrasındaki “Askerî hâkimin” ibaresinden sonra
gelmek üzere “,” işaretinin konulmasını arz ve teklif ederiz. 
Turgut Dibek
(Kırklareli) ve arkadaşları 
BAŞKAN – Komisyon katılıyor mu? 
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Sayın Özgündüz, buyurunuz.
(CHP sıralarından alkışlar) 
ALİ ÖZGÜNDÜZ (İstanbul) – Sayın Başkan,
değerli milletvekilleri; Genel Kurulu saygıyla selamlıyorum. 
Değerli arkadaşlarım, bu yasa, genel
olarak askerî yargıyı da siyasi iktidara bağlama yasasıdır. İşin özü budur, hiç
ayrıntıya girmeye gerek yoktur. 
Anayasa Mahkemesi Başkanı seçildi,
sizin istediğiniz, iktidarın istediği bir kişi; hayırlı olsun. Yargıtay Başkanı
seçildi, yine siyasi iktidarın istediği, desteklediği bir kişi; hayırlı olsun.
Şimdi de askerî yargıyı bu yasayla birlikte yine siyasi iktidara
bağlayacaksınız. 
Burada bu kanun HSYK benzeri bir
düzenleme getiriyor Askerî Hâkimler Kurulu olarak. Hâlbuki, aslında siz
HSYK’dan şikâyetçisiniz yani 2010 değişikliğiyle birlikte 159’uncu maddeden
şikâyetçisiniz, Adalet Bakanı da şikâyetçi “Gelin düzeltelim.” derken siz buna
benzer bir düzenleme getiriyorsunuz. Niye? Çünkü oradan farklı olarak burada
kurulun başkanı Millî Savunma Bakanı, efendim, üyeleri de, 5 üyeyi de Millî
Savunma Bakanı önerecek birinci sınıf hâkimler arasından, Başbakan da
onaylayacak ve kurul olacak. Bu kurul neye karar verecek? Hâkimlerin mesleğe
alınmasına, yer değiştirmesine, cezalandırmasına, meslekten ihracına kadar bu
kurul karar verecek. Sayın Bakan, Allah aşkına, şu anda size sorsam birinci
sınıf hâkimlerden 5 tane sayın. Bilir misiniz? Bilmezsiniz, bilemezsiniz; işin
mahiyetine aykırı. Kime soracaksınız önereceğiniz bu kişileri, Genelkurmay
Başkanına mı, yoksa adli müşavire mi? Bakın, yanınızdaki asker arkadaşlar,
askerî yargıçlar, efendim, bunda sizi uyarmamış olabilirler çeşitli
mülahazalarla; bu, kesinlikle Anayasa’ya aykırıdır. Anayasa diyor ki: “Askerî
yargı organları da mahkemelerin bağımsızlığı ve hâkimlik teminatı esaslarına
göre görev yaparlar.” Siz, siyasi iktidarın bir üyesi, Millî Savunma Bakanı bu
kurulun başkanı olduğu sürece yargı bağımsızlığı yoktur. Biz hukuk fakültesine
girdiğimiz zaman bile hocalar derdi ki: Bir ülkede hâkimlerin atamasını, yer
değiştirmesini, sicilini, cezasını düzenleyen bir kurulun başında siyasi
iktidardan, hükûmetten bir kişi var ise -yani Adalet Bakanı- kurulun üyesi de
müsteşar ise burada yargı bağımsızlığından söz edilemez. Böyle denirken siz
getiriyorsunuz askerî yargıyı tamamen kendinize bağlıyorsunuz; kendinize değil
aslında, Başbakana; Başbakana da değil aslında, Cumhurbaşkanına. Başbakan
sadece orada duruyor şimdilik hiç etkisiz, yetkisiz bir eleman gibi.
Siz, şimdi, buraya önereceğiniz
kişilerle ilgili bilgiyi nereden alacaksınız Genelkurmaydan, adli müşavirlikten
almadığınız anda? Millî istihbarattan mı alacaksınız? Hakan Fidan da gitti,
yerine gelen kişi mi belirleyecek? Yani ne yapmaya çalışıyorsunuz?
Arkadaşlar, hiç o, bu, efendim, işte,
teknik ayrıntı, yok, işte, Askerî Mahkemeler Kuruluş Kanunu’nun bu maddesi var…
Bunların hepsini geçin, bunların hepsi hikâye. Bu yasa -onay verin ya da
vermeyin, ben söyleyeyim, bilin- askerî yargıyı tamamen tek kişiye bağlıyor.
Tek kişiye bağlıyor, şu anda yukarıdaki kişiye bağlıyor. Yani Başkanlık
sistemini isteyen ve Başkanlık sistemini istemesinin nedenini de “Efendim, ben
istediğim elemanla çalışmak istiyorum. Bir kamu görevlisini görevden alıyorum,
gidiyor, yargıdan karar alıp geliyor, oturuyor. Böyle bir şey olur mu?” diyen,
yani yargıyı kendisine ayak bağı olarak gören, Başkanlık sistemi böyle bir
model, padişahlık sistemini isteyen kişi askerî yargıyı da kendisine bağlıyor.
Anayasa Mahkemesi zaten tamam, Yargıtay tamam, HSYK tamam, ee, Millî Savunma
Bakanı, Başbakan konu mankeni olacak, askerî yargı da bana bağlı olacak. Yani
Allah aşkına ne yapmaya çalışıyorsunuz? Bakın, bu döner, yarın sizi vurur. 
Siz, bununla “Askerî yargı içinde bir
kısım kişileri tasfiye edeceğiz.” falan, filan… Öyle değil, arkadaşlar,
sistemin cıvatalarıyla uğraşıyorsunuz. Uğraşmayın, bunun altında kalırsınız. Bu
düzenlemelerden vazgeçin. Anayasa’ya aykırıdır, kesinlikle aykırıdır,
mahkemelerin bağımsızlığı ilkesine aykırıdır, yargı bağımsızlığı ilkesine
aykırıdır, Türkiye'nin altına imza attığı Uluslararası İnsan Hakları
Sözleşmesi’ne aykırıdır. Yarın, bu kanuna göre meslekten ihraç edilen,
cezalandırılan kişiler gidecek Avrupa İnsan Hakları Mahkemesinde Türkiye'yi
mahkûm ettirecek, şimdiden söylüyorum, uyarıyorum, kesinlikle. 
Yani siz, kendiniz, “Kendi başıma ben
kanun yaptım, Anayasa’m bu.” diyemezsiniz. Anayasa’ya göre Avrupa İnsan Hakları
Sözleşmesi iç hukuk hükmündedir ve kanunlarla, Anayasa’yla hükümlerin çatışması
hâlinde Avrupa İnsan Hakları Sözleşmesi hükümleri uygulanır. Dolayısıyla,
oradan dönecektir diyorum.
Genel Kurulu saygıyla selamlıyorum.
(CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 3’te üç adet önerge mevcuttur,
sırasıyla okutup işleme alıyorum.
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 3 üncü maddesinin tasarı metninden çıkarılmasını arz ve teklif
ederiz.
 İdris Baluken  Gülser
Yıldırım Hasip Kaplan
 Bingöl Mardin Şırnak
 Erol Dora Hüsamettin
Zenderlioğlu Nazmi Gür
 Mardin Bitlis Van
 Halil
Aksoy
 Ağrı
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 3. maddesinin kanun metninden çıkarılmasını arz ve teklif ederiz.
 Turgut Dibek Ali
Rıza Öztürk Ali İhsan Köktürk
 Kırklareli Mersin Zonguldak
 Dilek Akagün Yılmaz İsa
Gök Ali Serindağ
 Uşak Mersin Gaziantep
 Haluk Eyidoğan
 İstanbul
BAŞKAN – Şimdi okutacağım önerge
Anayasa’ya aykırılık önergesidir, okutup işleme alacağım:
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 3. maddesinin anayasaya aykırılık sebebiyle Tasarı metninden
çıkarılmasını arz ve teklif ederiz.
 Faruk Bal Ali
Halaman Mehmet Şandır
 Konya Adana Mersin
 Yusuf Halaçoğlu Münir
Kutluata S. Nevzat Korkmaz
 Kayseri Sakarya Isparta
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MUSTAFA KEMAL ŞERBETÇİOĞLU
(Bursa) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Konya Milletvekili Sayın Faruk
Bal, buyurunuz. (MHP sıralarından alkışlar)
FARUK BAL (Konya) – Sayın Başkan, değerli
milletvekilleri; Komisyonun ve Sayın Bakanın katılmadığı önergemizle ilgili
görüşlerimi açıklamak üzere huzurunuzdayım. Hepinizi saygıyla selamlıyorum.
Nasıl katılmadıklarını ben de
anlayabilmiş değilim ama benim söylediklerimi umarım sizler anlarsınız.
Şimdi, bu maddeyle, askerî hâkimlerin
birinci sınıfa ayrılması veya birinci sınıf olması işleminin askerî hâkimler
kurulunca yapılacağı düzenlenmektedir. Ancak, 1’inci maddeyle, Askerî Hâkimler
Kurulunun bu işlemine esas olmak üzere askerî hâkimlerin sicil notlarının hangi
usul ve esaslara bağlı olarak düzenleneceği Millî Savunma Bakanının çıkaracağı
yönetmeliğe bağlıydı. Yani, Millî Savunma Bakanı “Şu şu usul ve esaslar
dâhilinde askerî hâkimler birinci sınıf olur.” veya “olmaz” diye bir yönetmelik
çıkaracak, bu yönetmeliğe göre bu kurul işleyecek. Peki, bu kurul kim? Bu kurul
Sayın Bakanın başkanlığında ve Sayın Millî Savunma Bakanının önerdiği kişiler
arasından Başbakan tarafından atanan 4 kişiden müteşekkil. Yani, şimdiki
tanımıyla ifade edecek olursak AKP’nin Millî Savunma Bakanının çıkaracağı
yönetmeliğe göre AKP’nin Millî Savunma Bakanının başkanlığında, AKP’nin Millî
Savunma Bakanının önereceği 4 tane askerî hâkimin Başbakan tarafından
atanmasıyla oluşacak kurul yapacaktır. Peki, değerli arkadaşlarım, askerî
yargının bu kadar siyasallaşmış olmasının Anayasa’ya aykırı, evrensel değerlere
aykırı, Avrupa Birliği müktesebatına aykırı, AKP’nin bizzat kendi Anayasa
taslağına aykırı hâlini bir kenara bırakalım, askerî disiplin içerisinde görev
yapacak olan hâkimler ve askerî savcılar her askerî birim üzerinde çok önemli
bir otoriteye sahiptir. Her askerî birimde, her savcı isterse istediği subayın,
komutanın, efendim, yetkili kişinin mutlaka bir eksiğini bulabilir. Mesele
siyasallaştığı takdirde Silahlı Kuvvetler içerisinde hedef alınan kişiler veya
gruplar siyasallaştırılmış askerî yargı marifetiyle bertaraf edilebilir. İşte
bu tasarının en önemli tarafı Türk Silahlı Kuvvetlerinin geçmişinde ve
bugününde şimdiye kadar görülmemiş bir fitnenin yargı eliyle Silahlı
Kuvvetlerin içerisine sokulması demektir. 
Değerli arkadaşlarım, bu yanlıştır. Bu
yol, dönülmez bir yol değildir; bu yol dönülebilecek bir yoldur. Döndürecek
merci de işte Türkiye Büyük Millet Meclisidir. Ancak, burada, vicdanlarını AKP
Genel Merkezinde bırakmamış, gök kubbede hoş bir seda bırakacak bir eğilimi
maalesef göremiyoruz. Göremiyoruz, çünkü geçmişten beri şimdiye kadar yapılan
oylamalarda ortaya çıkmıştır ki sivil yargıda Danıştayından, Anayasa
Mahkemesinden, Yargıtayından, HSYK’sına kadar A’dan Z’ye siyasallaştırılmıştır.
Bu siyasallaştırmanın gerekçesi olarak da “Anayasa Mahkemesine güvenmiyorum.
Ben yargıya güvenmiyorum.” diyebilen bir Başbakanın talimatıyla yapılmıştır. O
Başbakan şimdi Cumhurbaşkanı.
17-25 yolsuzluk operasyonunda ortaya
çıkmış olan bavullarla, sırt çantalarıyla, bakan çocuklarının yatak
odalarındaki kasalardaki milyon dolarla ilgili Yüce Divana 4 bakanın sevkine
ilişkin görüşmeler yapılırken de aynı şeyi konuşmuştuk, “Anayasa Mahkemesine
güvenmiyoruz.” Anayasa Mahkemesinin 17 üyesinden çoğunluğunu bu iktidar seçmedi
mi? Kendi seçtiği yargıca güvenemeyen bir iktidarın özü, sözü şundan ibarettir:
Kendine güvenemiyor. Yolsuzluk, hırsızlık sabit, yargıya gitmekten korkuyor.
İşte, bu mantığın Türk Silahlı
Kuvvetlerine, askerî yargının da siyasallaştırılması şeklinde yansıması
önümüzdeki günlerde çok büyük ve ciddi hareketlenmelere neden olacaktır diyor,
önergemizi yüce Genel Kurulun takdirine sunuyorum. (MHP sıralarından alkışlar)
BAŞKAN – Teşekkür ederim Sayın Bal.
III.- YOKLAMA
(CHP ve MHP
sıralarından bir grup milletvekili ayağa kalktı)
MEHMET AKİF
HAMZAÇEBİ (İstanbul) – Yoklama talebimiz var Sayın Başkan.
BAŞKAN – Yoklama
talebi vardır.
Sayın Öztürk,
Sayın Hamzaçebi, Sayın Eyidoğan, Sayın Köktürk, Sayın Dibek, Sayın Acar, Sayın
Serindağ, Sayın Çam, Sayın Yüceer, Sayın Seçer, Sayın Küçük, Sayın Haberal,
Sayın Onur, Sayın Atıcı, Sayın Akar, Sayın Bayraktutan, Sayın Moroğlu, Sayın
Varlı, Sayın Bal, Sayın Halaçoğlu.
Evet, iki dakika süre veriyorum ve de
başlatıyorum.
(Elektronik cihazla yoklama yapıldı)
BAŞKAN – Sayın milletvekilleri,
toplantı yeter sayısı vardır.
VII.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir. 
Muhteremler, şimdi okutacağım iki
önerge aynı mahiyette olduğundan önergeleri birlikte işleme alacağım, talepleri
hâlinde önerge sahiplerine ayrı ayrı söz vereceğim veya gerekçelerini
okutacağım. 
Şimdi aynı mahiyetteki önergeleri
okutuyorum: 
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 3. maddesinin kanun metninden çıkarılmasını arz ve teklif ederiz.
Haluk Eyidoğan
(İstanbul) ve arkadaşları
Aynı mahiyetteki diğer önerge imza
sahipleri: 
İdris Baluken
(Bingöl) ve arkadaşları
BAŞKAN – Komisyon, katılıyor musunuz? 
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz. 
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım. 
BAŞKAN – Sayın Kaplan, buyurunuz. 
HASİP KAPLAN (Şırnak) – Şimdi, bu
yasayı kim düzenledi diye merak ediyorum. Bakın, 2’nci maddeyi demin okudunuz
değil mi? Sicil, terfi… Hâkimlerin, askerî hâkim ve savcıların sicil ve
terfileri nasıl yapılacağı burada yazıyor. Geçtiğimiz maddede, çok açık bir
şekilde, askerî hâkimlerin sicilleri için “Mesleki sicil notları; Askerî
mahkemelerde görevli askerî hâkimler için Askerî Yargıtay daireleri ve daireler
kurulunca…” diyor. Savcılar için de askerî hâkimin başsavcılığı ve askerî
başsavcılıktan askerî mahkemeye atanması konularından önce Askerî Yargıtay
Başsavcılığı ve askerî adalet müfettişlerince. Şimdi, sicil notunu kim
veriyormuş? Bir kurul, koskocaman bir kurul. Dünyanın hiçbir yerinde böyle
geniş kurullar sicil notu vermez arkadaşlar. Bu, bir. 
İki: Gelelim diğer maddeye. Şimdi bu ne
perhiz bu ne lahana turşusu diyeceksiniz. Diyor ki 3’üncü maddede, yeni kanun:
“Askerî hâkimlerin birinci sınıfa ayrılması.” Nasıl ayrılacaklar? “Hele gel
gel, şu sicil notlarına bir bakalım, ne kadar çalışmışsın, ne kadar doğru karar
vermişsin, bulunduğun yerlerde nasıl görev yapmışsın, ne kadar kararın temyizde
isabetli dönmüş?” Bunların hepsini sormayacaklar mı? Soracaklar. Peki, kim buna
karar verecek? 5 kişilik kurul karar verecek. Sicil notuna başka kurullar karar
verecek, birinci derecede hâkim olmaya da 5 kişilik kurul karar verecek.
Söyleyin bakayım bana hadi! Böyle bir terazi nerede var? Böyle bir adalet
terazisi nerede var, söyler misiniz? 
Biz 12 Eylülde askerî darbe döneminde,
o sıkıyönetim askerî mahkemelerinde avukatlık yaptık. Belli bir vicdan vardı,
bir hukuk anlayışı vardı. Sonra sivil yargıçları, askerleri verdiler yani darbe
sıkıyönetim mahkemelerinde askerî yargıçları aramaya başladık çünkü gelen sivil
yargıçlar daha zalim kararlar veriyordu, daha zalimlerdi. Sendikalara,
derneklere, yok paralel örgütmüş gibi, basıyorlardı cezayı. Sonra DGM’lerde
bunu yaşadık. DGM’lerde de askerî hâkim vardı. Strazburg’tan ihlal kararı
aldık, onları çıkarttık, özel yetkili mahkemeleri getirdiniz. O özel yetkili mahkemelerle ilgili
önergede şu köşede bana 100 kişiyle saldırdınız. Sonra bu özel yetkili
mahkemelerin paralelin mahkemeleri olduğunu siz söylediniz, siz kaldırdınız bir
sene geçmeden. Allah’tan biz 10 kişiydik, siz 100 kişiydiniz ama hasar sizde
daha çoktu. 
Şimdi, bu yasayı da, özel yetkili
mahkemeyi de kaldırdınız, yine hasar sizde daha çok. Yapmayın kardeşim! Gelin,
adaletle oynamayın. Adalet altın gibi 24 ayar olmak zorundadır, öyle 18 ayar
adalet olmaz. Adalet herkes içindir, evrenseldir, kuralları vardır, yargı
birliği vardır. Siz bunu yapmak zorundasınız. 
“Avrupa Birliğine gireceğim.”
diyorsunuz, Anayasa’da değişiklik yapıyorsunuz. Rahmetli Ecevit döneminde
bağımsız yargıyı Anayasa’ya koydunuz, 138’inci maddeyi koydunuz. Sizler de
90’ıncı maddeyi koydunuz iktidarınız döneminde, 2004-2005 yıllarında. Sizin
koyduğunuz 90’ıncı madde doğru bir maddeydi çünkü Medeni ve Siyasi Haklar
Sözleşmesi’ni kabul ettiniz, orada adil yargılanma var. Ekonomik, Sosyal
Sözleşme’yi kabul ettiniz, orada adil yargılanma var. Bunlar Birleşmiş
Miletlerin yasaları. 
Avrupa İnsan Hakları Sözleşmesi’nin
6’ncı maddesinde de bağımsız, tarafsız, hakkaniyete uygun mahkemeler adil
mahkemelerdir arkadaşlar. Böyle siyasi otoritenin emrinde olan mahkemeler ile
engizisyon mahkemeleri arasında bir fark yoktur. Orta Çağ derebeyleri ve
kiliseler kendi mahkemelerinde otoriteydiler. Şimdiki kravatlı, sivil
siyasetçiler bunların görevini, vesayetini, yerini almış, kendi devri
iktidarına uygun emir verip uygulayacaklar. Yazık, günah! O YAŞ kararlarını
size anlatmak isterdim, ondan sonrasını da anlatmak isterdim. Adaletle
oynarsanız altında kalırsınız arkadaşlar, açık söylüyoruz.
BAŞKAN – Teşekkür ederim.
Bir önerge daha vardı.
Sayın Eyidoğan, buyurunuz.
HALUK EYİDOĞAN (İstanbul) – Teşekkür
ederim. 
Sayın Başkan, değerli milletvekilleri;
2000 yılından önce o zamanın yasalarına göre meslekte ortalama on beş yılını
dolduran ve kıdemli binbaşı oldukları tarihte birinci sınıfa ayrıldıktan sonra
askerî hâkim yarbay rütbesindeyken ve kendi istekleriyle emekli olmuş bulunan
emekli askerî hâkimlerimizin mağduriyetleri bulunmaktadır. On beş yıldan bu
yana çözüm bekleyen askerî hâkimlerin mali yönden uğramış oldukları bu
mağduriyetin sona erdirilmesini istiyoruz. Sivil ve asker tüm hâkimlerimizin
birinci sınıfa ayrılmaları ve bunun için yapmaları gereken toplam hizmet süresi
önemli bir kriterdir biliyorsunuz. Yine, bildiğiniz gibi, sivil ve askerî
hâkimlerin, mesleki yükselmeleri ve bazı mali haklar yönünden kazanım elde
edebilmeleri, birinci sınıfa ayrılmalarıyla mümkün oluyor. Birinci sınıfa
ayrıldıktan sonra altı yıl daha hizmet edenler emekli olurlarken de
yararlandıkları tavan ek gösterge, tavan yüksek hâkimlik tazminatı ve temsil
tazminatı gibi en üst mali hakları elde ederler. Bu itibarla birinci sınıfa
ayrılma tarihini, hizmet sürelerini kısaltarak öne çeken, daha kısa sürede
birinci sınıfa ayrılma imkânı getiren yasalardan yararlanan sivil ve askerî
hâkimler, birinci sınıfa ayrılmanın sağladığı mesleki ve mali olanaklara daha
erken ve daha genç yaşta sahip olurlar.
Değerli milletvekilleri, Askeri
Hakimler Kanunu’nda 2000 yılında 4583 sayılı Kanun‘la yapılan değişiklikle
askerî hâkimlerin birinci sınıfa ayrılmaları için artık meslekte geçen yaklaşık
on beş yıla tekabül eden kıdemli binbaşı oldukları tarihi bekleme
mecburiyetleri kaldırılmış, meslekte yaklaşık on iki yıla tekabül eden binbaşı
oldukları tarihe geri çekilmiştir. Ancak bu lehte kanun değişikliği, bu yasanın
çıkmasından önce emekli olmuş ve birinci sınıfa üç yıl daha geç ayrılmış olan
askerî hâkimlere uygulanmamıştır. Bu haktan sadece o tarihte görevde olan
askerî hâkimler yararlandırılmıştır. Bu düzenlemeyle bu yasadan önce yarbay
rütbesindeyken kendi isteğiyle emekli olan askerî hâkimler açıkça mağdur
edilmektedir. Daha sonra, 6318 sayılı Kanun’la Askeri Hakimler Kanunu’nda
değişiklik yapılarak birinci sınıfa ayrılmada rütbe terfi esası terk
edilmiştir. Bu değişiklikle hizmette geçirilen yıl süresi esas alınmış ve
askerî hâkimlik mesleğinde on iki yılını dolduran ve diğer şartları da taşıyan
askerî hâkimler birinci sınıfa ayrılmaya hak kazanmıştır. Bu lehte değişiklik,
2000 yılı öncesinde kendi istekleriyle yine görevde olan askerî hâkimlere
maalesef yine uygulanmamış ve sadece yine görevde olan askerî hâkimlere
uygulanmıştır. Hâlen 2000 yılı  öncesinde emekli olan askerî hâkimlerin
mağduriyetleri maalesef devam etmektedir. 
Şimdi,
görüşülmekte olan Askeri Hakimler Kanunu’nu değiştiren kanun tasarısının 20’nci
maddesi ile Askeri Hakimler Kanunu’na eklenen geçici 13’üncü maddeye bakıyoruz
ve görüyoruz ki yine kanunun yürürlüğe gireceği tarihte görevde olan askerî
hâkimlere ayrıcalık tanınıyor. 
Sayın Bakan,
değerli milletvekilleri; bu mağduriyetin giderilmesi için burada görüşülmekte
olan yasanın 20’nci maddesi ile Askeri Hakimler Kanunu’na eklenecek olan geçici
13’üncü maddenin birinci fıkrasında değişiklik yapılmasını öneriyoruz. Bu
önerinin kabulü hâlinde kangren hâline gelen ve eşitlik ilkesini ortadan
kaldıran ve aynı hizmeti, aynı şekilde ve aynı süreyle yaptıktan sonra emekli
olan iki grup askerî hâkimler arasında eşitlik ilkesine aykırı olan çarpıklığa
ve mağduriyete son verilebilecektir.
Değerli
milletvekilleri, örnek olarak söylüyorum: Diyelim ki milletvekillerinin emekli
maaşlarını artıracak ve emekli olduklarında da yararlanmaya devam edecekleri
bir düzenlemeye gidelim. Diyelim ki bu düzenlemeye “Şu anda görevli olan ve
daha sonra seçilecek olan milletvekilleri yararlanacaktır.” diye hüküm
ekleyelim, bu kabul edilebilir mi? 24’üncü Dönemden önceki dönemlerde
milletvekilliği yapan arkadaşlar ayağa kalkmayacaklar mı?
Değerli
milletvekilleri, geçici 13’üncü maddenin birinci fıkrasında yapılmasını
önerdiğimiz değişiklik teklifinin kabul edilip yasalaşmasının mali boyutu
bütçeye önemli bir yük getirmeyecektir. Şu anda o mağdur askerî hâkimler sizi seyrediyor, takdir
sizlerindir. Değişiklik teklif ve önerimizin kabul edileceğini umuyor, hepinizi
saygı ve sevgiyle selamlıyorum. 
Teşekkür
ediyorum. (CHP sıralarından alkışlar) 
BAŞKAN –
Teşekkür ederim. 
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Kabul edilmemiştir. 
Birleşime kırk
beş dakika ara veriyorum. 
Kapanma Saati: 19.39
BEŞİNCİ OTURUM
Açılma Saati: 20.29
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 54’üncü Birleşiminin Beşinci Oturumunu açıyorum.
685 sıra sayılı Kanun Tasarısı’nın
görüşmelerine devam edeceğiz. 
Komisyon ve Hükûmet burada. 
Şimdi, madde 4’te dört adet önerge
vardır, sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 685 Sıra Sayılı
Askerî Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının Çerçeve 4 üncü maddesi ile değiştirilen 357 sayılı Kanunun 16 ncı maddesinin
birinci fıkrasının ikinci cümlesi ile aynı maddenin altıncı fıkrasının ikinci
cümlesinin aşağıdaki şekilde değiştirilmesini arz ve teklif ederiz.
 Mustafa Elitaş Mehmet
Doğan Kubat Şirin Ünal
 Kayseri İstanbul İstanbul
 Salim Uslu Oğuz
Kağan Köksal Erol Kaya
 Çorum Kırıkkale İstanbul
 Osman Kahveci  Zülfü
Demirbağ
 Karabük  Elâzığ

"Ancak Askerî Adalet İşleri
Başkanlığı, Askerî Adalet Teftiş Kurulu Başkanlığı ve Millî Savunma
Bakanlığının yargı ile ilgili diğer idari görev kadrolarında müsteşar adli
işler yardımcısı, başkan ve daire başkanı olarak görev yapacak askeri
hakimlerin atamaları zorunlu haller hariç ilgililerin muvafakatleri alınarak
Millî Savunma Bakanı ve Başbakanın müşterek kararnamesi ile Cumhurbaşkanının
onayına sunulur ve Resmî Gazete'de yayımlanır. Müsteşar adli işler yardımcısı,
başkan ve daire başkanı olarak görev yapan askerî hâkimler bakımından azami
garnizon hizmet süresi dikkate alınmaz."
"Bunlar, muvafakatleri alınmak ve
Askerî Yargıtay üyeliği hukukundan feragat etmek şartı ile başka göreve
atanabilirler."
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 4 üncü maddesinin tasarı metninden çıkarılmasını arz ve teklif
ederiz.
 İdris Baluken Gülser
Yıldırım Hasip Kaplan
 Bingöl Mardin Şırnak
 Hüsamettin Zenderlioğlu Nazmi
Gür Halil Aksoy
 Bitlis Van Ağrı
 Erol Dora
 Mardin
Türkiye Büyük
Millet Meclisi Başkanlığına
Görüşülmekte
olan 685 Sıra sayılı Kanun Tasarısının 4. maddesinin kanun metninden
çıkarılmasını arz ve teklif ederiz.
 Turgut Dibek Ali
Rıza Öztürk Ali İhsan Köktürk
 Kırklareli Mersin Zonguldak
 Dilek Akagün Yılmaz İsa
Gök
 Uşak Mersin
BAŞKAN – Şimdi
okutacağım önerge Anayasa’ya aykırılık önergesidir, okutup işleme alacağım.
Türkiye Büyük Millet Meclisi Başkanlığına
Görüşülmekte
olan 685 sıra sayılı Kanun Tasarısının 4. maddesinin anayasaya aykırılık
sebebiyle Tasarı metninden çıkarılmasını arz ve teklif ederiz.
 Faruk Bal Ali
Halaman Yusuf Halaçoğlu
 Konya Adana Kayseri
 Mehmet Şandır Münir
Kutluata S. Nevzat Korkmaz
 Mersin Sakarya Isparta
BAŞKAN –
Komisyon, katılıyor musunuz?
ADALET KOMİSYONU
SÖZCÜSÜ ALİ İHSAN YAVUZ (Sakarya) – Katılmıyoruz Sayın Başkanım.
BAŞKAN –
Hükûmet?
MİLLÎ SAVUNMA
BAKANI İSMET YILMAZ (Sivas) – Katılmıyoruz.
BAŞKAN – Kim
konuşacak?
S. NEVZAT
KORKMAZ (Isparta) – Ben konuşacağım.
BAŞKAN – Sayın
Korkmaz, buyurunuz.
S. NEVZAT
KORKMAZ (Isparta) – Sayın Başkan, değerli milletvekilleri; hepinizi saygıyla
selamlıyorum. 
Biliyorsunuz, bu
kürsüden birçok kez özellikle Türk Silahlı Kuvvetleri içerisindeki sivil
memurlarla ilgili sorunları paylaştım. İdari ve özlük haklarıyla ilgili,
efendim, ücretleri ve çalışma şartlarıyla ilgili birçok sorunu dile getirdik.
Ancak, değerli arkadaşlar, bu sorunlarla ilgili şu ana kadar en küçük bir
ilerleme kaydedilemedi. Ben bu maddede, bunu da fırsat bilerek özellikle Türk
Silahlı Kuvvetleri içinde görev yapan sivil memurların askerî yargıda
yargılanmamasıyla ilgili görüşlerimi paylaşmak istiyorum.
Yine bunu daha önce de dillendirmiştik
ama bu konuda da sadece dinlediniz, sustunuz, Bakanınız da öyle yaptı, bu
adaletsizliği görmezlikten, duymazlıktan geldi. Niyetiniz hak arama hürriyetini
genişletmek olsaydı hakikaten “Milliyetçi Hareket Partisi ne diyor bu kürsüde?”
şöyle dönüp bir bakardınız, lütfedip bir ciddiye alırdınız. 
Değerli arkadaşlar, demek ki niyetiniz
üzüm yemek değilmiş. 657 sayılı Kanun’a göre çalışan sivil memurlar hâlen kendi
idari ve özlük haklarıyla ilgili yapılan işlemler hakkında Askeri Yüksek İdare
Mahkemesinde hak aramaya mecbur ediliyorlar. 1602 sayılı Askerî Yüksek İdare
Mahkemesi Kanunu’nun 20’nci maddesi şöyle diyor: “Bu Kanunun uygulanmasında
asker kişiden maksat; Türk Silahlı Kuvvetlerinde görevli bulunan veya hizmetten
ayrılmış olan subay, askeri memur, astsubay, askeri öğrenci, uzman jandarma,
uzman erbaş, sözleşmeli erbaş ve erler ile diğer erbaş ve erler –şimdi
dikkatinizi çekiyorum, ekliyor- ve sivil memurlardır.” 
Adı üstünde değerli arkadaşlar, sivil
memurlar, keşke özlük haklarında da hatırlansalar. Yok, sadece yargılamada ve
cezalandırmada akla geliyorlar. Ortada Anayasa Mahkemesi kararı var, karar
şöyle diyor: “Sivil memurların diğer sivil kamu çalışanları gibi idari
davalarında sivil idare mahkemelerinde yargılanmaması başta Anayasa’nın 10’uncu
maddesine aykırı olmak üzere 36’ncı, 37’nci ve 145’inci maddelerine de
aykırıdır.” Bu durum aynı zamanda Avrupa İnsan Hakları Sözleşmesi’nin 6’ncı ve
14’üncü maddelerine de aykırılık teşkil etmektedir. Avrupa İnsan Hakları
Mahkemesi 31 Mayıs 2012 tarihinde aldığı kararda sivil kişilerin askerî
mahkemelerde yargılanamayacağı gerekçesiyle, değerli arkadaşlar, devletimizi 15
bin euro tazminat ödemeye mahkûm etmiş durumda. Anayasa Mahkemesi kararına
bakıyorsunuz 20 Eylül 2012 tarihli. 
Sayın Bakan, yani sizin Bakan olduğunuz
zamanda, üzerinden iki buçuk yıl geçmiş, ortada Anayasa Mahkemesi kararı varken
siz ne yapmışsınız? Hiç. Kılınızı bile kıpırdatmamışsınız. Ne hukukun ne de
sivilleşmenin yanında durmuşsunuz. Şimdi, bugün askerî yargıya müdahalenizi
açıklarken bu gerekçenizin arkasına gizlenmeyin lütfen çünkü gördüğüm kadarıyla
ne zihninizde sivilleşme düşüncesi var ne de yüreğinizde Anayasa Mahkemesi
kararını uygulama cesaretiniz var.
Değerli arkadaşlar, bakıyoruz,
Anayasa’nın 145’inci maddesinde açıkça şöyle diyor: Savaş zamanı dışında sivil
kişilerin askerî mahkemelerde yargılanamayacağını belirtiyor. Yine Anayasa’nın
157’nci maddesi de Askerî Yüksek İdari Mahkemesinde sadece asker kişilerin ve
askerî yükümlülüğüyle ilgili -örneğin askerî kaçaklarını verebiliriz burada-
sivillerin yargılanmasını belirtiyor.
Değerli arkadaşlar, Millî Savunma
Bakanı Sayın İsmet Yılmaz denilince, kusura bakmasın lütfen, bu kadar konuyu
dillendirmemize, bu kadar konuyu kürsü gündemine taşımış olmamıza rağmen, değerli
milletvekilleri, aklıma ne geliyor biliyor musunuz? Hiçbir işlem yapmadığı
için, sadece bakan olarak, gören değil dikkatinizi çekiyorum, meselelere bakan
olarak, oturduğu yerden nezaret ettiği için ve ne şiş yansın ne kebap,
idareimaslahat dediği için bunları eleştiriyoruz, bu durumu eleştiriyoruz.
Sayın İsmet Yılmaz deyince, kusura bakmasın, benim aklıma bunlar geliyor.
Bugüne kadar gündeme taşıdığımız meselelerin hiçbirini çözmeyen ve uzaktan
meseleleri izleyen biri geliyor. 
Hepinizi saygıyla selamlıyorum. (MHP
sıralarından alkışlar)
ALİ RIZA ÖZTÜRK (Mersin) – Karar yeter
sayısı…
BAŞKAN – Karar yeter sayısı arayacağım.
Önergeyi oylarınıza sunuyorum: Kabul
edenler... Kabul etmeyenler... Karar yeter sayısı yoktur. 
Birleşime on dakika ara veriyorum.
Kapanma Saati:
20.37
ALTINCI OTURUM
Açılma Saati: 20.49
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 54’üncü Birleşiminin Altıncı Oturumunu açıyorum.
685 sıra sayılı Kanun Tasarısı’nın
4’üncü maddesi üzerindeki, Isparta Milletvekili Sayın Süleyman Nevzat Korkmaz
ve arkadaşlarının önergesinin oylanmasında karar yeter sayısı bulunamamıştı. 
Şimdi önergeyi tekrar oylarınıza
sunacağım ve karar yeter sayısı arayacağım. 
Kabul edenler… Kabul etmeyenler… Kabul
edilmemiştir. Karar yeter sayısı vardır.
Tasarının görüşmelerine devam edeceğiz.

Komisyon ve Hükûmet burada. 
Şimdi aynı mahiyetteki iki önergeyi
okutup birlikte işleme alacağım.
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 4. maddesinin kanun metninden çıkarılmasını arz ve teklif ederiz.
Turgut Dibek (Kırklareli) ve
arkadaşları
Aynı mahiyetteki diğer önergenin imza
sahipleri:
İdris Baluken
(Bingöl) ve arkadaşları
BAŞKAN – Komisyon katılıyor mu?
ADALET KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Hükûmet katılmıyor Sayın Başkan.
BAŞKAN – Sayın Dibek, buyurunuz. (CHP
sıralarından alkışlar) 
TURGUT DİBEK (Kırklareli) – Teşekkür
ediyorum Başkanım.
Değerli arkadaşlar, tasarının 4’üncü
maddesi önemli maddelerden biri. En çok konuştuğumuz Kurul, bu Askerî Hâkimler
Kurulunun görevleriyle alakalı bir madde, daha doğrusu hâkimlerin atanmasıyla
ilgili olan madde. Bu, Askerî Hâkimler Kanunu’nun ilgili maddesinde hâkimlerin
nasıl atanacağı mevcut düzenlemede müşterek kararnameyleydi -bunu söylemiştim
zaten- onu Kurula veriyor. 
Gerçi tasarı hazırlanırken ikiye bölmüşlerdi.
Şimdi, hâkimleri Kurul atayacak, kürsüde olanları Kurul atayacak fakat onun
dışındakiler, yani Askerî Adalet İşleri Başkanlığı, Askerî Adalet Teftiş Kurulu
Başkanlığı ve üyeleri ve yine idari kısımları Bakanın uhdesine vermiş tasarı.
Ve bunu yaparken de oralara atanacak olan kişilerin muvafakatleri aranmayacaktı
değerli arkadaşlar. Böyle bir sıkıntı var. Bunu Komisyonda çözememiştik.
Aşağıda çözeriz dedik. Bununla ilgili bakıyorum, birazdan iktidar partisinin de
bir önergesi var, yani ehvenişer, kötünün iyisi gibi bir düzenleme yapmışlar. O
da kısmen… 
İşte, zaten yasanın mevcut hâli Sayın
Bakan. Yani bu size verilen yetkiler zaten tasarıda size verilmişti, mevcut
hâlinde üçlü kararnameyle atanıyordu, tekrar onları üçlü kararnameyle atanır
hâle getirmişsiniz ama muvafakatleriyle ilgili orada yine bir açıklık tam yok.
Yani zorunlu hâller dışında… Zorunlu hâller varsa muvafakat gene aranmayacak
ama zorunlu hâller dışında muvafakatleri olmaksızın bu atamalar yapılmayacak
gibi bir ibare var. 
Şimdi, burada, her durumda zorunlu hâl
olabilir. Yani, şimdi, oraya onu koyarsanız, o “zorunlu hâl”i koyarsanız hangi
hâl zorunlu değildir diye bu sefer düşünmeye başlayacağız. Yani muvafakat
aramadan atama yapıldığında “Ya, zorunluydu, o nedenle yaptık.” diyebilirsiniz.
Yani hangi durumda o hâkimlerin, o kişilerin muvafakatlerini arayacaksınız?
Bunu nasıl bileceğiz, kim nasıl bilecek? Yani siz birini oraya uygun
görürsünüz, dersiniz ki: “Ya, zorunluydu, sizi atıyorum.” Ama muvafakat
meselesi orada da işlememiş olabilir.
Şimdi, arkadaşlar ısrarla şunu
söylüyorlar: “Buradaki işleyiş yani buralara atanacak olan hâkimlerle ilgili
olarak yani teftiş kuruluna, idari işlere, bu idari kısımlara çok fazla talep
yok.” diyorlar. Çok fazla hâkimin oraya “Ya, ben buraya atanayım…” Yani HSYK
gibi veya diğer, Adalet Bakanlığının ilgili mevcut 2802 sayılı Hâkimler ve
Savcılar Kanunu’nda, orada da Adalet Bakanlığı idari kadrolarına atamalar
yapılıyor. E tabii orada muvafakat şartı var yani onu söylüyoruz. Orada
muvafakat aranmaksızın böyle kalkıp da birileri atanmıyor yani mutlaka
muvafakati alınarak Adalet Bakanlığı atama yapıyor. E tabii orada çok sayıda
talep var, insanlar istiyorlar. Dolayısıyla askerî mahkemeler, askerî
hâkimlerle ilgili çok fazla istek yok yani seçme imkânı da yok. Bir anlamda
“Muvafakatlerini ararsak oraya atayacak, daha doğrusu görevlendirecek adam
bulamayız, hâkim bulamayız.” gibi gerekçeler söylüyorlar. Ben bunu çok doğru
bulmuyorum Sayın Bakanım. Mutlaka oralara görev yapmak üzere atanmak isteyen
çok sayıda, ben inanıyorum ki, istekli, talipli olacaktır. 
Buradaki bu “zorunlu hâl”i kaldırmamız
lazım. Biz buna karşıyız. Mademki kanunun içerisinde de var bu, işte HSYK’yla
bunu bir anlamda muadil yapıyorsunuz, “HSYK’nın düzenlemeleri buraya
aktarılıyor.” diyorsunuz. Oradaki muvafakat şartı burada da şartsız, koşulsuz
olmalı diye düşünüyorum.
Tabii, ben, tümü üzerinde konuşurken
şunu söylemiştim, demiştim ki: Belki bu kurulun yapısıyla ilgili bir otururuz,
konuşuruz, belki düzenleme yapılır. Ama az önce gördüm ki iktidarın hiç böyle
bir niyeti yok. Bu kurul yapısı böyle geçecek. Sayın Bakanın da konuşmasını
izlediğimizde Hollanda’dan, İsviçre’den, oradan örnekler verince; Sayın
Cumhurbaşkanı da “İngiltere’de kraliçe var, krallık var…” Hollanda’da da
krallık var bildiğim kadarıyla Sayın Bakan. Yani, oralardan böyle örnekler
veriyorsunuz ve “İşte, efendim, orada da bakan atıyor, burada da biz o işleri
yapıyoruz.” diyorsunuz. Baktık ki böyle bir niyetiniz yok. Bu Kurul, anladığım
kadarıyla, sizin istediğiniz gibi, bu şekilde, bu yasal düzenlemeyle geçecek
ama sonra 13, 14, 15, sanıyorum o maddelerde de gelecek, orada da bizim
önergelerimiz var. Bu Kurulu mutlaka, değerli arkadaşlar, Anayasa’mıza uygun
hâle getirelim ve bu Kurulun da Anayasa’ya uygun hâle geldikten sonra yaptığı
bu atamalar da Anayasa’ya uygun olsun. Bu atamalar da tartışılacaktır,
tartışılmaması mümkün değildir çünkü Kurulun kendisi sakat. 
Saygılar sunuyorum. (CHP sıralarından
alkışlar) 
BAŞKAN – Teşekkür ederim.
Aynı mahiyetteki diğer önergenin gerekçesini
okutuyorum:
Gerekçe:
Tasarıyla Millî Savunma Bakanı ile
birinci sınıf askerî hâkimler arasından seçilen dört üyeden müteşekkil Askeri
Hâkimler Kurulunun kurulması öngörülmekte olup yürütme organına mensup olan
Millî Savunma Bakanının Kurulda yer alması ve diğer kurul üyelerinin Bakanın
teklifi üzerine Başbakanın onayıyla Kurula seçilmesinin öngörülüyor olması,
yürütmenin kontrolünde bir adli kurul oluşturulması öngörülmektedir. Öngörülen
düzenlemede kurulun, mahkemelerin bağımsızlığı ve hakimlik teminatı esaslarına
uygun olarak görev ifa etmesi mümkün değildir. Kaldı ki askeri mahkemelerin
yargı yetkisi daraltılarak sivil mahkemelerin yetki alanına sokulan uzmanlık
mahkemeleri niteliğinde bir yapıya dönüştürülmeksizin bir sivilleşmeden söz
etmek mümkün değildir. Bu nedenle işbu kanun tasarısı Anayasa'ya, kuvvetler
ayrılığı ilkesine, yargı bağımsızlığına, doğal hakim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
Katliamı gibi toplumsal bellekte önemli bir yeri olan bir olay karşısında dahi
failler bulunup yargılanmamışken, tasarıda öngörülen ve yürütmenin denetimi
altına sokulan bir yapıda bu tür katliamların faillerinin yargılanması daha
fazla bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN – Önergeleri oylarınıza
sunuyorum: Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 685 Sıra Sayılı Askerî Hâkimler Kanunu ile Bazı Kanunlarda Değişiklik
Yapılmasına Dair Kanun Tasarısının Çerçeve 4 üncü maddesi ile değiştirilen 357
sayılı Kanunun 16 ncı maddesinin birinci fıkrasının ikinci cümlesi ile aynı maddenin
altıncı fıkrasının ikinci cümlesinin aşağıdaki şekilde değiştirilmesini arz ve
teklif ederiz.
"Ancak Askerî Adalet İşleri
Başkanlığı, Askerî Adalet Teftiş Kurulu Başkanlığı ve Millî Savunma
Bakanlığının yargı ile ilgili diğer idari görev kadrolarında müsteşar adli
işler yardımcısı, başkan ve daire başkanı olarak görev yapacak askeri
hakimlerin atamaları zorunlu haller hariç ilgililerin muvafakatleri alınarak
Millî Savunma Bakanı ve Başbakanın müşterek kararnamesi ile Cumhurbaşkanının
onayına sunulur ve Resmî Gazete'de yayımlanır. Müsteşar adli işler yardımcısı,
başkan ve daire başkanı olarak görev yapan askerî hâkimler bakımından azami
garnizon hizmet süresi dikkate alınmaz."
"Bunlar, muvafakatleri alınmak ve
Askerî Yargıtay üyeliği hukukundan feragat etmek şartı ile başka göreve
atanabilirler."
Mustafa Elitaş
(Kayseri) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ ALİ İHSAN
YAVUZ (Sakarya) – Takdire bırakıyoruz efendim. 
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılıyoruz Başkanım.
MEHMET DOĞAN KUBAT (İstanbul) –
Gerekçe…
BAŞKAN – Gerekçeyi okutuyorum: 
Gerekçe:
Önerge ile; Askerî Adalet İşleri
Başkanlığı, Askerî Adalet Teftiş Kurulu Başkanlığı ve Millî Savunma
Bakanlığının yargı ile ilgili diğer idari görev kadrolarına müsteşar adli işler
yardımcısı, başkan ve daire başkanı olarak yapılacak askerî hâkim atamalarının,
zorunlu haller hariç ilgililerin muvafakatleri alınarak üçlü kararnameyle
yapılması ve bu görevlerde bulunan askeri hâkimler bakımından azami garnizon
hizmet süresinin dikkate alınmaması; Askerî Yargıtay Başkanlığına, İkinci
Başkanlığına, daire başkanlıklarına, üyeliklerine ve başsavcılığına seçilen
askeri hâkimlerin muvafakatleri alınmak ve Askerî Yargıtay üyeliği hukukundan
feragat etmek şartı ile başka göreve atanabilmelerine imkan tanınması
amaçlanmaktadır.
BAŞKAN – Önergeyi…
MEHMET AKİF HAMZAÇEBİ (İstanbul) –
Karar yeter sayısı…
BAŞKAN – Karar yeter sayısı arayacağım.

…oylarınıza sunuyorum: Kabul edenler…
Sayar mısınız arkadaşlar. 
Şimdi, biri “Var.”, biri “Yok.” dedi. 
Elektronik yapıyoruz, iki dakika süre
veriyorum ve de başlatıyorum. 
(Elektronik cihazla oylama yapıldı) 
BAŞKAN – Karar yeter sayısı vardır,
önerge kabul edilmiştir.
Kabul edilen önerge çerçevesi içinde
maddeyi oylarınıza sunuyorum: Kabul edenler… Kabul etmeyenler… Kabul
edilmiştir.
Madde 5’te aynı mahiyette iki adet
önerge vardır, okutup birlikte işleme alacağım:
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 5 inci maddesinin tasarı metninden çıkarılmasını arz ve teklif
ederiz.
 İdris Baluken  Gülser
Yıldırım Hasip Kaplan
 Bingöl Mardin Şırnak
 Erol Dora Hüsamettin
Zenderlioğlu Nazmi Gür
 Mardin Bitlis Van
 Halil Aksoy
 Ağrı
Aynı mahiyetteki diğer önergenin imza
sahipleri:
 Turgut Dibek Ali
Rıza Öztürk Ali İhsan Köktürk
 Kırklareli Mersin Zonguldak
 Dilek Akagün Yılmaz İsa
Gök Ali Serindağ
 Uşak Mersin Gaziantep
BAŞKAN – Aynı mahiyetteki önergelere
Komisyon katılıyor mu?
ADALET KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz Başkanım.
BAŞKAN – Şimdi önce HDP’nin gerekçesini
okuyun, sonra Sayın Serindağ konuşacak.
Gerekçe:
Tasarıyla Millî Savunma Bakanı ile
birinci sınıf askerî hâkimler arasından seçilen dört üyeden müteşekkil Askeri
Hâkimler Kurulunun kurulması öngörülmekte olup yürütme organına mensup olan
Millî Savunma Bakanının Kurulda yer alması ve diğer kurul üyelerinin Bakanın
teklifi üzerine Başbakanın onayıyla Kurula seçilmesinin öngörülüyor olması,
yürütmenin kontrolünde bir adli kurul oluşturulması öngörülmektedir. Öngörülen
düzenlemede kurulun, mahkemelerin bağımsızlığı ve hâkimlik teminatı esaslarına
uygun olarak görev ifa etmesi mümkün değildir. Kaldı ki askeri mahkemelerin
yargı yetkisi daraltılarak sivil mahkemelerin yetki alanına sokulan uzmanlık
mahkemeleri niteliğinde bir yapıya dönüştürülmeksizin bir sivilleşmeden söz
etmek mümkün değildir. Bu nedenle işbu kanun tasarısı Anayasa'ya, kuvvetler
ayrılığı ilkesine, yargı bağımsızlığına, doğal hakim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
Katliamı gibi toplumsal bellekte önemli bir yeri olan bir olay karşısında dahi
failler bulunup yargılanmamışken, tasarıda öngörülen ve yürütmenin denetimi
altına sokulan bir yapıda bu tür katliamların faillerinin yargılanması daha
fazla bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN – Diğer önergenin imza sahibi
Sayın Serindağ, buyurunuz. (CHP sıralarından alkışlar)
ALİ SERİNDAĞ (Gaziantep) – Teşekkür
ederim Sayın Başkan.
Sayın Başkan, sayın milletvekilleri;
yüce heyetinizi saygıyla selamlıyorum.
Tasarının 5’inci maddesi askerî
yargıçların izin durumlarını düzenliyor. Aslında bu tasarının can alıcı birkaç
noktası var. Bu tasarının can alıcı noktası, Askerî Hâkimler Kurulunun
kuruluşuna ilişkin maddelerdir, diğerleri de bunu tamamlayıcı maddelerdir.
Sayın Bakan, bu Askerî Hâkimler Kurulunun teşekkül tarzına bakınca bunun yargı
bağımsızlığıyla bağdaşır hiçbir yönü yok. Sayın Bakan Başkan; Sayın Bakanın
önerdiği, Başbakanın atadığı 4 üye var ve kurul bu zevattan müteşekkil. Böyle
bir kurulun yargı bağımsızlığına uygun bir kurul olarak düşünülmesi, öyle
görülmesi, buraya bu şekilde konması bana göre akla ziyandır, öyle bir şey
olamaz. 
Siz zaten, kusura bakmayın ama, demin
de ifade ettim, biraz evvelki konuşmamda da söyledim, bu değişiklikleri
yaparken, yasal düzenlemeleri getirirken toplumsal ihtiyaçtan kaynaklanan bir
sebepten ötürü getirmiyorsunuz; konjonktür neyi gerektiriyorsa, AKP’nin o anki
konjonktüre bakışı nasılsa değişikliği ona göre getiriyorsunuz. Mesela size
örnek vereyim: “Yargıtay üyelerinin sayısı fazla, azaltılmalı.” dediniz, ona
göre bir girişimde bulundunuz. Konjonktür değişti, “Yargıtay üyelerinin sayısı
az, artırılmalı.” dediniz, ona göre değişiklik getirdiniz. Baktınız ki olmadı,
evdeki hesap çarşıya uymadı, bu sefer üye sayısını bir daha artırdınız. Yanlış
hatırlamıyorsam, şimdi Yargıtay üye sayısı 516 falan, siz dünyada 516 üyeli bir
yüksek mahkeme biliyor musunuz, bilmiyor musunuz? Türkiye’nin dışında yok.
Çünkü, AKP’nin o günkü ihtiyacı buydu, ona göre getirdiniz; şimdiki ihtiyaç bu,
buna göre getiriyorsunuz. 
Yalnız, sayın milletvekilleri,
hepinizin dikkatine sunuyorum, yanlış bir iş yapıyorsunuz. Kurumların içini
boşaltıyorsunuz, kurumları parti kurumu hâline getiriyorsunuz yani devlet
kurumu olmaktan çıkarıyorsunuz, parti kurumu hâline getiriyorsunuz. Bu da buna
benzer bir şeydir. Siz tüm kurumları bu şekilde dizayn ederseniz, içini
boşaltırsanız demokrasiyi yaşatamazsınız. Çünkü, hep söylüyoruz: Demokrasi, bir
kurumlar ve kurallar rejimidir. Demokraside kurumlar güçlü olmalı, kurallar
olmalı ve kurallar işlemelidir. Aksi hâlde demokrasi gelişmez, demokrasi
yaşamaz, demokrasiyi yaşatamazsınız. Ama şu var tabi: Demokrasiyi yaşatmak gibi
bir derdiniz yoksa elbette kurumların içini boşaltabilirsiniz. Demokrasiyi bir
tramvaya benzetir, zamanı geldiğinde, uygun durak geldiğinde inecek bir
faaliyet gibi görürseniz elbette bu tür bir düzenlemeyi getirebilirsiniz. Ama
demokrasiyi devlet yaşamında hâkim kılmak istiyorsanız, bu tür düzenlemeler
yanlış düzenlemelerdir ve bundan vazgeçmeniz lazım. Kaldı ki başka bir
tehlikeli şey yapıyorsunuz, bazı kurumlar üzerinden bazı kurumları
siyasallaştırıyorsunuz. Yani, şunu demek istiyorum: Askerî hâkimler üzerinden,
askerî yargıçlar üzerinden Türk Silahlı Kuvvetlerini siyasallaştırmaya
çalışıyorsunuz. Bu çok yanlış bir değerlendirme, çok yanlıştır bu. Bugün sizin
işinize öyle gelmiş olabilir ama çok yanlıştır. Bakın, çok sık verdiğimiz bir
örnek var. Balkan Savaşı’nı o zamanki Osmanlı Devleti niye kaybetti biliyor
musunuz? O zaman Türk Silahlı Kuvvetleri siyasallaştığı için, daha doğrusu Türk
Silahlı Kuvvetlerine siyaset bulaştığı için Balkan Harbi’ni kaybettik, tüm
Balkanları kaybettik. Şimdi, bundan ders almıyorsunuz, tarihten ders almıyorsunuz.
O nedenle, sizi uyarma ihtiyacı hissediyorum. 
Şimdi, Millî Savunma Bakanlığı
kadrolarına Sayın Bakan dilediği hâkimi, savcıyı muvafakatini almaksızın
görevlendirebilecek. Şimdi, bir davaya bakan bir hâkim var, bir savcı var.
Sayın Bakan o davada o hâkimin ya da savcının -tabii, şahsınızı kastetmiyorum,
genel söylüyorum- bulunmasını uygun görmüyor. Ne yapacak? Millî Savunma
Bakanlığı kadrosuna alacak, oraya başka bir hâkim veya savcı görevlendirecek.
Diyeceksiniz ki: “Olmaz.” Olur, çok gördük; Deniz Feneri davasında gördük,
17-25 Aralık operasyonlarından sonra gördük, bunun örnekleri çok. Deniz Feneri
unutulmaz bir şeydir. Bakın, Deniz Feneri hepinizin vicdanını sızlatmalı. Deniz
Feneri’nin başsanığı, şimdi Cumhurbaşkanının uçağında gazeteci sıfatıyla yer
alıyor. Bu sizin hiç vicdanınızı kanatmıyor mu? İşte burada da olacak odur
diyorum ve hepinize saygılar sunuyorum. 
Teşekkür ederim. (CHP sıralarından
alkışlar) 
BAŞKAN – Teşekkür ederim Sayın
Serindağ. 
Aynı mahiyetteki önergeleri…
III.- YOKLAMA
(CHP ve MHP sıralarından bir grup
milletvekili ayağa kalktı)
MEHMET AKİF HAMZAÇEBİ (İstanbul) –
Yoklama istiyoruz Sayın Başkan.
BAŞKAN – Tamam, yoklama talebi var,
hemen başlayalım. 
Sayın Hamzaçebi, Sayın Öztürk, Sayın
Küçük, Sayın Moroğlu, Sayın Dibek, Sayın Işık, Sayın Düzgün, Sayın Acar, Sayın
Serindağ, Sayın Tunay, Sayın Yıldız, Sayın Yüceer, Sayın Köktürk, Sayın
Haberal, Sayın Şimşek, Sayın Akar, Sayın Onur, Sayın Atıcı, Sayın Çirkin, Sayın
Türkkan. 
İki dakika süre veriyorum ve de
başlatıyorum. 
(Elektronik cihazla yoklama yapıldı)
BAŞKAN – Toplantı yeter sayısı vardır. 
VII.-
KANUN TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685) (Devam)
BAŞKAN – Aynı mahiyetteki önergeleri
oylarınıza sunuyorum: Kabul edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Madde 6’da üç adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askerî Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 6 ıncı maddesinin tasarı metninden çıkarılmasını arz ve teklif
ederiz. 
 İdris Baluken  Hüsamettin
Zenderlioğlu  Gülser Yıldırım
 Bingöl Bitlis
 Mardin 
 Nazmi Gür Hasip
Kaplan  Erol Dora
 Van Şırnak Mardin
 Halil Aksoy
 Ağrı
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 6. maddesinin kanun metninden çıkarılmasını arz ve teklif ederiz.
 Turgut Dibek Ali
Rıza Öztürk Ali İhsan Köktürk
 Kırklareli Mersin
 Zonguldak
 Dilek Akagün Yılmaz Muharrem Işık İsa
Gök
 Uşak Erzincan Mersin
BAŞKAN – Şimdi okutacağım önerge
Anayasa’ya aykırılık önergesidir, okutup işleme alacağım.
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 6. maddesinin anayasaya aykırılık sebebiyle Tasarı metninden
çıkarılmasını arz ve teklif ederiz.
 Faruk Bal Ali
Halaman Yusuf Halaçoğlu
 Konya Adana Kayseri
 Mehmet Şandır Münir
Kutluata S. Nevzat Korkmaz
 Mersin Sakarya Isparta
BAŞKAN – Komisyon, katılıyor musunuz?
ADALET KOMİSYONU SÖZCÜSÜ ALİ İHSAN
YAVUZ (Sakarya) - Katılmıyoruz Sayın Başkanım.
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Sayın Halaçoğlu, buyurunuz. 
YUSUF HALAÇOĞLU (Kayseri) – Teşekkür
ederim Sayın Başkanım.
Değerli milletvekilleri, aslında burada
yapılmak istenen, Askerî Hâkimler Kurulunu sivilleştirmek ama ilginçtir ki
burada askerî hâkimlerin istifaları nedense Millî Savunma Bakanı tarafından
kabul ediliyor ama diğer meseleler doğrudan doğruya Askerî Hâkimler Kurulu
tarafından yerine getirilirken istifa yine burada yapılmıyor. Değişik bir biçim
verilmiş. Yani bu, Askerî Hâkimler Kurulu tarafından onaylanabilirdi, daha
güzel olurdu -zaten siz de oranın Başkanısınız- herhangi bir şey değişmezdi.
Bunun ötesinde şunu söyleyeyim
arkadaşlar: Bakın, eğer askerî herhangi bir kurula bir şekilde siyaseti sokacak
olursanız bunun sonuçları çok ağır olur. Bakın, çok beğendiğiniz, hep Osmanlıya
özendiğiniz bir yapı vardır. Osmanlıda da askerî hâkim vardır, “ordu kadısı”
ismini taşırlar. Ordu kadıları, bunlar, Divan-ı Hümayunda da yer alırlar. Ordu
kadılarının Anadolu ve Rumeli kısmı var. Bunlar orduyla ilgili işlere bakarlar
ama sadece kendileri kendi evlerinde topladıkları heyetlerle bakarlar. Herhangi
bir şekilde Divan-ı Hümayunun diğer üyeleri bu işlere karışmaz. Dolayısıyla, orada
bile, Osmanlı Devleti’nde bile buna son derece dikkat edilmiştir. Nitekim
askerî herhangi bir konuda yine Osmanlı Devleti’nde bir sivil işi dâhil
ettikleri asla görülmemiştir, buna son derece dikkat etmişlerdir. Hatta şöyle
bir şey söyleyeyim, bakın, başka bir işle uğraşmaları bile askerlerin kabul
edilmemiştir. Nitekim Kanuni Sultan Süleyman Viyana Seferi’nden dönerken atının
üzengisi kırılmıştır, üzengi bir yeniçeri tarafından onarılmıştır. Bunu Kanuni
Sultan Süleyman öğrendiği andan itibaren yeniçeriyi askerlik görevinden
atmıştır. Çünkü, herhangi bir şekilde esnaf hüviyeti taşıyacak, sivil bir iş
taşıyacak veyahut da kendi mensubu bulunduğu askerlik görevi dışında bir işle
iştigal etmek gibi bir konumda olacak bir kişinin siyaseten askeriyede birtakım
yanlış işler yapacağını düşünmüştür. Bakın, burada adalet son derece önemlidir.
Sivilleştirelim derken bazı şeyleri bozmanız son derece tehlikelidir. Osmanlı
Devleti ta Fatih Sultan Mehmet döneminden itibaren “Teşrifat-ı Kadime” adı
altında bir kanun çıkarmıştır. Bu kanun öylesinedir ki hangi göreve hangi
görevlerden sonra gelinebileceğini belirlemiştir. Yani, söz gelimi, şeyhülislam
olmak için kesinlikle Rumeli kadıaskeri olmanız gerekir, ordu kadısı yani.
Buradaki kadı, bakın, şeyhülislam diyorum ve kadıasker diyorum yani hukukçu, en
üst düzeydeki bir hukukçu olan kadıasker şeyhülislam olmaktadır yani din adamı
falan değil, hukukçudur. Nitekim en üst düzeydeki sadrazamdan sonra veya onunla
eş değer olan şeyhülislam Divan-ı Hümayunda yer almamıştır, Divan-ı Hümayunun
üyesi değildir. Bakın, Osmanlı Devleti bunlara bu kadar dikkat etmiştir,
rastgele bir devlet sistemi kurmuş olsaydı altı yüz sene ayakta kalamazdı.
Nitekim hepiniz İstanbul’u bilirsiniz, şöyle Üsküdar’dan Topkapı Sarayı’na
doğru bir bakın, en yüksek kule orada, sarayda hangi kuledir? “Kasr-ı Adl”
denilen “Adalet Kulesi” dediğimiz Divan-ı Hümayunun toplandığı yerdir yani her
şeyin üstünde adalet vardır anlamına gelir Kasr-ı Adl. Orada toplanılır,
kanunlar orada yapılır ama bakın, adaleti de bir şekilde yerine getirir.
Nitekim devlet yeni bir bölgeyi kendi topraklarına kattığında, orada
adaletnameler neşrederdi. Yani, orada yaşayan insanların, herhangi bir dine
mensup insanın can ve mal güvenliğinin, inanç hürriyetinin padişahın güvencesi
altında olduğunu belirten adaletnamelerdi bunlar. Böylesine hukuk sistemine
bağlı olan bir devletin… Nitekim şeri mahkeme kayıtlarına baktığınız zaman,
orada da şunu görürsünüz: Kesinlikle mahkemeyi denetleyen bir “Şühûdü'l-Hâl”
adı altında mahkeme denetçileri jürisi vardır. Davalara müdahale etmezler ama
davaların doğru yürütülüp yürütülmediğini kontrol eden bir sistemdir. Bakın
bizim kaç asır öncemizde kalmış bir devletimizin yaptıklarına, bir de sizin
yaptıklarınıza. 
Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Aynı mahiyette
iki önergeyi okutuyorum, ayrı ayrı işleme alacağım: Türkiye Büyük Millet
Meclisi Başkanlığına
Görüşülmekte olan 685 Sıra sayılı Kanun
Tasarısının 6. maddesinin kanun metninden çıkarılmasını arz ve teklif ederiz.
Muharrem Işık (Erzincan) ve arkadaşları
Aynı mahiyetteki diğer önergenin imza
sahipleri: 
İdris Baluken (Bingöl) ve arkadaşları 
BAŞKAN – Komisyon, katılıyor musunuz
önergelere?
ADALET KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Önce Sayın Baluken’in
önergesini…
Gerekçe: 
Tasarıyla Millî Savunma Bakanı ile
birinci sınıf askerî hâkimler arasından seçilen dört üyeden müteşekkil Askeri
Hâkimler Kurulunun kurulması öngörülmekte olup yürütme organına mensup olan
Millî Savunma Bakanının Kurulda yer alması ve diğer kurul üyelerinin Bakanın
teklifi üzerine Başbakanın onayıyla Kurula seçilmesinin öngörülüyor olması,
yürütmenin kontrolünde bir adli kurul oluşturulması öngörülmektedir. Öngörülen
düzenlemede kurulun, mahkemelerin bağımsızlığı ve hâkimlik teminatı esaslarına
uygun olarak görev ifa etmesi mümkün değildir. Kaldı ki askeri mahkemelerin
yargı yetkisi daraltılarak sivil mahkemelerin yetki alanına sokulan uzmanlık
mahkemeleri niteliğinde bir yapıya dönüştürülmeksizin bir sivilleşmeden söz
etmek mümkün değildir. Bu nedenle işbu kanun tasarısı Anayasa'ya, kuvvetler
ayrılığı ilkesine, yargı bağımsızlığına, doğal hakim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
Katliamı gibi toplumsal bellekte önemli bir yeri olan bir olay karşısında dahi
failler bulunup yargılanmamışken, tasarıda öngörülen ve yürütmenin denetimi
altına sokulan bir yapıda bu tür katliamların faillerinin yargılanması daha
fazla bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN – Sayın Işık, buyurunuz. (CHP
sıralarından alkışlar)
MUHARREM IŞIK (Erzincan) – Sayın
Başkan, değerli milletvekilleri; hepinizi saygılarımla selamlıyorum, iyi
akşamlar diliyorum.
Madde 6’da askerî hâkimlerin
istifalarını düzenleyen bir madde getirilmiş. Tabii, her şeyi sivilleştireceğiz
derken… İstifa, tek taraflı bir haktır normalde. Niye Bakanın yetkisine
bırakılıyor? İstifa ediyorsa adam, istifa etsin gitsin diye de bir madde
getirmek gerekir diye düşünürüm. 
Tabii, bütün çıkan yasalarda
gördüğümüz, kuvvetler ayrılığına uymak gerekirken ne yazık ki kuvvetler
ayrılığına uyulmasını boşverin, tam manasıyla bir elde toplandığını
görmekteyiz. “Kuvvetler ayrılığı sistemi” dediğimiz zaman “Yasama, yürütme ve
yargı olarak tanımlanan kuvvetlerin değişik yollardan göreve gelen ve
aralarında fren ve denge mekanizması bulunan farklı organlara verilmesi.”
olarak tanımlanmış. Bunu hukuk kitabından aldım yazdım, böyle tanımlamışlar,
hukukçulara da böyle öğretmişler. 
Tabii, yürütmeye baktığımız zaman,
yürütmenin ne olduğunu hepimiz biliyoruz. Yürütme tek elde, iyi de beceriliyor,
hiçbir sonuç alınmadan tek bir kişi Türkiye’deki bütün yürütmeyi tek başına
idare ederek götürüyor. 
Yasama organına baktığımız zaman,
üzülerek söylüyorum, muhalefetin getirdiği o kadar iyi önergelere rağmen bile,
yukarıdan gelen talimatla, ne olursa olsun hiçbirisinin kabul edilmediğini
gördük. Yasama ne yazık ki görevini yerine getirmiyor; getirmeye kalktığı zaman
da neler olduğu görülüyor zaten. Dolayısıyla, yasama organımız da tek elde
toplanmış oluyor. 
Yargıyı sorduğumuz zaman, zaten içler
acısı. Her gün getirilen yasalarla… Dün böyle bir yasa geldi, işlerine yaradı,
bugün yaramadığı için yarın değiştirildi. Hâkimlerin, savcıların hiçbirinin
güvencesi kalmadı; hakimler, savcılar istendiği anda, çıkarılan yasalarla,
hallaç pamuğu gibi etrafa dağıtıldı. Daha önce birlikte hareket edilip cemaatle
birlikte atadıkları kişiler zarar verdikleri için tekrar dağıtıldı. Yargıda da
dolayısıyla hiçbir zaman için güvence kalmadığını görmekteyiz.
Burada,
özellikle 17-25 Aralık operasyonlarından sonra çıkan MİT Yasası’nı düşünün,
HSYK Yasası’nı düşünün, Yargıtay, Danıştay yasalarını düşünün, makul şüphe
yasasını düşünün, Twitter mwitter yasasını düşünün, bu yasayı düşünün, şu
askerî hâkimler için çıkan yasayı düşünün ve gelecek olan iç güvenlik yasasını
düşünün… Bu yasalara baktığımız zaman bunların altında yatan tek şey “17-25
Aralıktaki yolsuzlukları nasıl kapatacağız, bunları nasıl bir daha gündeme
getirmeyeceğiz, ilişkileri yok edeceğiz?” İkinci bir sebep de “Otoriter,
totaliter bir yönetime gitmek için elimizden gelen her şeyi nasıl yapacağız?”
diye demokrasiyi rafa kaldırdık, resmen tek adam yönetimine doğru gidiyoruz.
Böyle bir şey olması mümkün değil.
İç güvenlik
yasasına baktığımız zaman, keyfî aramaları getirmişler; keyfî gözaltına
almalar; keyfî silah kullanmalar -en tehlikesi- keyfî, toplantıları,
yürüyüşleri keyfî yasaklamalar; keyfî olarak, basın açıklaması yasaklamaları,
engellemeleri, örgüt yaratmalar… Bunu Gezi olaylarında özellikle çok gördük.
Bir kişiye 9 tane örgüt yaftalayıp 9 örgütten 1 tanesine sokulduğunu gördük ama
9’u için de iddianame hazırlandığını gördük. Keyfî gözaltılar, gözaltındayken
kaybolmalar yine gündeme gelecek, faili meçhuller yine gündeme gelecek, işine
gelmeyen memuru sürmeler gündeme gelecek, işine gelmeyen emniyet müdürlerini
görevden alıp hemen emekli ettirme gündeme gelecek. İstediği valiyi getirip
orada emniyet müdürü yapacak. İşte, İstanbul’da örneklerini yaşıyoruz,
atadığınız valinin neler yaptığını yaşıyoruz. Polise ceza vermede; istediğin
polise ver, istediğin polise koruma şeyi gelecek. Atamalarda liyakat kesinlikle
aranmayacak. Adam kayırmacılık diz boyu alıp gidecek. En tehlikelisi de
jandarma. Yine, köylerde jandarmaya karşı belli bir tutum var, jandarmaya
güvenenler var ama jandarmayı İçişlerine bağladığınız zaman ben şuna eminim ki,
köylerde kesinlikle baskı ortamı oluşturulacak. Bunlarla bir yere
gidilmeyeceğini siz de biliyorsunuz, herkes de biliyor ama yukarıdan gelen
emirler bunu götürüyor.
Şimdi, değerli milletvekilleri, burada
özellikle AKP’ye oy veren değerli seçmenlerime seslenmek istiyorum: Bu Hükûmet
artık bu ülkeyi idare edemez hâle geldi, ekonomi gümledi, bunu siz de
biliyorsunuz. Hocam gülüyorsunuz ama siz de biliyorsunuz. Hani “faiz lobisi,
faiz lobisi” diyorsunuz ya, bakın, yirmi iki yılda, 1982-2002 arasında 135
milyar faiz ödenmiş, sizin döneminizde 598 milyar faiz ödenmiş. (CHP
sıralarından alkışlar) Şu anda artan bu dolar artışında kimlerin köşeyi
döndüğünü ve Sayın Cumhurbaşkanın bir tek kendi egosunu tatmin etmek için
Merkez Bankasına -altında bir şeyler vardır onun, kesin de- durmadan hakaret
etmesiyle ülkenin ne kadar zarar ettiğini herkes gördü ama şu var: Artık sizin
yapacağınız şey AKP’ye oy veren seçmeni de yarın ekonomik bunalımdan dolayı,
diğer sıkıntılardan dolayı eğer ki en ufak bir ses çıkarırlarsa -bu yasanın en
büyük sebebi de o -biz korkmuyoruz, çünkü zaten bizi gazlıyorsunuz, zaten bizi
içeri atıyorsunuz, zaten muhalefeti yok ediyorsunuz- asıl tehlikeyi onlar
görecek, onların asıl bunu iyi düşünmeleri lazım, buna göre hareket etmeleri
lazım. 
Hepinizi saygılarımla selamlıyorum.
(CHP sıralarından alkışlar) 
BAŞKAN – Teşekkür ederim. 
Önergeleri oylarınıza sunuyorum: Kabul
edenler… Kabul etmeyenler… Kabul edilmemiştir. 
Şimdi, maddeyi oylarınıza sunuyorum:
Kabul edenler… Kabul etmeyenler… Kabul edilmiştir. 
Madde 7’de üç adet önerge vardır,
sırasıyla okutuyorum: 
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askerî Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 7 nci maddesinin tasarı metninden çıkarılmasını arz ve teklif
ederiz. 
İdris Baluken Gülser
Yıldırım Hasip Kaplan
Bingöl Mardin Şırnak
Hüsamettin Zenderlioğlu Nazmi
Gür Erol Dora
Bitlis Van Mardin
 Halil
Aksoy
 Ağrı

Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 7. Maddesinin kanun metninden çıkarılmasını arz ve teklif ederiz. 
Turgut Dibek Ali
Rıza Öztürk Ali İhsan Köktürk
Kırklareli Mersin Zonguldak
Dilek Akagün Yılmaz İsa
Gök Sedef Küçük
Uşak Mersin İstanbul
BAŞKAN – Şimdi okutacağım önerge
Anayasa’ya aykırılık önergesidir, okutup işleme alacağım. 
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 7. maddesinin Anayasa’ya aykırılık sebebiyle Tasarı metninden
çıkarılmasını arz ve teklif ederiz. 
Ali Halaman Mehmet
Şandır Faruk Bal
Adana Mersin 
Konya
Yusuf Halaçoğlu Münir
Kutluata Nevzat Korkmaz
Kayseri Sakarya 
Isparta
BAŞKAN – Komisyon, katılıyor musunuz? 
ADALET KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkan. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Sayın Korkmaz, buyurunuz. (MHP
sıralarından alkışlar) 
S. NEVZAT KORKMAZ (Isparta) – Sayın
Başkan, değerli milletvekilleri; hepinizi saygıyla selamlıyorum. 
Değerli arkadaşlar, önümüzdeki günlerde
iç güvenlik tasarısı gelecek. Jandarma ve Sahil Güvenlik Komutanlığının
yönetimi AKP siyasetinin emrine tahsis ediliyor. 
Şimdi, gördüğümüz kadarıyla, bu
tasarıda da askerî yargıya yine siyasi müdahaleler yoluyla Türk Silahlı
Kuvvetlerinin işleyişine el atıyorsunuz. Buradan Hükûmete soruyorum: İki bin
beş yüz yıllık gelenekleriyle Türk ordusunu politize etmekten muradınız
nedir? İmbikten süzülmüş kıvamıyla asırların birikimlerini yok sayarak, bu
coğrafyada varlığımızın teminatı Türk Silahlı Kuvvetlerini günlük kısır siyasi
çekişmelerin içine çekmekle neyi amaçlıyorsunuz? Askerî yargı zaman zaman
oluşumu, muhakeme süreçleri ve mahkeme kararlarıyla, yine iç mekanizması
içerisine hapsedilip itiraz ve temyiz yollarını içeren sivil anlayışın dışarıda
bırakılmasıyla kesinlikle objektif bir gözden geçirmeyi yani revizyonu, yeniden
yapılanmayı zorunlu kılıyor. Kaldı ki mevcut kanundaki bazı hükümlerin mutlaka
güncelleştirilmesi lazım ama Meclise getirdiğiniz bu tasarının bırakın
sorunlara çözüm getirmeyi yeni sorunlar ortaya çıkaracağı da aşikâr. Sorun
belli değerli arkadaşlar, askerî yargının sivil, çağdaş hukukun denetimine
açılması gerekiyor. Bunu yaparken de hak arama hürriyetinde bir iyileşme
hedeflenmelidir, hukukun üstünlüğü vurgulanmalıdır ama bu tasarı “mahkemeleri
militer olmaktan çıkaralım” derken siyasileştiriyor. Tüm kurumları felç
ettiğiniz gibi askerî mahkemeleri de felç ediyor ve siyasetin emrine
sokuyorsunuz. Ülkeyi elbette, değerli arkadaşlar, siyasi iktidar yönetecektir
ama kamu gücü kullanan, kamu kaynağı kullanan iktidarların da hesap vereceği
bir yer olacaktır, o da mahkemelerdir. Demokrasiyi işlevsel kılan hukuk
devletine olan bağlılığıdır, yoksa birçok diktatörlüğün adı “demokratik
cumhuriyet”tir zaten. Ayrıca, AKP’ye de şunu hatırlatmamız lazım: Çağdaş
demokrasilerde yönetim birlikte yönetimdir. Son sözün millette olduğu, yetki ve
sorumlulukların paylaşıldığı sistemin adıdır demokrasi. “Ben her alanı
düzenlerim, tek başıma yönetirim.” anlayışı tekçi yönetim anlayışıdır.
Çoğulculuk, saray sakininin dediği gibi, çok başlılık değildir. AKP’nin bu
realiteyi sindirmede başından beri problemi vardır. AKP, mahkemelerin ve
Silahlı Kuvvetlerin kendisine özgü işleyiş kurallarını başından beri
kabullenmediği ortada. Ebet müddet devlet ülküsü gereği kalıcı olanın devlet ve
millet olduğunu, hükûmetlerin geçici kurulduğunu, bir ömrü olduğunu bir türlü
benimseyemedi. 
Değerli arkadaşlar, özellikle AKP’li
milletvekili arkadaşlara sesleniyorum. Başbakan yardımcısı Sayın Bülent
Arınç’ın sözlerine kulak verin. Ne diyor? “Yüzde 50 bize oy verdi ama diğer
yarısı bizden nefret ediyor. Türkiye yönetilebilir olmaktan çıkıyor.” diyor. On
üç yıllık bu sakil yönetim anlayışından başından beri aslında kendisi de
sorumlu. Bu sözleri de daha öncekiler gibi eğer yalayıp yutmazsa, sonradan
tevil etmezse söyledikleri hakikat, gecikmiş itiraflar. Olsun, olsun, yine de
kulak verelim. 
AKP’nin “Her alanı siyasi bakış açımla
düzenlerim, bunu yaparken de meşveret etmem, kimselere danışmam, uzlaşma
beyhudedir.” yanlışları, herkesi tek tipleştirme gayretleri bir arada yaşamayı
ortadan kaldırıyor, tasada, kıvançta birlik duygusunu yok etmek, ayrışma ve
kutuplaşmayı hızlandırıyor. 
Askerî mahkemelerle ilgili bu kanun
şayet objektif bir niyetle önümüze getirilmiş olsaydı, belki de bu eleştirileri
yapmamıza da gerek kalmayacaktı, ama kıymetli arkadaşlar, hem önceki
uygulamalarınıza bakıyoruz hem bu kanunun arkasındaki, bilinçaltındaki o
duygulara bakıyoruz, maalesef iyi niyetli olmadığınızı görüyoruz. Bu bakımdan
da özellikle askerî mahkemelerin siyasallaştırılması sürecine “hayır”
dediğimizi bir kez daha ifade ediyor, yüce Meclisi saygıyla selamlıyorum. (MHP
ve CHP sıralarından alkışlar)
BAŞKAN – Teşekkür ederim. 
Evet, önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Aynı mahiyette iki önerge var, onları
okutuyorum: 
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarısının 7. maddesinin kanun metninden çıkarılmasını arz ve teklif ederiz.
Sedef Küçük
(İstanbul) ve arkadaşları
Aynı mahiyetteki diğer önergenin imza
sahipleri:
 İdris Baluken
(Bingöl) ve arkadaşları 
BAŞKAN – Komisyon katılıyor mu?
ADALET KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Sayın Başkanım.
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Önce HDP’nin önergesinin
gerekçesini okutuyorum: 
Gerekçe:
Tasarıyla Millî Savunma Bakanı ile
birinci sınıf askerî hâkimler arasından seçilen dört üyeden müteşekkil Askeri
Hâkimler Kurulunun kurulması öngörülmekte olup yürütme organına mensup olan
Millî Savunma Bakanının Kurulda yer alması ve diğer kurul üyelerinin Bakanın
teklifi üzerine Başbakanın onayıyla Kurula seçilmesinin öngörülüyor olması,
yürütmenin kontrolünde bir adli kurul oluşturulması öngörülmektedir. Öngörülen
düzenlemede kurulun, mahkemelerin bağımsızlığı ve hâkimlik teminatı esaslarına
uygun olarak görev ifa etmesi mümkün değildir. Kaldı ki askeri mahkemelerin
yargı yetkisi daraltılarak sivil mahkemelerin yetki alanına sokulan uzmanlık
mahkemeleri niteliğinde bir yapıya dönüştürülmeksizin bir sivilleşmeden söz
etmek mümkün değildir. Bu nedenle işbu kanun tasarısı Anayasa'ya, kuvvetler
ayrılığı ilkesine, yargı bağımsızlığına, doğal hakim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
Katliamı gibi toplumsal bellekte önemli bir yeri olan bir olay karşısında dahi
failler bulunup yargılanmamışken, tasarıda öngörülen ve yürütmenin denetimi
altına sokulan bir yapıda bu tür katliamların faillerinin yargılanması daha
fazla bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN – Şimdi, diğer önerge üzerinde
İstanbul Milletvekili Sayın Sedef Küçük, buyurunuz. (CHP sıralarından alkışlar)
SEDEF KÜÇÜK (İstanbul) – Sayın Başkan,
değerli milletvekilleri; 685 sıra sayılı Kanun Tasarısı’nın 7’nci maddesiyle
ilgili verdiğimiz önerge üzerinde söz almış bulunmaktayım. Yüce heyetinizi
saygıyla selamlıyorum.
Değerli milletvekilleri, bildiğiniz
gibi bugün Yargıtay Başkanlığında devir teslim töreni vardı. Hem görevden ayrılan
Yargıtay eski Başkanı hem yeni seçilen Yargıtay Başkanı “Korkusu ve beklentisi
olanların cüppesini çıkarması gerekir.” diyerek yargı üzerinde bir korku
ikliminin hüküm sürdüğüne yönelik bir vurgu yaptılar. Bu vurgu içinde büyük bir
haklılığı barındırsa da ülkemizde yargının düştüğü durumu göstermesi bakımından
utanç verici bir duruma işaret etmektedir. Bu utanç bize ait değildir. Bu utanç
yargıyı yandaş hâle getirmeye çalışanlara, yargıyı siyasallaştıranlara, yargıyı
belli bir siyasi görüşün arka bahçesi hâline getirmeye çalışanlara aittir. Bu
utanç, tarafsız olması gereken yargıya “Bitaraf olan bertaraf olur.” mantığıyla
yaklaşanların utancıdır. Bakınız, Anayasa Mahkemesi Başkanlığı görevinden
ayrılan Sayın Haşim Kılıç giderayak düzenlediği basın toplantısında “Yargının
ne kadar zorda olduğunu söylemek lazım. En ücra köşeye gidin, orada hâkim ve
savcıların hangi siyasi görüşe yakın olduğunu bütün vatandaşlar biliyor. Böyle
bir yargıyla devam edemeyiz.” diyor. Bu haksız bir saptama değildir. Çünkü, yargı
siyasallaşmıştır, siyasallaşmak zorunda bırakılmıştır ve bu durumun da
sürdürülebilir bir tarafı yoktur. Son on yıl içinde yaşananlar, Ergenekon ve
Balyoz gibi davalar, yolsuzlukların üzerinin örtülmesi için savcılar ve
hâkimlere uygulanan baskılar artık adalete olan güveni tamamıyla sarsmıştır. E
adalete olan güven tamamen sarsılmışsa o sistemden de hayır beklemek hayal
olur.
Değerli milletvekilleri, yanlış
anlaşılmaların önüne geçmek adına şunu da belirtmeliyim: Doğrudur, yargının
içinde kraldan çok kralcı olanlar vardır. Doğrudur, yargının bir kısmı
siyasallaşmıştır. Doğrudur, yargının bir kısmı bu siyasallaşmayı büyük bir
coşkuyla alkışlamıştır. Ama yargıçlarımızın büyük bir kısmı da onurlu duruşları
ve kararlarıyla tüm bu olumsuzluklara karşın hâlen hukuku ve adaleti
savunmaktadır. Örneğin, bir yargıç, kararının gerekçesine “Demokratik hukuk
toplumunda yaşayan her birey hoşnutsuzluğunu, itirazını ve taleplerini
toplanarak, gösteri ve yürüyüş yaparak, bu şekilde kamuoyuna sesini duyurarak,
korku ve baskıyla gizlenip hukuka aykırı faaliyetlere kalkışma ihtiyacı
duymadan dile getirebilmelidir.” diyebilmiştir. Bunun denilmesi çok önemlidir.
Çünkü, bu ülkede insanlar seslerini çıkardıkları için, muhalefet ettikleri
için, izinsiz gösteri düzenledikleri için yıllarca hapse atılabilmektedir. İşte
bu nedenle, demokratik bir hukuk devletinde yargıçların önüne dosya olarak
getirilemeyecek bir konuda bir yargıcımızın böyle bir kararın altına imza
atması bile takdire şayandır. Gerçekten de hayalî bir ileri demokrasi iddiasında
olmayan ama gerçek demokrasiyle yönetilen herhangi bir ülkede insanlar
anayasalarında, Avrupa İnsan Hakları Sözleşmesi’nde yazan bir hakkını kullandı
diye hâkim karşısına çıkarılamazlar. Bu konuda iddianame düzenleyen savcılara
rastlanmaz böyle ülkelerde. Böyle demokrasilerde yargı kararlarını tanımayan,
her bulduğu fırsatta yargıyı yerden yere vuran başbakanlara ve cumhurbaşkanına
rastlanmaz çünkü gerçek demokrasinin olduğu ülkelerde yargıya ve kararlarına
saygı duyulur. Böyle ülkelerde görevinden ayrılan bir anayasa mahkemesi başkanı
giderayak “Yargı intikam aracı değildir, yargı birilerinin hedefine ulaşacağı
kamu gücü de değildir. Bunlar ülkeye kötülük getirir.” demek ihtiyacı
hissetmez. 
Umarım ve dilerim ki günün birinde
bizim ülkemizde de böyle bir yargı ve demokrasi kurmak mümkün olur diyor,
hepinizi saygıyla selamlıyorum. (CHP ve MHP sıralarından alkışlar)
BAŞKAN – Teşekkür ederim. 
Önergeleri oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Madde 8’de üç adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 8 inci maddesinin tasarı metninden çıkarılmasını arz ve teklif
ederiz.
 İdris Baluken Gülser
Yıldırım Hasip Kaplan
 Bingöl Mardin Şırnak
 Hüsamettin Zenderlioğlu Nazmi
Gür Erol Dora
 Bitlis Van Mardin
 Halil Aksoy 
 Ağrı
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 8. maddesinin kanun metninden çıkarılmasını arz ve teklif ederiz.
 Turgut Dibek Ali
Rıza Öztürk Ali İhsan Köktürk
 Kırklareli Mersin Zonguldak
 Dilek Akagün Yılmaz Ömer
Süha Aldan İsa Gök
 Uşak Muğla Mersin
 Melda Onur
 İstanbul
BAŞKAN – Şimdi okutacağım önerge
Anayasa’ya aykırılık önergesidir. Okutup işleme alacağım.
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarının 8. maddesinin anayasaya aykırılık sebebiyle Tasarı metninden
çıkarılmasını arz ve teklif ederiz.
 Faruk Bal Ali
Halaman Yusuf Halaçoğlu
 Konya Adana Kayseri
 Mehmet Şandır Münir
Kutluata S. Nevzat Korkmaz
 Mersin Sakarya Isparta
BAŞKAN – Komisyon, katılıyor musunuz? 
ADALET KOMİSYONU SÖZCÜSÜ ALİ İHSAN
YAVUZ (Sakarya) – Katılmıyoruz Başkanım. 
BAŞKAN – Hükûmet? 
MİLLÎ SAVUNMA BAKANI İSMET YILMAZ
(Sivas) – Katılmıyoruz. 
BAŞKAN – Konya Milletvekili Sayın Faruk
Bal, buyurunuz. (MHP sıralarından alkışlar) 
FARUK BAL (Konya) – Sayın Başkan,
değerli milletvekilleri; önemli bir maddeyi daha görüşüyoruz. Bu maddeyle,
kurulmuş olan Askerî Hâkimler Kurulunun yapacağı soruşturmalara izin verme
yetkisi Sayın Bakana veriliyor yani askerî hâkimlerin, askerî savcıların
işlemiş oldukları disiplin suçu ve diğer suçlarla ilgili olmak üzere bir
soruşturma yapılacaksa bu, Millî Savunma Bakanının ağzından çıkacak “Evet.”
veya “Hayır.” lafına bağlı. Bundan daha vahim, bundan daha ağır ve hukuk
devleti ilkesine göre bundan daha vahşi bir hüküm olabilir mi? Bundan daha
vahim, bundan daha vahşi bir hüküm olamaz çünkü Türk Silahlı Kuvvetlerinin
yargı mercilerinde görev yapan hâkim ve savcıların soruşturulmalarıyla ilgili
siyasi irade karar verecektir. O zaman, askerî hâkimlerle ilgili kurulu niye
kuruyorsunuz? “Bakanın astığı astık, kestiği kestik.” deyin bitirin. Zaten öyle
olacaktır, bakanın teklif ettiği kişiler kurul üyesi olacağına göre yine
Bakanlığın astığı astık, kestiği kestik olacaktır. 
Değerli arkadaşlarım, bu bizde bir
şüphe uyandırıyor, zihnimizde bir şüphe uyandırıyor. Bu şüphe de Türk Silahlı
Kuvvetlerinin sindirilmesi, Türk Silahlı Kuvvetlerinin bu yetki kullanılmak
suretiyle sessizleştirilmesi ve içlerinde birtakım operasyonlarla ilgili ele
yasal bir silah alınması şüphesini uyandırıyor. Böyle bir durum Türk
Silahlı Kuvvetleri içerisinde moral ve motivasyonu bozacaktır. Böyle bir durum
Türk Silahlı Kuvvetlerini siyasi iradeye değil, siyasi iradenin temsil ettiği
siyasi fikre tabi kılacaktır. Bu Silahlı Kuvvetlerin siyasallaşması demektir.
Silahlı Kuvvetlerin yargı unsurları marifetiyle siyasallaştırmak üzere bir araç
olarak kullanılması demektir. Gelin bundan dönün. Bu Silahlı Kuvvetler milletin
bağrından çıkmıştır. Bu Silahlı Kuvvetler bir partinin, bir siyasi düşüncenin,
bir zümrenin Silahlı Kuvvetleri olamaz, Türk milletinin şerefli, haysiyetli,
tarih sahnesine çıktığı andan beri geçmişi şan ve şereflerle dolu bir
kurumudur. Bu kurumu inşa etmekte olduğunuz tek adam siyasi rejimine uygun hâle
getiremezsiniz. Bu, eşyanın tabiatına aykırıdır. Bu, eşyanın tabiatına
aykırılık başka sonuçlar doğuracaktır. Bu kadar ifade edebiliyorum. Bu
sonuçların işaretini Bülent Arınç Bey verdi. Ötekileştirdiğiniz insanlara kin
ve nefret söyleminiz, bu maddeyle ele alınacak olan soruşturma izni, yetkisi Türk
Silahlı Kuvvetlerine aynen yansıtılacak ve orada da ötekileştireceğiniz,
susturacağınız, sindireceğiniz, pıstıracağınız bir kitle yaratacaksınız. Bu,
Silahlı Kuvvetler içerisinde olmaz. Bu, ülke savunmasını hem içeride hem
dışarıda üstlenmiş olan ve Türk milletinin her ailesinden erkek evlatlarını
kınalayarak göndermiş olduğu Silahlı Kuvvetler içerisine fitnenin, fesadın
sokulması demektir, siyasi bir irinin sokulması demektir. Bunun çok yakın bir
gelecekte vebali ağır olacaktır. Bu vebale karşı da siz hem öbür dünyada hem bu
dünyada sorumlu olacaksınız. 
Yüce Genel Kurula önergemizi saygıyla
arz ediyoruz. Umarız vicdanlar AKP Genel Merkezinin etkisinden kurtulur.
Teşekkür ediyorum.(MHP sıralarından alkışlar)
BAŞKAN – Teşekkür ediyorum Sayın Bal.
Önergeyi oylarınıza sunuyorum: Kabul edenler… Kabul
etmeyenler… Kabul edilmemiştir.
Aynı mahiyette iki önerge var, onları da sırasıyla okutup
işleme alacağım.
Türkiye Büyük Millet Meclisi
Başkanlığına
Görüşülmekte olan 685 Sıra sayılı Kanun Tasarısının 8.
maddesinin kanun metninden çıkarılmasını arz ve teklif ederiz.
Melda Onur (İstanbul) ve arkadaşları
Aynı mahiyetteki diğer önergenin imza sahibi:
İdris Baluken (Bingöl) ve arkadaşları
BAŞKAN – Komisyon katılıyor mu?
ADALET KOMİSYONU SÖZCÜSÜ ALİ İHSAN YAVUZ (Sakarya) –
Katılmıyoruz Başkanım.
BAŞKAN – Hükûmet? 
MİLLÎ SAVUNMA BAKANI İSMET YILMAZ (Sivas) – Katılmıyoruz.
BAŞKAN – Önce HDP’’nin önergesinin gerekçesini okuyalım.
Gerekçe:
Tasarıyla Millî Savunma Bakanı ile birinci sınıf askerî
hâkimler arasından seçilen dört üyeden müteşekkil Askeri Hâkimler Kurulunun
kurulması öngörülmekte olup yürütme organına mensup olan Millî Savunma
Bakanının Kurulda yer alması ve diğer kurul üyelerinin Bakanın teklifi üzerine
Başbakanın onayıyla Kurula seçilmesinin öngörülüyor olması, yürütmenin
kontrolünde bir adli kurul oluşturulması öngörülmektedir. Öngörülen düzenlemede
kurulun, mahkemelerin bağımsızlığı ve hâkimlik teminatı esaslarına uygun olarak
görev ifa etmesi mümkün değildir. Kaldı ki askeri mahkemelerin yargı yetkisi
daraltılarak sivil mahkemelerin yetki alanına sokulan uzmanlık mahkemeleri
niteliğinde bir yapıya dönüştürülmeksizin bir sivilleşmeden söz etmek mümkün
değildir. Bu nedenle işbu kanun tasarısı Anayasa'ya, kuvvetler ayrılığı
ilkesine, yargı bağımsızlığına, doğal hâkim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
Katliamı gibi toplumsal bellekte önemli bir yeri olan bir olay karşısında dahi
failler bulunup yargılanmamışken, tasarıda öngörülen ve yürütmenin denetimi
altına sokulan bir yapıda bu tür katliamların faillerinin yargılanması daha
fazla bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN – Sayın Onur, buyurunuz.(CHP sıralarından alkışlar)
MELDA ONUR (İstanbul) – Teşekkür ederim. 
Görüşmekte olduğumuz askerî yargıyla ilgili kanun tasarısı
üzerine söz almış bulunuyorum. 
Sayın Bakanı da
burada bulunca şu konudan söz etmeden geçmek istemedim: Sayın Bakan, ordumuzda
çok sayıda muvazzaf var, erler var, erbaşlar var. Öncelikle, bütün bu ordu
mensuplarının en üst yöneticisi olarak bütün bunları sizin evladınız olarak
kabul ediyoruz. Siz de öyle görüyor musunuz, bilmiyorum. Bir şeyi öğrenmek
istiyorum: Bunlar orduda olduğu müddetçe evladınız. Peki, ordudan ayrıldıktan
sonra da aynı şekilde sizin evladınız mıdır? Öyle olsa gerek diye düşünüyorum.
Çünkü sonuçta bu insanlar vatani görevlerini yaparken kimi zaman uzuvlarını
kaybediyorlar, kimi zaman şehit oluyorlar, gazi oluyorlar. O yüzden, ben Millî
Savunma Bakanlığının bu sürede gazi olan vatandaşlarımızdan ellerini çekmemesi
gerektiğini düşünüyorum. 
Bunlardan bir
tanesi de Nazım Özen. Nazım Özen, bir güneydoğu gazisi. 1998 yılında Kuzey Irak
operasyonu dönüşü mayına basıp sol ayağını kaybediyor ve şu anda sol diz altı
protezi kullanıyor. Nazım Özen’in sorunu şu: Nazım Özen’e ne yazık ki SGK kötü
davranıyor. Yani, şunu söyleyeyim: Hani, kabine üyelerinize dedikodu olacak ama
ne yazık ki SGK’dan sorumlu olan Bakan sizin evladınıza aynı ilgiyi göstermiyor
çünkü proteziyle ilgili sıkıntıları var. Az önce Nazım Özen’i arayarak dedim
ki: “Nazım Bey ben bir konuşma aldım, lütfen mesajınızı bana gönderin, ben
ileteceğim.” Müsaadenizle Nazım Özen’in mesajını, hem kendisiyle ilgili hem de
gazilerle ilgili mesajını sizi burada bulmuşken ileteceğiz. Nazım Özen diyor
ki: “Ülkemizdeki gazi toplamının yüzde 92’si er ve erbaştan ibarettir. Hükûmet,
devlet ve halkımız şunu çok iyi bilsin ki: Amerika Birleşik Devletleri ve Avrupa
Birliği gazilerinin haklarını bir zahmet Google’den girip bir araştırsınlar ve
görsünler. Ülkesi için gazi olmuş askerlerine nasıl haklar verilmiş ve
yaşantıları nasıl görsünler. Bulundukları her yerde saygı, sevgi görüyorlar,
ekonomik sıkıntının ne olduğunu bilmiyorlar, bizlerinse durumu ortada. Bizleri
temsil ettiğini iddia eden vakıf ve derneklerin başarısı da ortada.” Böyle de
bir şikâyeti var. Geliyor proteze ve diyor ki: “Güneydoğu gazilerinin
kullandığı protez ve diğer iyileştirme araçlarının ödenmesi konusunda lütfen
tarafımıza zorluk çıkarılmasın.”
Nazım’ın protez bedeli 68 bin TL ama
SGK bunu pahalı buluyor ve 22 binini ödüyor yani bacağın üçte 1’ini ödüyor.
Mahkemelik oldu, altı aydır mahkemelik. Bakalım ne yapacak? Lütfen, bu tür
konularda Millî Savunma Bakanlığı da gazilerimize sahip çıksın. 
Diyor ki: “Kanun bize ‘İyileştirme
araçları ve protezleri en iyi şekilde yaptırılır. Yurt içinde yoksa yurt
dışından temin edilir.’ demesine rağmen, SGK tarafından ödeme konusunda birçok
gazi arkadaşım mahkeme kararıyla ödettiriyor.” Yani mahkeme zoruyla protez
ödeniyor. Bu olacak iş değil. 
Bunun dışında, ne talep ediyor gaziler?
“Güneydoğu gazilerine kamuda ikinci iş hakkı verilsin.” diyorlar. “Dört duvar
içinde yoklukla yaşanmıyor, biliyorsunuz, ülkemizde hayat şartları çok
acımasız. Güneydoğu gazilerinin açlık sınırındaki emekli maaşları en azından
yoksulluk sınırı seviyesine çıkarılsın. Güneydoğu gazilerinin doğal gaz
tüketiminde en az yüzde 40 indirim yapılsın. Ödeme konusunda çok zorlanıyoruz,
biz de ısınmak istiyoruz. Güneydoğu gazilerinin eğitim gören çocuklarına burs
verilsin, eğitim ve kırtasiye masraflarını karşılamakta zorlanıyoruz.” Ve diyor
ki: “Sayın vekilim, subay, astsubay gazilerinin sosyal hakları ile er, erbaş
gazilerinin birçok hakkı farklıdır. Onlar şu an görevdeki emsalleri ne maaş
alıyor ise o maaşı alıyorlar. Sonra, gazilerin maaşı 3 bin, 5 bin gibi lanse
ediliyor.” 
Ben size son bir ilave yapmak
istiyorum, madem gazilerden açıldı. Ben de bir gazi kızıyım, benim babam Kıbrıs
gazisi. Her zaman için onun dost sohbetlerinde şunu biliyoruz: Gazi maaşları
arasında da biliyoruz ki bir eşitsizlik var. Aslında gaziler için ödenen para
bir maaş değil, bir taltiftir, bunu siz de biliyorsunuz ama ne yazık ki orada
bir adaletsizlik var. Bu konuyu Sayın Maliye Bakanına da dile getirmiştik.
“Şimdilik yapabileceğimiz bir şey yok.” demişti. 
Ben tüm gazileri buradan selamlıyor ve
özellikle Millî Savunma Bakanlığının gazilerin kaderini Çalışma ve Sosyal
Güvenlik Bakanlığına teslim etmemesini rica ediyorum. 
Teşekkür ederim. (CHP ve MHP
sıralarından alkışlar)
BAŞKAN – Teşekkür ederim Sayın Onur. 
Önergeleri oylarınıza sunuyorum: Kabul
edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
Madde 9’da üç adet önerge vardır,
sırasıyla okutuyorum: 
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 9 uncu maddesinin tasarı metninden çıkarılmasını arz ve teklif
ederiz.
 İdris Baluken Gülser
Yıldırım  Hasip Kaplan
 Bingöl  Mardin
 Şırnak
 Erol Dora Halil
Aksoy Nazmi Gür
 Mardin Ağrı
 Van
 Hüsamettin Zenderlioğlu
 Bitlis
Türkiye Büyük
Millet Meclisi Başkanlığına
Görüşülmekte
olan 685 Sıra sayılı Kanun Tasarısının 9. maddesinin kanun metninden
çıkarılmasını arz ve teklif ederiz.
 Turgut Dibek Ali
Rıza Öztürk Ali İhsan Köktürk
 Kırklareli Mersin Zonguldak
 Dilek Akagün Yılmaz Mustafa
Moroğlu İsa Gök
 Uşak İzmir Mersin
 Ömer Süha Aldan
 Muğla
BAŞKAN – Şimdi
okutacağım önerge Anayasa’ya aykırılık önergesidir, okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 685 sıra sayılı Kanun Tasarısının 9. maddesinin anayasaya aykırılık
sebebiyle Tasarı metninden çıkarılmasını arz ve teklif ederiz. 
 Faruk Bal Ali
Halaman Mehmet Şandır
 Konya  Adana
 Mersin 
 Münir Kutluata Yusuf
Halaçoğlu S. Nevzat Korkmaz
 Sakarya  Kayseri
 Isparta
BAŞKAN –
Komisyon, katılıyor musunuz?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz Sayın Başkan. 
BAŞKAN –
Hükûmet?
MİLLÎ SAVUNMA
BAKANI İSMET YILMAZ (Sivas) – Katılmıyoruz Başkan.
BAŞKAN – Isparta
Milletvekili Sayın Nevzat Korkmaz, buyurunuz. (MHP sıralarından alkışlar)
S. NEVZAT
KORKMAZ (Isparta) – Sayın Başkan, değerli milletvekili arkadaşlarım; hepinize
hem saygılarımı sunuyorum hem de hayırlı geceler diliyorum. 
Değerli
milletvekilleri, görüşmekte olduğumuz tasarı Millî Savunma Bakanının Başkan
olduğu ve tüm üyelerinin Başbakanca atandığı Askerî Hâkimler Kurulu öneriyor.
Askerî hâkimlerin atama, değerlendirme, yer değiştirme gibi tüm özlük ve idari
işlemlerini yapacak bu kurul. Âdeta herkesin aklıyla dalga geçer gibi, kurulun
bağımsız olduğu da yazıyor bu tasarıda. Değerli arkadaşlar, Hükûmet ve Millî
Savunma Bakanı bağımsız mıdır ki de Başkanlığını Millî Savunma Bakanının
yaptığı, üyelerinin tamamının Başbakanca atandığı kuruldan bağımsız hareket
etmesini bekliyorsunuz? Başkanlığını Adalet Bakanlığının yaptığı Hâkimler ve
Savcılar Yüksek Kurulunun durumu çağdaş hukuk anlayışı tarafından henüz
sindirilmemişken, çok sert eleştirilere muhatap olurken yeni bir garabet
yaratmıyor musunuz bu Askerî Hâkimler Kuruluyla? Buradan bile AKP iktidarının
sorun çözücü değil de sistemde arıza çıkarmak üzere yeni sorunlar ürettiğini
söyleyebiliriz. AKP, henüz demokrasi yanlısı göründüğü yıllarda, HSYK’nın
siyasi etkilerin altında çalıştığını ve bakanın kuruldan ayrılması gerektiğini
söylemiyor muydu? Ne oldu? “Dün dündür, bugün bugündür.” mü diyorsunuz yoksa kontrolü
ele geçirdikten sonra? Yahut, “Ben müdahale edersem yargıya doğrudur.” mu demek
istiyorsunuz? Bu ikilemi nasıl içinize sindiriyorsunuz değerli AKP
milletvekilleri? İçinizdeki ömrünü hukuka adamış hukukçu vekiller hakikaten
neredeler merak ediyorum. Cüppelerini çıkardılar da acaba vicdanlarıyla ne
zaman vedalaştılar? 
Askerî Hâkimler Kurulu bu yapısıyla
tamamen Hükûmetin denetimi altına girmektedir. Hâlbuki 2014 tarihli Anayasa
Mahkemesi kararı Millî Savunma Bakanının askerî hâkimlere verdiği disiplin
cezalarına karşı çıkıp bu durumu yargı bağımsızlığına aykırı bulmuştu. 
Değerli milletvekilleri, bu sorunu
nasıl çözeriz diye havaya, tavaya bakmanıza gerek yok, çözümü Milliyetçi
Hareket Partisi söylüyor. Askerî yargıyla ilgili dillendirilen sorunların
çözümü Milliyetçi Hareket Partisinin Anayasa Uzlaşma Komisyonundaki önerisinde
mevcut. “Milliyetçi Hareket Partisinin her söylediği yanlıştır.” kompleksinden
bir kurtulsanız siz de okuyup öğreneceksiniz. Bir bakın neler demiş Komisyonda
askerî yargıyla ilgili olarak. 
Yargının tüm alanlarında önerilerimiz
var ama madem askerî yargıyı konuşuyoruz, sadece askerî yargı kısmıyla ilgili
önerilerimizi sunuyorum. Askerî yargı, asker kişilerin sadece askerlik hizmeti
ve görevleriyle ilgili olarak işledikleri askerî suçlara bakacak, Danıştayın
bir dairesi askerî idari yargı işlerine, Yargıtayın yine en az bir dairesi
askerî yargı mercilerinden gelen işlere bakacak. Özetle, verdiğimiz bu açıklama
gösteriyor ki askerî yargı meselesini, görev alanını sadece askerî suçlarla
sınırlandırarak, temyiz işlerini de sivil adli ve idari yargı üst kuruluşlarına
yani Yargıtay ve Danıştaya bırakarak sorunu çözüyor Milliyetçi Hareket
Partisinin önerisi. Gelin laf dinleyin, işleri çetrefilleştirmeyin Milliyetçi
Hareket Partisinin bu teklifi askerî yargı alanında yaşanan tüm tartışmaları
sona erdirecektir. 
Değerli arkadaşlar, yargıdaki
iyileşmeden, adaletin tesisine yönelik atılacak adımlardan herkes, sizler de
istifade edeceksiniz. Yoksa zapturapt altına almaya çalıştığınız yargı yarın
siyasal iktidarın değişmesiyle bu yaptıklarınızın hesabını sorar hâle
gelecektir. Üzgünüz ki o zaman kurunun yanında yaş da yanacaktır. Umarım, başta
içinizdeki hukukçular olmak üzere Adalet ve Kalkınma Partisinin bütün
milletvekilleri akıllarını başlarına alır ve vicdanlarının seslerini dinlerler,
yargı üzerinden yeni bir hesaplaşmanın önüne şimdiden geçilmiş olur diyor, yüce
heyetinizi saygıyla selamlıyorum. (MHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Aynı mahiyette iki önerge var, onları
sırasıyla okutup beraber işleme alacağım.
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 9. maddesinin kanun metninden çıkarılmasını arz ve teklif ederiz.
Mustafa Moroğlu
(İzmir) ve arkadaşları
Aynı mahiyetteki diğer önergenin imza
sahipleri:
İdris Baluken
(Bingöl) ve arkadaşları
BAŞKAN – Komisyon, katılıyor musunuz
önergelere?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – HDP önergesinin gerekçesini
okutuyorum:
Gerekçe:
Tasarıyla Millî Savunma Bakanı ile
birinci sınıf askerî hâkimler arasından seçilen dört üyeden müteşekkil Askeri
Hâkimler Kurulunun kurulması öngörülmekte olup yürütme organına mensup olan
Millî Savunma Bakanının Kurulda yer alması ve diğer kurul üyelerinin Bakanın
teklifi üzerine Başbakanın onayıyla Kurula seçilmesinin öngörülüyor olması, yürütmenin
kontrolünde bir adli kurul oluşturulması öngörülmektedir. Öngörülen düzenlemede
kurulun, mahkemelerin bağımsızlığı ve hâkimlik teminatı esaslarına uygun olarak
görev ifa etmesi mümkün değildir. Kaldı ki askeri mahkemelerin yargı yetkisi
daraltılarak sivil mahkemelerin yetki alanına sokulan uzmanlık mahkemeleri
niteliğinde bir yapıya dönüştürülmeksizin bir sivilleşmeden söz etmek mümkün
değildir. Bu nedenle işbu kanun tasarısı Anayasa'ya, kuvvetler ayrılığı
ilkesine, yargı bağımsızlığına, doğal hakim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
Katliamı gibi toplumsal bellekte önemli bir yeri olan bir olay karşısında dahi failler
bulunup yargılanmamışken, tasarıda öngörülen ve yürütmenin denetimi altına
sokulan bir yapıda bu tür katliamların faillerinin yargılanması daha fazla
bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN – İzmir Milletvekili
Sayın Moroğlu, buyurunuz. (CHP sıralarından alkışlar) 
MUSTAFA MOROĞLU
(İzmir) – Sayın Başkan, sayın milletvekilleri; Millî Savunma Bakanımıza büyük
yetkiler ve sorumluluklar veren 685 sıra sayılı Tasarı’yı görüşüyoruz.
Bakanımızın mizacı bu yetkileri ve sorumlulukları kullanmaya çok uygun değil.
Komisyonlarda beraber görev yapıyoruz. Sanırım bu yetkilerden ve
sorumluluklardan sonra, beraber görev yaptığımız komisyonlardan da benim
edindiğim izlenime göre bu Bakan bu yetkileri kullanıp kullanmama konusunda bir
tereddüt taşır diye düşünüyorum.
Bunu ilettikten sonra da 9’uncu maddeyi
okurken hem Meclisimize hem de bizi dinleyen yurttaşlarımıza ve özellikle de
Bakanımıza bir konuyu daha hatırlatma gereği duydum. Çünkü, bu 9’uncu madde,
askerî hâkimlere görev yaparken disipline uygun olmayan, mazeretsiz işe
gelmeyen, hatır gönül için iş yapan konularda verilecek cezaları düzenliyor ve
bu cezaların içerisinde “Mazeretsiz görev yerine gelmeme, aşırı borçlanma
nedeni gibi disiplinsizliklere sadece uyarma cezası verilir.” diye bir maddesi
var. İster istemez bu maddeyi okurken geçmişte disiplinsizlik nedeniyle, emre
itaat etmeme nedeniyle ya da aşırı borçlanma nedeniyle Türk Silahlı
Kuvvetleriyle ilişiği kesilen askerlerimizin eşitsizliklerini nasıl gidereceğiz
diye bir kez daha sormayı bir görev saydım. Çünkü, 2011 seçimlerinden sonra,
24’üncü Dönemde görev yaptığımız süre içerisinde Türk Silahlı Kuvvetlerini
ilgilendiren bütün kanunlarda hem komisyonda hem bütçe görüşmelerinde hem de
Mecliste bu konuyu defalarca dile getirmişiz. Biraz önce Bakanımızla yüz yüze
de görüşme olanağı buldum. Bakanımız da bu konuda her zaman iyi niyetle bu
sorunun çözülmesi gerektiğini -hatta burada da- ifade eden açıklamalarda
bulundu. Bunu bir kez daha Maliye Bakanıyla… Çünkü, hep bu tür konular gündeme
geldiğinde Maliye Bakanlığı izin vermiyor, “Bütçe buna müsaade etmiyor.”
deniliyor. Burada vaktimiz olmadığı için uzun uzun bütçede nelere müsaade
edildiğini açıklamamıza gerek yok çünkü bunu hem Sayın Bakan biliyor hem de
bütün yurttaşlar ve milletvekili arkadaşlarım da biliyor. Yani sayıları 1.500’ü
aşmayan bu arkadaşların bu eşitsizliklerini giderme, Türkiye Cumhuriyeti’nin
maliyesini batırmaz ama sadece şu kanunla, 9’uncu maddede görüldüğü üzere,
askerî hâkimlerle bile ortaya koydukları eşitsizlikleri kaldırmak gerekiyor.
Bunu bir an önce yasalaştıralım, iki satırlık bir yazıyla -6191 sayılı Kanun’du
sanıyorum- diğer şûra kararıyla atılan askerlerin tekrar göreve dönmelerini
sağlayan olanak neyse, resen emekli edilen, hem siyasi nedenlerle hem de
disiplinsizlik nedenleriyle hem de borçlanma nedenleriyle Türk Silahlı
Kuvvetleriyle ilişkileri kesilen arkadaşlarımızın bu eksiklerini giderelim.
Sayın Bakan, değilse bu dönem sonunda hem sizi hem de beni resen emekli
edebilir seçmenler. Yani bunu çok açık bir şekilde ifade etmek istiyorum. Bu
sorunu mutlaka çözelim. Çünkü hakikaten büyük bir yara.
Bir başka sorunu daha dile getirmeyi,
yine Millî Savunma Komisyonunda partimiz adına görev yapan bütün arkadaşlarım
adına belirtmeyi bir görev sayıyorum. Türk Silahlı Kuvvetlerindeki eşitsizliğin
en önemli nedenlerinden birisi de Türk Silahlı Kuvvetlerinde görev yaparken
gazi olmuş, hayatını kaybetmiş bütün asker yakınlarına, özlük hakları, emekli
maaşları, tazminatları, bu haklar verilirken intihar ettiği düşünülen, intihar
eden ya da intihar ettiği sanılan askerler bu haktan mahrum edildi ve defalarca
biz, asker kardeşlerimiz askere gelirken gayet sağlam olarak askere
alındıklarını ama intihar etme nedenlerini ortadan kaldırmadan bunları önleyemeyeceğimizi,
kimin ne şekilde intihar ettiğinin ya da ettirildiğinin de her zaman bir soru
işareti olduğunu ifade ederek bu eşitsizliği de gidermelerini… Çünkü, aklıma şu
geliyor mesela: Albay Tatar’ın intiharını, bunu nasıl unuturuz ya da askere
gittiğinde ya dışarıdaki nedenlerden ötürü ya da oradaki yaptıkları zor
koşullardan ötürü intihar eden asker kardeşlerimizin yakınlarına niye bu
hakları vermeyiz, hâlâ cevap bulabildiğimiz bir soru değildir. 
Onun için, bu sorulara cevap aramak
yerine bu eşitsizlikleri giderecek düzenlemeleri bu dönem sona ermeden yapmak,
hem Türk Silahlı Kuvvetleri adına görev yapan komutanların hem Millî Savunma
Bakanının hem de Meclisimizin yüce bir görevidir diye düşünüyorum.
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim.
Aynı mahiyetteki önergeleri oylarınıza
sunuyorum: Kabul edenler… Kabul etmeyenler… Kabul edilmemiştir. 
Şimdi maddeyi oylarınıza sunuyorum:
Kabul edenler… Kabul etmeyenler… Kabul edilmiştir.
Madde 10’da üç adet önerge vardır,
sırasıyla okutup işleme alıyorum.
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 10. maddesinin ikinci fıkrasındaki "%90" ibaresinin
"%80" olarak değiştirilmesini arz ve teklif ederiz.
 Turgut Dibek  Ali
Rıza Öztürk  Ali İhsan Köktürk
 Kırklareli  Mersin
 Zonguldak
 Kemal Değirmendereli  Dilek
Akagün Yılmaz  İsa Gök
 Edirne  Uşak
 Mersin
Türkiye Büyük
Millet Meclisi Başkanlığına
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 10 uncu maddesinin tasarı metninden çıkarılmasını arz ve teklif
ederiz.
 İdris Baluken  Gülser
Yıldırım  Hasip Kaplan
 Bingöl  Mardin
 Şırnak
 Erol Dora  Hüsamettin
Zenderlioğlu  Halil Aksoy
 Mardin  Bitlis
 Ağrı 
 Nazmi Gür
 Van
BAŞKAN – Şimdi okutacağım önerge
Anayasa’ya aykırılık önergesidir; okutup, işleme alacağım.
Türkiye Büyük
Millet Meclisi Başkanlığına
Görüşülmekte olan 685 sıra sayılı Kanun
Tasarının 10. maddesinin anayasaya aykırılık sebebiyle Tasarı metninden
çıkarılmasını arz ve teklif ederiz.
 Faruk Bal  Ali
Halaman  Mehmet Şandır
 Konya  Adana
 Mersin
 Yusuf Halaçoğlu  Münir
Kutluata  S. Nevzat Korkmaz
 Kayseri  Sakarya
 Isparta
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkan.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Gerekçeyi okuyun lütfen.
Gerekçe: Bu madde ile disiplin cezası
almış hakimlerin belirli şartlarda cezalarının silinmesi Askeri Hâkimler
Kurulunun yetkisine bırakılmaktadır.
Tasarının 13. Maddesi ile Askeri
Hâkimler Kurulunun Başkan ve üyelerinin atanması tamamen Milli Savunma Bakanı
ve Başbakana bırakılmaktadır.
Bu durum Askeri Yargının Yürütme
organının kontrolüne tabi kılmak, siyasallaştırılmış adli ve idari yargı gibi
askeri yargıyı da siyasallaştırma amacını taşımaktadır.
Hâkim teminatı, yargının bağımsızlığı
ve tarafsızlığı düzenleyen Anayasanın 138,139 ve 145. Maddeleri ile hukuk
devleti ilkesine aykırıdır.
Anayasa mahkemesinin hâkimlerin özlük
işlerinin yürütme organının yetkisi içine alınamayacağına dair kökleşmiş
içtihatlarına, AİHM kararlarına aykırıdır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığı’na
Görüşülmekte olan 685 sıra sayılı
Askeri Hâkimler Kanunu ile Bazı Kanunlarda Değişiklik Yapılmasına Dair Kanun
Tasarısının 10 uncu maddesinin tasarı metninden çıkarılmasını arz ve teklif
ederiz.
Gülser Yıldırım (Mardin) ve arkadaşları
BAŞKAN – Komisyon katılıyor musunuz
önergelere?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Gerekçeyi okuyun lütfen.
Gerekçe:
Tasarıyla Millî Savunma Bakanı ile
birinci sınıf askerî hâkimler arasından seçilen dört üyeden müteşekkil Askeri
Hâkimler Kurulunun kurulması öngörülmekte olup yürütme organına mensup olan
Millî Savunma Bakanının Kurulda yer alması ve diğer kurul üyelerinin Bakanın
teklifi üzerine Başbakanın onayıyla Kurula seçilmesinin öngörülüyor olması,
yürütmenin kontrolünde bir adli kurul oluşturulması öngörülmektedir. Öngörülen
düzenlemede kurulun, mahkemelerin bağımsızlığı ve hâkimlik teminatı esaslarına
uygun olarak görev ifa etmesi mümkün değildir. Kaldı ki askeri mahkemelerin
yargı yetkisi daraltılarak sivil mahkemelerin yetki alanına sokulan uzmanlık
mahkemeleri niteliğinde bir yapıya dönüştürülmeksizin bir sivilleşmeden söz
etmek mümkün değildir. Bu nedenle işbu kanun tasarısı Anayasa'ya, kuvvetler
ayrılığı ilkesine, yargı bağımsızlığına, doğal hâkim ilkesine aykırılık teşkil
etmektedir. Nitekim bu yöntemle oluşturulacak bir üst kurulun evrensel hukuk
normları çerçevesinde de bir karşılığı bulunmamaktadır. Üstelik Roboski
katliamı gibi toplumsal bellekte önemli bir yeri olan bir olay karşısında dahi
failler bulunup yargılanmamışken, tasarıda öngörülen ve yürütmenin denetimi
altına sokulan bir yapıda bu tür katliamların faillerinin yargılanması daha fazla
bürokratik kurallara bağlı kılınacak ve yargı kendi başına görev ifa
edemeyecektir.
BAŞKAN - Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 685 Sıra sayılı Kanun
Tasarısının 10. maddesinin ikinci fıkrasındaki "%90" ibaresinin
"%80" olarak değiştirilmesini arz ve teklif ederiz.
Kemal Değirmendereli (Edirne) ve arkadaşları
BAŞKAN – Komisyon, katılıyor musunuz?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz.
BAŞKAN – Hükûmet?
MİLLÎ SAVUNMA BAKANI İSMET YILMAZ
(Sivas) – Katılmıyoruz.
BAŞKAN – Sayın Değirmendereli,
buyurunuz. (CHP sıralarından alkışlar)
KEMAL DEĞİRMENDERELİ (Edirne) – Sayın
Başkan, değerli milletvekilleri; 685 sıra sayılı Askeri Hakimler Kanunu ile
Bazı Kanunlarda Değişiklik Yapılmasına Dair Kanun Tasarısı üzerine söz almış
bulunuyorum. Yüce Meclisi saygıyla selamlarım. 
Değerli milletvekilleri, gecenin bu
ilerleyen saatlerinde yani hafif, böyle, kestirmeye doğru gidiyoruz ama ben
biraz özellikle iktidar partisi milletvekillerinin keyfini kaçıracağım; bu,
milletvekili sorumluluğumuzun gereği olarak bunu yapmak durumundayım.
Değerli arkadaşlar, bu maddeyle,
10’uncu maddeyle askerî hâkimlerin disiplin cezalarına ilişkin hükümler
getiriliyor ama benden önce konuşan değerli hatiplerin de altını çizdiği bir
konu var, bu yasa tasarısının özünde Askerî Hâkimler Kurulunun esas itibarıyla
siyasi iradeye bağlanması söz konusu. Bunu hukukçu olan arkadaşlarımız gayet
net olarak ortaya koydular. 
Bu yasaları çıkarıyoruz ama yasaları ne
kadar uyguluyoruz, bu çok önemli. Şimdi, hukuk alanında, demokrasi alanında,
özellikle de ekonomi alanında son günlerde çok büyük sorunlarımız var değerli
arkadaşlar. Ne kadar yeni yasalar da yapsak artık AKP Hükûmeti Türkiye’yi
yönetememektedir arkadaşlar. Son on günde doların ve dövizin yükselişinin
farkında mısınız iktidar partisi milletvekili değerli arkadaşlar? Sayın
Cumhurbaşkanı uçağa binerken konuşuyor, dolar yükseliyor; uçakta konuşuyor,
dolar coşuyor. Özel sektörün borcu bir ayda…
MEHMET CEMAL ÖZTAYLAN (Balıkesir) – Tüm
dünyada yükseliyor, tüm dünyada.
KEMAL DEĞİRMENDERELİ (Devamla) – Siz
söylüyorsunuz ama özel sektörün borcu, değerli arkadaşlar, bir ayda ne kadar
arttı, biliyor musunuz? Birçoğunuz biliyorsunuzdur, iş adamı olan arkadaşlar
iyi biliyordur. Özel sektörün borcu son bir ayda 36 milyar TL arttı arkadaşlar.
Bu ne demek? 15 milyar dolar demek. Bakın, seviniyorduk cari açık azalıyor
diye. Niye? Petrol fiyatları düşüyor, cari açığımız azalıyor; evet, güzel.
Petrol fiyatları 10 dolar düştüğünde cari açığımız 4-5 milyar dolar düşüyordu.
Güzel, bu hepimiz için mutluluk verici bir şeydi. Şimdi ne oldu? Son bir ayda
15 milyar doları kaybettik. Niye kaybettik? Hani iyi yönetiyorduk, hani
ekonomimiz iyi gidiyordu değerli arkadaşlar? (CHP sıralarından alkışlar) 
Şimdi, bakın, Merkez Bankası Başkanı
-okuyorsunuz arkadaşlar- lojmanını topluyor, gidiyor. Sonra bu ülkenin finans
dünyasına dünyanın hangi finans çevreleri güven duyarlar? Sayın Cumhurbaşkanı
diyor: “Faizler düşsün.” Ama ekonominin başındaki Sayın Bakan da Merkez Bankası
Başkanına sahip çıkıyor ve doğru politikalar izlediğini söylüyor. 
Değerli arkadaşlar, bu gidiş, gidiş
değil. Sayın Cumhurbaşkanı hep eleştirdiğimiz gibi tek adamla… Merkez Bankası
Başkanı da o olacak, Danıştay Başkanı da, Sayıştay Başkanı da, Yargıtay Başkanı
da, Anayasa Mahkemesi Başkanı da. Olmaz arkadaşlar, olmaz, olmaz yani bu. Ha,
Askerî Yargıtayın da Askerî Hâkimler Kurulunun da başkanı olacak neredeyse. 
Ne diyordu Sayın Cumhurbaşkanı? “Hukuk
devletinde olması gereken en önemli konu, kuvvetler ayrılığı prensibi, bize
ayak bağı oluyor.” diyordu. Değerli arkadaşlar, hepimiz biliyoruz ki kaliteli
demokrasinin ve kaliteli bir hukuk sisteminin olmadığı ülkelerden sermaye kaçar
ve bu tehlike kapımızdadır. Bunları buradan paylaşmak ve sizlerin de, iktidar
partisi milletvekillerinin de, hepimizin, bütün Meclisteki milletvekillerinin,
hukuku hiçe sayan, demokrasiyi hiçe sayan, tek adamcı yönetim anlayışına itiraz
etmek sorumluluğudur değerli arkadaşlar. 
Bu düşüncelerle yüce Meclise saygılar
sunuyorum. (CHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Birleşime üç dakika ara veriyorum.
Kapanma Saati:
22.14
YEDİNCİ OTURUM
Açılma Saati: 22.18
BAŞKAN: Başkan Vekili Meral AKŞENER
KÂTİP ÜYELER:
Fehmi KÜPÇÜ (Bolu), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 54’üncü Birleşiminin Yedinci Oturumunu açıyorum.
685 sıra sayılı Kanun Tasarısı’nın
görüşmelerine devam edeceğiz.
Komisyon? Yok.
Ertelenmiştir.
5’inci sırada yer alan, Kültürel İfadelerin
Çeşitliliğinin Korunması ve Geliştirilmesi Sözleşmesinin Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu’nun görüşmelerine
başlıyoruz.
5.-
Kültürel İfadelerin Çeşitliliğinin Korunması ve Geliştirilmesi Sözleşmesinin
Onaylanmasının Uygun Bulunduğuna Dair Kanun Tasarısı ve Dışişleri Komisyonu
Raporu (1/292) (S. Sayısı: 54)
BAŞKAN –
Komisyon? Yok.
Ertelenmiştir.
Bundan sonra da
komisyonların bulunamayacağı anlaşıldığından, alınan karar gereğince, (11/44)
esas numaralı Gensoru Önergesi’nin gündeme alınıp alınmayacağına ilişkin
görüşmeleri yapmak ve kanun tasarı ve teklifleri ile komisyonlardan gelen diğer
işleri sırasıyla görüşmek için 12 Şubat 2015 Perşembe günü saat 14.00’te
toplanmak üzere birleşimi kapatıyorum.
Kapanma Saati: 22.19




(x) 685 S. Sayılı Basmayazı tutanağa
eklidir.




