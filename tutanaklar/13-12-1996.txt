


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















DÖNEM : 20    CİLT : 16          YASAMA YILI : 2


T. B. M. M.

TUTANAK DERGİSİ

32 nci Birleşim

13 . 12 . 1996  Cuma



İ Ç İ N D E K İ L E R

 I. - GEÇEN TUTANAK ÖZETİ

 II. - KANUN TASARI VE TEKLİFLERİYLE
KOMİSYONLARDAN GELEN DİĞER İŞLER
(Devam)

1. - 1997 Malî Yılı Genel ve
Katma Bütçeli İdareler Bütçe Kanunu
Tasarıları ile 1994 ve 1995 Malî Yılı
Genel ve Katma Bütçeli İdareler ve Kuruluşlar
Kesinhesap Kanunu Tasarıları (1/518; 1/519, 1/282,
3/414; 1/283, 3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150)

A) MİLLÎ SAVUNMA BAKANLIĞI

1. - Millî Savunma Bakanlığı
1997 Malî Yılı Bütçesi

2. - Millî Savunma Bakanlığı
1994 Malî Yılı Kesinhesabı

3. - Millî Savunma Bakanlığı
1995 Malî Yılı Kesinhesabı

B) TURİZM BAKANLIĞI

1. - Turizm Bakanlığı 1997 Malî
Yılı Bütçesi

2. - Turizm Bakanlığı 1994 Malî
Yılı Kesinhesabı

3. - Turizm Bakanlığı 1995 Malî
Yılı Kesinhesabı

C) DIŞİŞLERİ BAKANLIĞI

1. - Dışişleri Bakanlığı
1997 Malî Yılı Bütçesi

2. - Dışişleri Bakanlığı
1994 Malî Yılı Kesinhesabı

3. - Dışişleri Bakanlığı
1995 Malî Yılı Kesinhesabı

D)BAYINDIRLIK VE İSKÂN BAKANLIĞI

1. - Bayındırlık ve İskân
Bakanlığı 1997 Malî Yılı
Bütçesi

2. - Bayındırlık ve İskân
Bakanlığ 1994 Malî Yılı Kesinhesabı

3. - Bayındırlık ve İskân
Bakanlığı 1995 Malî Yılı
Kesinhesabı

a) Karayolları GenelMüdürlüğü



1. - Karayolları Genel Müdürlüğü
1997 Malî Yılı Bütçesi

2. - Karayolları Genel Müdürlüğü
1994 Malî Yılı Kesinhesabı

3. - Karayolları GenelMüdürlüğü
1995 Malî Yılı Kesinhesabı

III. - SATAŞMALARA İLİŞKİN
KONUŞMALAR

1. - İçel Milletvekili Oya Araslı'nın,
Gaziantep Milletvekili Mehmet Bedri İncetahtacı'nın
Grubuna sataşması nedeniyle konuşması

2. - Kayseri Milletvekili SalihKapusuz'un, İçel
Milletvekili Oya Araslı'nın Grubuna sataşması
nedeniyle konuşması

3. - Aydın Milletvekili Cengiz Altınkaya'nın,
Ankara Milletvekili Eşref Erdem'in şahsına
sataşması nedeniyle konuşması



I. - GEÇEN TUTANAK ÖZETİ

TBMM GenelKurulu saat 10.00'da açılarak
üç oturum yaptı.

Birinci ve İkinci Oturum

Belçika'ya gidecek olan Dışişleri
Bakanı ve Başbakan Yardımcısı
Tansu Çiller'e, dönüşüne kadar, Millî
EğitimBakanı Mehmet Sağlam'ın vekillik etmesinin
uygun görülmüş olduğuna ilişkin
Cumhurbaşkanlığı tezkeresi GenelKurulun
bilgisine sunuldu.

1997 Malî Yılı Genel ve Katma
Bütçeli İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarılarının (1/518, 1/519; 1/282,
3/414; 1/283, 3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) görüşmelerine
devam olunarak;

Vakıflar GenelMüdürlüğü,

Diyanet İşleri Başkanlığı,

Tapu ve Kadastro Genel Müdürlüğü,

Devlet Meteoroloji İşleri Genel Müdürlüğü,

1997 Malî Yılı bütçeleri
ile 1994 ve 1995 Malî yılları kesinhesapları
kabul edildi.

AdaletBakanlığı,

Yargıtay Başkanlığı,

Çevre Bakanlığı,

1997 Malî yılı bütçeleri
ile 1994 ve 1995 Malî yılları kesinhesapları
bir süre görüşüldü.

Saat 19.15'te toplanmak üzere, birleşime
19.00'da ara verildi.

Uluç Gürkan

Başkanvekili

 Ali Günaydın Mustafa Baş

 Konya İstanbul

 Kâtip Üye Kâtip Üye

Üçüncü Oturum

1997 Malî Yılı Genel ve Katma
Bütçeli İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarılarının (1/518, 1/519; 1/282,
3/414; 1/283, 3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) görüşmelerine
devam olunarak;

Adalet Bakanlığı,

Yargıtay Başkanlığı,

Çevre Bakanlığı,

1997 Malî Yılı bütçeleri
ile 1994 ve 1995 yılları kesinhesapları kabul
edildi.

Programda yer alan kuruluşların bütçe
ve kesinhesaplarını görüşmek için,
13 Aralık 1996 Cuma günü saat 10.00'da toplanmak
üzere, birleşime 22.13'te son verildi.

Yasin Hatiboğlu

Başkanvekili

 Fatih Atay Ünal Yaşar

 Aydın Gaziantep

 Kâtip Üye Kâtip Üye



BİRİNCİ OTURUM

Açılma Saati : 10.00

Tarih : 13 Aralık 1996 Cuma

BAŞKAN : Başkanvekili Kamer
GENÇ

KÂTİP ÜYELER : Zeki
ERGEZEN (Bitlis), Kâzım ÜSTÜNER (Burdur)



BAŞKAN - Türkiye Büyük Millet
Meclisinin 32 nci Birleşimini açıyorum.

II. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER

1. - 1997 Malî Yılı Genel
ve Katma Bütçeli İdareler Bütçe
Kanunu Tasarıları ile 1994 ve 1995 Malî Yılı
Genel ve Katma Bütçeli İdareler ve Kuruluşlar
Kesinhesap Kanunu Tasarıları (1/518; 1/519, 1/282,
3/414; 1/283, 3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150)

A) MİLLÎ SAVUNMA BAKANLIĞI

1. - Millî Savunma Bakanlığı
1997 Malî Yılı Bütçesi

2. - Millî Savunma Bakanlığı
1994 Malî Yılı Kesinhesabı

3. - Millî Savunma Bakanlığı
1995 Malî Yılı Kesinhesabı

B) TURİZM BAKANLIĞI

1. - Turizm Bakanlığı 1997 Malî
Yılı Bütçesi

2. - Turizm Bakanlığı 1994 Malî
Yılı Kesinhesabı

3. - Turizm Bakanlığı 1995 Malî
Yılı Kesinhesabı (1)

BAŞKAN - Sayın milletvekilleri, 1997
Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları üzerindeki görüşmelere
devam ediyoruz.

Bugün, program uyarınca 7 ve 8 inci tur
görüşmelere başlıyoruz.

Komisyon ve Hükümet yerlerini aldılar.

7 nci turda, Millî Savunma Bakanlığı
ile Turizm Bakanlığı bütçeleri görüşülecektir.

Sayın milletvekilleri, bu turda, grupları
ve şahısları adına söz alan sayın
milletvekillerinin isimlerini okuyorum: 

ANAP Grubu adına, Balıkesir Milletvekili
Sayın Safa Giray, Muğla Milletvekili Sayın Lale
Aytaman; DYP Grubu adına, Kırşehir Milletvekili
Sayın Ömer Demir, Muğla Milletvekili Sayın
İrfettin Akar; DSP Grubu adına, Bursa Milletvekili
Sayın Hayati Korkmaz, İstanbul Milletvekili Sayın
Bülent Tanla; RP Grubu adına, Konya Milletvekili Sayın
Hüseyin Arı, Ağrı Milletvekili Sayın
Sıddık Altay, Nevşehir Milletvekili Sayın
Mehmet Elkatmış, Antalya Milletvekili Sayın
Ahmet Denizolgun; CHP Grubu adına, Balıkesir Milletvekili
Sayın Önder Kırlı, Kırklareli
Milletvekili Sayın İrfan Gürpınar.

Şahısları adına; bütçenin
lehinde, Gaziantep Milletvekili Sayın Mehmet Bedri İncetahtacı,
Karabük Milletvekili Sayın Erol Karan; bütçenin
aleyhinde, Ankara Milletvekili Sayın Ahmet Bilge. 

Şimdi, ANAP Grubu adına konuşma
yapmak üzere, Sayın Safa Giray'ı kürsüye
davet ediyorum. 

Buyurun. (Alkışlar)

Sayın Giray, konuşma sürenizi arkadaşınızla
eşit mi bölüşeceksiniz?

İSMAİL SAFA GİRAY (Balıkesir)
- Eşit bölüşeceğiz efendim.

BAŞKAN - O zaman, konuşma süreniz
20 dakika; buyurun efendim.

ANAP GRUBU ADINA İSMAİL SAFA GİRAY
(Balıkesir) - Sayın Başkan, sayın milletvekilleri;
Millî Savunma Bakanlığı bütçesi
üzerinde, Grubumuzun görüşlerini sunmak üzere
söz almış bulunuyorum; bu vesileyle, Yüce
Heyetinizi, saygı ve sevgilerimle selamlıyorum.

Türkiye, geçmişte olduğu gibi,
günümüzde de, üzerinde ve çevresinde
çok yönlü çıkar çatışmalarına
sahne olan, hassas bir coğrafî konuma sahip bulunmaktadır.
Türkiye'ye komşu olan veya bölgede emelleri olan
diğer ülkelerin açık veya gizli menfaat
ve hedefleri, bölgede, her bakımdan güçlü
bir Türkiye'nin varlığına karşı,
her türlü olumsuz tedbir ve tertipleri almak yönündedir.


Uluslararası ilişkilerde meydana gelen
gelişmeler, özellikle Varşova Paktı ve
Sovyet Sosyalist Cumhuriyetler Birliğinin dağılmasıyla
ortaya çıkan uluslararası yumuşama
ortamı, birtakım belirsizlikleri ve istikrarsızlıkları
da beraberinde getirmiştir. Bu belirsizlik ve istikrarsızlıklar,
bölgesel krizler, bizatihi bir tehdit olarak ortaya çıkmaktadır.


Bloklar arası çatışma
olasılığının büyük ölçüde
ortadan kalkması sonucu, 1990'lı yıllarda,
NATO ve Türkiye için asıl riski, bölgesel
ihtilaflar, krizler ve çatışmalar oluşturmaktadır.
Halen, terörizmden kitle tahrip silahlarının
kullanımına kadar, yapısı itibariyle
önceden tahmini güç, çok yönlü
ve çok farklı tehdit ve risklerle yüz yüze
bulunulmaktadır. Merkezî Avrupa'da bir tampon bölge
oluşmuş, buna karşılık kanatlar,
özellikle güney kanatta Türkiye, cephe haline gelmiştir.
Türkiye, dünya ve Avrupa barış güvenliği
için en büyük riski oluşturan Balkanlar,
Kafkaslar ve Ortadoğu üçgeninin merkezinde yer
almaktadır.

Sayın milletvekilleri, Balkanlarda yeni cumhuriyetler
arasında devam eden sorunlar, Bosna-Hersek sorununun henüz
tam anlamıyla halledilememiş olması, azınlık
sorunları, ekonomik kriz, milliyetçilik akımları
ve içpolitik gelişmeler, istikrarsızlık
kaynağı olmaya devam edecektir. Bu sorunlar, Balkan
ülkelerini de içine alacak bir Balkan savaşına
dönüşme istidadı da taşımaktadır.


Ortadoğu'da yaşanan istikrarsızlık,
Körfez Savaşından sonra yeni boyutlar kazanmıştır.


Kuzey Irak'ta oluşan sözde Kürt devleti
kurma girişimlerinin Irak'ın üniter yapısını
tehdit eden boyuta ulaşması, Suriye ve İran'da
gözlenen silahlanma faaliyetleri, istikrarsızlığı
artıran başlıca gelişmeleri oluşturmaktadır.


Suriye'nin Türkiye'ye yönelik malum toprak
talepleri ve sınır aşan sular üzerindeki
hak iddiaları devam etmektedir. 

İran ise, dinî ideolojisini bölgede
yayma ve hâkim kılma gayreti içindedir. 

Ortadoğu'da kitle tahrip silahları yaygınlaşmaktadır.
Suriye, Irak ve İran'ın balistik füze, kimyasal
ve biyolojik silahlara sahip olduğu, nükleer silah üretme
gayretlerine devam ettiği ve bu üç ülkenin
terörizmi desteklediği ve dış politika unsuru
olarak kullandığı bilinmektedir.

Sayın milletvekilleri, Yunanistan ve Güney
Kıbrıs Rum yönetimi, Türkiye'ye karşı
dostça olmayan, radikal milliyetçi ve militarist
bir siyaset izlemekte; bölgesel ihtiraslarını
ve karasuyu, hava sahası, kıta sahanlığı
anlaşmazlıklarını sürdürmekte,
Ege adalarını uluslararası antlaşmalara
aykırı olarak silahlandırmakta, Batı
Trakya Türk azınlığının ikili
ve uluslararası antlaşmalarla tanınmış
haklarını ihlal etmekte, terörizme destek vermektedir.

Günümüzde, Yunanistan'ın, megali
idea kapsamında Türkiye'ye yönelik er ya da geç
eşzamanlı ulaşmak istediği iki millî
hedefi bulunmaktadır. Birincisi, Ege Denizine tam egemen
olmak; diğeri ise, Kıbrıs'ta 1974 öncesi
statüsüne ulaşmaktır. Yunanistan, askerî
stratejisini, her iki millî hedefine de eşzamanlı
ve koordineli olarak ulaşacak şekilde düzenlemeye
çalışmaktadır. Bu yaklaşımına,
Türkiye'yi Avrupa'dan uzaklaştırma politikalarını
eklemiştir. 

Egede karasularını 6 deniz milinin
üzerine çıkarma gayreti ve Güney Kıbrıs
Rum yönetimiyle bir ortak savunma doktrini geliştirmesi,
bu kapsamda yürütülen faaliyetleridir. 

Bilindiği üzere, Yunanistan, Ege'de, aidiyeti
uluslararası antlaşmalarla belirlenmemiş ada,
adacık ve kayalıkları bir oldubittiyle ele
geçirebilmek ve böylece kendisine avantaj sağlamak
maksadıyla Kardak (İkizce) kayalıklarına
yönelik başlattığı şekilde
hareketlere tevessül edebilmektedir. Bu durum karşısında,
Yunanistan ve Güney Kıbrıs Rum yönetimi,
özellikle, bir taraftan silahlanma ve modernizasyon projelerini
hızlandırırken, diğer taraftan, yurtdışında
da, Türkiye aleyhine saldırgan ve tahrikkâr
bir politika izleyerek kamuoyu oluşturma gayretlerini artırmıştır.


Yunanistan'ın izlediği bu dostça
olmayan faaliyetler şöyle özetlenebilir: Silahlanma
ve modernizasyon projelerine hız vermesi; Türkiye'nin
Avrupa'dan dışlanmasına yönelik faaliyetlerin
yanı sıra, Avrupa Birliği sınırlarının
Yunanistan'da bittiği vurgulanarak, Yunanistan savunmasının
Avrupa Birliğiyle bütünleştirilmesi çalışmalarının
yoğunlaştırılması; aktif propaganda
faaliyetleriyle, Türkiye'nin uluslararası kamuoyunda
yalnızlığa itilme çabası; Türkiye,
Güney Kıbrıs Rum yönetimiyle, ortak savunma
doktrini kapsamında, savunma amacı dışında,
aşırı bir silahlanmaya gidilmesi; Güney
Kıbrıs'ta hava ve denis üsleri inşa edilmesi;
Kuzey Kıbrıs Türk Cumhuriyetine yönelik
sınır ihlallerine kadar uzanan tahrikkâr ve
saldırgan davranışlar ve bu suretle, dikkatlerin
Ege'den Kıbrıs'a çekilme gayretleri; Güney
Kıbrıs Rum yönetimiyle, 1993 yılında
imzalanan ortak savunma doktrinine ilave olarak, Mart 1996'da
ortak ekonomi, Ağustos 1996'da ortak kültür doktrinleri
gibi müstakbel bir entegrasyona yönelik bağların
tesisi yönündeki çabaların artırılması.


Güney Kıbrıs'ta, bu ortak savunma,
ekonomi ve kültür doktrinleri kapsamında ve özellikle,
Rum Millî Muhafız Ordusunun kendi kendine yeterli
bir savunma gücüne kavuşturulması ve Güney
Kıbrıs halkının moral gücünün
yükseltilmesi maksadıyla, 1993 yılından
itibaren, ortak olarak icra edilen tatbikatların çapı
da genişletilmektedir. 

Bütün bunların yanı sıra,
Yunanistan, 1997-2007 yılları arasında 17,5
milyar dolar tutarında yeni bir silahlanma programını
da öngörmektedir. 

Yunanistan, bir taraftan, silahlanma ve modernizasyon
faaliyetlerini artırırken, diğer taraftan, silahlı
kuvvetler mensuplarının maaşlarında
yaptığı önemli artışlarla,
silahlı kuvvetler personelinin moralini yükseltmeyi
de amaçlamaktadır. 

Sayın Başkan, sayın milletvekilleri;
tüm bu dış tehditlere ilave olarak, Türkiye'yi
bölmeyi ve parçalamayı hedef almış
PKK terör örgütüyle mücadelemiz devam
etmektedir. Konu, esas itibariyle, bir içgüvenlik
sorunu olup, İçişleri Bakanlığının
sorumluluğundadır. Ancak, Türk Silahlı
Kuvvetleri, ülke bütünlüğüne yönelik
bu tehdide karşı, bütün gücüyle,
etkin bir biçimde mücadele etmektedir. Bu mücadele,
Türk Silahlı Kuvvetlerine önemli ölçüde
malî külfet de getirmektedir. 

Siyasî, ekonomik ve psikolojik etkenler ile
çevre ülkelerden kaynaklanan riskler, terörü,
kısa sürede gündemden ve birinci öncelikli
tehdit konumundan düşürmeyi, bu mücadeleye
tahsis edilen kaynak ve gücün bir kısmını
diğer dış tehditlerin bertaraf edilmesinde kullanılmaya
hazır hale getirmeyi gerekli kılmaktadır.


İçerisinde bulunduğumuz aşamada,
olayın iç ve dış diğer boyutları,
askerî boyutundan daha önemli hale gelmiştir.
Bu nedenle, bu boyutlardaki mücadele, askerî mücadelenin
önüne geçmek durumundadır. 

Ayrıca, demokratikleşme, çağdaşlaşma
ve insan hakları gibi çağdaş kavramları
istismar edenlere devletin üniter yapısına
gölge düşürücü tavizler verilmesinin
sonuçları vahim olabilecektir. Bu yolda verilecek
her taviz, devletin iyi niyeti olarak değil, devletin güçsüzlüğü
karşısında, kendi güçlerinin bir
zaferi olarak lanse edilecek ve bu yönden, başka iştah
ve eğilimleri körükleyebilecektir. Bu nedenle, aşağıdaki
ana prensiplerde bir ulusal anlayış birliğinin
sağlanmasının, terörle mücadelede
hayatî bir öneme sahip olduğunu düşünmeliyiz,
kabul etmeliyiz. 

Türkiye Cumhuriyeti üniter bir devlettir;
ülkesi ve milletiyle bölünmez bir bütündür.
Bu bölünmez bütünlük tartışılamaz.


Devletin resmî dili, bayrağı, simgeleri,
sınırları ve Türkiye Cumhuriyeti Devletinin
hükümranlık hakları, her türlü
tartışmanın üzerinde ve dışındadır.


Türkiye'nin üniter niteliğinin muhafazası,
birlik ve beraberliğinin taviz verilmeden korunması
esastır. Üniter devletimizin esası, tek millet,
tek vatan, tek devlet, tek dil ve tek bayraktır. 

Terörle mücadele de, devlet varlığı
ve otoritesinin her yerde geçerli ve etkili kılınması
için, azim ve kararlılıkla topyekûn
sürdürülmesi gereken, devletin en önemli ve
öncelikli bir faaliyeti olarak değerlendirilmelidir.


Sayın Başkan, sayın milletvekilleri;
Türkiye'nin içinde bulunduğu jeopolitik ortam
ve bu ortamda karşı karşıya bulunduğu
risk ve tehditler, Türkiye'nin asgarî düzeyde,
caydırıcı bir silahlı kuvvetleri idame
ettirme mecburiyetinde olduğunu dikte ettirmektedir. Silah
sistemleri oldukça pahalı olup, Türk Silahlı
Kuvvetlerinin modernizasyona ayrılan kaynak ihtiyacının
boyutunu büyük ölçüde etkilemektedir.
Örneğin, 1996 fiyatlarıyla, Millî Savunma
Bakanlığı bütçesinden modernizasyona
ayrılan kaynakla, sadece 3 firkateyn alınabilmektedir.


Türk Silahlı Kuvvetlerine tahsisli kaynaklar
içerisinde en önemli yeri olan Millî Savunma
Bakanlığı bütçesinin -ki, 1997 bütçesi
671 trilyon 19 milyar Türk Lirasından ibarettir- son
oniki yılda, gayri safî millî hâsıla
içindeki payı yüzde 3,9'dan yüzde 2'ye,
genel bütçe içindeki payı yüzde
18'lerden yüzde 10'lara düşmüş bulunmaktadır;
hatta, 1996 yılı bütçesi yüzde
8,5 mertebelerindedir. 

Dış askerî yardımlardan
Federal Alman yardımı tamamen kesilmiş, Amerika
Birleşik Devletleri kredi yardımında, son
yıllarda büyük ölçüde azalmalar
olmuş ve gelecek yıllarda tamamen kesilmesi ihtimalleri
doğmuştur. Dış askerî yardımların
kesilmesi sonucu, yılda, yaklaşık 300 - 400
milyon dolarlık modernizasyon kaynağından mahrum
kalınacaktır. 

Bir yandan, Türk Silahlı Kuvvetlerine
tahsis edilen kaynaklarda düşüşler olurken,
diğer yandan, Türk Silahlı Kuvvetlerine verilen
uluslararası görevler, OHAL bölgesi ihtiyaçları,
Türk cumhuriyetleri ve dost ülkelere yapılan
yardımlar için, plan dışı harcamalar
da artış göstermektedir. Bu durum da, modernizasyon
ihtiyaçlarını büyük ölçüde
zorlaştırmaktadır. Türk Silahlı
Kuvvetleri, kendisine tahsis edilen kaynaklarla, ihtiyacının
ancak üçte birini gerçekleştirebilmektedir.

Türk Silahlı Kuvvetlerinin silah sistemlerinin
büyük bölümü, fizikî, teknolojik
ve ekonomik ömürlerini doldurma aşamasındadır.
Bu da, Türk Silahlı Kuvvetlerinin modernizasyon kaynak
ihtiyaçlarının, önümüzdeki
yirmibeş otuz yılda çok daha fazla artacağını
göstermektedir.

Sayın milletvekilleri, modern savunma sanayiinin
kurulması ve Türk Silahlı Kuvvetlerinin modernizasyonunun
sağlanması maksadıyla 1986 yılında
kurulmuş bulunan Savunma Sanayii Müsteşarlığı,
kurulduğu yıldan bu yana, 170 trilyon Türk Liralık
kaynağı, Türk Silahlı Kuvvetleri modernizasyon
projelerinde harcamıştır. Uygulamaya giren
projeler, savunma sanayii alanında, ülkemize yeni
sınaî imkân ve kabiliyetler ile bazı
kritik teknolojilerin kazandırılması imkânını
vermiştir.

Savunma Sanayii Müsteşarlığı,
halen, toplam bedeli 5,5 milyar dolar civarında olacağı
tahmin edilen yeni bir proje paketini yürürlüğe
koymuştur. Bu proje paketiyle, savunma sanayiinin hemen
her sahasında, ülkemize yeni imkân ve kabiliyetler
ile en son teknoloji ürünü savunma teçhizatını
kazandırmak mümkün olacaktır.

Bu arada, hatırlatmakta fayda var: Savunma
Sanayii Destekleme Fonu gelirlerinin yüzde 50'si, aşağı
yukarı sekiz on yıl boyunca, Hazine tarafından
bütçeye alınmıştır. Bu
suretle, savunma sanayiinde yapılabilen 170 trilyonluk
işler, aslında iki katı olabilecekken, bu
seviyede kalmıştır. 1997 yılında,
Savunma Sanayii Fonunun yüzde 100'ü, yeniden maksadına
uygun şekilde kullanılabilecektir; bundan dolayı
Hükümeti tebrik ediyorum. 

BAŞKAN - Sayın Giray, 2 dakikanız
var.

İSMAİL SAFA GİRAY (Devamla)
- Savunma Sanayii Müsteşarlığı, son
yıllarda, sözleşmesi yapılmış
birkısım projenin ödemelerini, kaynak yetersizliği
nedeniyle ödeyememe durumuna düşmüştür.
Fon gelirlerini artırıcı düzenlemeler
sonucu, 1997 yılından itibaren, yeni projeler realize
edilmeye başlanacaktır; bu da yeterli değildir.


Türkiye, NATO içinde, yıllık
5,4 milyar dolarlık savunma harcamasıyla 9 uncu
sırada, fert başına savunma harcamasıyla
sonuncu sıradadır. Komşu ve çevre ülkelerle
mukayese yapıldığında, fert başına
savunma harcaması bakımından Bulgaristan
ve Romanya'dan ileri, diğerlerinden geridedir. Mesela, Yunanistan'ın
fert başına yıllık savunma harcaması
414 dolar, Türkiye'nin fert başına yıllık
savunma harcaması sadece 91 dolardır. 

Türk Silahlı Kuvvetlerinin caydırıcılığının
muhafazası ile modernizasyon faaliyetinin yürütülebilmesi
için, Türkiye'nin millî stratejisindeki hedeflere
ulaşabilmesi için, plan dışı
harcamalar da dikkate alınarak, Millî Savunma Bakanlığı
bütçesinin genel bütçe içindeki
payının yükseltilmesine, Savunma Sanayii Destekleme
Fonunun gelirlerinin artırılmasına, bütçe
içi kaynaklarla gerçekleştirilemeyen bazı
önemli projelerin devlet, firma kredileri realizesiyle yılda
en az 450-500 milyon dolarlık kaynak sağlanmasına,
ülkenin bekasıyla...

(Mikrofon otomatik cihaz tarafından kapatıldı)

BAŞKAN - Sayın Giray, süreniz bitti
efendim. 

Yalnız, her gruba 1 dakika ek süre vereceğim.
Takdir edersiniz ki -bu turda 16 arkadaşımız
konuşacak- her arkadaşa 1'er dakika ek süre versem,
Meclis 16 dakika fazla çalışır. Onun
için, sözlerinizi toparlamak üzere, öteki
arkadaşınızın da hakkından size
1 dakika ek süre veriyorum. Rica ediyorum...

İSMAİL SAFA GİRAY (Devamla)
- Peki Sayın Başkan; teşekkür ederim.


Bu arada şunu özetlemekte fayda var: Modern
silahlar temin edildiği takdirde, modern silahları
kullanabilecek eğitim ve beceriye sahip personelin de varlığı
gayet önemlidir, takdir edeceğiniz gibi; bu konunun iyi
incelenmesi ve özellikle, kaybına imkân bırakılmaması;
yani, iyi yetişmiş elemanlar özel sektör
tarafından gayet rahatlıkla alınabilmektedir
Silahlı Kuvvetlerden, bunun önüne geçilecek
tedbirlerin alınması. 

Lojman konusunun askerler için çok
daha farklı olduğunun takdir edilmesi; bu bakımdan,
lojmanlarının, ordu evlerinin ve gazinolarının
üzerine özelleştirme diye gidilmemesi gerekmektedir.
Mukayeseleri yaptığımızda, mesela, Yunanistan'a
nazaran Türkiye'de eşdeğer bir subayın aylık
gelirinin aşağı yukarı üçte
bir mesabede olduğunu görebiliriz. Buna itina edilmesi
gerekmektedir.

(Mikrofon otomatik cihaz tarafından kapatıldı.)


BAŞKAN - Teşekkür ederim efendim;
süreniz bitti.

İSMAİL SAFA GİRAY (Devamla)
- Sözlerimi bitirirken, 1997 yılı Millî
Savunma Bakanlığı bütçesinin Silahlı
Kuvvetlerimize ve milletimize hayırlı uğurlu
olmasını diler; vatan için şehit olan
askerlerimize Allah'tan rahmetler diler; bütün Silahlı
Kuvvetler mensuplarımıza sevgi ve saygılarımı
sunarım.

Saygılarımla. (ANAP sıralarından
alkışlar) 

Sağ olun Sayın Başkan.

BAŞKAN -Teşekkür ederim Sayın
Giray.

Sayın milletvekilleri, daha önce aldığımız
karar gereğince, soruların, gruplar adına yapılan
konuşmalar sona erinceye kadar sorulması lazım.
Bu itibarla, gerek Millî Savunma Bakanlığından
gerek Turizm Bakanlığından soru sormak isteyen
sayın milletvekilleri, gruplar adına yapılan
konuşmalar bitinceye kadar soru sorabilirler. Gruplar adına
konuşmalar yapılıp bitirildikten sonra soru
sorma işlemi tamamlanacaktır. 

ANAP Grubu adına ikinci konuşmacı,
Muğla Milletvekili Sayın Lale Aytaman; buyurun efendim.
(ANAP sıralarından alkışlar)

Süreniz 20 dakikadır.

ANAP GRUBU ADINA LALE AYTAMAN (Muğla) - Sayın
Başkan, değerli milletvekilleri; Turizm Bakanlığı
bütçesi üzerinde Anavatan Partisi Grubunun görüşlerini
belirtmek üzere huzurunuza gelmiş bulunuyorum; Yüce
Meclisi saygıyla selamlıyorum. 

Geçtiğimiz hafta kaybettiğimiz, değerli
arkadaşımız, Kırşehir Milletvekili
Mehmet Ali Altın'a Tanrı'dan rahmet, kederli ailesine
ve Kırşehir halkına başsağlığı
dilerim.

Bugün, dünyada, gelişen ulaşım
vasıtaları sayesinde, insanları diyardan
diyara sevk eden; yeni yerler, yeni kültürler, değişik
insanlar tanıma arzusuyla “turizm” denilen yeni
bir sektör oluşmuştur ve bu sektör, bilinçli
bir şekilde planlanıp, gerekli yasal düzenlemeler
ve gerekli yatırımlar yapıldığı
takdirde, ülke ekonomilerine önemli katkılarda
bulunmaktadır. Öyle ki, son yıllarda 550 milyona
yakın insan, turist olarak dolaşmış;
bazı ülkeler, bu pastadan büyük pay almışlardır.
1994 yılında, turizmden, Fransa 25 milyar dolar,
İspanya 22 milyar dolar, İtalya 21,5 milyar dolar
gelir temin etmiştir. Ülkemiz, bu yıl, ilk on
ayda, bu 550 milyon turistten sadece 7,7 milyonunu misafir etmiştir.
Döviz gelirimiz ise 5 ilâ 6 milyar dolar arasında
bulunmaktadır.

Değerli milletvekilleri, ülkemizin eşsiz
doğal, kültürel ve tarihî zenginliklerini
ve onunla bağdaşan, Türk Milletinin misafirperver
yapısını göz önününde
bulundurursak, bu rakam elbette ki çok düşüktür.
Bu durumu meydana getiren pek çok etken vardır.
Turizm gibi son derece hassas bir sektöre, Türkiye,
gereken planlama ve altyapıyı oluşturamadan
girmiştir. 

Turizmin önemi: Anavatan Partisi iktidarları
zamanında turizm büyük bir önemle ele alınmış
ve o dönemde hiç kimsenin inkâr edemeyeceği
büyük yatırımlar gerçekleştirilmiştir.
Özellikle havaalanları, yat limanları, çekek
yerleri ve yol, su, elektrik gibi turizmin vazgeçilmez
unsurları olan yatırımlar gerçekleştirilmeye
başlanmıştır. Ancak, üzülerek
ifade etmek istiyorum ki, son yıllarda uygulanan tasarruf
tedbirleri nedeniyle, turistik yollar büyük ölçüde
bakımsız kalmış, yeni yollar için
yatırım yapılamamış, mevcut
havaalanları artan turist sayısı karşısında
yetersiz kalmış, yeni havalimanları da mevcutlara
ilave edilememiştir. 

Yat turizmine olan talep günden güne artmaktadır.
Komşumuz Yunanistan bu bakımdan yatırımlarını
zamanında yapmış olduğu için, yatları,
hemen hemen kendi bünyesinde toplamaktadır. Özel
girişimcilerimiz sayesinde ülkemizde bu konuda da yol
katedilmiştir; ancak, bu yatları kendi kıyılarımıza
çekebilmek için,  yatırımlara daha
büyük önem vermemiz gerekmektedir. 

Bodrum, Marmaris, Kuşadası gibi Ege'deki
turistik yörelerimizde enerji yatırımları
yapılamadığından sık sık
elektrik kesintileri meydana gelmekte, bu, hem turistleri hem
de tesis sahiplerini güç durumda bırakmaktadır.
Turist, tanımadığı bir ülkeye ayak
bastığı andan itibaren her şeyi dikkatle
izlemeye başlar. İlk intibalar ise, genelde, ülkemize
-Balkanlardaki karışıklıklar nedeniyle-
havayoluyla gelen turistlerde, havalimanlarımızda
meydana gelmektedir. Havalimanlarımızda ise, yine,
maalesef, ifade etmek gerekir, yetersiz personel, donanım
ve bina eksikliğinden dolayı olumsuzluk ilk anda başlamaktadır.
Özellikle sıcak bölgelerimize inen turistler
-ve burada, Antalya havaalanını özellikle vurgulamak
istiyorum- uzun zaman sıcakta beklemekte, halsiz ve baygın
düşmektedirler. Dalaman havaalanında... Ki,
ülkenin turizm gelirlerinden dörtte birini Muğla
İlinin sağladığını ve şu
anda yapılmakta olan Bodrum havaalanının
dışında, sadece geçici çözüm
getiren Bodrum-Imsık havaalanından başka,
bir tek Dalaman havaalanının mevcut olduğunu
biliyoruz. Bu havaalanında dahi - en önemli bir faktör,
çok ufacık bir tadilat- inen valizlerin daha geniş
beltlerden geçmesi için gereken teknik donanım,
yıllarca süren çabalara rağmen henüz
yapılamamıştır. Havaalanından
bu sıkıntılarla otobüslere binen turistler,
bu defa yetersiz, hiç de uluslararası standart beklentilerine
uymayan bir şekilde ve saatlerce süren maceralı
yolculuklar neticesi otellerine ulaşabilmektedirler; tabiî,
eğer yolda bir kazayla karşılaşmazlarsa.

Değerli milletvekilleri, trafiğimizdeki başıbozukluk
ve yollarımızın yetersizliği nedeniyle
meydana gelen ve pek çok yurttaşımız
gibi, pek çok turistin de canına mal olan trafik
kazaları nedeniyle, Türkiye, bazı Batılı
ülkeler tarafından, trafik kazaları nedeniyle
gidilmesi tehlikeli ülkeler listesine alınmakla karşı
karşıyadır. Bu, aynen, terörün yoğun
olduğu ülkelerin terör bakımından
tehlikeli ülke ilan edilerek ülkelerin vatandaşlarını
uyardıkları raporlarla eşdeğerdedir. Yani,
trafik kazaları terörden meydana gelen zararlar kadar
ciddî boyutlarda turizmimize zarar vermektedir. Bu bakımdan,
yeni Trafik Yasasının getireceği iyileştirmeyi
umuyorum; ama, bu iyileştirmenin yanı sıra,
turistik yol güzergâhlarının genişletilmesi,
uluslararası standartlara getirilmesini temenni ediyorum.
Bu arada, Plan ve Bütçe Komisyonunda, Maliye Bakanlığı
bütçesine 55 trilyon lira ek ödenek konulduğunu
öğrenmiş bulunmaktayım. 

Değerli milletvekilleri, artık, turizmin
ülkemiz için, vazgeçilmez bir gelir kaynağı
olduğu hepimizce malumdur; bu nedenle, başta Sayın
Maliye Bakanımız olmak üzere, tüm Hükümet
üyelerimizden, bu 55 trilyon liralık ek ödeneğin,
turizm bakımından yetersizliklerle boğuşan;
ama, ülke gelirine büyük katkıda bulunan
illerimize -öncelikle bu altyapı yatırımları
için- tahsis edilmesini; ama, hemen arkasından,
turizme kollarını açmayı bekleyen
diğer illerimize gereken şekilde yatırılmasına
burada, huzurlarınızda dikkatinizi çekmek
istiyorum. 

Amacımız, sadece, eleştirmek
değildir; ama, gerçekleri kabul etmediğimiz takdirde
ve gereken önlemleri almadığımız
takdirde, biz, bütün bu rekabet ortamı içerisinde
geri kalmak zorunda kalabiliriz. 

Şunu da burada belirtmekte yarar var: Havaalanı,
yol dedik; ama, bir de gelişmekte olan sınır
ticaretimiz var; yat turizmimiz var; ama, bakıyorsunuz,
yatıyla bütün denizleri dolaşarak Türkiye
karasularına gelip, resmî muamelesini yaptırmak
isteyen bir yatçı, gümrük veya emniyet
görevlilerinin eksikliği nedeniyle saatlerce yorulmakta.
Öyle zamanlar oluyor ki, valiler ve kaymakamlar, bir tek
gümrük memurunun temini için yalvarıyorlar.
Sayın İrfettin Akar arkadaşım başını
sallıyor. Biz, bu konuyu, bu yörelerde yaşayan
insanlar olarak, çok iyi ve yakinen yaşıyoruz.


Değerli milletvekilleri; koskoca Türkiye
Cumhuriyeti, bütün altyapısıyla bütün
bakanlıklarıyla buralara kadar turizmi getirmişken,
böylesine sayıları yoğun olan turist talebini,
bu fırsatı, sadece, bir gümrük memuru
veya pasaport muamelesi yapacak olan polisini oraya tedarik edemediği
için, neden kaçırsın; doğrusu,
bunu anlamakta güçlük çekiyorum.

Farz edin, yatınızla Türkiye'ye
geldiniz, nefis Göcek Koylarında dolaştınız
ve Türkiye'ye doyamadan -ayrılmak istemiyorsunuz belki
de; ama- ayrılmak durumundasınız. Bir kere,
Göcek'ten çıkış yapamazsınız;
ta Fethiye'ye gideceksiniz ve eğer, bir tatil günündeyseniz,
mesai saati bitimine denk gelmişseniz, muamelenizi yaptıramayacaksınız.
Ne yapacaksınız; oradan bir turizm şirketi
bulacaksınız, onlar, kaymakamı arayacaklar,
kaymakam yoksa, valiyi arayacaklar_ Ama, biz, acaba çağdaş
uygarlık seviyesine henüz daha gelemedik mi?! Artık
gönlümüz, Türkiyemizde böyle aksaklıkların
yaşanmasını istemiyor.

Değerli milletvekilleri, eğer, şu eşsiz
güzelliklere sahip olan ülkemizde, bütün tarihî,
doğal ve kültürel değerlerimizi bir arada değerlendirerek,
altyapı yatırımlarına ağırlık
vererek turizmimizi geliştirmeye çalışsaydık,
bugün, kişi başına gelir 684 dolar değil,
800, 900, 1 000 dolarların üzerine çıkmış
olabilecekti.

Bakanlığımızın ana
hedefleri arasında, turizmde kaliteyi artırmak olduğunu
biliyoruz. Turizm Bakanlığımız, bu hedefi,
ancak, diğer bakanlıklarla gereken koordinasyon sağlandığı
takdirde temin edebilir. Turizm Bakanlığımız,
kaliteyi artırmak istiyor; yani, kaliteli turisti ülkemize
getirmek istiyor. Peki, bu kaliteli turistin kendi ülkesinde...
Artık, Avrupa'nın hemen hemen hiçbir yerinde
kullanılmayan, şu bizim ta ilk başlarda kullandığımız
mıcır dokülerek yol yapma sistemi, turiste
kaliteli yolu vermiyor. Sıcak asfalt, bizde hâlâ
lüks bir mefhum halinde. Yine, maalesef, Muğla'dan örnek
vermek istiyorum -ve yine tekrarlıyorum- ülke turizm
gelirlerinin dörtte birini sağlayan bölgemizde,
1 kilometre dahi sıcak asfalt henüz yoktur. Eski sistem,
mıcırlı yollardan turist geçmektedir
ve maalesef, bu yollar da, yine, çok yağış
alan bölgelerde derhal yıpranmakta, delikler oluşmakta
ve bu nedenle de kazalar yaşanmaktadır. 

Şu anda, Türkiye'ye gelen turist, Türkiye'yi,
en ucuz ülkelerden biri olduğu için ve son dakikada
karar vererek seçmektedir. Oysa, dünyada, tarihle
ilgilenen, kültürel değerleri tanımak isteyen,
inanç turizmi dediğimiz, dinî amaçla -ibadet
veya görgü ve bilgisini artırmak üzere-
seyahat etmek isteyen ve çok da kaliteli insan grupları
vardır; amacımız, bunları Türkiye'ye
çekmek olmalıdır. Eğer, bu tür turistleri
ülkemize cezbedecek hale gelebilirsek, sadece deniz, kum,
güneş ve iyi tesisler için kıyı
kesimlerimize toplanan turistler, iç kesimlerimize de yönelmiş
olacaklar. Dolayısıyla, dağlarımızda,
yaylalarımızda, orman bölgelerimizde, ovalarımızda,
tarihî kalıntıların yoğun olduğu
pek çok iç kesimimizde, sayısız, eşsiz
mağaraların bulunduğu, termal turizmin gelişmesine
müsait olan iç kesimlerimizdeki turizm de canlanmış
olacaktır. Bu, Turizm Bakanlığımızın
hedefleri arasında görülmektedir; ancak, yine
söylüyorum, eğer, diğer bakanlıklar Turizm
Bakanlığının bu hedeflerini desteklemezlerse,
yine, bizim, dağda, tepede yaşayan köylümüz,
turistik yörelere ancak oranın pazarlarında
inecek, 5-10 kiloluk sebzesini satıp köyüne dönerken
“ah, keşke, ben de biraz bu pastadan yiyebilseydim”
diyecektir. 

Nice muhtarımızın, nice belediye
başkanımızın bu turizm olgusunu fevkalade
güzel hissettiklerini ve kendi yörelerindeki değerleri
tek tek ortaya çıkarmak için yoğun gayretler
içerisinde olduklarını biliyoruz. Bu muhtarlarımıza,
bu belediye başkanlarımıza, altyapılarının
temini için mutlaka yardımcı olmamız
gerekmektedir. 

Sayın milletvekilleri, Turizm Bakanlığı,
bütün bu gereksinimleri tek başına karşılayabilecek
bir bakanlık değildir; turizm hedeflerini belirleyen
ve ama, asıl bu hedeflere ulaşabilmek için
tüm diğer yatırımcı bakanlıklarla
koordinasyonu sağlayan bir bakanlıktır; ancak,
bugüne kadar, bu koordinasyonun yeterince sağlanmadığını
görmekteyiz. Bu, sadece Turizm Bakanlığımız
için geçerli değildir. Zaten, bizdeki en büyük
eksiklik, birimler arasında gereken koordinasyonun, zamanında
ve yerinde sağlanamamasından gelmektedir. Ama, madem
ki, turizmden büyük beklentiler içerisine girmişiz,
artık, turizmi bir millî politika haline getirmemiz
gerekiyor. 

Memnuniyetle şunu ifade etmek istiyorum: Turizme
çok kuşkuyla bakan, turizmi, ülkemizi sadece
çıplaklar cennetine çevireceği nedeniyle
eleştiren pek çok milletvekilimiz, turizmin çok
yönlü olduğunu görüp, bugün, artık,
ittifakla turizmin desteklenmesi gerektiği hususunda anlaşmışlardır.
İşte, bu nedenle, artık, turizmi bir millî
politika haline getirmek şarttır.

Sayın Başkan, değerli milletvekilleri;
turizmde, bir ülkenin önemli cazibe merkezi olabilmesi
için, yurt dışında belli bir imajın
oluşması gerekmektedir.

BAŞKAN - Sayın Aytaman, 2 dakikanız
var efendim.

LALE AYTAMAN (Devamla) - Teşekkür ederim
Sayın Başkan.

Bu imaj, iki şekilde gerçekleşebilir.
Birisi, Turizm ve Dışişleri Bakanlıklarının
yurtdışında oluşturdukları Türkiye
imajıdır. İkinci imaj ise -ki, bu birincisinden
çok daha önemlidir- bizim, ülkemizde, siyasî
ve sosyal yapıdan kendi oluşturduğumuz imaj ve
takdim tarzımızdır. 

Maalesef, yine, şunu ifade etmem gerekiyor:
Şu sıralarda, en çok turistin geldiği
-yüzde 60'ını oluşturduğu- OECD ülkelerinde
ve Avrupa'da imajımız hiç de iyi değildir.
Geçtiğimiz hafta içerisinde, Almanya'da, yaklaşık
9-10 milyon kişiye ulaşan bir yayınla ilgili,
orada yaşayan yurttaşlarımızın
duydukları rahatsızlığı dile getiren
telefonlar aldım. Burada, söylenen şuydu: Türkiye,
Avrupa'nın parçasıdır, Türkiye,
Avrupa'nın bir parçası olmalıdır;
ama, Türkiye, kendi memleketinde, önce, kendi ev ödevini
düzgün yapmalıdır derken, 15-16 yaşındaki
gençlerimizin coplandığı, işkenceye
maruz kaldığı gösterilmiştir. 

Değerli arkadaşlarım, siz, istediğiniz
kadar, deniz, kum ve güneşinizi gösteren güzel
pankartlarla ve reklam aracılığıyla imaj
yaratmaya çalışınız; eğer,
Türkiye'de, biz, siyasî ve sosyal açıdan
-kendi kendimize- kendimize düşen görevleri yerine
getiremezsek, turizmde de, dış ilişkilerde
de, bütün diğer konularda da sınıfta
kalırız . (ANAP, DSP, CHP sıralarından
alkışlar)

(Mikrofon otomatik cihaz tarafından kapatıldı)

BAŞKAN - Sayın Aytaman, süreniz
bitti efendim. 1 dakika vereceğim, ondan sonra uzatmayacağım.
Rica ediyorum... 

LALE AYTAMAN (Devamla) - Toparlıyorum efendim.

Sayın milletvekilleri, Turizm Bakanlığımızın
gayretlerini hepimiz görüyoruz; şeffaf bir yönetim,
şeffaf uygulama. Bu, son, talih oyunlarıyla ilgili
uygulamayı takdir ediyoruz; ancak, diliyoruz ki, çok
daha şeffaf ve kamuoyunda, önce tartışılarak,
soru işaretlerine meydan verilmeden bu uygulama yapılsaydı.


Ben, bütün çalışmalarında,
Turizm Bakanlığı mensuplarımıza,
Sayın Bakanımıza başarılar dilerken,
Turizm Bakanlığı bütçemizin, ülkemize,
vatandaşlarımıza hayırlar getirmesini
diliyor, saygılar sunuyorum. (ANAP, DYP, DSP ve CHP sıralarından
alkışlar)

BAŞKAN - Teşekkür ederim Sayın
Aytaman.

DYP Grubu adına, Kırşehir Milletvekili
Sayın Ömer Demir; buyurun efendim. (DYP sıralarından
alkışlar) 

Sayın Demir, siz de, süreyi, Sayın
İrfettin Akar'la eşit olarak mı paylaşacaksınız
efendim?

ÖMER DEMİR (Kırşehir) -
Evet efendim...

BAŞKAN - Süreniz 20 dakika, buyurun. 

DYP GRUBU ADINA ÖMER DEMİR (Kırşehir)
- Sayın Başkan, sayın milletvekilleri; konuşmama
başlamadan önce, bir hafta önce aramızdan
ayrılan Kırşehir Milletvekili Dr. Mehmet Ali
 Altın'a Tanrıdan rahmet, yakınlarına
başsağlığı diliyorum. 

Sayın milletvekilleri, Millî Savunma
Bakanlığı 1997 yılı bütçesi
üzerinde Doğru Yol Partisi Grubunun görüşlerini
belirtmek üzere söz almış bulunuyorum;
Yüce Heyetinizi, televizyonları başında
bizleri izleyen tüm vatandaşlarımızı,
Millî Savunma Bakanlığının değerli
temsilcilerini ve değerli komutanlarımızı
saygılarımla selamlarken; vatan savunmasında
şehit düşmüş olan güvenlik kuvvetleri
mensuplarımıza Allah'tan rahmet diliyorum. 

Değerli milletvekilleri, ülkemiz, coğrafî
konumu gereği, batı ile doğu arasında bir
köprü vazifesi görmektedir. Bu nedenle, bizlere
çok yakın olmayan ülkelerle komşuluk
ilişkilerimiz sürmektedir. Kuzeyde Rusya, güneyde
Suriye ve Irak, doğuda İran, batıda Yunanistan
ile sınır komşusuyuz. Bu ülkelerle iyi
ilişkilerimizin olduğu söylenemez. Aksine, bunların
birçoğunun, ülkemize terör ihraç ettiğini
görmekteyiz. Halbuki tüm dünya ülkeleri dostluk
ve kardeşlik içerisinde olsa, savunma ve silahlı
kuvvetler ihtiyaçlarına harcanan milyarlarca dolar
sanayide ve diğer yatırımlarda kullanılsa,
insanların ve ülkemizin gelir seviyesi artacak, tüm
vatandaşlarımız mutlu olacaklardır;
ama ne yazık ki, ülkemizin kalkınmasını
istemeyen düşmanlarımızın olduğu
ortadadır. 

Varşova Paktı ve Sovyet Sosyalist Cumhuriyetler
Birliğinin dağılmasıyla, tüm dünyada
ve çevremizde kalıcı barış ve
güvenliğin sağlanmasıyla ilgili beklentiler
kısa sürmüş, bu nedenle, yeni küresel
güvenlik sorunları önem kazanmıştır.
Bunları, bölgesel ve etnik çatışmalar,
uluslararası terörizm sorunları, nükleer
silahların yayılmasının önlenememesi
ve uluslararası  uyuşturucu ticareti sorunları
olarak sıralayabiliriz. Bu sorunlar, Türkiye'yi yakından
ilgilendirmekte ve dünya güvenliğini tehdit eden
bu sorunlara karşı uluslararası toplumun müşterek
hareket etme ihtiyacı ortaya çıkmaktadır.


Sayın Başkan, değerli milletvekilleri;
isterseniz, uluslararası kuruluşlara şöyle
bir göz atalım. 

Birleşmiş Milletler : Dünya barışı
için verdiği hizmetleri inkâr edemeyiz; ancak,
artan etnik ve bölgesel çatışmalarda,
bu teşkilat, son zamanlarda kendisinden bekleneni verememektedir.


NATO : Üye ülkelerin ekonomik ve sanayilerinin
gelişmesine yardımcı olmuştur ve 1990
yılında Varşova Paktının dağılmasıyla
görevini tüm üye ülkelere karşı
yerine getirmiştir. 

Avrupa Güvenlik ve İşbirliği
Teşkilatı : Henüz bölgesel sorunların
çözümünde etkisi olamamıştır;
bu, 53 ülkenin oybirliğine dayalı karar mekanizması
olduğu için, aktif bir güce sahip olamayışından
kaynaklanmaktadır. 

Batı Avrupa Birliği : Güvenlik sisteminde
önemli bir yeri bulunmaktadır. BAB, NATO'nun Avrupa
bölümünün güçlendirilmesi ile
Avrupa Birliğinin savunma yapısını teşkil
etme görevlerini üstlenmiştir. Bu görevlerden
birincisi Türkiye için öncelik arz etmektedir.
Şimdilik ortak üye statüsünde bulunan ülkemizin,
tam üyeliğe kavuşması nihaî hedef
olarak belirlenmiştir.

Sayın milletvekilleri, mevcut gelişmeler
ışığında, Bulgaristan ile dostluk
ilişkilerinin daha da gelişeceğini ummaktayız.


Rusya Federasyonu, Kafkaslarda istediği kuvvet
yapısına ulaşmıştır. Türkiye'nin
doğusunda Rus askerî tehdidini tekrar oluşturmaya
çalıştığını görmekteyiz.


İran, büyük bir silahlanma çabası
içinde, kendi ideolojisini ihraç etme gayretleriyle,
Balkanlar ve Kuzey Afrika'dan Orta Asya'ya kadar uzanan bölgede
kendi etkinliğini artırmaya çalışmaktadır.


Irak, politik ve ekonomik baskılar altındadır.
Kuzey Irak ve terör meselesi, Amerika Birleşik Devletleri
ve Batı'nın elinde önemli bir araçtır.
Kuzey Irak'taki 3-4 milyonluk Peşmerge potansiyeli, Türkiye'yi
yakından ilgilendirmektedir. 

Türkiye ile sınır aşan sular
ve Hatay sorunları olan Suriye'nin, PKK terör örgütüne
desteğinin ve hasmane tutumlarının devam edeceğini
değerlendirmekteyiz. 

Hızlı bir silahlanma süreci içerisinde
olan Güney Kıbrıs Rum yönetimi tek başına
Kuzey Kıbrıs Türk Cumhuriyetini tehdit etmeyecektir
ve Balkanlar, Ege ve Kıbrıs'ta hak ve menfaatlarımızın
en çok çatıştığı
ülke olan Yunanistan, siyasî, ekonomik, kültürel
ve askerî alanda ülkemize karşı hasmane
davranışlarını planlı bir şekilde
sürdürmektedir. 

Tüm bu değerlendirmeler çerçevesinde,
dünyanın en istikrarsız üçgeni
olan Balkanlar, Kafkaslar ve Ortadoğu'nun merkezinde yer alan
Türkiye'nin, halen, karmaşık ve değişken
güvenlik sorunları ve belirsizlik ortamıyla
karşı karşıya bulunduğu ortaya çıkmaktadır.


Sayın Başkan, değerli milletvekilleri;
gururla bahsedelim ki, denizaltısından F-16'sına
kadar, ihtiyaçlarımızı kendimiz üretebilecek
duruma gelmiş bulunuyoruz. Yalnız, yaşlanmış
tanklarımız ve uçaklarımızın
da olduğu bir gerçektir. Bunların dışarıdan
temini yerine, ülkemizde üretilmesi konusundaki girişimleri
desteklememiz gerekmektedir. 

Bunun üzerine, PKK terörüyle mücadelede
üstün başarılar elde eden güvenlik
personelimizin verdiği mücadeleyi gururla alkışlamaktayız.
Bunun neticesinde, Türk Silahlı Kuvvetlerine, dolayısıyla
1997 Millî Savunma bütçesine ciddî olarak
ek kaynak aktarılmalıdır.

Savunmamızla ilgili yeni politikalar ve yeni
kaynaklar üretmemiz gerekmektedir; çünkü,
gelişen dünya ve gelişen teknoloji, insangücü
yerine yüksek teknoloji gerektiren projeler üretmeyi,
Türk Silahlı Kuvvetlerinin modern silah sistemleri
ve iyi eğitilmiş personele sahip olmasını
kaçınılmaz kılmaktadır; bu
da, yüksek maliyet gerektirmektedir. 

Daima güçlü bir Silahlı Kuvvetlere
sahip olmamız, caydırıcı gücümüzü
artıracaktır. Bu sebeple, Türk Silahlı
Kuvvetlerinin daha modern ve daha kuvvetli bir hale getirilebilmesi,
doğaldır ki, yüksek bir maliyet gerektirmektedir.


Buna rağmen, Millî Savunma Bakanlığı
bütçesinin, konsolide bütçe içerisindeki
payı, Savunma Sanayi Destekleme Fonuna hayatiyet kazandırılmasının
da etkisiyle, yüzde 18'lerden yüzde 11'lere düşmüştür.


Türk Silahlı Kuvvetlerine tahsis edilen
Millî Savunma Bakanlığı bütçesi,
Savunma Sanayii Destekleme Fonu, Amerika Birleşik Devletleri
Güvenlik Yardımı, Alman Dilim Yardımı,
NATO Altyapı Fonu ve Türk Silahlı Kuvvetlerini
Güçlendirme Vakfı kaynakları ve devlet
firma kredileri toplamının, 1983 yılında
gayri safî millî hâsılaya oranı
yüzde 4,8 iken, 1996 yılına kadar sürekli
reel olarak azalmış ve yüzde 3'e düşmüştür.
Bunun sebebi, Alman Dilim Yardımı, Amerika Birleşik
Devletleri Güvenlik Yardımları ve NATO Altyapı
Fonundan yapılan yardımların azalmasıdır.


Diğer taraftan, 1996 verilerine göre, Türkiye'nin
savunma harcaması 5 milyar dolardır; İran'ın
6,4 milyar dolar, Yunanistan'ın 4,3 milyar dolar, İtalya'nın
21,2 milyar dolar, Fransa'nın ise 44,4 milyar dolardır.

Yine, savunmaya verilen önemi gösteren
en belirgin kriter olarak, kişi başına savunma
harcaması bakımından Türkiye 105 dolarla
komşu ülkelerin ve diğer NATO ülkelerinin
gerisinde kalmaktadır. Diğer komşu ülkelerden
ve NATO ülkelerinden bir örnek vermemiz gerekirse, Amerika
Birleşik Devletleri 968 dolar, Norveç 813 dolar,
Fransa 713 dolar, Yunanistan 373 dolar, Suriye 160 dolar, İran
105 dolar.

Tüm bunları göz önüne
alarak, Millî Savunma Bakanlığının
son on yıl içerisindeki bütçelerini
incelediğimizde, Bakanlık bütçesinin oransal
olarak arttığının görülmesine
rağmen, maalesef, ekonomik dalgalanmalar nedeniyle reel olarak
eski düzeylerde kalmıştır. 

Her karış toprağı şehit
kanıyla sulanmış güzel ülkemizin
korunmasında ve savunmasında üstün gayret
sarf eden Silahlı Kuvvetlerimize her türlü imkânın
sağlanmasını boynumuzun borcu olarak kabul ederken
-bu nedenle- bütçe gelirlerimizi artıracak
tedbirlerle, 1997 yılı Savunma Bakanlığı
bütçemizin daha tatmin edici bir düzeye getirilmesini
Hükümetimizden bekliyoruz. 

Sayın Başkan, değerli milletvekilleri;
bu aşamada ise, Türk Silahlı Kuvvetlerinin modernizasyon
çalışmalarının malî kaynaklarla
ilişkisine değinmek istiyorum. 

1997-2006 döneminde gerçekleştirilmesi,
tehdit değerlendirilmesi bakımından zorunlu
olan modernizasyon projeleri, sefer stokları ve işletme,
bakım, idame giderleri için, 1994 yılı
fiyatlarıyla, ihtiyaç duyulan malî kaynak
3 katrilyon Türk Lirasıdır. 

Geçmiş yıllarda Türk Silahlı
Kuvvetlerine tahsis edilen malî kaynak düzeyinin, gelecek
on yılda da aynı düzeyde devam etmesi halinde,
ihtiyacın ancak yüzde 30'u karşılanabilecektir.
Bu        sonuç, on yılda karşılanması
gereken ihtiyacın, yirmi yıl gecikmeyle, otuz yılda
karşılanabileceği anlamına gelmektedir.
Bu ise, modernize edilmeye başlanan silah sistemlerinin,
modernize edilemeden demode duruma düşmesi demektir.


Çok sık gelişen savunma teknolojisine
ayak uydurmak, tabiîdir ki, yüksek malî kaynağı
gerektirmektedir. Modernizasyon planına alınan bir
silah sistemi tedarikinin, yeterli bütçe kaynağı
sağlanamaması nedeniyle, planlanan süre içerisinde
gerçekleştirilememesi halinde, modernize ve tedarik
edilmeye başlanan silah sistemleri, modernize ve tedarik
edilemeden demode duruma düşecektir.  

Kısıtlı ödenek tahsisleri
nedeniyle, mevcut silah sistemlerini modernize etmeden idame ettirmek,
işletme ve bakım giderlerini de artıracaktır.
Ayrıca, iç güvenlik operasyonlarında
kullanılan silah ve malzemenin büyük bir bölümünün
sefer stoklarından karşılanmakta olması
nedeniyle, sefer stoklarında ihmal edilemeyecek miktarda
azalma görülmektedir.

Önemli diğer bir husus da, son yıllarda
uluslararası askerî ve politik gelişmelere
bağlı olarak, Türkiye'nin askerî açıdan
yardım alan bir ülke konumundan çıkıp,
yardım yapan ülke statüsüne girmeye başlamasıdır.
Bu durum, uluslararası ilişkilerin geliştirilmesi
bakımından olumlu bir adımdır; ancak,
bugüne kadar dost ve müttefik ülkelerin askerî
malzeme ve eğitim yardım talepleri, Millî Savunma
Bakanlığı bütçesinden ve stoklardaki
kısıtlı imkânlarla karşılanmaya
çalışılmaktadır. 

Ayrıca, Bosna-Hersek'te barışı
tesis etmek üzere oluşturulan güce Türkiye
de katkıda bulunmaktadır. Bu çerçevede,
1995 yılı sonuna kadar, Birleşmiş Milletler
komutasında bulunan ve masrafları Birleşmiş
Milletler Teşkilatınca karşılanan Türk
taburu, tugay seviyesine yükseltilmiştir. 

Konuşmamın bu aşamasında,
Türk Silahlı Kuvvetlerinin 25 yıllık
ihtiyacı ile bu ihtiyacın karşılanmasının
ülke ekonomisine yansımasını değerlendirmek
istiyorum. 

Politik askerî durum değerlendirmesinde
ülkemize yönelik tehdit dikkate alınarak, Türk
Silahlı Kuvvetlerini çağdaş bir yapıya
kavuşturmak amacıyla, 1990 yılında,
kapsamlı bir reorganizasyon projesi başlatılmıştır.
Türk Silahlı Kuvvetlerinin yeni kuvvet yapısına
ana mülahaza, ulusal çıkar ve güvenliğimizi
riske sokmadan savunma ihtiyaçlarımızın
en ekonomik yollarla karşılanması, karargâh
ve birlik bazında küçülürken dinamik
bir yapı kazandırılması olmuştur.


Türk Silahlı Kuvvetlerinin ihtiyaçlarının
karşılanması için önümüzdeki
25 yıllık dönemde kullanılacak toplam
kaynak miktarı, yaklaşık 150 milyar dolardır.
Bu kaynağın önemli bir bölümü yurtiçi
alımlarında kullanılabildiği takdirde,
Türkiye'nin, uluslararası savunma sanayiinin önemli
bir pazarı olma durumundan kurtulacağı düşünülmektedir.
Bu anlayışla, devlet -sanayi- üniversite arasında
yakın işbirliği tesis edilerek kamu ve özel
sektörde ilgili kurum ve kuruluşların potansiyellerinin
koordineli bir şekilde harekete geçirilmesi, yurtiçi
üretim çabalarının desteklenmesi ve
dışsatım kabiliyetinin geliştirilmesi
önem arz etmektedir. Diğer kamu kurumları ile
ticaret ve sanayi kuruluşlarının ve savunma
sanayii alanına yatırım yapmak isteyen özel
ve tüzel kişilerin bir bütün olarak bu yönde
gayret göstermeleri, bu çalışmaları
olumlu yönde etkileyecek ve amacın kısa sürede
gerçekleşmesini mümkün kılacaktır.
Hükümetimiz, bu amacın sağlanmasında,
gerekli altyapı çalışmalarına
başlamış bulunmaktadır. 

Sayın Başkan, değerli milletvekilleri;
Türk Silahlı Kuvvetlerine tahsis edilen malî
kaynakların artırılması çabalarının
bir uzantısı olarak, Türk ekonomisinin makro
dengelerini zorlamadan yapılan çalışmalar
sonucunda, Türk Silahlı Kuvvetleri ihtiyaçlarının
karşılanması, birinci öncelik olarak
ele alınmıştır. 

Plan ve Bütçe Komisyonunda 671 trilyon
olarak kabul edilen, ancak, personel giderleri hariç, yapılan
yüzde 5 oranındaki ödenek iptaliyle 647 trilyon
Türk Lirasına indirilen bütçenin yetersiz
olduğunun bilincindeyiz. Gelecek yıllarda, gerek bütçe
gelirlerini artıracak önlemlerle Millî Savunma
Bakanlığı bütçe imkânlarının
geliştirilmesi, gerekse Türk Silahlı Kuvvetleri
için yeni gelir kaynakları oluşturulması
ve millî harp sanayiinin teşviki suretiyle modernizasyon
için, daha fazla kaynak ve imkân sağlanacağını
ümit etmekteyiz. 

Bu duygularla, halkımızın Türk
Silahlı Kuvvetleri için gösterdiği fedakârlığın,
her türlü takdirin üzerinde olduğunu belirtiyorum.


Konuşmamı bağlarken... Binlerce
öğretmenimiz ve polisimiz askere alınmaktadır.
Sayın Bakanım, ekonomik durumları da göz
önünde bulundurularak, bu arkadaşlarımıza,
er öğretmenlik gibi bir hakkın verilmesini arzu
etmekteyiz. 

Ayrıca, birçok subay ve assubayımızın,
ekonomik şartlardan dolayı, erken emekliye ayrıldıklarını,
hatta, istifa ettiklerini gözlemlemekteyiz. Hükümetimizin,
Bakanlık içerisindeki çalışmalarını
takdirle karşılarken, sayın değerli komutanlarımızın
da pratik bazı çözümler üretmelerini
ve gayret sarf etmelerini bekliyoruz. 

Yüce vatanımız için şehit
düşmüş evlatlarımızın
aile ve yakınlarına sahip çıkılmasını,
gazilerimize istihdam konusunda öncelik verilmesini, Sayın
Bakanlığımız mensuplarından ve
Hükümetimizden beklediğimizi ifade eder, Yüce
Meclisinizi saygılarımla selamlarım. (DYP
sıralarından alkışlar)

BAŞKAN - Teşekkür ederim Sayın
Demir. 

DYP Grubu adına ikinci konuşmayı
yapmak üzere, Muğla Milletvekili Sayın İrfettin
Akar; buyurun efendim. (DYP sıralarından alkışlar)

Sayın Akar, arkadaşınızın
4 dakika süresi arttı, 24 dakika konuşabilirsiniz.


Buyurun efendim.

DYP GRUBU ADINA İRFETTİN AKAR (Muğla)
- Sayın Başkan, değerli milletvekilleri; Turizm
Bakanlığı bütçesi üzerinde,
Doğru Yol Partisinin görüşlerini sunmak üzere
huzurlarınızdayım. Bu vesileyle, Yüce
Heyetinizi saygılarımla selamlıyorum. 

Turizm, bir ülkenin, tabiî ve tarihî
güzelliklerini görmek üzere yapılan bir
gezidir. Bu açıdan bakıldığında,
ülkemizde, doğa ile güneşi, hava ile denizi,
yeşil ile maviyi, tarihî medeniyetleri ve çeşitli
kültürleri bir arada görmek mümkündür.
Var olan bu doğal ve tarihî güzellikleri hızla
globalleşen dünyaya anlatmak ve güzellikleri geliştirici
politikalar üretmek gerektiğine inanıyoruz. 

Turizm, ekonomik, sosyal, kültürel ve doğal
çevreyle sürekli etkileşim içerisinde
faaliyet alanı olan, ulaşım, konaklama, yeme
içme, eğlence, alışveriş ve seyahat
organizasyonu özellikleri bulunan bir sektördür.
Dünyanın turizm cenneti olan Türkiye, turizm
faaliyetlerinde çok yeni olmasına rağmen, sahip
olduğu doğal ve kültürel kaynaklar nedeniyle
gelişmeye çok müsait bir ülkedir; bunun
kullanılması gerekmektedir; bu da, ancak yatırım
ve tanıtım ile mümkündür. 

Sayın milletvekilleri, turizm yatırımları,
geri dönüşü uzun bir süreçte
sağlanan, sermaye ve hâsıla oranı yüksek
ve riskli yatırımlardır. Ayrıca, turizm
yatırımları, siyasal, sosyal, ekonomik ve
doğal olaylarla yakından ilişkili bir yatırımdır;
bu olaylara karşı son derece duyarlıdır.
Yukarıda açıklanan duyarlılığın
farkında, ülkenin istihdam sorununun olduğunu
anlayan bir Hükümet mevcuttur. Ülkemizi siyasî
kaosa sürüklememeye ve turizmin geliştirilmesi
için terörün bitirilmesi gerektiğine inanan
Hükümetimiz, turizm yatırımlarının
bir sigortası hükmündedir.

Turizmin gelişmesi için yatırımların
yapılması gerekliliği hepimizce malumdur. Genel
bütçede, 1994 yılında, turizm yatırımları
için 565 milyar 402 milyon Türk Lirası harcanmıştır.Bu
rakam, gerçekleşen rakamdır. 1997 yılı
yatırım hedefi ise -genel bütçede- 3
trilyon 71 milyar 200 milyon Türk Lirasıdır;
yani, son üç yılda genel bütçeden
turizme ayrılan rakamın 6 katıdır.
Ayrıca, Ulaştırma Bakanlığının
altyapıyla ilgili bazı yatırımlarının
yapılması bu rakamlara dahil değildir. 

İstihdamın artırılması,
Türkiye'nin öncelikli sorunlarından birisidir.
Turizm sektörüne yabancı sermayenin yatırım
yapması, istihdamı artırıcı
bir özellik kazandırmaktadır. 1982 yılında
turizm yatırımlarında yabancı sermaye
yatırım payı yüzde 6 iken, 1991 yılında
bu oran yüzde 12,7'ye yükselmiş, 1996 yılının
ilk beş ayında ise yüzde 8,5 olarak gerçekleşmiştir.
Hızla küreselleşen dünyada, yabancı
sermaye hareketleri dikkatle takip edilerek, yabancı sermayeyi
ülkemize çekecek politikalar izlenmeye devam edilecektir.


Turizm için ne kadar harcama yapılsa,
o kadar gelirin elde edileceği açıktır.
Dünyada, turizme en çok para harcayan ülkelerin
başında Amerika, Almanya, Japonya, İngiltere
ve italya gelmektedir. Dolayısıyla, en çok
turizm gelirini de bu ülkeler almaktadır. Örneğin,
1995 yılında, Amerika 58,3 milyar dolar, Fransa
27,3 milyar dolar, İtalya 27 milyar dolar, İspanya
25 milyar dolar, İngiltere 17,4 milyar dolar gelir elde
etmişlerdir.

Sayın milletvekilleri, ülkemiz turizmine
bakacak olursak, yeni olmasına rağmen, dinamik, gelecek
vaat eden bir konumdadır. 1980'lerde 1,3 milyon olan turist
sayısı, 1995 yılına gelindiğinde
8 milyona yaklaşmıştır. 1980 yılında
elde edilen turizm geliri 326,7 milyon dolar iken, 1995 yılında
5 milyar dolara yükselmiştir. Ayrıca, 1980'lerde
50 bin olan yatak kapasitesi, bugün, yatırım
belgeli yatakta 201 005, işletme belgeli yatakta 331 978
ve diğerlerinde 318 687'dir. Ayrıca, kış
turizmi yatak sayısı 7 500, termal turizm yatak
sayısı da 10 000'dir. 15 milyon turist ve 10 milyar
dolar turizm geliri hedef olarak alınmalıdır.
Ümit ediyorum ki, 2000'li yıllarda bu hedefe ulaşılacaktır.

Hükümet olarak amacımız,
geçmişte yapılan hatalardan ders alarak, yapılan
başarılı işleri muhafaza etmek, turizmin
gelişimini artırıcı çalışmalar
yapmaktır. Bu amaçla, Akdeniz-Ege Turizm Altyapı
Kıyı Yönetimi (ATAK) Projesine devam edilecek,
özellikle altyapı tesislerinin gerçekleştirilmesine
hız verilecektir. 

Dünya turizm gelirlerinden Türkiye'nin
aldığı pay, 1990 yılında yüzde
1 iken, 1995 yılında yüzde 1,3 civarında
olmuştur. Bu oranın yüzde 90 artırılması
durumunda, turizmden gelir elde eden ülkeler arasında
ilk 10'a girmek mümkün olacaktır. Ülkemize
giren dövizlerin yüzde 22,9'u turizm gelirlerinden elde
edilmektedir. Döviz gelirlerinin artışı,
sanayi sektöründe yüzde 12,6 iken, turizmde yüzde
38,9'dur. Bu da gösteriyor ki, ülke olarak, turizme,
çok ama çok önem vermek durumundayız.


Aşağıda değineceğim konular,
bizim, Doğru Yol Partisi olarak, turizm konusundaki ana politika
hedeflerimizdir. Rekabet gücü yüksek ve verimli
bir turizm politikasının geliştirilmesi için,
özellikle bu ülkede turizmin gelişmesi için
otuz yıllık bir süreç kullanılmış
olup başarı sağlanmıştır.
Yerel halkın ve turistlerin beklentilerinin karşılanması,
bu sorunların çözümü için
yerel yönetimlerin ve yerel halkın turizmle ilgili
kararlara katılımlarının sağlanması
gereklidir. Turistlerin, tabiî ve tarihî yerlerdeki
güzelliklere, doğaya ve çevreye duyarlı
-orijinal özellikleri bozulmadan-beklentilerine cevap verilmelidir.
Doğal ve kültürel değerler zenginleştirilerek
sürekliliğinin sağlanması ve kültürel
yapının bozulmasını engelleyici politikalar
üretilecektir. 

Değerli milletvekilleri, turizmde pazarlamanın,
yani, tanıtımın önemi fazladır.
Bu alanda ne kadar başarılı olursak, o kadar
turist çekebileceğimize inanıyoruz. 2000'li
yılların başında ülkemizin 15
milyon turist hedefi alması açıktır.
Bugünkü gelirleri de ikiye katlamamız gerekecektir.
Bu nedenle, pazarlama ve tanıtım faaliyetlerinin
özel olarak ele alınması gereklidir. Diğer
taraftan, genel olarak uygulanan ülkemiz tanıtım
programlarına ek olarak, sektörün temsilcilerinin
de katılımlarıyla hazırlanacak bölgesel
tanıtımlara da büyük önem verilmektedir.


Ayrıca, turizmde eğitimin önemi,
gittikçe, belirginleşmeye başlamıştır.
Turizmde, eğitim konusunda sektörle ortak çalışmanın
yapılmasına, turizm eğitiminde, sektörün
ihtiyaçları doğrultusunda yeniliğe açık,
lisan bilen elemanlarla uluslararası iletişim ağının
genişletilmesine, turiste hizmet verecek büroların
kalifiye elemanlarla donatılmasına ve tur operatörlerinin
yetiştirilmesine devam edilmelidir. Tur operatörleri,
ülkenin tarihî geçmişi hakkında
çok iyi bilgilendirilmelidirler. 

Var olan turizm etkinliklerini artırmaya yönelik
politikaların üretilmesi için, yörelerin
özelliklerine göre, kongre, fuar, dağ, kış
turizmini, termal turizmini, doğa ve yayla turizmini geliştirmeye
yönelik çalışmalar yapılmaktadır;
bu konuda biraz sonra değineceğim, termal sağlık
projesi, yat turizmi projesi, Karadenizin turizm etkinliklerini
geliştirme projesi, kış sporları ve
kayak merkezleri projesi, yayla turizm projesi, mavi bayrak projesi
gibi. 

Ülkemizde turizme açılması
düşünülen ve kısa vadede ülkemize
döviz kazandırıcı etki yapacak olan
turizm bölgelerindeki atıl durumda bulunan ikinci
konutların derhal devreye sokulmasını sağlayacak
tedbirlerin alınması kaçınılmazdır.
Turizm sorununun, sadece yatak kapasitesi sorununun çözülmesiyle
aşılacağını düşünmek
yanlıştır; taşımacılık
ile ilgili sorunların da süratle çözüme
kavuşturulması gereklidir. Özellikle, sahillerden
geçen karayolu ağının yeniden gözden
geçirilerek yorucu ve bıkkınlık veren
seyahat yapısının düzeltilmesi, turizm
potansiyeli olan yörelerde başlamış olan
havaalanlarının hızla bitirilmesi hedeflenmelidir.
Gerçi, bu konuda, hükümetlerimiz gerekli hassasiyleti
göstermişlerdir. Bodrum - Milas Havaalanı bunun
somut delilidir. Bodrum-Milas Havaalanı, inşallah,
1997 yılının nisan ayında, turizmcilerin
hizmetine girmiş olacaktır. Bu havaalanı,
turizmciler için fevkalade önemlidir; çünkü,
Türk turizminin yüzde 98'i hava taşımacılığı
ile gerçekleşmektedir. Türk Hava Yollarına
ait 65 uçak 10 372 koltukla, özel sektöre ait
72 uçak         14 096 koltukla turizm sektörüne
hizmet vermektedir. 

Ayrıca, Antalya, Dalaman ve İstanbul
Atatürk Havalimanlarının kapasite artırım
çalışmalarına hız verilmelidir;
çünkü, bunun, turizm için çok önemli
olduğunu görüyoruz. Diğer taraftan, Hükümetimizin
her ile bir havaalanı projesine de önem verilmektedir.


Pazarlık gücünün artırılması,
aracılık hizmetlerinin faydalı bir şekilde
gelişmesi için, turizme hizmet eden seyahat acentelerinin
önemi de büyüktür. Bugün, ülkemizde
faaliyet gösteren (A) grubu geçici seyahat acentesi
sayısı 844, (A) grubu seyahat acentesi sayısı
1 359, (B) grubu seyahat acentesi sayısı 207, (C)
grubu acente sayısı da 214'tür. 

Son yıllarda, Avrupa Topluluğu ülkelerinde
yatlar için yürürlüğe konan vergiler,
Türkiye'de yat turizminin önemini ortaya çıkarmıştır.
Ülkemizde, yatırım belgeli yat sayısı
72, yatak sayısı      3 600, işletme belgeli
yat sayısı 107, yatak sayısı 8 404'tür;
yatırım belgeli yat limanı sayısı
8, kapasitesi 1 592 yattır, işletme belgeli yat limanı
sayısı 13, kapasitesi de 3 711'dir. Dünyada
turizm faaliyeti gören yatlar üzerinden Türkiye'nin
en az payı aldığını burada vurgulamak
istiyorum. Bu nedenle, Türkiye'nin, yat turizmine son derece
önem vermesi gerektiğine inanıyoruz. 

Günümüzde, Akdeniz'de yat sayısı,
700 bin civarındadır. Akdeniz çanağında
700 bin civarındaki yat için yıllık
bağlama kapasitesi, yat limanlarında 183 bin, diğer
limanlarda da 200 bindir. Görülüyor ki, Türkiyemizde
yat limanlarına acil ihtiyaç duyulmaktadır.


Batı ve Orta Akdenizdeki marinalarda yatların
barınacağı yer kalmamıştır;
yatçılar da, Doğu Akdeniz'e doğru kayma
eğilimindedirler. Hükümetimiz, yat turizminin önemini
kavramıştır. Bunun için, Bodrum-Kaş
arası, birinci öncelikli bölge olarak ortaya
çıkmakta; bunu, Çeşme-Bodrum ve Kaş-Gazipaşa
bölgeleri izlemektedir. Yat turizminin öncelikli bölgesi
olarak Bodrum-Kaş arasındaki bölgede, Kaş-Bucak
denizinde, Fethiye- Çavuşburnu'nda, Fethiye-Göcek'te,
Dalaman'da, Bozburun'da, Datça'da, Karacasöğüt'te,
Milas-Ören'de, Bodrum'da, Bodrum-Karatoprak'ta yat limanlarının
programları Hükümetimizce yapılmaktadır.
Ayrıca, Köyceğiz-Ekincik, Marmaris-Kumlubük,
Marmaris-Orhaniye, Datça-Knidos, Sedir Adası, Marmaris-Çamlıköy
ve Milas-Çökertme'de yat yanaşma yerleri düşünülmektedir.


Ayrıca, Bodrum ve Marmaris gibi turizimde
öncelik yapan yörelere gemi yanaşma iskelelerinin
yapılması, Hükümetimizin programındadır.

Bu arada, yukarıda belirtilen yat limanlarından
Milas-Ören, Didim, Dalaman, Antalya Büyük Yat Limanı,
Fethiye-Çavuşburnu ve Göcek Yat Limanları,
Marmaris Yalancıboğaz Yat Limanı, Bozburun Yat
Limanı, Ekincik Yat İskelesi, Silivri Yat Limanı,
Kaş-Bucak Yat Limanı, Bodrum Yeni Yat Limanı,
Karacasöğüt Yat Limanı, Milas-Güllük
gemi yanaşma yerinin yap-işlet- devret modeli ile
yapılması için, ihale görevi, Yüksek
Planlama Kurulunca Ulaştırma Bakanlığına
verilmiştir. İlgili bakanlık bu konular üzerinde
çalışma yürütmektedir. 

Ülkemiz turizm yatak kapasitesinin yüzde
80'i Ege ve Akdeniz kıyılarında yer almaktadır.
Bu yerleşim birimlerinin içme suyu, kanalizasyon,
atıksu arıtma ve katı atık imha tesisleri
gibi altyapı sistemlerinin gerçekleştirilmesi
ve devamlılığının sağlanması
için, ATAK Projesi çalışmalarına
hızla devam edilmektedir. Bu proje kapsamında, Marmaris
ve Çeşme yörelerinde yer alan belediyelerin,
içmesuyu, kanalizasyon, atıksu arıtma ve
katı atık gibi çevre koruma amaçlı
altyapı tesislerine ilişkin, teknik, idarî,
malî, sosyal ve çevresel fizibilite çalışmaları,
Bakanlığımız tarafından başlatılmıştır.
Yapılan çalışmalar, eylül ayında,
Dünya Bankası yetkilileriyle değerlendirilmiş,
bu projelerin bazılarının çalışması
daha önceden başlamıştır.

Bodrum, İçmeler ve Türkbükü
atıksu tesisleriyle, Marmaris Turunç atıksu
arıtma tesisi hizmete girmiştir. Bodrum Bitez atıksu
tesisi, yıl sonunda hizmete girecektir. 

Aydın-Kuşadası, Muğla-Marmaris
düzenli katı atık depolama tesis projeleriyle,
Marmaris düzensiz depolama tesisi rehabilitasyon projesi
tamamlanmıştır.

Sayın milletvekilleri, turizmin gelişmesini,
sadece yatırımların yapılmasına,
tanıtımın yeterli olmasına bağlayamayız;
olaya, meslek temsilcilerinin tam sahiplenmesini de sağlamalıyız.
Meslek açısından teşkilatlanma ve sivil
toplum örgütlerinin turizm sektöründe dünya
ile tam anlamıyla rekabet edebilmeleri için, birtakım
yasal düzenlemelere ihtiyaç vardır.

Konaklama sektörümüzün, 1996
yılı rakamlarıyla, toplam yatırımlarının
25 milyar Amerikan Dolarını bulduğu varsayıldığında,
otelciler birliği yasasına ne kadar ihtiyaç
olduğu ortadadır. 

1972 yılında şartlara göre
düzenlenmiş Seyahat Acenteleri Birliği Yasası
yeniden ele alınmalı ve deniz turizmi ile pansiyon
işletmelerinin de bu türden bir sivil toplum örgütlenmesi
modeline gitmelerini sağlayacak yasal düzenlemeler yapılmalıdır.

Turizm Bakanlığı teşkilat
kanunu, gelişen turizmle aynı paralelliği göstermektedir.
Söz konusu teşkilat kanunu, komisyondan geçerek,
yakında Yüce Heyetinize sunulacaktır. 

Herkesin ortak olarak birleştiği, ülkemiz
açısından gerekli olduğuna inandığımız
turizm konusunda, Hükümetimizin politikaları
doğrultusunda yapacağımız çalışmaları
Yüce Heyetinize anlatma imkânı bulduğum
için memnuniyetimi belirtmek istiyorum. (DYP sıralarından
alkışlar)

Değerli Turizm Bakanına ve teşkilatına,
sektörümüzün bütün çalışmalarını
büyük bir başarıyla gerçekleştirirken,
kendilerine tam destek olacağımızı ifade
etmek istiyorum. 

Bu duygu ve düşüncelerle, Turizm
Bakanlığı bütçesinin memleketimize
ve milletimize hayırlara vesile olmasını
diliyor, Yüce Heyetinizi saygılarımla selamlıyorum.
(DYP sıralarından alkışlar)

BAŞKAN - Teşekkür ediyorum Sayın
İrfettin Akar.

Şimdi, söz sırası, DSP Grubu
adına, Bursa Milletvekili Sayın Hayati Korkmaz'da.


Buyurun Sayın Korkmaz. (DSP sıralarından
alkışlar)

Süreniz 20 dakika.

DSP GRUBU ADINA HAYATİ KORKMAZ (Bursa) - Sayın
Başkan, değerli milletvekilleri; Millî Savunma
Bakanlığının 1997 yılı
bütçesi üzerinde Demokratik Sol Partinin görüşlerini
açıklamak üzere söz almış
bulunuyorum. Şahsım ve Partim adına, hepinizi
saygıyla selamlıyorum.

Bilindiği gibi, Türkiye, jeopolitik konumuyla
bölge açısından stratejik bir coğrafyada
yer almaktadır. İki kıtayı birbirine
bağlayan ülke konumunda olmanın yanında,
dünya petrol ve doğalgaz rezervlerinin büyük
bir bölümünün yakınımızdaki
Ortadoğu, Kafkaslar ve Orta Asya cumhuriyetlerinde bulunması,
karmaşık güvenlik sorunlarını
birlikte getirmektedir. 

Diğer taraftan, komşu ülkelerimizin,
çokluğunun yanı sıra çoğunun,
topraklarımız üzerinde açıkladıkları
veya gizli tuttukları amaçları vardır.


Ayrıca, önümüzdeki yıllarda,
Ortadoğu için en az petrol kadar önem kazanacak
su sorunu konusu, bizi çok yakından ilgilendirmektedir.


Bütün bu etkenler, dışpolitikamızı
etkilediği gibi, yaşamakta olduğumuz içgüvenlik
sorunlarına bazı komşu ülkelerin doğrudan
destek vermesine de yol açmaktadır. Bu nedenlerden
dolayı, çok hassas ve yetkin bir politika izlemek
zorunluluğu vardır. 

Türkiye'nin, güvenliğini sağlarken,
dünya barışına yönelen tehlikeleri
artırmayan ve ulusal güvenliğimizden ödün
vermeyen geleneksel “yurtta barış, dünyada
barış” ilkesine bağlı olarak izlenecek
komşularımızla karşılıklı
güvene dayalı bölge merkezli bir dışpolitikayla,
bölge ve dünya barışına katkıda
bulunmasını diliyorum.

Dışpolitikanın, kullandığı
birçok araç vardır; en son başvurulacak,
ancak, caydırıcılık bakımından
en önemli araçlarından biri de, silahlı
kuvvetlerdir. Güçlü bir silahlı kuvvetle
etkin siyaset izlenebilmekte ve ikili gürüşmelerde
sonuca daha kolay ulaşılabilmektedir. Türkiye,
toprak bütünlüğünün korunması
ve halkının esenlik ve güvenliğinin sürdürülmesi
için, geleneksel olarak, güçlü silahlı
kuvvetlere sahiptir. Bu amacın dışında,
caydırıcılık ve gerektiğinde yurt
savunması için harekete geçmenin ötesinde,
Türk Silahlı Kuvvetlerinin, çevremizde tedirginlik
yaratacak herhangi bir amacı ve işlevi olamaz.

Değerli milletvekilleri, Sovyetler Birliği
ve Varşova Paktının dağılmasıyla
birlikte yeni strateji ve güvenlik kavramları gündeme
gelmiş olup, Rusya Federasyonu dışında
kalan birçok ülke NATO şemsiyesi altına
girmek için başvurmuştur; üstelik, Rusya
Federasyonu bile NATO ile yakın ilişkiler oluşturmak
eğilimindedir. Önümüzdeki yıllarda NATO'nun
genişlemesi kesinlik kazanmış durumdadır.
Türkiye'nin, diğer önemli dışpolitika
konularıyla yakından bağlantılı
olan bu konuda düşünce ve kaygılarını,
zaman yitirmeden kesinleştirmesi gerekmektedir. Bu durum,
Rusya'nın tedirginliğine yol açmıştır
ve daha önce imzalanan Avrupa Konvansiyonel Kuvvetler Anlaşmasının
-kısa adıyla AKKA'nın- yeniden değerlendirilerek,
ek bir anlaşma yapılması zorunluluğunu
doğurmuştur. Portekiz'in başkenti Lizbon'da, bu
ay başında gerçekleşen Avrupa Güvenlik
ve İşbirliği Teşkilatı zirvesinde,
konu, yoğun bir şekilde tartışılmış
ve ek anlaşmanın imzacı ülkeler tarafından
onaylanması, 15 Mayıs 1997 tarihine kadar uzatılmıştır.


Dileğimiz, 1997 Ocak ayından itibaren
NATO'nun genişlemisiyle ortaya çıkacak değişikliklere
AKKA'nın uyarlanması yolunda görüşmelerin
esaslarını belirlemek amacıyla hazırlanan
ve Lizbon'da kabul edilen Görev Yönergesine uyulmasıdır.
Bu yönerge, bizi yakından ilgilendiren Güneydoğu
Anadolu Bölgesi ve Kafkaslar konularında yürürlükteki
anlaşmayı aynen sürdürmektedir.

Türkiye'nin sınırlarını
çevreleyen dış ülkelerden gelebilecek
ve de gücünü dışarıdan alan,
ülke içerisinde iç huzursuzluk yaratan tehlikelere
karşı güçlü, modern teknolojiyle
donatılmış, eğitimli, nitelikli ve kendini
yenileyebilen bir silahlı kuvvetlere ihtiyaç vardır.
Silahlı kuvvetlerimizin caydırıcılık
etkisini korumak ve güçlendirmek için, küçük,
ancak, vurucu gücü ve manevra yeteneği yüksek
birlikler oluşturmalıyız. Bu olgu, birliklerimizi
modernize etmeyi, eğitimli ve nitelikli personel kullanmamızı
zorunlu kılmaktadır.

Diğer önemli bir konu da, savunma sanayimizi
geliştirmektir. Ulusal bir savunma sanayiinin önemi,
geçmişte, başta Kıbrıs Harekâtında
olmak üzere, birçok kez görülmüştür.
Hedefimiz, ulusal savunma sanayiinin, ulusal ihtiyaca cevap vermenin
ötesinde geliştirilerek, sanayinin üretim kapasitelerinin
ekonomik ölçeklerde gerçekleştirilmesi,
başka ülkelerde de pazar sahibi olmasıdır.
Böylece, birim maliyetlerin düşürülmesi
yanında, kalitemizde de doğal bir iyileşme sağlanacaktır.
Bunun için, Türk ulusal savunma sanayii, kısa
dönemde dünya pazarlarına girecek şekilde
lisans anlaşmaları yapmalı ve bunun sonucunda
elde edeceği kaynak ve bilgi birikimiyle, uzun dönemde
kendi teknolojisini oluşturma noktasına gelebilmelidir.
Bunları başardığımızda,
Türkiye'nin caydırıcılığı
ve güvenirliği artacağı gibi, ihracat yaptığımız
ülkelerle ortak dışpolitika yürütme
olanaklarımız da artmış olacaktır.

Bu genel politikaların dışında,
değinmemiz gereken diğer bir konu da, savunma sanayiinde
yapılacak bazı işlerin özel sektöre
verilmesinde veya özelleştirme çalışmalarında
özen gösterilmesi gereken önemli noktanın,
kıt ülke kaynaklarıyla yaratılan kapasitelerden
sonuna dek yararlanılması olduğudur.

Değerli milletvekilleri, silahlı kuvvetlerimizin
gücünün artırılmasında, personelin
eğitimi, teknik kapasitesi ve ihtiyaçlarının
giderilmiş olmasının, en az araç ve
teçhizat kadar önemi vardır. Askerî personelin
karşılaştığı sorunların
içinde önemli bulduğumuz birkaç konuya
değinmek istiyorum. 

Ülke genelinde, tüm ücretlilerin olduğu
gibi, zor koşullarda görev yapan subay ve assubaylarımızın
gelir düzeyleri de 5 Nisan kararlarıyla büyük
oranda azalmıştır. Yaşam standartlarındaki
düşüşler, personelin maddî sıkıntılar
çekmesine yol açmakta ve motivasyonlarını
olumsuz yönde etkilemektedir. Bu durum, askerlik mesleğinin
cazibesini giderek azaltmakta ve personelin gelecek kaygısına
kapılmasına yol açmaktadır. Nitelik
ve özellik gerektiren görevler başta olmak üzere,
Türk Silah Kuvvetlerinden ayrılanların sayısı
ciddî boyutlara ulaşmıştır. 

Özellikle, silahlı kuvvetler çatısı
altında görev yapan eğitilmiş teknik personelin,
zorunlu hizmetini tamamladıktan sonra, maddî nedenlerden
dolayı özel sektöre geçme eğilimi
hız kazanmıştır. Şubat ayında
1 300'e yakın subay-assubayın ayrıldığı
Hava Kuvvetlerinden aralarında 50'den fazla pilotun bulunduğu
kalabalık bir personel grubunun da istifa hazırlığında
olduğu söylenmektedir. Hava Kuvvetleri Komutanlığının
yanı sıra, diğer kuvvet komutanlıkları
için de sorun haline gelen ayrılmaların ardında,
özel sektörün sağladığı gelirin,
devlete oranla daha iyi olması gerçeği yatmaktadır.
Gelir düzeyinin iyileştirilmesinin, ayrılmaları
engellemede önemli bir etken olması yanı sıra,
personelin motivasyonu, assubayların sosyal haklarının
iyileştirilmesi, atamalarda ödenecek yollukların
artırılması ve personele lojman tahsisi de
önemli etkenlerden sayılabilir. Çok yüksek
maliyetlerle yetiştirilen personelin ayrılması,
hem personel yetiştirme planlarını etkilemekte
hem de tecrübeye dayalı görevlerin yapılmasını
aksatmakta ve yetişmiş personel konusunda kan kaybedilmektedir.
Bu nedenle, Türk Silahlı Kuvvetleri personelinin özlük
haklarının iyileştirilmesi için, gerekli
kaynak aktarımının ve düzenlemelerin
bir an önce yapılmasında yarar vardır.


Ayrıca, millî savunma işkolunda
çalışan 30 bin kadar işçinin,
20 bine yakın sivil memurun da, çalışma
yaşamından kaynaklanan sorunları vardır.
Bunların başında, ücretlerin yetersizliği,
sivil personele çifte standart uygulanması, çalışanlar
arasında büyük gelir farklılıkları,
toplusözleşmelerden doğan yükümlülüklerin
yerine getirilmemesi ve işten çıkarmalarda
sözleşme kurallarının gözardı
edilmesi gibi bazı sorunlar gelmektedir. Bu sorunların
giderilmesi için, Bakanlığın yapacağı
çalışmalar, işyerlerindeki verimliliği
artıracaktır. 

Askerî personeli ilgilendiren ve çözüm
bekleyen bir konu da, 31.12.1984 ile 3.7.1992 tarihleri arasında
emekli olan assubaylarla ilgili sorunlardır. Bu sorunun
ortadan kaldırılması için, gerekli
çalışmaların, Hükümet tarafından
ele alınmasını bekliyoruz. 

Değerli milletvekilleri, ülkemizde, bazı
kamu kurumları, işlevleri için yeterince örgütlenememiş
olduğundan, Türk Silahlı Kuvvetleri, zaman zaman,
ister istemez, kendi temel işlevinin ve görevinin dışında,
örneğin depremlerde, orman yangınlarında
ve sel felaketleri gibi ani çıkan olaylarda hemen
görev üstlenmek zorunda kalmaktadır. 

Ulusal sınırlar içinde sürdürülen
terörle mücadele, esas olarak bir içgüvenlik
sorunu olmakla birlikte, silahlı kuvvetlerimiz, yıllardır
sürdürülen mücadelenin içinde aktif
olarak yer almaktadır. Zaman zaman terörle mücadelede
önemli başarılar elde edilmiş olmakla
birlikte, sorunu kaynağında çözmeye yönelik
önlemlerin yeterince alınamaması nedeniyle
terör olayları zaman içinde yeniden tırmanmıştır.


Demokratik Sol Parti olarak, bu sorunun üzerinde
koyduğumuz teşhisleri, kamuoyunun bazı etkili
kesimlerine anlatabilmekte yıllarca büyük güçlük
çektik. Özellikle, Körfez Savaşının
ardından Kuzey Irak'ta ortaya çıkan otorite
boşluğunun terörü tırmandıracağı
konusunda yapmış olduğumuz uyarılar yeterince
değerlendirilememiştir. Diğer taraftan, sorunun,
yalnız bir güvenlik sorunu olmadığını,
hele hele bir etnik sorun olmadığını
ve de temelinde, o bölgenin sanayileşmesini, ekonomik
ve kültürel anlamda başka bölgelerle bütünleşmesini
önleyen güçlü feodal yapıdan, işsizlikten,
yoksulluktan kaynaklandığını savunmuştuk.
Bu sorunlar giderilmedikçe ve yapıcı önlemler
alınmadıkça, güvenlik önlemlerinde
ne kadar başarılı sonuçlar elde edilse
de, bölücü akımların kaynağının
kurutulamayacağının, bugün, anlaşıldığını
sanıyoruz. Dileğimiz, terörle mücadele yanında,
bölgede eğitim ve iş olanaklarını
geliştirecek öncül ve doğurgan yatırımların,
devlet eliyle, hızlı bir şekilde başlatılmasıdır.
Bu yaranın tedavisiyle, devletimiz büyük bir
can ve malî kaynak kaybından kurtulacak ve silahlı
kuvvetlerimizin aslî işlevlerine dönmesi sağlanmış
olacaktır. 

Değerli milletvekilleri, bir diğer önemli
konu da, güneydoğuda görev yapan askerlerimizin
görev süreleri boyunca veya tamamladıktan sonra
dönüşte yaşadıkları sorunlardır.
Bu yaşanan sorunlar, özellikle topluma uyum sağlamada
ortaya çıkmaktadır. Bölgede girdikleri
sıcak çatışmalar ve yaşadıkları
şiddet karşısında yıpranan ve
moral olarak çöküntüye giren bazı
askerlerimiz yakından izlenmeli ve sorunları olanlar
için ruhsal tedavi yapılacak ortam yaratılmalıdır.
Bu amaçla moral ve tedavi merkezleri kurulmalıdır.
Bu konuda mevcut faaliyetler olduğunu biliyoruz. Önerimiz,
bu faaliyetlerin daha da geliştirilmesi ve yaygınlaştırılması.


Değerli milletvekilleri, Türk Silahlı
Kuvvetlerimizin etkinliğinin ve caydırıcılığının
korunabilmesi için bütçeden yeterli kaynak
ayrılması önem taşımaktadır.
Son on yılda konsolide bütçenin gayri safî
millî hâsıla içindeki payı yüzde
16'lardan yüzde 26'lara yükselirken, Millî Savunma
Bakanlığı bütçesinin konsolide bütçe
içerisindeki payı da yüzde 18'lerden yüzde
9'lara düşmüştür. 

Görüşmekte olduğumuz 671 trilyon
Türk Liralık Millî Savunma Bakanlığı
bütçesine, geçtiğimiz yıl konsolide
bütçeden kısıtlı imkânlarla
ayrılan pay yüzde 9,1 iken, 1997 bütçesinde
bu oran yüzde 10,7'ye çıkarılabilmiştir.
Ancak, bu paylar başlangıç ödeneklerinde
yüksek gösterilse bile, yıl sonu gerçekleşmelerinde
daima düşük oranlara inmektedir. Bunun yerine,
gerçek artış oranlarını önümüzdeki
yıllarda aynı artış trendi içerisinde
sağlamak hükümetlerin ana hedeflerinden biri olmalıdır.


Bu duygu ve düşüncelerle, Millî
Savunma Bakanlığı bütçesinin ülkemize
yararlı olmasını diler, Partim ve şahsım
adına sevgi ve saygılarımı sunarım.
(DSP ve DYP  sıralarından alkışlar)

BAŞKAN - Teşekkür ederim Sayın
Korkmaz.

DSP Grubu adına ikinci konuşmayı
yapmak üzere, İstanbul Milletvekili Sayın Bülent
Tanla. (DSP sıralarından alkışlar)

Sayın Tanla, arkadaşınız
15 dakika konuştu, siz 25 dakika konuşabilirsiniz
efendim.

Buyurun.

DSP GRUBU ADINA BÜLENT H.TANLA (İstanbul)
- Teşekkür ederim Sayın Başkan. 

Sayın Başkan, değerli milletvekilleri;
Turizm Bakanlığının 1997 yılı
bütçesi üzerinde, Demokratik Sol Parti Grubu
adına, görüşlerimi açıklamak
üzere söz almış bulunuyorum. Konuşmama
başlamadan önce, Yüce Meclisi ve sizleri saygılarımla
selamlıyorum. 

Konuşmamın başında, özellikle
dikkatimizi çeken ve memnuniyetlerimize neden olan Turizm
Bakanlığı bütçesiyle ilgili birkaç
açıklamada bulunmak istiyorum. 

Bu yılki Turizm Bakanlığı
bütçesi, incelediğimiz zaman, geçmiş
yıllardan farklı olarak, klasik bir bütçeden
öte, orijinal bir biçimde hazırlanmış
bir bütçe niteliğindedir. Plan ve Bütçe
Komisyonunda farklı bir şekilde sunulmuştur
ve Bakanlık yapısında ve faaliyetlerinde
yapısal değişimi kapsayan bazı özellikler
de taşımaktadır. Sayın Turizm Bakanını,
Bakanlığın değerli bürokratlarını
ve bu konudaki çalışma arkadaşlarını
bu çalışmalarından dolayı kutluyorum.


Sayın Başkan, değerli milletvekilleri;
Turizm Bakanlığının bütçesi,
diğer bakanlıkların bütçelerinden
farklı bir yapıda ve farklı bir biçimde
değerlendirilmesi gereken bir bütçedir. Bakanlığın
bu sektöre dönük olarak uygulayacağı
etkinlik ve faaliyetler sonucunda, Türkiye, önemli bir
gelir kaynağı sağlamaktadır. 

Turizm Bakanlığı bütçesi,
millî geliri artıran, döviz gelirlerinin, ihracatımızın
yaklaşık yüzde 24'ünü karşılayan,
istihdam olanağı yaratan, sermaye yatırımlarına
ufuk açan ve ülkeye döviz girdisi sağlayan
bir bütçedir. 

Ayrıca, Turizm Bakanlığının
etkinlik alanı, aynı zamanda, uluslararası
platformlarda, Türkiye'nin imajını ve Türkiye'ye
karşı oluşan kanaati yabancı bireyler
bazında gerçekleştirmeye yönelik bir
faaliyet alanıdır. Bu alanda, Turizm Bakanlığı,
ülkemizin imajını ve ülkemize yabancıların
bakış açısını belirleyen
ciddî bir görevi de üstlenmektedir. Konuya bu
yönüyle de baktığımız zaman,
Bakanlığın görevinin ne kadar önemli
olduğunu görmekteyiz. 

Turizm Bakanlığının 1997
yılı bütçe hedefleri, 2000 yılında
turizmden yüksek gelir sağlayan ilk 10 ülke arasına
girebilmek olarak belirlenmiştir. Bu amaca varabilmek için
kalitenin önplana alınması; dinamik, stratejik
planlar aracılığıyla, bu politikaların
izlenmesi biçimindeki hedeflere katıldığımızı
ifade etmek isterim. 

Demokratik Sol Parti olarak, konulara yaklaşımımız,
yapıcı, eleştirel ve uzlaşmacı
bir  şekilde olması nedeniyle, Bakanlık bütçesinde
ve etkinliklerinde gördüğümüz eksiklikleri,
eleştirileri, öneri ve çözümleriyle
birlikte takdim etmek istiyorum. 

Sayın Başkan, değerli milletvekilleri;
Türkiye'de siyaset yapma, daima, bir işi daha iyi yapmak
biçiminde uygulanmaktadır. Az önce belirttiğim
yapıcı, eleştirel ve uzlaşmacı
önerilerlerle “bir iş daha iyi nasıl yapılabilir”
mantığından, “daha iyi iş nasıl
yapılır” mantığına doğru,
çabalarımızı yönlendirmemiz gerekir
kanaatindeyim. Ayrıca, bu yöndeki önerilerimizi,
Sayın Bakanın da bu şekilde değerlendirmesini
rica ediyorum. 

İç ve özellikle dış
turizmin gelişmesi, ülkemizin rekreatif dokusunun gelişmesine
bağlıdır. Bence, bu nokta, insanı da
ilgilendirdiği için çok çok önemlidir.
Bilindiği gibi, rekreasyon kavramı, insanı dinlendiren,
yenileyen, daha verimli hale getiren faaliyet ve ortamları
ifade eder. Bir ülkenin rekreatif dokusunun gelişmesi,
havalimanından oteline, caddesinden yol tabelasına,
yemeğinden dansına, içgüvenliğinden
sosyal güvenliğe, siyasetten ekonomiye kadar her şeyin
iyileşmesi gerektiği anlamına gelir.  

Bu yüzden, galiba biz de, ülkemizin rekreatif
dokusunun iyileşmesine, bizi yakından ilgilendiren
bir konudan, siyasetten başlamak zorundayız. Siyasî
sistemi özellikle iyileştirmek ve doğru işletmekle
ancak diğer sistemlerin iyileştirilebileceğini tahmin
etmekteyim. Her şeyi etkileyen ve her şeyden etkilenen
turizm, bugün, en çok, ülkemizdeki siyasî
ortamdan birinci derecede olumsuz etkilenmektedir. 

Sayın Başkan, değerli milletvekilleri;
Türkiye'de, hemen hemen bütün alanlarda eksikliği
duyulan temel konu, turizm sektöründe de aynen kendisini
göstermektedir. Bu eksiklik, temel verilerin, sektördeki
envanter bilgilerinin olmayışıdır.
Verisiz veya eksik verilerle alınan kararların sonuçları
da yetersiz ve verimsiz olmaktadır. 

Turizm sektöründe az sonra açıklamaya
çalışacağım temel eksik, doğru
bilginin toplanamaması, gerçek bilgilere dayalı
olarak alınan kararlarla pazarlama etkinliklerimizin geliştirilememesidir.
Bir orkestra şefi, orkestra üyelerinin, yeteneklerini,
enstrümanların kapasitelerini ne kadar iyi bilirse
ve tanırsa, orkestrayı o kadar iyi yönetir
ve parçasını o kadar iyi icra eder. 

Turizm sektöründe de, Sayın Bakanlık,
sektörün kurumlarını, niteliklerini, niceliklerini
ve kapasitelerini ne kadar iyi bilirse, tanırsa, çalışmalarında
o derece başarılı olur. Sayın Bakanın
sektörü daha iyi tanıması için,
bazı temel kriterlerin ayrıntılı bir
biçimde bilinmesi gerekmektedir. 

Turizm sektöründeki temel eksikliklerin
başında, bu sektöre ait bir arz envanterinin
bulunmaması gelmektedir. Envanteri, turizm sektörümüzde
yurt içinde ve dışında pazarlanacak
turistik değer, varlık, tesis, kültür sanat,
yaşam biçimi ve tüm olanakları kapsayan
bir bütün olarak ele almak gerekmektedir. 

Sektörün mevcut arz yapısının
türleri, nitelikleri, kısaca arz envanteri, bir anlamda,
turizm sektör ana planı, yani TUSAP'ın devreye
sokulmasıyla mümkün olabilir. Bu planla, Türk
turizmi, yörelere, türlere, zamanlara ve farklılaştırma
imkânlarına, yani segmantasyon imkânlarına
kavuşacaktır. Bu yolla sektörün doluluk
oranı artabilir ve sektörde verimlilik yükselebilir.
Sektörün mevcut arz yapısının türleri,
nitelikleri, özellikleri ve kapasitelerinin mutlaka bilinmesi
gerekir. Envanterden elde edilecek gerçek ve doğru
veriler ve doğru bilgilerle alınan kararlar sonucunda,
sektörde çalışmaların daha da
başarılı olacağını düşünmekteyim.


Turizm sektöründeki diğer çok
temel bir belirsizlik de, Bakanlığın, mevcut
arz yapısına uygun bir biçimde, ülke
gerçekleri ve verileri çerçevesinde izleyecekleri...

ALİ OĞUZ (İstanbul) - (Komisyon
ve Hükümet sırası önüne gelerek,
Komisyon ve Hükümet temsilcilerine hitaben) Biz namaza
gidiyoruz; biz gelene kadar, siz idare edersiniz.

BÜLENT H. TANLA (Devamla) - Sayın Başkan,
sayın arkadaşım namaz için izin istedi;
onun için biraz durdum.

BAŞKAN - Efendim, siz görevinize devam
edin; sizden istemedi. 

ALGAN HACALOĞLU (İstanbul) - Sayın
Başkan, Refahlılar buharlaştı mı,
ne oldu?! (RP sıralarından “bir acayiplik mi
var” sesleri)

BÜLENT H. TANLA (Devamla) - Bir acayiplik yok;
fakat...

MUSTAFA YÜNLÜOĞLU (Bolu) - Sen devam
edersin...

BÜLENT H. TANLA (Devamla) - Ben sizinle konuşmuyorum
ki beyefendi.

BAŞKAN - Sayın Tanla, buyurun efendim,
buyurun... 

Herhalde kürsüde namaz kılınmaz;
sizin konuşmanıza ara vermenize gerek yok; onun için,
siz devam edin.

BÜLENT H. TANLA (Devamla) - İnşallah
o tür taleplerle de karşılaşmayız.
(DSP ve CHP sıralarından alkışlar)

Turizm sektöründeki temel bir belirsizlik
de, Bakanlığın, mevcut arz yapısına
uygun bir biçimde, ülke gerçekleri ve verileri
çerçevesinde izleyeceği turizm pazarlama politikalarının
mevcut olmayışıdır. Türk turizminin
pazarlama politikalarının eksikliği, pazardaki
segmantasyon ve buna bağlı entegre bir tanıtım
ve reklam eksikliğidir. Farklılığın,
bölgeler, ülkeler ve ülkelerdeki hedef kitlelere
göre oluşturulması gerekir. 

Turizm altyapısının çok
iyi bilinmesi, izlenecek pazarlama politikalarının
etkinliği ve doğruluğunu oluşturan en temel
veridir. Bu konuda, Bakanlığın, turizm sektörünün
tüm kesimlerini de kapsar bir biçimde belirleyeceği
özellikteki dış pazara yönelik tanıtım
ve reklam uygulamalarına ağırlık vermesi,
yoğun ve etkin bir biçimde, yurt içinde ve dışında,
bu uygulamaları gerçekleştirmesi gerekmektedir.


Ülkemize gelen yabancılar üzerinde
yapılan araştırmalardan elde edilen sonuçlara
göre, yabancılar, ülkemizde geçirdikleri
tatil süreleri sonunda, ülkemize gelmeden önce
Türkiye hakkında sahip oldukları kanaat ve
beklentilerinin üzerinde, çok üzerinde olumlu
bir kanaat ve tatminle ülkemizden ayrılmaktadırlar.
Yabancı turistler üzerinde yapılan bir araştırmaya
göre, Türkiye hakkında, gezi öncesi olumlu
düşünenlerin oranı yüzde 76 iken,
aynı kitlenin, Türkiye'de tatil geçirdikten
sonra, Türkiye hakkında olumlu düşünce
ve kanaatleri yüzde 96 seviyesine yükselmektedir.

Bu sonuçlar da gösteriyor ki, Türkiye'ye
gelen yabancıların tamamı, yüksek bir
tatmin ve memnuniyetle ülkemizden ayrılmaktadırlar.
Tahmin ve beklentilerinin çok üstünde bir mutluluk
ve tatminle ülkemizden ayrılan yabancıların
yine yüzde 96'sı, ülkemize tekrar geleceklerini
belirtmektedirler. Bu sonuçlar, Turizm Bakanlığının
belirleyeceği ve izleyeceği politikalarla saptanacak nitelik
ve profildeki yabancıları ülkemize yoğun
biçimde getirmeyi amaçlayan pazarlama, tanıtım
ve fiyat politikalarının geliştirilmesine
neden olmaktadır. Bu konuda, ayrıca, ikinci, üçüncü
defa ülkemize gelmek isteyen yabancılara, temalı,
konulu turizm projeleriyle, farklı bir pazarlama mantığıyla
yaklaşılabilir. Turizmde en önemli faktör
tanıtım olduğuna göre, en iyi tanıtımın
da Türkiye'den memnun ayrılan turistler aracılığıyla
gerçekleşmesi sağlanabilecektir.

Sayın Başkan, değerli milletvekilleri;
iç turizmde, mevcut yapının yanı sıra,
düşük gelirli yurttaşlarımızı
kapsayan sosyal turizm mantığının geliştirilmesi
de yararlı olacaktır. Ekonomik açıdan
güçsüz kesimlerin, aynı zamanda tesislerin
boş zamanları da göz önüne alınarak,
kredi desteği yoluyla, dinlence olanaklarına kavuşturulması
sağlanabilir. İç turizmi hızlandırmak
için, yerel, mahallî mekânlar, alanlar hazırlanması
yoluyla, kısa süreli, günlük boş zamanları
değerlendirecek biçimde, halkın dinlencelerinin
yönlendirilmesi için çalışmalar
hızlandırılmalıdır. İç
turizm olanaklarından yararlanılarak, halkın
yaşam biçimi daha çağdaş bir düzeye
çekilebilir.

Kitle hareketlerine yönelik iç turizmin
özendirilmesi ve yaygınlaştırılması
için, özel dönemleri de kapsayan pazarlama, ulaşım
ve fiyat politikalarıyla, sektörün daha verimli
çalışması sağlanabilir. Her iki
konu için de, Turizm Bakanlığının,
sistemli bir biçimde, yurt içinde turizm sektörünü
ve turizm alışkanlıklarını özendirecek
kampanyalara girişmesinde yarar vardır.

Sayın Başkan, değerli milletvekilleri;
Türk ekonomisini değerlendiren malî rating kuruluşlarının
raporlarında yer alan Türkiye ile ilgili ekonomik
ve siyasî risk, ülkemizin kredi kullanımında,
dünya piyasalarındaki oranlardan dört beş
puan daha yüksek faizle kredi kullanmasına ve Türkiye
aleyhine sonuçlar doğurmasına neden olmaktadır;
bu durum, Türkiye'ye yılda birkaç milyar dolara
mal olmaktadır. 

Bu başlık altında değerlendirilecek
bir diğer konu da, Türkiye'nin turizm gelirleridir. 

Değerli arkadaşlar, turizm gelirlerimizin
tam, doğru, güvenilir bir biçimde hesaplandığını
söylemek mümkün değildir. Ödemeler dengesinde
önemli bir yere sahip olan turizm gelirlerimizin, daha iyi,
daha doğru, daha çağdaş tekniklerle daha
kapsayıcı bir biçimde hesaplanması
gerekir. Bu sektördeki birçok gelirin, örneğin
Laleli piyasası gibi “olsa olsa” yöntemlerle
hesaplanması, hatta tahmin edilmesi, hem sektörde
gerçek verilere dayanılarak karar alınmamasına
hem de genel ekonomik konularda yanlış, yanılgılı,
kısır ve gereksiz çatışmalara,
tartışmalara neden olmaktadır. 

Turizm gelirlerimizin artırılması
için, yurdumuza gelen yabancılara ek harcama yaptıracak
sektörleri de geliştirmemiz gerekir. Bu konuda, Kültür
Bakanlığıyla işbirliği yapılarak
el sanatları, hediyelik eşya, resim, heykel galerilerinin
artırılması, müzikal, sinema gibi seyirlik
kültür tüketiminin de özendirilmesi gerekmektedir.


Sayın Başkan, değerli milletvekilleri;
ayrıca, çok önemli gördüğüm,
sektörün ulusal örgütlenmesi henüz  tamamlanamamıştır.
Bir sektörde ulusal örgütlenmenin tamamlanamamış
olması, o sektörün tam anlamıyla demokratik,
çağdaş ve verimli bir biçimde çalışmadığı
anlamına gelir. Sektörde sadece Seyahat Acenteleri
Birliği mevcuttur, otelciler birliği yasası ile
turist rehberleri yasası henüz mevcut değildir.
Tüm bu kesimleri kapsayan Türkiye turizm örgütünün
kurulması gerekmektedir. Özel sektörün ağırlıklı
olarak yer alacağı bu örgütlenme modeli vasıtasıyla,
Turizm Bakanlığının, bütün
stratejik karar ve uygulamalarda koordinasyonu sağlayan bir
bakanlık olarak görev yapması ve bu kuruluşlarla
işbirliği içinde olması gerekmektedir.


Ayrıca, Turizm Bakanlığına
ait yurtdışı temsilcilikleri ve personelinin
Bakanlığa ait yeni bir yapılanma biçiminde
örgütlenmesi gerekmektedir. Turizm Bakanlığına
ait yurtdışı personelinin görevleri yerine
getirilmektedir; fakat, Türkiye'ye ve turizm sektörüne
etkin ve katkı sağlar bir biçimde yerine getirilememektedir.
Bu nedenle “Türk evi” veya “Türkiye merkezleri”
isimleri altında, turizm sektörü yabancı
personel politikasının ve TURSAP ile veya diğer
turizm örgütleriyle birlikte oluşturulacak yeni
örgütlerin”Türk evleri veya Türkiye merkezleri
amaçlarıyla kurulacak yeni birimleri” başlığı
altında toplanmasında ve özel sektörle
işbirliği yapılarak etkinliklerin gerçekleştirilmesinde
yarar görmekteyiz. 

Sayın Başkan, değerli milletvekilleri;
sektördeki yetişmiş eleman yetersizliği de
her geçen gün kendisini biraz daha hissettirmektedir.
Bu açığı gidermek için birçok
olumlu girişim olmasına rağmen, bu çabalar
da yeterli olamamaktadır. Sektöre eleman yetiştirmenin
Avrupa Birliği ölçülerine uygun bir biçimde
yapılmasında sektörün geleceği açısından
gereklilik vardır. Bakın, artık bütün
Avrupa ülkelerinde, turizm sektörü personel politikaları,
standardizasyon ve sertifikasyon esaslarına göre düzenlenmektedir.
Nedir bunlar; yani, Avrupa ülkelerinde, turizm sektöründe
“garson” denildiği zaman, artık, bildiğimiz
anlamda garson anlaşılmamaktadır. Garsonlar
beş ayrı kodda, G1, G2, G3, G4, G5 kodlarında
tasnif edilmektedir; yani, G2 kodundaki garsonun nitelikeri, özellikleri
ve bütün performansı bütün Avrupa ülkelerinde
aynı tarife girmektedir. Dolayısıyla, Turizm
Bakanlığının Avrupa Birliği standartlarına
uygun eğitim politikalarının uygulanması
için, ilgili kuruluşlarla yoğun işbirliği
içinde olması ve bu evrensel kuralların ülkemizde
de gerçekleştirilmesi için yoğun çaba
sarf edilmesi gerekmektedir. 

Türkiye'de, sayıları 76'yı
bulan ve çeşitli bölgelere yayılmış
olan oyun salonlarının; yani, casinoların,
kısa sürede belli bölgelere toplanması
gerekmektedir. Oyun salonlarının, Avrupa Birliği
ve dünya standartlarında, toplum yararımıza
uygun bir biçimde süratle düzenlenmesi ve kararlılıkla
bu düzenlemelerin uygulamaya geçirilmesinde yarar
vardır. 

Sayın Başkan, değerli milletvekilleri;
konuşmamı tamamlamadan önce, devletin turizm
yatırımlarının desteklenmesi konusundaki
politikalarına ek olarak bazı öncü yatırımları
desteklemesi gerektiğini de belirtmek istiyorum. Bu noktada,
sektördeki farklılaşmanın en önemli
bölümünü oluşturan temalı, yani
konulu turizm yatırımlarının, termal
turizminin ve bu konudaki öncü yatırımların,
butik turizm anlayışı örnekleri olarak
küçük ölçekli, aile tipi pansiyon
anlamındaki, KOBİ ismiyle tanımlanabilecek
yatırımların da desteklenmesine ağırlık
vermek gerekmektedir.

Sayın Başkan, değerli milletvekilleri;
konuşmamı burada tamamlarken 1997 yılı
Turizm Bakanlığı bütçesinin ülkemize
hayırlı olması ve 1997 yılında
iyi, bol bereketli ve herkesin yüzünü güldüren
bir turizm mevsimi dileğiyle, hepinize saygılarımı
sunuyorum. (DSP ve CHP sıralarından alkışlar)


BAŞKAN - Teşekkür ederim Sayın
Tanla.

DSP Grubu adına yapılan konuşmalar
bitmiştir.

Sayın milletvekilleri, bazı arkadaşlardan
bize yoğun talep geliyor “ille saat 12.00'de ara ver”
diyorlar. Biz, Meclis Başkanlığı olarak,
Yüce Genel Kurulun aldığı karara uymak
zorundayız. Genel Kurulun, bütçe programının
müzakeresine ilişkin olarak aldığı
karar da her gün saat 10.00 ilâ 13.00, 14.00 ilâ
programın bitimine kadar, şeklindedir. Eğer,
sayın grup başkanvekilleri cuma günü için
özel bir çalışma sistemini öngörüyor
olsalardı, o zaman, Danışma Kurulu olarak
öyle bir öneride bulunurlardı ve Genel Kurul
da o yolda karar verirdi. Zaten, bizim, Başkanlık
olarak, Genel Kurulun çalışmasını
saatinden önce tatil etme yetkimiz yok. İçtüzüğün
55 inci maddesini incelerseniz “Başkan oturumu açar
ve kapatır” denilmektedir; ancak, bitimine çok
az bir zaman kalan işlerin bitimine kadar süreyi yine
Genel Kurul uzatabilir. Başkanlık makamındaki
Başkanlık Divanının Genel Kurulu tatil
etmesinin de iki sebebinden biri, yoklama yapar, çoğunluk
yoksa o zaman birleşimi kapatır. Bunun dışında,
bizim, Genel Kurulu, keyfî bir saatte, böyle istediğimiz
zaman tatil edelim, istediğimiz zaman çalışmalara
başlayalım şeklinde bir yetkimiz yoktur. Olmaması
da doğaldır; çünkü, bu müessese,
çok ciddî bir müessesedir, konulan bu kurallara
göre işletilir. 

CEMAL ÖZBİLEN (Kırklareli) - Sayın
Başkan, şu anda Divan eksik.

BAŞKAN - İnsanların inançlarına
saygılıyız. Ama, burada, gelip de konuşma
zorunluluğu da yok; bazı arkadaşlarımız
isterse gider namazını kılar, burada konuşmayabilir.
Ama, bana göre, buradaki görev her şeyin başında
gelir; çünkü, burası, bu kürsü,
millete hizmet etme kürsüsüdür ve en büyük
ibadettir. Onun için, bu açıklamayı
yapmak zorunda kaldım. 

Şimdi, Refah Partisi Grubu adına, Sayın
Hüseyin Arı; buyurun efendim. 

BAŞKAN - Sayın Arı, siz dört
arkadaşsınız; 10'ar dakika mı paylaştınız?


HÜSEYİN ARI (Konya) - Evet. 

BAŞKAN - Peki, efendim; buyurun. 

Süreniz 10 dakika. 

RP GRUBU ADINA HÜSEYİN ARI (Konya) -
Sayın Başkan, Yüce Meclisin değerli üyeleri;
Millî Savunma Bakanlığı 1997 malî
yılı bütçesi üzerinde Grubumuzun
görüşlerini arz etmek üzere huzurlarınızdayım.
Aziz milletimize de buradan şükranlarımı
arz ederim. 

Sayın milletvekilleri, ülkelerin jeopolitik
konumları, onların millî hedeflerini tayin
ve belirlemede önemli bir faktördür. Ülkemiz,
coğrafyası itibariyle, âdeta dünyanın
merkezinde yer alan, üç tarafı denizlerle çevrili
kilit bir arazi üzerinde bulunmaktadır. Bu konumuyla,
Asya, Avrupa, Ortadoğu, Kuzey Afrika, Uzakdoğu ulaşım
ve ticaret yolları üzerindedir. Aynı zamanda,
20 nci Asrın başından itibaren dünya
stratejik hammadelerinin en önemlilerinden olan Ortadoğu
petrolleri, başta ABD ve Avrupa olmak üzere, ülkemizin
arka bahçesinde yer alan Ortadoğu ve Kafkas petrolleri,
petrole bağımlı bu ülkelerin menfaat alanları
olmuştur. 

Bugün, 70 milyon varil/gün civarında
olan petrol ihtiyacı, yirmi yirmibeş yıl sonra
2  misline katlanacağı yönünde değerlendirmeler
yapılmaktadır. Yine, başta Avrupa'nın
ihtiyacı olan Kafkas petrolleri ile İran ve İran-Türkmenistan
doğalgazının da sıcak denizlere boru
hatlarıyla nakledilerek, ihtiyaç bölgelerine
sevklerinin, en ekonomik ve kısa yol olarak, ülkemiz
üzerinden yapılması en uygun hal tarzı
olarak değerlendirilmektedir. 

Bütün bu değerler bize gösteriyor
ki, ülkemiz, bu jeopolitik konumuyla birçok ekonomik
avantajları bahşettiği gibi, beraberinde riskler
de getirmektedir. Sonuç olarak, diyebiliriz ki, ülkemizin
coğrafyası, ülkeyi idare eden başta Sayın
Devlet Başkanlarına, Türkiye Cumhuriyeti Hükümetlerine,
Yüce Meclisimize, millî hedeflerimizin neler olması
gerektiğini, bu yönde dış siyasetimizin
hangi dengelerle sağlanacağını, aynı
zamanda, böyle önemli, kilit bir arazi üzerinde
kurulmuş olan Yüce Devletimizi, gelebilecek her türlü
muhtemel tehditlere karşı koruyarak onun bekasını
sağlayabilecek Kahraman Türk Silahlı Kuvvetlerinin
gücünün ve büyüklüğünün
ne olması gerektiğini apaçık ortaya koymaktadır.
Ülkemiz bu stratejik konumuyla, her an, birden fazla cephede
harp etmek durumunda kalabilir. O halde, ordumuz en kötü
ihtimalleri karşılayabilecek güçte ve
büyüklükte olmalıdır. Yani, çağın
teknolojisine uygun  silah ve tesisatla donatılmış
ve eğitilmiş bir süper gücün bölgede
var olması, öncelikle devletimizin bekası için
şarttır; böyle bir güç, bölgede,
aynı zamanda, caydırıcı niteliği
olacağından, barışın da teminatıdır.

Sayın Başkan, değerli milletvekilleri;
cumhuriyet hükümetleri de bütün bu gerçekleri
bilerek, Silahlı Kuvvetlerimize bütçeden yeterli
payın azamisini tahsis etmek için gayret sarf etmelidirler.
Hükümetimiz de, bu gerçeklerin bilincinden hareketle,
Millî Savunma Bakanlığı 1997 malî
yılı bütçesini geçen yıla
göre yüzde 106 olarak artırmıştır.

Ordumuz tarih boyunca gücünü hep milletinden
almıştır. Bunun içindir ki, tarihimizi
zaferlerle süslemiştir. Bu başarının
altında yatan gerçek ise, Türk Milletinin asker
millet olmasının yanında, örf, âdet
ve geleneklerine bağlılığı ile inanç
birliğinin mevcudiyetidir. İşte, ordu-millet
kaynaşması tarih boyunca bu tarzda gelişerek
tüm dünyanın gıpta ettiği Kahraman
Türk Ordusu vücut bulmuştur.

Sayın milletvekilleri, son yıllarda
ve bilhassa son günlerde, milletimiz ve ülkemiz üzerinde
oynanan senaryoların bir uzantısı da, maalesef,
âdeta üzerinde titrediğimiz kahraman ordumuz üzerinde
sergilenmek istenmektedir. Birtakım kendini bilmez kimseler
ve malum basın, menfi tutum ve davranışlarıyla,
yüz yıllardır devam eden ordu-millet kaynaşmasını
zedeleyerek bu yüce milleti rencide etmekte; aynı
zamanda, gücünü milletten alan kahraman ordumuzunun
mensuplarını da üzmektedir. O halde, Sayın
milletvekilleri, bu oynanan oyunlara, başta, biz siyasiler
olmak üzere, kahraman ordumuzun en üst seviyedeki komut
heyeti ve tüm komutanlarıyla, Yüce Milletimiz
asla müsaade etmemeliyiz. Ordu-millet geleneğinin güçlendirilerek,
devletimizin bekası olan ordumuzu menfi etkilere karşı
hassasiyetle korumalayız. 

Değerli Başkan, saygıdeğer milletvekilleri;
hepimizin malumları olduğu gibi, Silahlı Kuvvetlerimizin
temel unsuru olan Mehmetçikler de, bu milletin bağrından
çıkardığı öz evlatlarımızdır.
Her ne kadar bir ordunun gücü, günün teknolojik
silah sistemlerine sahip olmak ise de, esas olan insan faktörüdür;
çünkü, o silahı en iyi ve en etkili biçimde
kullanacak olan insandır. 

Dünya askerî literatürüne geçmiş
olan şu veciz söz, orduda eğitimin önemini
en iyi biçimde izah etmektedir: “Savaşta en
tehlikeli silah, eğitilmiş, inançlı askerdir.”
Bu nitelikteki Mehmetçiğin neler yaptığını
yakın tarihimizde; Çanakkale'de, İstiklal
Harbinde, Kıbrıs'ta gördük; ayrıca,
aynı inançtaki insanların Bosna ve Çeçenistan'da
neler yapablileceğini bütün dünya görmüştür.
Yaşadıklarımızdan ve gördüklerimizden
anladık ki, ölüm karşısında
tavrını tespit edemeyen bir orduyu, hangi üstün
silahla teçhiz ederseniz ediniz gerçek zafere ulaştırmanız
mümkün değildir. İşte, Afganistan'daki
mücahitlere yenilen Sovyet Ordusu ve işte Çeçenistan'da
perişan olan Rus silahları ve Rus Ordusu. 

Sayın Başkan, değerli milletvekilleri;
Silahlı Kuvvetlerdeki insan faktörünün önemini
belirttikten sonra, ordumuzun komuta kademelerinde görev
yapan komutanların ne güç şartlarda yetiştiklerini
ve bunun da ötesinde tecrübe kazanmış bir
savaş pilotunun, bir helikopter pilotunun, zırhlı
birlik komutanının ne kadar önemli birer kritik
personel olduğunu yakinen bilen birisiyim. Bu maksatla, öncelikle,
Sayın Bakanımızdan, Hükümetimizden
ve Yüce Heyetinizden isteğimiz; orduya zor şartlarda
kazandırılan bu personelin, özellik arz eden
mesleklerinden dolayı, onları orduda tutmak ve tecrübelerinden
yararlanmak için, özlük haklarını
düzelterek onları onore etmeliyiz. 

Sayın milletvekilleri, silahlı kuvvetlerde
temel esas, disiplindir. Disiplin, kanunlara, nizamlara ve amirlere
mutlak itaat, astın ve üstün hukukuna riayet
demektir. Çok tabiîdir ki, ölüme sevk edeceğimiz
bir insan kitlesini eğiterek, komutanına mutlak bir
itaat duygu ve inancını tesis ederek, ancak, disiplinli
askerler yetiştirilir. 

Bu nedenledir ki, Silahlı Kuvvetlerimizin
kendine mahsus, 211 sayılı İç Hizmet
Kanunu ve yönetmeliği, 926 sayılı Türk
Silahlı Kuvvetleri Personel Kanunu, Subay, Assubay Sicil
Yönetmeliğiyle, askerî mahkemeleri, Askerî
Yargıtay, Askerî Yüksek İdare Mahkemesi
gibi kanun, yönetmelik ve yargı kurumları mevcuttur.

Ordumuzda disiplinin tesisi için, askerî
personel -yukarıda belirttiğim- kanun ve yönetmelikleri,
amirleri ile askerî mahkemeler uygulamaktadır. Anayasamızın
“Temel Hak ve Özgürlükler” bölümünde,
yargı yolunun da insanların en temel haklarından
olduğu belirtilmektedir. 211 sayılı İç
Hizmet Kanununun 13 üncü maddesinde, disiplinin tanımında,
astın ve üstün hukukuna riayet esas alınmaktadır.

Değerli arkadaşlarım, bütün
bunları şunun için sergiliyorum, son yıllarda
bir uygulama yapılmaktadır, hatta, iki gün
önce, Yüksek Askerî Şûra toplantısı
ve bunun sonucunda alınan bir kararla, subay ve assubayların
orduyla ilişkisi kesilmiştir. Subay ve assubayların,
orduyla ilişkilerinin ne şekilde ve hangi maksatla
kesileceği, 926 sayılı Askerî Personel
Yasasının 50 nci maddesi ile Subay Sicil Yönetmeliğinin
99 uncu maddesinde belirtilmiştir. Disiplinsizlik ve ahlakî
durum nedeniyle bir personele yapılacak işlem sırası
belirtilerek, son kararın Yüksek Askerî Şûraya
bırakılması öngörülmektedir.


Yalnız, burada önemli olan, söz
konusu kanun ve yönetmeliğin ilgili maddeleri, 1983 ve
1984 yıllarında değişikliğe uğrayarak,
askerî mahkemeler devreden çıkarılmış,
âdeta by-pass yapılarak, Yüksek Askerî
Şûra devreye sokulmuştur; yani, Anavatan iktidarı
döneminde.

BAŞKAN - Sayın Arı, 1 dakikanız
var efendim.

HÜSEYİN ARI (Devamla) - Kanun ve yönetmelikler,
Anayasanın temel hükümlerine aykırı
olmazlar, olamazlar. Maalesef, ararejimde bir olup bittiye getirilerek,
hukukun üstünlüğü ilkesi ile astın
ve üstün hukukuna riayet çiğnenerek, demokrasiye
ve kanunlara aykırı yeni bir yöntem yaratılmıştır.

Muhterem Başkan, değerli milletvekilleri;
bu durum, şu anda gösteriyor ki, hukukun üstünlüğünü
esas alan demokrasimize aykırı bu uygulama, öncelikle,
yargı yolu kapanan bu vatandaşlarımızı
ve onların ailelerini üzmekte; daha sonra da, Silahlı
Kuvvetlerimizin değerli komutanlarını üzmektedir.
Bu sancılı durum, bir an evvel çözüme
kavuşturulmalıdır. Şeffaf olmayan bu
uygulama, başta, Sayın Cumhurbaşkanımızın,
her zaman ve zeminde söyledikleri gibi “demokrasi bütün
kurum ve kurallarıyla işlemektedir” sözünün
takipçisi olarak, zatı âlilerince ve Yüce
Meclisimizce ele alınmalıdır. 

Anayasa Mahkemesi Başkanı, her konuda,
ileri geri, her toplantıyı fırsat bilerek
beyanat verirken...

(Mikrofon otomatik cihaz tarafından kapatıldı)

BAŞKAN - Sayın Arı, süreniz
bitti efendim; yalnız 1 dakika vereceğim; ondan sonra,
sürenizi uzatmayacağım; buyurun.

HÜSEYİN ARI (Devamla) - ...aslî
görevi olan Anayasaya sahip çıkma ve hukukun
üstünlüğü konularında zaman ayırarak,
Anayasaya aykırı bu uygulama hakkında, aziz
milletimize açıklamalarda bulunmalıdır;
bu da, en başta gelen görevlerindendir. Bu nedenledir
ki, askerî mahkemelerin kuruluş gayeleri yeniden gözden
geçirilmelidir. 

Ayrıca, Yüce Meclisimizin çok
değerli Anayasa profesörlerini göreve davet ediyorum
ve Anayasanın 125 inci maddesinin yeniden, Meclisimizce
ele alınarak, demokrasiye aykırılığın
düzeltilmesi ile Yüksek Askerî Şûranın
aldığı kararlar hakkında Yüce Meclisimizi
ve aziz milletimizi aydınlatıcı bilgi vermelerini
kendilerinden hassaten istirham ediyorum. 

Bu duygu ve düşüncelerle, hepinize
saygılar sunuyorum. (RP ve DYP sıralarından
alkışlar)

BAŞKAN - Teşekkür ederim Sayın
Arı.

Sayın Arı, Anayasayı değiştirme
yetkisi, Büyük Millet Meclisine aittir; ne profesörlerden
yardım isteyin ne Anayasa Mahkemesi Başkanından...
(Alkışlar)

İBRAHİM HALİL ÇELİK
(Şanlıurfa) - Bravo Başkan!..

BAŞKAN - Şimdi, Anayasamızın
125 inci maddesinin ikinci fıkrasında “Yüksek
Askerî Şûra kararlarına karşı
yargı yolu kapalıdır” deniliyor. Yüce
Meclis bunu  değiştirmedikten sonra, ne Anayasa Mahkemesi
Başkanı bir şey yapar...

İRFAN GÜRPINAR (Kırklareli) -
Yüksek Hâkimler Kurulunu da değiştirmek lazım.

İBRAHİM HALİL ÇELİK
(Şanlıurfa) - O da dahil...

BAŞKAN - Efendim...

İRFAN GÜRPINAR (Kırklareli) -
Bin tane hâkimi gönderdiniz; hiç sesiniz çıkmadı
o zaman...

İBRAHİM HALİL ÇELİK
(Şanlıurfa) - O da dahil...

HÜSEYİN ARI (Konya) - Sayın Başkan...

BAŞKAN - Tamam efendim; siz buyurun.

İRFAN GÜRPINAR (Kırklareli) -
Hiç sesiniz çıkmadı o zaman...

METİN ŞAHİN (Antalya) - Teklif
verelim; imza koyun...

BAŞKAN - Efendim, rica ediyorum... Neyse...

Refah Partisi Grubu adına ikinci konuşmacı,
Ağrı Milletvekili Sayın Sıddık
Altay.

Buyurun efendim. (RP sıralarından alkışlar)

Süreniz 10 dakika Sayın Altay; rica ediyorum,
süreye riayet edin.

RP GRUBU ADINA MEHMET SIDDIK ALTAY (Ağrı)
- Sayın Başkan, değerli milletvekilleri; Millî
Savunma Bakanlığı bütçesi üzerinde
görüşlerimizi belirtmek üzere, Grubum adına
söz almış bulunuyorum; hepinizi saygıyla
selamlıyorum.

İnsan haklarının kutlandığı
bir haftada, 69 subay ve assubayın Türk Silahlı
Kuvvetlerinden ihraç edilmeleri, beni ve benim gibi milyonlarca
vatandaşımızı üzmüştür;
çünkü, bu insanlarımızın,
savunmaları alınmadan, hâkim huzuruna çıkarılmadan,
anayasal hakları kullandırılmadan görevlerine
son verilmiştir. 

Kararın rahatsız edici bir yönü,
ihraç edilen subay ve assubayların, disiplinsizlik,
ahlak dışı tutum ve davranışlar
suçuyla ilişkilerinin kesilmesidir. Ortada böyle
bir suç varsa, buna, Türk Silahlı Kuvvetleri
bünyesinde bulunan disiplin mahkemeleri, askerî mahkemeler,
Askerî Yüksek İdare Mahkemesi ya da Askerî
Yargıtay tarafından karar verilmesi gerekirdi. Keyfî
ve şahsî kararların kabul edilmesi bu mahkemelerin
ciddiyetini ve güvenirliliğini ortadan kaldırır.


Silahlı Kuvvetlere mensup subay, assubay,
firar, rüşvet, hırsızlık ve öldürme
suçlarını işlediğinde, önce
askerî mahkemelerde yargılanıyor, suçlu
ise cezalandırılıyor, gerekiyorsa ihraç
ediliyor. Disiplinsizlik ve ahlak dışı tutum
ve davranışlar gibi daha alt seviyede suçları
işleyenlerin yargısız ihraç edilmeleri,
biz milletvekillerini ve hukukun üstünlüğüne
inanan vatandaşlarımızı, hatta, Silahlı
Kuvvetlerimize mensup subay ve assubayların yüzde
95'ni rahatsız etmiştir. (RP sıralarından
alkışlar)

ALGAN HACALOĞLU (İstanbul) - Nereden çıkarıyorsun?..


YUSUF ÖZTOP (Antalya) - Onu Erbakan'a söyle...

ALGAN HACALOĞLU (İstanbul) - Niye orduyu
alet ediyorsun?..

BAŞKAN - Efendim, müdahale etmeyelim...
Müdahaleye etmeyelim arkadaşlar.

MEHMET SIDDIK ALTAY (Devamla) - Siz anlamazsınız
bunları...(DSP ve CHP sıralarından gürültüler)

BAŞKAN - Arkadaşlar müdahele etmeyin...

MEHMET SIDDIK ALTAY (Devamla) - Lütfen anlayın...

İRFAN GÜRPINAR (Kırklareli) -
Erbakan'a sor niye imzaladı...

BAŞKAN - Siz devam eder misiniz...

MEHMET SIDDIK ALTAY (Devamla) - Ülkemizde, cumhurbaşkanının,
başbakanın...

ALGAN HACALOĞLU (İstanbul) - Hem Hükümetsiniz,
imzalıyorsunuz hem de takıyye yapıyorsunuz.

BAŞKAN - Efendim, rica ediyorum Sayın
Hacaloğlu; biraz sakin olun. Bir dakika efendim... Bir dakika...

MUSTAFA GÜVEN KARAHAN (Balıkesir) - Başbakanına
sor...

MEHMET SIDDIK ALTAY (Devamla) - ...bakanların,
üst düzey bürokratların icraatları
tartışılmakta...

ALGAN HACALOĞLU (İstanbul) - Takıyye
yapma!..

İBRAHİM HALİL ÇELİK
(Şanlıurfa) - Dinle!... Esas takıyye yapan
sizsiniz; ona da söylüyoruz.

MEHMET SIDDIK ALTAY (Devamla) - ... yasalara aykırı
olduğu iddia edilen kararlar yargıya intikal ettirilmekte;
Türkiye Büyük Millet Meclisinin çıkardığı
kanunlar...

ALGAN HACALOĞLU (İstanbul) - Hep kıvırıyorsunuz...

İBRAHİM HALİL ÇELİK
(Şanlıurfa) - Siz kıvıyorsunuz...

BAŞKAN - Efendim, rica ediyorum..

Sayın Çelik, zatı âliniz
idare amirisiniz, disiplin sağlamakla yükümlüsünüz.

NİHAT MATKAP (Hatay) - Efendim, idare amiri
sükûneti sağlayacağı yerde...

BAŞKAN - Efendim, bırakın herkes
fikrini söylesin burada... Rica ediyorum... Düşünceleri
size uymayabilir...

NİHAT MATKAP (Hatay) - Herkes söylüyor,
biz de söyleyelim.

MEHMET SIDDIK ALTAY (Devamla) - ...Anayasa Mahkemesince
iptal edilebilmektedir; fakat, sıra Yüksek Askerî
Şûra kararlarına gelince, kararların
yargı denetimi dışında tutulması
nedeniyle, bu Kurulun icraatları, kamuoyu vicdanında
rahatsızlık doğurmaktadır. 

Anayasanın 125 inci maddesinin ikinci bendinde,
hazırlanış amacına aykırı
bir şekilde yorumlanıp uygulanmasıyla oluşturulan
Yüksek Askerî Şûra kararlarıyla
mağdur edilen birçok Türk Silahlı Kuvvetleri
mensupları, bugün, hak ve adaleti, Avrupa İnsan
Hakları Komisyonunda aramak zorunda bırakılmaktadır.


İBRAHİM HALİL ÇELİK
(Şanlıurfa) - Bravo, gerekli olanı söyledi...


MEHMET SIDDIK ALTAY (Devamla) - Bu da, bütün
işlem ve eylemleri yargı denetimine tabi devlet olarak
tanımlanan hukuk devleti kavramıyla çelişmektedir.
Hukuk devleti anlayışı, bir ülkede yerleşmiş
hukuk düzeninde, yalnız bireylerin değil, yönetimin
de uyması gereken bir ilkedir. Hukuk devletinin gerekleri
arasında, yönetimin hukuka bağlılığı
da vardır; acaba, Silahlı Kuvvetlerimiz, hukuk devletinin
bir parçası değil midir?

MEHMET BÜYÜKYILMAZ (Adana) - Genel müdürleri
niye durmadan görevden alıyorsunuz.

MEHMET SIDDIK ALTAY (Devamla) - Sayın milletvekillerim,
Askerî Şûra bir mahkeme değildir; insanların
hak ve özgürlüklerine getirilecek sınırlamalar
ve müdahaleler, hukuk tasarruflarıdır. Hukuk
devletinin bu yetkiye sahip tek kurumu yargıdır.


Anayasanın 66 ncı maddesinin son bendindeki
“Vatandaşlıktan çıkarma ile ilgili
karar ve işlemlere karşı yargı yolu
kapatılamaz” hükmü, temelde, terfi beklerken,
emekli edilen Türk Silahlı Kuvvetleri mensuplarını
da korumaktadır; aksi, İnsan Hakları Evrensel
Beyannamesi, Avrupa İnsan Hakları Sözleşmesi
ve Paris Şartıyla çağdaş boyutlara
ulaşan evrensel hukuk kavramıyla bağdaştırılmayacak
uygulamalar olarak görülmektedir. Yüksek Askerî
Şûra kararları oluşturulurken, evrensel
insan hak ve özgürlüklerinin çiğnenmemesi
için gerekli hassasiyetin gösterilmesi, ulusumuzca
beklenmektedir. Bunu sağlamanın yollarından
biri, Anayasa değişikliği olmakla birlikte, makul
olan asıl davranış, Yüksek Askerî
Şûranın hukuka aykırılığı
şüphe götürmez şekilde açık
olan bu kabil kararları almaktan vazgeçmesidir.
(CHP ve DSP sıralarından gürültüler)

MUSTAFA GÜVEN KARAHAN (Balıkesir) - Başbakan
tarafından imzalanmasıdır... 

AYDIN TÜMEN (Ankara) - Diğer yargı
kararlarını niye uygulamıyorsunuz? 

İBRAHİM HALİL ÇELİK
(Şanlıurfa) - Dinle!.. Dinle!.. 

MAHMUT IŞIK (Sıvas) - Kendi Başbakanınız
imzaladı. 

BAŞKAN - Müdahale etmeyelim!... Müdahale
etmeyelim arkadaşlar... Bir dakika efendim... 

MEHMET SIDDIK ALTAY (Devamla) - Bugün Türk
Silahlı Kuvvetlerinde kırka yakın askerî
hastane bulunmaktadır. Askerî hastanelerden sadece
Gülhane Askerî Tıp Akademesinden yüzde
5 oranında sivil halk yararlanmaktadır. Sivil halkın,
bu askerî hastanelerden en az yüzde 40 oranında
yararlanması gerekmektedir. Diğer bir deyişle,
silah altında bulunan er ve erbaşların askerlik
süreleri boyunca anne, baba, eş ve çocuklarının,
bu hastanelerden ücretsiz bir şekilde yararlanmaları
için gerekli çalışmalar yapılmalıdır.


A. TURAN BİLGE (Konya) - Tamam, ona varız...

MEHMET SIDDIK ALTAY (Devamla) - Diğer bir konu,
bugün, Silahlı Kuvvetler bünyesinde, ileri düzeyde
bakım, onarım, üretim ihtiyaçlarını
karşılayan çok sayıda fabrika ve tesis
mevcuttur. Zamanında sivil piyasa yetersiz kaldığı
için, teşkilat bünyesinde oluşturulan
bu askerî sanayi kuruluşları, Silahlı
Kuvvetlerin idamesi için değerli hizmetler ifa ederken,
aynı zamanda bulundukları bölgenin sanayi altyapısı
ve insangücünün gelişmesine de önemli
ölçüde katkıda bulunmuşlardır.
Ne var ki “askerî KİT” diyebileceğimiz
bu kuruluşlarla, savunma sanayiinin bugünkünden
daha iyi yere gidebilmesi mümkün değildir. Bu nedenle,
yönetim ve bağlantı şekliyle ömrünü
doldurmuş olan bu kuruluşların bir an önce
özelleştirme kapsamına alınması
uygun olacaktır. 

Sayın Başkan, değerli milletvekilleri;
önemli bir konu da savunma sanayiidir. Uzun yıllar
kullanılagelen silah ve araçların tedarikinde,
idamesinde, yurtiçi payının yükseltilmesinde
arzu edilen başarı sağlanamamıştır.


Bilindiği gibi, savunma sanayiinde serbest rekabet
ortamı çok geçerli değildir; savunma
sanayiine mal ve hizmet üretimi, en azından yüksek
maliyetli eğitim ve donanım yatırımı
ile, kendine özgü teknolojilere sahip olmayı
gerektirir. Savunma sanayiinin geliştirilmesinde esas, yurtdışından
mal ve hizmet tedarikinden, ihtiyaç duyulan sahalarda -yabancı
ortaklık da dahil- gerekli teknolojilerin transferlerini
garanti ederken, yurtiçinde belirli düzeye erişmiş
firma ve kuruluşlar arasında kontrollu rekabet ortamı
oluşturulmasıdır. İhtisaslaşmayı
mümkün kılacak bir savunma sanayii politikası
izlenmesi şarttır. Bu kapsamda, silahlı kuvvetlerin
bünyesindeki, potansiyel olarak çok yetenekli savunma
sanayii kuruluşlarının reorganizasyonu, rasyonelleştirilmesi
ve bir plan dahilinde özelleştirilmesi, gelişmeyi
hızlandırıcı bir faktör olarak
dikkate alınmalıdır.

BAŞKAN - Sayın Altay, 1 dakikanız
var efendim.

MEHMET SIDDIK ALTAY (Devamla) -Günümüzde,
başta millî savunma olmak üzere, birçok
yerde ve kuruluşta, silahlı kuvvetler için
mal ve hizmet tedariki yapılmaktadır. Tedarik, çoğu
zaman algılandığı gibi, basit bir satınalma
değildir; ihtiyacı tanımlayan şartname
hazırlığından, alınan mal ve hizmetin
kullanıma verilmesi ve kullanım boyunca yeterlilik
ve uygunluğun izlenmesine kadar, birçok faaliyeti içerisine
alır. Tedarik işlemlerinin gereği gibi yerine
getirilmesi, yeterli bilgi, donanım, malî kaynak,
yeterli ve yetenekli personel, prensipler, usuller, laboratuvar
ve diğer ar-ge kolaylıkları, yetki ve nihayet
adlî birimler gibi, birçok unsuru ve imkânı
bünyesinde bulunduran bir teşkilatın mevcudiyetiyle
mümkündür. Belirtilen ...

(Mikrofon otomatik cihaz tarafından kapatıldı)

BAŞKAN - Sayın Altay, size de 1 dakika
süre veriyorum, lütfen 1 dakikada bitirin efendim.

MEHMET SIDDIK ALTAY (Devamla) - Olur Sayın
Başkan.

İBRAHİM HALİL ÇELİK
(Şanlıurfa) -Sayın Başkan, Grubun
süresinden kullanabilir.

BAŞKAN -  Tabi, kullanabilir.

MEHMET SIDDIK ALTAY (Devamla) - Belirtilen kolaylıkları,
yeterli olmayan makamlarla, uygun tedarik faaliyetleri yerine
getirilemez. Örneğin; bugün Millî Savunma
Bakanlığındaki İç ve Dış
Tedarik Daire Başkanlıklarında yaklaşık
500 trilyonluk bir tedarik birikimi vardır. Anılan
dairelerin, mevcut imkân ve kabiliyetiyle, bu boyuttaki
tedarik faaliyetini gereği gibi yerine getirmesi mümkün
görülmemektedir. 

Konuyu yeniden değerlendirerek, Millî Savunma
Bakanlığı bünyesinde, tüm Silahlı
Kuvvetlere hizmet verecek, müsteşarlık düzeyinde
oluşturulacak ve sözü edilen tüm kolaylıkları
bünyesinde birleştirecek bir teşkilat kurulmalıdır.
Bu kuruluş, Silahlı Kuvvetler adına ve onlar
için ihtiyacın tanımlanmasından, hizmetiçi
izleme ve değerlendirmeye kadar tüm tedarik faaliyetlerini
prensiplere uygun yapmasıyla sınırlı
kalmayacak, aynı zamanda, Silahlı Kuvvetleri, doğrudan
görevleri olmayan satınalma faaliyetlerinden arındıracak
ve tüm imkânların değerlendirilmesine imkân
tanıdığından, yurtiçi savunma
sanayiinin gelişmesine de olumlu katkıda bulunacaktır.

Bu duygularla hepinizi saygıyla selamlıyorum.
(RP sıralarından alkışlar)

BAŞKAN - Teşekkür ederim Sayın
Altay.

Sayın Altay, Yüksek Askerî Şûranın
kuruluşuna ilişkin 1612 sayılı Yasanın
2 nci maddesine göre, Yüksek Askerî Şûranın
Başkanı Başbakandır. Tabiî, Başbakan
da, zatı âlinizin Genel Başkanıdır.
(DSP ve CHP sıralarından alkışlar)
Bunu hatırlatayım da, arkadaşımız...

İBRAHİM HALİL ÇELİK
(Şanlıurfa) - Sayın Başkan, biz demokratız.

YÜCEL SEÇKİNER (Ankara) - Sayın
Başkanım...

BAŞKAN - Evet.

İBRAHİM HALİL ÇELİK
(Şanlıurfa) - Sayın Başkanım,
yani Sayın Bakan burada diye, Sayın Bakanı
eleştirmeyecek miyiz?!

BAŞKAN - Efendim, eleştirirsiniz de;
yani, Yüksek Askerî Şûranın Başkanı
Başbakandır. Başbakan, zatı âlinizin
Genel Başkanı; yani, onu da hatırlatayım
dedim.

YÜCEL SEÇKİNER (Ankara) - Sayın
Başkanım...

BAŞKAN - Buyurun efendim.

YÜCEL SEÇKİNER (Ankara) - Üçümüz
de asker kökenliyiz, otuz sene Silahlı Kuvvetlerde
hizmet yaptık, hiçbir gün ne bana “oruç
tutuyorsun, namaz kılıyorsun” diye kimse sordu,
ne de ben kimseye sordum. Kamuoyuna açıklamak istiyorum;
Silahlı Kuvvetler hürdür. (DSP ve CHP sıralarından
alkışlar)

BAŞKAN - Efendim, herkes inançları
doğrultusunda Türkiye'de özgürce hareket ediyor
zaten.

İBRAHİM HALİL ÇELİK
(Şanlıurfa) - Başörtüsünden
dolayı sizler sıkıntı çekmiyorsunuz!..


BAŞKAN - Efendim, rica ediyorum...

YÜCEL SEÇKİNER (Ankara) - Sayın
Başkan...

BAŞKAN - Efendim, rica ediyorum... Sayın
Seçkiner, böyle bir usul yok efendim.

Sayın Çelik, zatı âliniz
idare amirisiniz; lütfen, sizi, konuşmaktan men ediyorum.

Refah Partisi Grubu adına ikinci konuşmayı
yapmak üzere, Sayın Mehmet Elkatmış;
buyurun efendim.

Süreniz 10 dakika.

RP GRUBU ADINA MEHMET ELKATMIŞ (Nevşehir)
- Sayın Başkan, çok değerli milletvekilleri;
Turizm Bakanlığı bütçesi üzerinde
Refah Partimizin görüşlerini açıklamak
üzere, huzurlarınıza gelmiş bulunuyorum;
bu vesileyle, gerek Grubum adına ve gerekse şahsım
adına hepinizi saygıyla selamlarım.

Türkiye'nin 1980'li yılların başında
benimsediği dışa açık büyüme
stratejisinde ve ihracat hamlesinde, turizm sektörüne
büyük önem verilmiştir. Sektörle ilgili
hukukî altyapıda, turizm eğitiminde, turistik
altyapıda ve turistik üstyapıda gözle
görülür ilerlemelerin olduğu şüphesizdir.


1995 yılı verilerine göre, 7 milyon
726 bin yabancı turist ülkemize gelmiş ve takriben
5 milyar dolar civarında da döviz bırakmıştır.


1995 yılı turizm gelirlerinin ihracattaki
payı yüzde 22,3'tür. Gayri safî millî
hâsıla içerisindeki payı yüzde
3, Türkiye'deki çalışanlar içerisindeki
turizm sektörünün payı ise yüzde 2,2'ye
tekabül etmektedir ki, bu, şunu gösteriyor; turizm
sektörü, büyük bir istihdam imkânı
doğurmaktadır.

Yatak sayısı itibariyle, 1994 yılı
verilerine göre, 1 728 adet konaklama işletmesinde
265 136 turizm işletme belgeli yatağa ilaveten, 240
932 adet turizm yatırım belgeli yatak kapasiteli
işletme de yatırım aşamasında
bulunmaktadır. Bu olumlu gelişmelerin yanı
sıra, kısmen, sektörün hızlı
gelişiminden kaynaklanan birçok problemlerin olduğu
da ortadadır. 

Beş yıllık kalkınma planlarında,
turizm faaliyetlerinin zaman açısından bütün
yıla yayılacağı, mekânsal açıdan
bütün yurda yayılacağı ve turizm ürününün
de çeşitlendirileceği esas alınmıştır;
yani, bu politika benimsenmiştir. Ancak, bu politikalarda
da pek başarılı olunamamıştır;
çünkü, turist, ülkemize, genellikle nisan-ekim
döneminde gelmektedir ve mekânsal açıdan
da turizm belirli bölgelerde yoğunlaşmaktadır.
Örnek olarak, turizm işletmeleri, genellikle, Akdeniz,
Ege ve Marmara Bölgelerinde, yani, deniz kenarlarında
yoğunlaşmıştır. Yıllık
toplam turist gecelemelerinin yüzde 87'si, yine, bu üç
bölgede gerçekleşmiştir. Yani, demek oluyor
ki, deniz turizmine dayanmaktadır bizim turizm politikamız.
Deniz turizmine dayanmayan turizm türlerinin geliştirilmesinde,
maalesef, pek başarılı olunamamıştır;
turizm, âdeta, deniz turizmi şeklini almıştır.
Bakanlığın, bu konudaki çabalarını,
harcamalarını ve mevzuatını yeniden
gözden geçirmesi gerektiğine inanıyorum.


Turizmin gelişmesinde kaynak teşkil eden
ve uluslararası piyasalarda ülkelerin turizm endüstrisinde
rekabet gücünü belirleyen unsurlardan biri olan
çevre kalitesi konusunda bazı eksikliklerimiz vardır.
Çevreyi koruma mevzuatı birçok kanunda yer
almıştır; mesela, Kültür ve Tabiat
Varlıklarını koruma Kanunu, Kıyı
Kanunu gibi. Birçok bakanlık ve kamu kuruluşu
da bu konularda görevli ve sorumlu bulunmaktadır;
mesela, Turizm Bakanlığı, Çevre Bakanlığı,
Kültür Bakanlığı, Bayındırlık
ve İskân Bakanlığı, İçişleri
Bakanlığı ve belediyeler. Dolayısıyla,
yetkiler, sorumluluklar ve kararlar böyle dağıtıldığı
zaman, birtakım kaos ortaya çıkmakta, bir
işin sorumlusunun da kim olduğu böylelikle belirlenememektedir
ve hizmetler de eksik yürütülmektedir. 

Özellikle, çevreyi korumayla ilgili kanun
ve yönetmeliklerin uygulanmasında ciddî problemler
yaşanmaktadır. Konu bu açıdan değerlendirildiğinde,
turizm işletmelerinin, yatırım aşamasında
çevresel etki değerlendirilmesi, izlenmesi ve tek bir
yerel örgüt tarafından, fakat, yerel katılımın
da gerçekleştirilemesi suretiyle daha faydalı
olur kanaatindeyiz. 

Turizmle ilgili kamu yatırımları
açısından, çevre kalitesini artırıcı
altyapı yatırımlarına öncelik
ve ağırlık verilmesi gerekir; su, enerji, sağlık,
haberleşme, havaalanları, yollar ve yol işaretleri,
özellikle kanalizasyon ve arıtma tesisleri, terminaller
gibi...

Yine, Türkiye genelinde işletmelerin yıllık
doluluk oranı, diğer ülkelerle karşılaştırıldığında,
düşüktür. 1992 yılında yüzde
49,1 iken, 1994 yılında yüzde 39,1 olmuştur.
Bu düşük doluluk oranı, konaklama işletmecileri
arasında fiyat savaşına sebep olmaktadır.
Kendi açılarından durumu iyi değerlendiren
yerli ve yabancı seyahat acenteleri ve tur operatörleri,
fiyatları daha da aşağı çekmeye
zorlamakta ve rekabete sebep olmaktadır. Netice itibariyle,
hem ülkenin turizm gelirleri azalmakta hem de gelen turistler
“daha az harcayan turist tipi” olmaktadır ki,
bundan dolayı da büyük bir döviz kaybının
olduğu şüphesizdir. Bu itibarla, konunun, bir arz-talep
analizinden sonra ele alınması ve tanıtıma
ağırlık verilmesi düşünülmelidir.

Yükseköğrenim düzeyinde de turizm
eğitimiyle ilgili problemlerimiz çoktur. Öğrenciler,
tesadüfen bu yüksekokullara girmektedir. O nedenle,
özellikle turizm yüksekokullarına girişte,
ön kayıt esası ele alınmalıdır.
Yine, 1995 yılı itibariyle, Türkiye'de 58 tane
2 yıllık turizm meslek yüksekokulu, 15 adet
de turizm işletmeciliği ve otelcilik yüksekokulu
bulunmaktadır; bu sayılar devamlı artmaktadır.

Bu okullarımızda fiziksel mekân
ve öğretim elemanı sıkıntısı
vardır; bu konuda da tedbir alınması gerekir.


Bazı yörelerde turistik tesis olmamasına
rağmen -misallerini vermeyeceğim- buralara turizm meslek
yüksekokulları yapılmıştır.
Bu da, uygulama ve uygulamacı sorunlarını
ortaya çıkarmakta ve kaynak israfına yol
açmaktadır; buna da engel olmak gerekir diye düşünüyorum.

Turizm yüksekokullarından mezun olanların
önemli bir bölümü, turizm sektöründe
çalışmamaktadır. Bunun anlamı,
kamunun, turizm eğitimi için yaptığı
harcamaların boşa gitmesi demektir. Bir an önce
hazırlanması gereken Turizm İşletmeleri
Personel Nitelikleri Yönetmeliğinde her turizm işletme
belgeli konaklama tesisinde belirli oranda turizm yüksekokulu
mezunu çalıştırma şartı
getirilmesi yerinde olacaktır. 

Turizm ürününün çeşitlendirilmesinde
önemli potansiyele sahip olduğumuz termal sular yeterince
değerlendirilip iç ve dış pazarlarda tanıtılamamaktadır.
Bunun en önemli sebeplerinden birisi, termal turizm işletmelerinin
nitelikleri ve hizmet standartlarıyla ilgili bir yönetmeliğin
olmayışıdır. Mevcut, Turizm Yatırım
ve İşletmeler Nitelikleri Yönetmeliği de,
bu konuda yetersiz kalmaktadır. Tanıtıma
yapılan harcamaların turizm endüstrisini teşvik
kapsamında değerlendirilmesi ve rakip ülkelerin
tanıtma bütçeleri seviyesine getirilmesi gerekir.


Yine, bir türlü çıkarılamayan
otelciler birliği kanunu da mutlaka çıkarılmalıdır.

Turistik ürünün doğrudan dağıtımında
giderek önemi artan elektronik rezervasyon sistemleri hakkında,
konaklama ve ulaştırma işletmeleri bilgilendirilmelidir.
Ayrıca, Turizm Bakanlığınca, ulusal düzeyde,
elektronik olarak turizm veri bankası oluşturulmalı,
gerektiğinde, bu bilgiler araştırmacılara
ve üniversitelere bilgisayar ağıyla sunulabilmelidir.


BAŞKAN - Sayın Elkatmış,
1 dakikanız var efendim.

MEHMET ELKATMIŞ (Devamla) - Evet.

Uluslararası Turizm Endüstrisinde, sürdürülebilir
ve alternatif turizmin geliştirilmesi, turizmin gelişiminde
yerel halk katılımının sağlanması
ve turizmin ekonomik getirilerinden yerel halkın yararlandırılması
önemli eğilimlerdir. Bu kapsamda, sürdürülebilir
turizmin oluşma koşullarını iyi hesap
edip, kamu politikalarının, planlarının
ve uygulamalarının gözden geçirilmesi
gerekmektedir. Ayrıca, 2634 sayılı Turizmi
Teşvik Kanununa, yerel girişimcilerin yerel turizm
yatırımlarını ayrıcalıklı
olarak destekleyici ve teşvik edici hükümler eklenmelidir.


Yine, son zamanlarda kumar meselesi öne çıkmıştır
ve Turizm Bakanlığınca, kumar makinelerinin
belli bölgelerde -ki, üç bölge içerisinde-
toplanmasının planlandığını
duyuyoruz. Benim yörem olan Kapadokya Bölgesinde de
bir kumar merkezinin kurulması düşünülmektedir.

(Mikrofon otomatik cihaz tarafından kapatıldı)

MEHMET ELKATMIŞ (Devamla) - Sayın Başkan,
1 dakika...

BAŞKAN - Sayın Elkatmış,
lütfen son cümlenizi söyler misiniz. Bakın,
sizin Grup hep süreyi uzattı. Rica ediyorum... Buyurun.

MEHMET ELKATMIŞ (Devamla) - Nevşehir,
Türkiye'nin, en sakin, en huzurlu ve mutaassıp bir
İlidir. Nevşehirliler olarak biz, burada bir kumar
merkezinin, kumar makinelerinin olmasını tasvip
etmiyoruz. Sayın Turizm Bakanımızdan da,
Nevşehir'in bu kapsamdan çıkarılmasını
ve hatta,  ülkemizde bunun yapılmamasını
diliyoruz.

Saygılar sunuyorum. (RP sıralarından
alkışlar)

BAŞKAN - Refah Partisi Grubu adına son
konuşmayı yapmak üzere, Antalya Milletvekili
Sayın Arif Ahmet Denizolgun, buyurun efendim. (RP sıralarından
alkışlar)

Sayın Denizolgun, süreniz 10 dakikadır;
rica ediyorum süreye riayet edin.

RP GRUBU ADINA ARİF AHMET DENİZOLGUN
(Antalya) - Teşekkür ederim Sayın Başkan.

Sayın Başkan, değerli milletvekilleri;
1997 yılı Turizm Bakanlığı bütçesi
üzerinde şahsım ve Refah Partisi Grubu adına
söz almış bulunuyorum; bu vesileyle, sizleri
ve vatandaşlarımızı saygıyla
ve sevgiyle selamlıyorum. 

Turizm sektörü, dünyanın en
hızlı gelişen sektörüdür; dünyanın
en geniş iş sahasını teşkil etmektedir
ve hızla gelişen bu sektör, ülkemizde de,
doğru orantılı olarak büyümektedir.


Turizm, ihracat ağırlıklı
büyüme modelimiz içerisinde -arkadaşımında
belirttiği gibi- yüzde 23.19'luk bir paya sahiptir. 

Turizm, istihdam sağlayıcı ve döviz
getirici özellikleri sebebiyle, bölgesel ve millî
ekonomimize çok önemli katkılar sağlamaktadır.
Doğrudan veya dolaylı olarak, millî gelir, istihdam,
vergi gelirleri ve sermaye yatırımını
oluşturmaktadır. 

Turizm Bakanlığının görevi,
milletlerarası rekabet şartlarını sürekli
gözlemlemek ve gözlemler çerçevesinde,
turizm sektörünü geliştirecek, hedeflerimize
ulaştıracak çalışmalarda bulunmaktır.


Ülkemiz, tarihî ve kültürel
özellikleriyle olduğu kadar, gölleri, yeraltı
ve yerüstü kaynakları, özellikle, jeotermal
kaynaklarıyla dünyanın en zengin 7 ülkesinden
biri olmasına rağmen, turizm sektörüne çok
geç el atılmıştır. Oysa, turizm
sektörü, meydana getirdiği dolaylı ve dolaysız
istihdam kapasitesiyle, gelirleri itibariyle ve özellikle
genç kuşaklara iş imkânları sağlamak
açısından çok önemli bir sektördür.


1950'lerde dünyadaki milletlerarası turist
sayısı sadece 25 milyon iken, bu rakam, 1995 yılında
534 milyona ulaşmıştır. Ülkemize
gelince; 1980'lerde ülkemizi ziyaret eden turist sayısı
1,3 milyon iken, bu rakam, 1995 yılı itibariyle
7,3 milyona ve 1996 yılının ilk on ayında
ise 7,7 milyona ulaşmıştır. Tabiî
ki, bu sayı yeterli değildir, olması gerekenin
altındadır.

Dünya turizm gelirleri hızla artarken,
Türkiye'nin bu gelirden aldığı payın
hızla yükselmesi gerekmektedir. Bugüne kadar,
kaliteye bakılmaksızın, turist ve yatak sayısının
artırılması hedeflenmiştir; oysa, ana
hedef, turist ve yatak sayısını artırmanın
yanında, turizm gelirlerini artırmak olmalıdır;
yani, turizmdeki kaliteyi artırmak zorunda olduğumuzu
hesaplamak durumundayız.

Bu nedenle, 54 üncü Hükümet döneminde,
ülkemiz turizm sektörünün dünya turizm
sektörüyle rekabetine güç kazandırmak
ve tanıtımından pazarlamaya kadar pek çok
konuda etkili olmasını sağlamak amacıyla,
sektöre ilişkin kanun tasarıları hazırlanmıştır.
Bu tasarılar, sırasıyla, Türkiye otelciler
birliği yasa tasarısı, seyahat acenteleri birliği
yasa tasarısı, deniz turizm işletmeciliği
birliği yasa tasarısı, Türkiye pansiyoncular,
işletmeler birliği yasa tasarısı, rehberler
birliği yasa tasarısıdır. Bu tasarıların
bir kısmı, Başbakanlığa sevk edilmiştir.
Bu tasarıların kanunlaşmasıyla, sektörün
gelişmesini engelleyen yasal düzenlemeler ortadan kalkacaktır.


Yine, Hükümetimiz, açıkladığı
ikinci kaynak paketinde turizme yer ayırmış,
özel turistik sahalar çalışmalarıyla
ülke ekonomisine 8 trilyonluk bir gelir getirmeyi hedeflemiştir.
Bütçe yükünü azaltıcı
ve kaynak artırıcı çalışmalar
olarak tahsis edilen arazilerin satışı ve
elde edilecek gelirle ilgili düzenlemeler de devam etmektedir.


Turistik tesislerimizde, talih oyunları, her
sınıftan insanımızın maddî
ve manevî yıkımına sebep olmaktaydı.
Bu konuda gerekli önlemlerin alınması, Hükümetimize
nasip olmuştur. Özellikle, İşletmeler
Yönetmeliği çıkarılarak, vatandaşlarımızın
gündüzleri gazinolara girişleri saat sınırlamasıyla
engellenmiş, ikramiye çekilişi, açık
büfe ve ücretsiz araç servisi gibi uygulamalarla
her türlü reklam tanıtımına son
verilmiş, ikramiye ödemelerindeki banka çeki
düzenlemesiyle, para hareketleri kontrol altına alınmış;
böylelikle, kamu otoritesinin etkinliği sağlanarak,
insanlarımızın zarar görmesi engellenmiş
ve yasal boşluktan yararlanılarak yapılan
izinsiz yerler kapatılmış ve denetimler etkin
bir hale getirilmiştir.

Turizm sektöründe önemli bir yer tutabilecek
ve bütçeye gelir getirecek bir uygulama olarak, kamu
kamplarının turizm amaçlı değerlendirilmesi
ve satılması çalışmaları
başlatılmıştır. Ülke ekonomisi
açısından atıl durumda kalan yazlık
ikinci konutlardan, turizm amaçlı, gerek iç
pazar gerekse dış pazar açısından
faydalanılması için çalışmalar
başlatılmıştır. 

Turizmi çeşitlendirmek ve dört
mevsime yaymak mecburiyetindeyiz. Bugüne kadar bizdeki turizm
anlayışı, maalesef, genellikle tatil turizmi
olarak, güneş, deniz ve kumsal arasında sıkışıp
kalmıştır. Hükümetimizce, turizm
sezonunun uzatılması ve turizm faaliyetlerinin dengeli
bir biçimde tüm bölgelerimize yaygınlaştırılarak
ülkemize yönelik talebin artırılması
ve mevcut ilginin canlı tutulması amacıyla,
projeler geliştirilmelidir. Turizmdeki çeşitliliği
sağlayabilmek, alternatif turizm faaliyetlerini Türkiye
geneline yaymak ve Türkiyemizin ekolojik dengelerini koruyarak,
taşlaşmayı, yanlış yapılanmayı
önlemek 54 üncü Hükümetimizin görevleri
arasındadır. Turizmi çeşitlendirme
ve geliştirme politikası kapsamında, inanç
turizmi ilk sırayı almaktadır. Bu yıl
ikincisi yapılan tura dahil olan İstanbul, Bursa,
Balıkesir, İzmir, Manisa, Denizli ve Aydın
İllerimizin yanı sıra Konya, Urfa, Adıyaman,
Antalya, Trabzon ve Edirne illeri de dahil edilmelidir. 

Alternatif turizm için gerçekten en
ideal bölge olan Karadeniz yayla turizmi, teşvik edilmeye
devam edilecektir. 

İki kıtayı birleştiren
dünyanın incisi İstanbulumuzu, kültür
başkentimiz ilan ederek tanıtımına
ayrı bir önem vermeliyiz. 

Tarihî değerlerimizi, tarihe mal olmuş
şahsiyetlerimizi, güzel örf ve âdetlerimizi
tanıtmak amacıyla, özellikle basın yayın
araçlarını, en etkili biçimde kullanmak
mecburiyetindeyiz. 

Vatandaşlarımızın, şimdiye
kadar havayoluyla yapmakta oldukları hac seferlerini, bundan
böyle karayoluyla da yapabilmeleri için, gerekli çalışmalar
başlatılmıştır. Diyanet İşleri
Başkanlığıyla ortaklaşa toplantılar
yapılarak, daha önceki dönemlerde görülen
aksaklıkların giderilmesi amacıyla yapılan
ve yapılması gereken çalışmalar
başlatılmıştır. 

Ülkemizin turizm bölgeleri içinde
Akdeniz Bölgesi birinci sırayı almaktadır;
Akdeniz Bölgesi içinde ise Antalya, Türkiye'nin
ve dünyanın en önemli turizm bölgesi olma
özelliğini taşımaktadır. Ülkemize
gelen 7,7 milyon turistin yaklaşık 3 milyonu bu ilimizde
tatilini geçirmekte ve 120 577 yatak kapasitesiyle, ülkemizin
mevcut turistik yatak kapasitesi oranının 1/3'ü
gibi çok büyük bir orana sahiptir. 

Beşinci ayını dolduran Hükümetimiz,
Antalya'ya özel bir önem vermiş; yıllardır
kanayan yara olan Antalya-Alanya D-400 Karayolunun duble olarak
-iki gidiş iki geliş- yapımına hız
verilmiş, ilk 30 kilometresi bitmiş olup, kalan kısımlarının
ihalesi yapılarak, çalışmalar hızla
devam etmektedir. 

Yine bu bölümde yer alan ve yapımının
bir an önce bitirilerek, Manavgat şehir merkezi içinden
geçen trafiğin rahatlatılmasını
sağlayacak olan Manavgat çevre yolu köprüsünün
ihalesi yapılmıştır. 

Isparta, Burdur, Antalya yolundaki çalışmalar
devam etmektedir ve 1997 yılı içinde bitirilmesi
hedeflenmiştir. Antalya'yı Korkuteli-Denizli üzerinden
İzmir'e, Korkuteli üzerinden Fethiye İlçesi
ve Muğla İline bağlayan yolun 22 kilometrelik kısmı
bitirilmiştir, 26 ncı kilometresinde ise çalışmalar
devam etmektedir. 

Akseki-Konya devlet yolunun Manavgat-Alanya yolu
ile kesişme noktasında oluşacak yoğun trafik
akışını daha iyi kanalize etmek için
köprülü kavşak yapılacaktır.
Sondaj çalışması yapılan köprülü
kavşağın projeleri de hazırlanmıştır.


Antalyamızın gözbebeği olan
Alanya İlçemiz, yıllardır susuzluk
içinde kıvranmakta, kışın yerleşik
nüfusu yaklaşık 100 bin olan bu ilçemiz,
yaz aylarında 1,5 milyona ulaşan nüfusa sahiptir.
Bu artan nüfus karşısında, su problemi
her geçen gün büyümekteydi. Alanyalıların
büyük özlemi olan Dim Çayı ve hidroelektrik
santralı projesinin ihale müjdesini vermek, yine Hükümetimize
nasip olmuştur. 

Antalya İli, Türkiye'nin en büyük
deniz limanlarından birine ve hava trafiği bakımından
ikinci büyük havalimanına sahiptir. Özellikle
yaz aylarında çok yoğun bir trafiğe ulaşan
Antalya Havalimanı da ivedilikle büyütülmek
zorundadır. Havalimanına optik okuyucular takılarak,
şu anda bir yolcunun, 3 dakikada yaptığı
geçişi, 12 saniyede yapacak duruma getirilmelidir.

BAŞKAN - Sayın Denizolgun, bir dakikanız
var efendim.

ARİF AHMET DENİZOLGUN (Devamla) - Teşekkür
ederim Sayın Başkan.

Finike İlçemizde yapılmakta
olan 600 yat kapasiteli ve fizikî olarak yüzde 75'i
bitirilmiş olan yat limanı, 1997 yılı
içerisinde bitirilmesi planlanmaktadır. İnşaatları
devam eden Kaş Yat Limanı, Alanya Yat Limanı
ve Balıkçı Barınağı, Gazipaşa
Yat Limanı, Beymelek Balıkçı Marinası,
Manavgat Irmağı ağzı düzenleme çalışmaları;
Çayağzı, Kekeba, Avlankaya, Tekirova ve Adrasan
yat limanları işlerinin bitirilmesi için gerekli
düzenlemeler yapılmaktadır.

Turizm ve tanıtım konusu, sadece Turizm
Bakanlığının ve Hükümetimizin
değil, tüm vatandaşlarımızın
ve tüm partilerimizin görevi olmalıdır.
Çok hassas dengeler üzerine oturan turizmi, maalesef,
çeşitli olumsuzluklar etkilemektedir. Bu konuda,
henüz, sağlam bir altyapı oluşturamadığımız
için, en ufak olumsuz bir reklam sebebiyle sektör
etkilenmekte ve rezervasyonlar iptal edilmektedir.

(Mikrofon otomatik cihaz tarafından kapatıldı)

BAŞKAN - Sayın Denizolgun, lütfen
son cümlenizi söyler misiniz.

ARİF AHMET DENİZOLGUN (Devamla) - Bu
duygu ve düşüncelerle, 1997 yılı
bütçemizin hayırlı ve uğurlu olması
dileklerimle hepinizi saygıyla selamlıyorum. (RP
ve DYP sıralarından alkışlar)

BAŞKAN - Teşekkür ederim Sayın
Denizolgun.

Cumhuriyet Halk Partisi Grubu adına, birinci
konuşmayı yapmak üzere, Sayın Önder
Kırlı; buyurun efendim. (CHP sıralarından
alkışlar)

Sayın Kırlı, süreyi eşit
mi paylacaksınız?

İSMET ÖNDER KIRLI (Balıkesir)
- Evet.

BAŞKAN - Süreniz 20 dakika efendim; buyurun.

CHP GRUBU ADINA İSMET ÖNDER KIRLI (Balıkesir)
- Sayın Başkan, değerli milletvekilleri, sevgili
vatandaşlarımız; şahsım ve Cumhuriyet
Halk Partisi adına en derin saygılarımı
sunuyorum.

Millî Savunma Bakanlığı bütçesi
vesilesiyle, ulusumuzun özgürlük ve bağımsızlığı,
ülkemizin bütünlüğü uğrunda yitirdiğimiz
aziz şehitlerimizi rahmetle, gazilerimizi şükranla
anıyorum; yaralılarımıza acil şifalar
diliyorum.

Sayın milletvekilleri, millî savunma,
ülkemizde, başta dışpolitika olmak üzere,
hemen her konu ve kurumla ilgili bir kavramdır; âdeta,
Türkiye ile ilgili politikaların odak noktasıdır.

Ordumuz, tarih boyunca ulusumuzla bir anlamda özdeşleşmiş,
değişimin, yeniliğin ve çağdaş
atılımların kaynağı olmuştur.


Birinci Dünya Savaşında, Galiçya'dan
Yemen çöllerine, kanaldan Kafkaslara, Çanakkale'ye
kadar 3 kıtada destanlar yaratan bu orduyu, Gazi Mustafa
Kemal Atatürk'le beraber, Ulusal Kurtuluş Savaşını
ve Anadolu ihtilalini yaratırken görüyoruz ve
bu ordunun katkısıyla sağlanan iç istikrar,
çağdaş, demokratik ve laik Türkiye Cumhuriyetini
yaratmıştır. (CHP sıralarından
“Bravo” sesleri, alkışlar) Burada yalın
bir gerçeğin altını çizmek istiyorum:
Türk Silahlı Kuvvetleri, adına   Atatürkçülük
dediğimiz laik cumhuriyetimizle taçlanmış,
Türk inkılabını kurumsal olarak en iyi
özümleyen ve bu yolda en kararlı davranan, en
ödünsüz kuruluşlarından  başında
gelmektedir. (CHP sıralarından “Bravo”
sesleri, alkışlar)

Değerli milletvekilleri, dünyadaki büyük
değişim, bu değişimle artan milliyetçilik
akımları, yeni uluslaşma süreçleri,
yerel çatışmalar, etnik çatışmalar
ve bu bağlamda, ulusal bütünlüğümüze
yönelik teröre karşı mücadelede kazanılan
birikimler ve deneyimler, millî savunma politikamızın
dikkatle gözden geçirilmesini zorunlu kılmaktadır.

Türkiye, Sovyetler Birliği ve Varşova
Paktının dağılmasıyla, NATO'nun
güneydoğu kanat ülkesi olmaktan çıkmış,
Balkanlar, Karadeniz Bölgesi, Kafkasya, Ortadoğu ve Doğu
Akdeniz gibi dünyanın en sorunlu yörelerinden
birinde, bölge gücü konumu kazanmıştır.
Bunun sonucu, Türkiye, bir yandan kendi güvenliğini
sağlarken, öte yandan, bölgesinde önderlik
eden, dünya barışına katkıda bulunan
bir güç olmak durumundadır. 

Bilmeliyiz ki, İran, Irak, Suriye gibi komşularımızdaki
çağdışı dikta rejimlerinin temel
korkusu, Türkiye'deki çağdaş, demokratik,
laik sistemin gelişmesidir. Hiçbir komşumuzun
içişlerine karışmama yolundaki temel
ilkemize rağmen, demokratikleşmemiz onları etkileyecek,
dikta rejimlerinden kurtulup çağdaş, laik, demokratik
sisteme geçmeleri yolunda örnek teşkil edecektir.
Türkiye'ye terör ihraç edilmesinin nedenlerinden
biri bu korkudur. Bu nedenle, iki temel görevimiz var;  hem
terörü yenecek hem de demokratikleşmemizi geliştirerek
sürdüreceğiz. Bunun için, bir yandan hızla
demokratikleşme önündeki engelleri kaldıracağız,
öte yandan, ordumuzu ve savunmamızı güçlendireceğiz.


Sayın milletvekilleri, soğuk savaşın
sona ermesiyle birlikte, bugün, NATO'nun genişlemesi
gündeme geldi. Bu genişlemeyle birlikte, yeni süreçte
NATO'nun işlevinin belirlenmesi de gerekiyor. NATO, bir
savunma örgütü, genişleme gündeme gelirken
işlevinin ne olacağı, kime karşı
bir savunma örgütü olacağı da belirlenmeli
ve bu belirleniş, dünya politikalarında etkili
olmalıdır. Bu genişleme ve belirlenme, Avrupa'da
ve dünyada yeni bölünmelere ve bloklaşmalara
neden olmamalıdır.

Bilindiği gibi, Orta Avrupa  ve Doğu Avrupa
ülkelerinin NATO üyeliğine katılmak istemesine
Rusya Federasyonu, kendi güvenliği ve yeni bloklaşmaya
yol açacağı endişesiyle karşı
çıkmaktadır. Türkiye olarak, genişlemeye,
genelde ilke olarak karşı olmadığımızı;
ama, endişeleri giderecek tedbirleri de  düşünmek
zorunda olduğumuzu vurgulamak istiyorum.

 Sayın milletvekilleri, dışpolitika
güce dayanır; bu gücün omurgasını
da ordu oluşturur. Ordumuzu güçlendirebilmeniz
için yüksek teknoloji kullanan, giderek teknoloji
üreten, ihracat yapabilen güçlü bir savunma
sanayi kurabilmeliyiz.  Bu yönde atılan adımları
takdirle karşılıyoruz. Böylelikle, hem
Türkiye'nin sanayileşmesine hem de dost ve kardeş
ülkelerin savunmalarının güçlenmesine
katkımız olacaktır ve Türkiye, bölge
gücü, dünyanın sayılı etkin
devletlerinden biri olmanın gereklerini de yerine getirmiş
olacaktır.

Silah alımlarında dış
baskılara boyun eğmemek ve bağımsız
davranmak, savunma politikamızın üzerinde önemle
durulması gereken bir husustur. Batı ile olan ittifak
ilişkilerimizle Türkiye'nin silah satın alma
girişimleri ve bu konudaki pazarlıklarını
ayrı  tutmak zorundayız. Amerika Birleşik
Devletlerinin, ikili savunma anlaşmasına göre
bize silah yardımı ve satma yükümlülükleri
gereği, Kobra helikopterleri, firkateynleri vermemesini sadece
protesto etmek yetmez;  ihtiyaçlarımızı
önce kendi savunma sanayimizle sonra da, gerekiyorsa, sadece
ABD'ye bağlı olarak değil, kaliteli üretim
yapan diğer ülkelerin ürünlerine de talip olarak
sağlayabilmeliyiz.

Bu  arada TUSAŞ (Havacılık ve
Uzay Sanayii) Türk savunma sanayiinin gözbebeğidir.
Havacılık ve Uzay Sanayii, en kritik sektörlerden
birini oluşturuyor ve buna devlet desteği şarttır.
Mahallî üretim kabiliyetinin kazandırılması
ve  geliştirilmesi yolunda çalışma yapılmasını
diliyorum.

Değerli milletvekilleri, Silahlı Kuvvetlerimiz,
bugün teröre karşı mücadelede de aktif
 görev üstlenmiştir. Ordumuzun aslî fonksiyonu
olan sınır güvenliğini daha etkin yapabilmesi
için, içgüvenliği sağlayacak, teröre
karşı etkin mücadele verecek güvenlik güçlerini
bir an önce oluşturmalı, ordumuzu, içgüvenliği
de sağlama yükünden kurtarmalıyız.


Millî Savunma Bakanlığı bütçesi,
ordumuza, konsolide bütçeden yapılan kaynak
tahsislerinin toplamıdır. Bu yılki bütçe,
geçen yıla oranla yüzde 106,23 artmıştır.
Gayri safî millî hâsıla deflatörü
yüzde 65 olduğuna göre, 1997 yılında
artış yüzde 58,5'tur. 

Millî Savunma Bakanlığı bütçesi,
1996 yılında bütçenin yüzde 8,25
iken, bu yıl, yüzde 10,73'ü olmuştur. Bunun
ana nedeni, Doğu ve Güneydoğu Anadoluda teröre
karşı verilen, düşük yoğunluklu,
sürekli hale gelmiş çarpışmalardır.
Aslında, bu uğraşın, nitelikli, ehil,
yeterli içgüvenlik güçlerince verilmesi
gerekir. Böyle olursa, çağdaş, demokratik,
laik Türkiye Cumhuriyetine yakışmayacak şekilde,
ağalara, beylere, feodal güçlere bel bağlayan,
silah verip, güvenlik görevi taşeronluğunu
dağıtan ilkel anlayış ortadan kalkabilir.
(CHP sıralarından alkışlar)

Çağdaş, demokratik, laik cumhuriyetimizin
kurucu partisi Cumhuriyet Halk Partisinin bir üyesi olarak,
polisimizin, jandarmamızın, ordumuzun yapması
gereken görevleri, çağdışı,
feodal yapılara ihale eden devlet anlayışını
içimize sindirmemiz mümkün değildir. (CHP
sıralarından alkışlar) Böyle,
ilkel bir yaklaşımın neler doğurduğunu,
Susurluk kazası ortaya koydu. 

Bugün, kara sınırlarının
çoğunluğu, halen jandarma güçlerimizce
korunuyor. İçgüvenliğimiz ise, özellikle
Doğu ve Güneydoğu Anadoluda, korucu ve özel
tim gibi, sakıncaları her gün ortaya çıkan
güçlere ihale edilmiştir. Oysa, kırsal
kesimde içgüvenliğimizin sorumluluğunun jandarma
kuvvetlerine bırakılması ana politikamızdı.
Bu politikanın, bugün, büyük ölçüde
terk edilmesi, yeni sakıncalar yaratmıştır.
“Özel tim” adı altında -üzülerek
görüyoruz- devletin resmî elbiseli görevlileri,
siyasal düşüncelerini alenen açıklamaktan
çekinmemekte, bir siyasal partinin işaretini yapabilmektedir.
Bu oluşum, yapılan görevin tarafsızlığına
gölge düşürmektedir. (CHP sıralarından
alkışlar) 

Ülkemizin içinde bulunduğu koşullar
gözönüne alınarak, içgüvenliğimiz
için emir-komuta, hareket, kontrol ve disiplin içinde,
Jandarma Genel Komutanlığına bağlı
iyi yetiştirilmiş, yansız görev yapan,
gerektiği ölçüde profesyonel içgüvenlik
gücü oluşturmanın olumlu sonuçlar
vereceğine inanıyoruz. Jandarma personelinin, bir yandan
sayısı artırılmakla birlikte, eğitim,
lojistik bağlılık yönleriyle İtalyan
ve Fransız jandarmasına benzer biçimde konuşlandırılması
uygun olacaktır diye düşünüyoruz.


Değerli arkadaşlarım, en güzel,
en canlı çağlarında ulusumuz ve ülkemiz
için sakat kalan, bunalıma düşen askerlerimiz
için yapılmaya başlanan Türk Silahlı
Kuvvetler Rehabilitasyon Merkezi için, içten tebriklerimizi,
teşekkürlerimizi sunuyor, tesislerin, bir an önce,
modern araç ve gereçlerle tamamlanarak, hizmete
açılmasını diliyoruz. 

Bir diğer dileğimiz, 21.3.91 gün 91
779 sayılı Bakanlar Kurulu kararıyla, ateşli
silahlar hakkındaki yönetmeliğin 7 nci maddesinin
birinci fıkra (a) bendindeki değişikliğin,
Silahlı Kuvvetler ve MİT hizmetlerine de teşmilidir.
Çünkü, anılan yönetmeliği göre,
şehit olan emniyet hizmetleri personelinin eş ve çocuklarıyla,
ana ve babalarına müracaatları halinde silah
taşıma ruhsatı verilirken, şehit Türk
Silahlı Kuvvetleri personeli -jandarma dahil- ve MİT
mensuplarının eş, çocuk, ana ve babaları
bu haktan yararlanamamaktadır. Bu eşitsizliğin
giderilmesi gerektiğine inanıyoruz. 

Bir diğer eleştirimiz, Silahlı Kuvvetlerimize
ait 37 adet eğitim ve dinlenme tesisinin, 1995 yılı
bütçe raporuna göre 1 037 938 897 882 lira olan
gider açığıyla ilgilidir. Bu tesisler
kapatılsın veya satılsın diye söylemiyoruz;
aksine, Türk Silahlı Kuvvetleri mensuplarının,
moral açısından, böylesi tesislere gereksinimi
vardır; ancak, kaynakların kıt olduğu
bir ortamda, her alandaki harcamalarımızda özenli
olmak zorundayız. Bu nedenle askerî gazino, misafirhane
ve konutlarda gelir fazlası veren uygulamanın, eğitim
ve dinlenme tesislerine, bütçeden yeni yük getirmeden
karşılanması yolunda gerekli tedbirlerin alınması
gerektiğine inanıyoruz.

Sayın milletvekilleri, toplamsal yaşamda
her kurum ve kuruluşun ayrı bir yeri vardır.
Türk Silahlı Kuvvetleri, kuşkusuz hepimizin
gözbebeğidir. Geliştirmemiz, sakınmamız
gereken, geleceğimizle doğrudan ilintili bir kuruluştur,
ulusal güvenliğimizle doğrudan ilişkilidir.
Eksiklerini tamamlayacağız, eleştirilerimizi
yapacağız; ama, eleştiriyle, karalama ve yıpratmayı
birbirinden ayırma erdemini göstermek zorundayız.
(CHP sıralarından alkışlar) Bu ordu
bizimdir ve tam anlamıyla ulusal bir ordudur. Bu orduda
görev yapan subayı, assubayı ve eriyle gerektiğinde
canını veren insanlar, bizim çocuklarımızdır,
kardeşlerimizdir ve bu ordu, Türkiye'ye yönelen
tehlikelere karşı vardır ve görev başındadır.
Öyleyse, anlaşamadığımız ne?..
Sorunu açıklıkla ortaya koymak gerek; Türkiye'de,
kışlaya, okula ve camiye sokulmaması gereken
siyaset, ne yazık ki, okula ve camiye sokulduktan sonra
kışlaya sokulmak isteniliyor; gizli açık,
örtülü örtüsüz, çoğu
kez, masumane taleplerin arkasına gizlenen gerçek
budur. (CHP ve DSP sıralarından alkışlar)

Televizyon kanallarında yayınlanan
video kasetler, bu örtülü amacı ortaya koymuyor
mu? O kasetlerde boy gösteren hayalî binbaşılar,
geçmiş iktidar ortaklıklarında bu amaçlarına
varabilmek için, ortaklarını aldatma çabalarını
itiraf etmiyorlar mı?.. Bu, tam bir suçüstüdür.


Nedir asıl amaç; İslam cumhuriyetini
gerçekleştirebilmek için laik cumhuriyeti
yıkmak, bu konuda en büyük engel olarak gördükleri
Türk Silahlı Kuvvetlerini kendi siyasetlerinin bir
parçası haline getirmek istiyorlar; bunun için,
her fırsatta silahlı kuvvetlere saldırılıyor.

BAŞKAN - Sayın Kırlı,
bir dakikanızı rica ediyorum.

Sayın milletvekilleri, öğleden önceki
çalışma süresinin Sayın Kırlı'nın
konuşmasını bitirinceye kadar uzatılmasını
oylarınıza sunuyorum: Kabul edenler... Etmeyenler...
Kabul edilmiştir.

Sürenizi durdurmuştum, devam edin.

Buyurun.

İSMET ÖNDER KIRLI (Devamla) - Bunun için,
her fırsatta Silahlı Kuvvetlere dolaylı saldırılar
yapılıyor. Bakınız, Hükümetin
bir bakanı, partisinin hemen her toplantısında,
Sultanbeyli'ye Atatürk anıtı dikilmesini Susurluk
 skandalından daha vahim olduğunu belirterek, topu,
tüfeği, tankı elinde bulunduranlardan şikâyet
edebiliyor; kendi kışkırtıcılığını,
seçilmiş, atanmış tartışmasıyla
örtbas etme yolunu tutuyor. Şikâyet eden kim;
ülkenin bir bakanı. Şikâyet ettiği
kim; bu ülkenin Silahlı Kuvvetleri. Yavaş ol
da molla desinler sayın bakan?! (CHP sıralarından
alkışlar) 

Sultanbeyli, hızla büyüyen yeni
bir yerleşim yeri; ulusal günler kutlanıyor,
törenler yapılıyor; ancak, bir Atatürk
anıtı yok. “Atatürk anıtı
yapalım” diyenlere, Refah Partili Belediye Başkanı
“param yok” diyor. Silahlı Kuvvetlerimiz mensupları,
“anıtı belediyeye yük olmadan biz yaparız,
biz yaptırırız” deyince de, Allah razı
olsun, Kurtuluş Savaşını yaparak, ülkeyi
esaretten kurtaran, ezan seslerinin göklerimizden eksik olmamasını
sağlayan, devletimizin kurucusu için, kentin içinde,
en güzel, en uygun yeri gösterelim diyeceklerine, beldenin
kuş uçmaz, kervan geçmez, yerleşimden
uzak bir yerini gösteriyorlar.

Şimdi, burada açık bir kışkırtıcılık
yok mu? Küçük gördüğünüz,
alaya almak istediğiniz, önemsemediğiniz kimdir?
Buradaki kışkırtıcılığı
niye gözardı ediyoruz? 

NURETTİN KALDIRIMCI (Kayseri) - Siz yapıyorsunuz!..

İSMET ÖNDER KIRLI (Devamla) - Dikilen
anıt neyi simgeliyor, o dikilen anıt? 

ABDULLAH ÖRNEK (Yozgat) - Şu anda sen
yapıyorsun kışkırtıcılığı.

İSMET ÖNDER KIRLI (Devamla) - Hiç
kuşkusuz, Mustafa Kemal'in kişiliğinde bağımsızlık
ve özgürlüğümüzü, kayıtsız
şartsız halk egemenliğini, ulusal bütünlük,
kardeşlik ve yurttaşlık bilincini ve bütün
bunların güvencisi olan laik cumhuriyete olan bağlılığımızı
simgeliyor. (CHP sıralarından “Bravo”
sesleri, alkışlar) İşte sorun buradan
kaynaklanıyor; çünkü, karşı
çıkılan, hazmedilemeyen, din kurallarına
dayalı bir devlet yapısından laik cumhuriyete
geçilmiş olmasıdır ve Kemal Atatürk
laik sistemin simgesidir. Anayasamız, “Türkiye
Cumhuriyeti, demokratik laik bir hukuk devletidir” diyor
ve bu kürsüden laik cumhuriyeti koruyacağınıza
yemin ediyorsunuz, sonra da laikliğe karşı çıkıyorsunuz...
Nerede kaldı hukuka saygı, Anayasaya saygı,
insana saygı?!.

ABDULLAH ÖRNEK (Yozgat) - Size mi kaldı?..

İSMET ÖNDER KIRLI (Devamla) - Elbet bana
kaldı.

BAŞKAN - Efendim müdahale etmeyelim.

AYHAN FIRAT (Malatya) - Otur... Otur... Dinle!..

TEVHİT KARAKAYA (Erzincan) - Siz de oturun
beyler...

BAŞKAN - Oturur musunuz... Oturur musunuz...

İSMET ÖNDER KIRLI (Devamla) - Bu kürsüden
düşüncelerimizi söyleyemeyeceksek nerede
söyleyeceğiz?

ABDULLAH ÖRNEK (Yozgat) - Kışkırtmadan
söyle!..

TEVHİT KARAKAYA (Erzincan) - Şov yapmayın!..

NİHAT MATKAP (Hatay) - Rahatsız olmayın...
Dinleyin... Öğrenmeye ihtiyacınız var!..

BAŞKAN - Müdahale etmeyin... Rica ederim...

Sükunetle dinleyin... Rica ederim.

Buyurun siz devam edin efendim.

İSMET ÖNDER KIRLI (Devamla) - Dinlemeyi
öğrenin, sonra gelin konuşun. 

Milletvekili olabilmek için laikliği kabul
eder görüneceksin, sonra bu konuda topluma kin kusacaksın;
sonra da hukuktan, haktan, adaletten dem vuracaksın. (RP
sıralarından gürültüler) Yağma
yok... Ben varlığımı, okumamı,
yazmamı, bu kürsüye gelmemi Atatürk ve laik
cumhuriyete borçluyum. Onun yok edilmek istenmesine sessiz
duramam, göz yumamam, hiçbir yurtsever sessiz duramaz.
(CHP sıralarından alkışlar) Onun için,
milletin duyarlılığına saygı gösteriniz
ve hiç unutmayın, silahlı kuvvetlerin bu
konudaki duyarlılığı ulusal duyarlılığın
bir parçasıdır.

Değerli arkadaşlarım, Türk
Silahlı Kuvvetlerinin bugün en üst düzeydeki
bir yetkilisi, laiklik, demokrasi, ülke ve devletin bütünlüğü
konusundaki düşüncelerini “önce laiklik...
Bunda taviz olmaz. Atatürk'ü ve O'nun ilkelerini kaybederseniz,
bu ülkeyi, rejimi, demokrasiyi, kısaca her şeyi
kaybedersiniz. Onun için, bu ilkelere çok daha sıkı
sıkıya sarılmak lazım” diyerek
duyarlılıklarını ortaya koymuşlarsa
bunda gocunacak ne var?

Çevremizde, İran'da, Irak'ta, Pakistan'da,
Afganistan'da İslam adına yapılanların
tanıklığı yetmiyor mu? 

Kemal Atatürk, bir askerî deha, bir düşünce
ve eylem adamı, bir cumhuriyetçi lider ve bu devletin
kurucusudur; Türk Silahlı Kuvvetlerinin de başkomutanıdır.
Türk Silahlı Kuvvetleri, ordularımızı
zaferlere taşımış başkomutanlarına
saygıda, onun ilkelerine bağlılıkta ödünsüz
ve fevkalade duyarlıdır. Bu duyarlılığı
hepimizin anlaması gerekir.

ÖMER EKİNCİ (Ankara) - Orduyu
istismar ediyorsunuz. (CHP sıralarından “sen
ediyorsun” sesleri, gürültüler)

İSMET ÖNDER KIRLI (Devamla) - Bu konudaki
bir diğer sorun da Askerî Şûranın
verdiği ihraç kararlarıyla yaratılmak
istenen fırtınadır. Askerî Şûra,
bir kısım subay ve assubay hakkında Anayasa
ve yasalara aykırı olarak irticaî faliyetleri
ve disiplinsizlikleri nedeniyle çıkarma kararı
almıştır. 

MEMDUH BÜYÜKKILIÇ (Kayseri) - Nereden
biliyorsun?

İSMET ÖNDER KIRLI (Devamla) - Refah Partili
arkadaşlarımızın beyanlarında
ve benzer görüşleri benimseyen basın organlarında
da şimdi adını verme cesaretini gösteremeyen
bir emekli subayın mektubuna dayanılarak, Türk
Silahlı Kuvvetleri üst düzey komutanlarının
isimleri sayılıyor, onlar hedef gösteriliyor
ve çıkarma gerekçeleri sıralanıyor.
Bunlara göre, eşi başörtülü olmak
ihraç nedenidir, namaz kılmış olmak
ihraç nedenidir, ordu, inançlı subayını,
assubayını ihraç etmektedir, orduda yargısız
infaz yapılmaktadır. El insaf. Bu orduda onbinlerce,
namazını kılan, eşi, anası ve
bacısı başörtüsü takan insan
var; kışlalarında namaz kılınması
için yer ayrılan, cami kuran bir kurumda, namazını
kılıyor diye ya da karısının
başı örtülü diye bir insanın
atılması mümkün mü? Yalanın
endazesi kaçmış. Bu yalan ve kışkırtıcı
beyanlar, laik cumhuriyetin en büyük teminatı
olarak görülen ordumuzu tartışma konusu
yapmak suretiyle, laiklik ve Atatürkçülüğün
sağlam mevzilerini düşürme oyununun reklam
filmidir. 

Dikkat edilecek diğer bir husus, beyanların
ordudan çıkarılan kişilere dayanılarak
değil, isimsiz bir emekli subaya dayandırılmasıdır.
Şimdi, insafla düşünelim, böyle bir
emekli subay varsa, neden her şerefli insan gibi adını
sanını açıklamıyor? Yoksa,
böyle bir subay yok da “Hizbulşeytan (!)”
örgütüne dahil olanlar mı böyle yalanları
yayıyor? (CHP ve DSP sıralarından “Bravo”
sesleri, alkışlar) Bu tür uydurma mektupların
toplumu ve Silahlı Kuvvetlerimizi rahatsız ettiği,
diyalog ortamını yok ettiği, toplumsal huzuru
bozduğu niçin düşünülmüyor?
Eğer, böyle bir emekli varsa, bu şahıs orduda
olup bitenleri nereden biliyor? Yoksa, devletin her kesimine sızan
malum çeteler burada da mı var? Bizim emekli de
çeteden biri mi? Türk Ordusunda Anayasanın
öngördüğü laik ilkeler yerine şeriat
düzenini getirme ve tarikat ilişkileriyle yönetme
yolunda faaliyet gösterenler, elbette dışlanacaktır;
çünkü, dinimiz, bizim için kutsaldır,
vicdanımız, yüreğimizdir. Devletimiz, ayakta
tutmamız gereken bir örgüt yapısıdır.
Devleti, ancak, akıl, bilim, teknik ve teknolojiyle yüceltebiliriz.
Onun için, devletimizi din kurallarına oturtma iddiasının
karşısında olacağız; çünkü,
biliyoruz ki, şeriata dayalı devlet olabilir; ama,
demokrasi olmaz. Çünkü, demokrasi, tartışma
rejimidir; dinsel kurallar ise tartışılmaz,
onlarla devlet yönetmeye kalkarsak, o zaman devlet demokratik
olmaz; onun için, laiklikten vazgeçilmesi, Türkiye
için söz konusu olamaz.

Değerli milletvekilleri, yargısız
infaz suçlamasıyla yargı denetimini de birbirine
karıştırmamak gerekir.

BAŞKAN - Sayın Kırlı,
1 dakikanız var efendim.

İSMET ÖNDER KIRLI (Devamla) - Tamamlıyorum
efendim.

Elbette, yargı denetimi; ama, inançla
ve dürüstlükle. Anayasa Mahkemesi kararları,
Refah Partisi muhalefetinde baştacıydı; şimdi,
Refah Partisi Hükümet oldu, Anayasa Mahkemesine ve Başkanına
saldırılıyor. Adalet Bakanlığı,
Refahın elinde ya, hayali binbaşı, bu defa
da Kayseri de yine kükremiş. (RP sıralarından
gürültüler)

BAŞKAN - Efendim, müdahale etmeyin!...

İSMET ÖNDER KIRLI (Devamla) - “Devlet
Güvenlik Mahkemesi savcısının gücü
bize yetmez” ve ekliyor “it ürür, kervan yürür
arkadaşlar...” Şimdi, işine geldiğinde
Anayasa Mahkemesini, yargı denetimini savunacaksan, işine
gelmediğinde, Yüksek Mahkemeye saldıracaksın,
devletin savcılarını ürüyen ite
benzeteceksin; sonra, yargı diye bağıracaksın...
Önce, ciddî ve samimî olmak gerekir.

KAHRAMAN EMMİOĞLU (Gaziantep) - Sayın
Özden, buradaki milletvekilini benzetmiştir.

BAŞKAN - Efendim, müdahale etmeyelim...

İSMET ÖNDER KIRLI (Devamla) - Askeri
Şûra Kararları da yargı  denetimine
tabi olmalıdır; tamam. Sağda solda yaygara koparacağınıza,
Anayasa değişikliğini Türkiye Büyük
Millet Meclisine getirirsiniz.

KAHRAMAN EMMİOĞLU (Gaziantep) - Getireceğiz
zaten...

İSMET ÖNDER KIRLI (Devamla) - Siz, Hükümetsiniz...

(Mikrofon otomatik cihaz tarafından kapatıldı)

BAŞKAN - Efendim, konuşmanızı
bitirmeniz için size 1 dakika eksüre veriyorum.

İSMET ÖNDER KIRLI (Devamla) - Tamamlıyorum
efendim.

Kaldı ki, bu ihraçlarda, Refah Partililerin
söylediği anlamda bir yargısız infazın
ve bir kıyımın söz konusu olduğuna
inanmıyorum. Bakınız, ihraç edilecek
kişiler için gerekli soruşturmalar yapılmış,
ifadeler alınmış, ayrı dosyalar hazırlanmış
ve Askerî Şûranın önüne çıkarılmış.
Şûranın Başkanı, Sayın
Erbakan. Ben, kendilerinin çok titiz bir inceleme yaptığına
inanıyorum. Bakmışlar, mevcut yasal düzenlemelere
uyulmuş mu; uyulmuş; dosyalar tek tek incelenmiş,
suçlamalar görüşülmüş mü;
kuşkusuz evet; Sayın Başbakan da dosyaları
incelemiş mi; incelemiş; uygun görmüş
mü; uygun görmüş ki, imzalamış.
(CHP, DSP sıralarından alkışlar) Demek
ki, şimdi o kararlara karşı ileri sürülen
iddialar yalan. (CHP sıralarından alkışlar)
Eğer, doğru olsaydı, bunu Sayın Erbakan
imzalamazdı. O halde, neden yargısız infaz,
neden kıyım çığlıkları?!.
Yargısız infaz olsaydı, Sayın Başbakan;
yani, Refah Partisi Genel Başkanı buna imza atar
mıydı? Sayın Erbakan yargısız
infazın başyargıcı mı? Yoksa,
Refah Partililerin kendi Genel Başkanlarına itimatları
mı yok? Yok, hâlâ burada yargısız
infaz var deniyorsa, ortalığı telaşa vermeye
gerek yok; sorununuzu önce Sayın Erbakan'la çözün.
Kendi Genel Başkanınıza olan güvensizliğinizi
ülkeye yaymaya hakkınız yoktur.

KAHRAMAN EMMİOĞLU (Gaziantep) - Saat çalışmıyor.


BAŞKAN - Efendim, sizin Grubunuza da 4 dakika
verdim, rica ediyorum... 

İSMET ÖNDER KIRLI (Devamla) - Sayın
Başkan, değerli milletvekilleri...

(Mikrofon otomatik cihaz tarafından kapatıldı)

BAŞKAN - Sayın Kırlı,
1 dakika daha eksüre veriyorum.

İSMET ÖNDER KIRLI (Devamla) - Tamamlıyorum.
(RP sıralarından gürültüler)

BAŞKAN - Efendim, Grubun daha 20 dakikası
var, rica ediyorum... 

İSMET ÖNDER KIRLI (Devamla) - Sayın
Başkan, değerli milletvekilleri...

TEVHİT KARAKAYA (Erzincan) - Kasaba politikası
yapıyorsun.

İSMET ÖNDER KIRLI (Devamla) - ...sözlerimi,
Anıtkabrin girişinde yer alan, Kemal Atatürk'ün
şu sözleriyle bağlıyorum: “Zaferleri
ve mazisi insanlık tarihiyle başlayan, her zaman
zaferle beraber medeniyet nurlarını taşıyan
Kahraman Türk Ordusu! Memleketini en buhranlı ve müşkül
anlarda zulümden, felaket ve musibetlerden ve düşman
istilasından nasıl korumuş ve kurtarmışsan,
cumhuriyetin bugünkü feyizli devrinde de, askerlik tekniğinin
bütün modern silah ve vasıtalarıyla mücehhez
olduğun halde, vazifeni aynı bağlılıkla
yapacağına hiç şüphem yoktur.”

Millî Savunma Bakanlığı bütçesinin
güzel yurdumuza ve Millî Savunma camiasına hayırlı
ve uğurlu olmasını yürekten diliyorum.
Saygılar sunuyorum. (CHP ve DSP sıralarından
alkışlar)

BAŞKAN - Teşekkür ederim Sayın
Kırlı.

SALİH KAPUSUZ (Kayseri) - Sayın Başkan...

BAŞKAN - Buyurun Sayın Kapusuz.

SALİH KAPUSUZ (Kayseri) - Sayın Başkan,
konuşmacının baştan sona, konuşmaları
indî, itham edici, yakışmayan bir üslup
arz etmektedir. (CHP sıralarından gürültüler)

BAŞKAN - Sayın Kapusuz, bu sizi ilgilendirmez
ki. 

ALGAN HACALOĞLU (İstanbul) - Böyle
bir değerlendirme yapmaya hakkı  var mı Sayın
Başkan? 

BAŞKAN - Bir dakika efendim... Rica ediyorum...
(CHP sıralarından gürültüler)

SALİH KAPUSUZ (Kayseri) - Sayın Başkan,
müsaade edin...

Biz, bir kurumun başında bulunan bir
şahsın, Meclis kürsüsünden yapılmış
olan konuşmaya istinaden sergilemiş olduğu tavrı
kınamışızdır. Biz, kati surette,
hukukun üstünlüğünü kabul eden, yargı
denetimini kabul eden bir anlayışa sahibiz.

NİHAT MATKAP (Hatay) - Sayın Bakan
cevap verecektir.

BAŞKAN - Bir dakika efendim...

SALİH KAPUSUZ (Kayseri) -Hayır
efendim, benim Grubumu ilgilendirmektedir. Hükümet,
kendi cevabını kendisi verir. 

Bir başka hususu daha arz etmek istiyorum...
(CHP sıralarından “Süre doldu” sesleri)

Biz, Refah Partisi olarak ve mevcut Hükümet
olarak, bütün görüşlerimizi kamuoyu
nezdinde ilan etmiş bir siyasî partiyiz. Kati surette
başka alanlara çekmeye, başka çağrışımlar
yapmaya, antidemokratik tavırlar içerisinde bulunan
arkadaşlarımıza ithaf ediyorum.

Arz ediyorum.(RP sıralarından alkışlar)

BAŞKAN - Teşekkür ederim Sayın
Kapusuz.

Sayın milletvekilleri, milletvekili seçilip
de bu salona gelen her arkadaşımız, her türlü
aykırı fikri dinleme, ona tahammül etme olgunluğuna
erişmiş kişidir. Onun için, rica ediyorum;
herkes, bu olgunluğu göstersin ve Yüce Kuruldaki
çalışmalar bu seviyede devam etsin. 

ÖMER EKİNCİ (Ankara) - Orduyu
istismar ediyor Sayın Başkan.

BAŞKAN - Şimdi, öğleden önceki
çalışmamız sona ermiştir. 

Birleşime saat 14.00'e kadar ara veriyorum.



Kapanna Saati 13.12




İKİNCİ OTURUM

Açılma Saati: 14.00

BAŞKAN : Başkanvekili Kamer GENÇ

KÂTİP ÜYELER: Kâzım ÜSTÜNER
(Burdur), Zeki ERGEZEN (Bitlis)



BAŞKAN - Türkiye Büyük Millet Meclisinin
32 nci Birleşiminin İkinci Oturumunu açıyorum.

Sayın milletvekilleri, çalışmalarımıza
kaldığımız yerden devam ediyoruz.

II. - KANUN TASARI VE TEKLİFLERİYLE KOMİSYONLARDAN


GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519; 1/282, 3/414; 1/283,
3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) (Devam)

A) MİLLÎ SAVUNMA BAKANLIĞI (Devam)

1.- Millî Savunma Bakanlığı 1997
Malî Yılı Bütçesi

2.- Millî Savunma Bakanlığı 1994
Malî Yılı Kesinhesabı

3.- Millî Savunma Bakanlığı 1995
Malî Yılı Kesinhesabı

B) TURİZM BAKANLIĞI (Devam)

1. - Turizm Bakanlığı 1997 Malî Yılı
Bütçesi

2. - Turizm Bakanlığı 1994 Malî Yılı
Kesinhesabı

3. - Turizm Bakanlığı 1995 Malî Yılı
Kesinhesabı 

BAŞKAN - Hükümet ve Komisyon yerlerini aldı.

Bilindiği üzere, daha önceki oturumda, yedinci tur
bütçe görüşmelerine başlamıştık.

Cumhuriyet Halk Partisi Grubu adına, Sayın Önder
Kırlı konuşmasını yapmıştı
ve Cumhuriyet Halk Partisi Grubu adına son konuşmacıya
sıra gelmişti.

Cumhuriyet Halk Partisi Grubu adına, Kırklareli
Milletvekili Sayın İrfan Gürpınar; buyurun
efendim. (CHP sıralarından alkışlar)

Süreniz 20 dakika.

CHP GRUBU ADINA İRFAN GÜRPINAR (Kırklareli)
- Sayın Başkan, değerli milletvekilleri, bugün
bütçeleri görüşülen Millî
Savunma Bakanlığının ve Turizm Bakanlığının
değerli Bakan ve bürokratları; Turizm Bakanlığı
bütçesiyle ilgili Cumhuriyet Halk Partisinin görüşlerini
açıklamak üzere huzurunuzdayım. Yüce
Meclisi ve değerli milletvekillerini saygıyla selamlıyorum.

Genelde bütçe konuşmaları, teknik rakamlar
üzerinde veya genel politikalar üzerinde yapılır.
Ben bu konuşmamda, turizm politikamızın geçmişi,
bugünü ve geleceğiyle ilgili görüşlerimi,
tespitlerimi, önerilerimi sunacağım. Bu önerilerimi,
bazı kıyaslamalarla ortaya koyarken, bir başarı
veya başarısızlık tablosunu anlatmaya
çalışmayacağım. Bu konunun da,
böyle anlaşılmamasını rica ediyorum.

Genelde bütçenin teknik tarafı görüşülürken
rakamlardan bahsedilir; ben, rakamlara pek fazla girmemeye çalışacağım.
Zira, Turizm Bakanlığı bütçesi,
geçmişte olduğu gibi, yine, şanssız
bir bütçe; yine, Maliyeden hak ettiği payı
alamamış bir bütçe. Maliye Bakanlığı
ve yetkililer, ne yazık ki, bu konuda hep nekes davranıyorlar.


Değerli arkadaşlarım, bu seneki bütçe
8 trilyon 623 milyar lira. Bir önceki seneye göre artış
oranı, yüzde 79,1; halbuki, genel olarak bütçenin
artış oranı, yüzde 81,5'dir. Yani, Turizm
Bakanlığı bütçesi, bu sene, yine,
genel artış oranının altında
pay almış. Halbuki, Türkiye'de, bütçeye
doğrudan doğruya katkıda bulunan, doğrudan
doğruya para getiren tek sektördür turizm. Özellikle,
Turizm Bakanlığının başarısında
da yüksek payı olan Tanıtma Genel Müdürlüğü
bütçesini de değerlendirdiğimizde, bu ufaklık,
bu küçüklük çok daha fazla ortaya
çıkıyor. 

Bir gelenek vardır turizmle uğraşan ülkelerde,
Avrupa ülkelerinde, bu geleneğe göre, turizm sektörünün
getirdiği payın yüzde 2'si tanıtma birimlerine
bütçesine aktarılır. Bizim, bu sene,
Bakanlığımızın tanıtma
bütçesi 33 milyon dolar tutuyor. Bütçeye
katkısının yüzde 2'si hesap edildiğinde,
100 milyon dolar para konması gerekirken, tanıtma
bütçemize 33 milyon dolar para konmuş. 

Değerli arkadaşlarım, bir basit kıyaslama
yapacağım: Bu sektörde yakaladığımız,
hatta geçtiğimiz komşu ülkemiz Yunanistan,
bu konuya, tanıtmaya 130 milyon dolar para ayırmaktadır.
Türkiye'nin, 33 milyon dolar gibi, Yunanistan'ın dörtte
biri kadar bir parayı tanıtmaya ayırması,
bana göre, üzerinde düşünülmesi
gereken bir konudur. Bu konuda geçmişte de böyle
uygulamalar vardı. Bakanlığın, bu konudaki
isteklerini, taleplerini biliyorum; ama, Maliye Bakanlığının
bu konuda yaptığı tutucu davranışı
da bir kere daha vurgulamak istiyorum. 

Değerli arkadaşlarım, turizm sektörünün
 Türkiye'de geldiği bugünkü güzel nokta
otuz yıllık bir süreçten geçmiştir.
Otuz yıl önce turizmin acayip bir şey kabul
edildiği Türkiye'de, otuz yıl sonra turizm, cazibeli
bir sektör haline gelmiştir. Özellikle, son on
yıllık dönem de, Türkiye'nin bir turizm
ülkesi, aranır bir turizm cenneti haline gelmesinin
süresidir. Bunun böyle oluşunun sonucunda, uluslararası
pazarda kabul edilen ve pazar payının da günden
güne artan bir süreci vardır. 

Başarının doruğa çıktığı
geçmiş on yılın son beş yılı
da, turizm açısından sıkıntılı
geçen bir dönemdir. Bu dönemde, Körfez krizi
olmuştur, PKK terörü olmuştur. Terör,
özellikle Türkiye'yi, turizmini baltalamak açısından
hedef seçmiştir, Irak operasyonu olmuştur,
Gazi olayları olmuştur; Kardak krizi gibi, turistin,
ülkeye gelmesini engelleyen, vazgeçmesini sağlayan
önemli sosyal olaylar olmuştur. Bütün bu
olumsuzluklara rağmen, Türk turizmi, 1991-1995 yılları
arası, Türkiye'ye gelen turist sayısı
açısından yüzde 65 bir büyüklüğe
ve Türkiye'ye gelen turistin bıraktığı
turizm geliri açısından da yüzde 100
bir büyüklüğe ulaşmıştır.
Sektörün dünya pazarındaki payı artmış;
1991'de yüzde 1 olan pay, 1995 sonunda yüzde 1,4'e yükselmiştir.
Bugün, tahminen, sektörün, 38 milyar dolarlık
bir sermaye stoku mevcuttur. 

Yine, 1995 yılında, Türkiye'de rekorlar kırılmıştır.
Turist girişinde, aylık, 1 milyon rakamları
aşılmış; 1995 Temmuz, Ağustos ve
Eylül aylarında, Türkiye'ye 1 milyonun üzerinde
turist girmiş ve aylık, ortalama 850 milyon dolarlık
gelir sağlanmıştır. 

1995 yılı sonu itibariyle, konulan, 5 milyar dolar
turizm geliri ve 7,5 milyon turist hedefi aşılmıştır.


1995 yılı itibariyle, yine, turizm geliri ve turist
sayısı yüzde 17 ve18'lik bir artışla
seneyi kapatmıştır. Bu artışlar
sebebiyle, 1995 yılında, dünyada turizm gelirini
artıran 24 ülke arasında, Türkiye altıncı
olmuştur. 

Değerli arkadaşlarım, bu güzel trend 1996'da
da devam etmiştir. 1996 yılında -tam rakamları
alamadım- sene başında, Sayın Bakan
Işılay Saygın tarafından konulan bir
hedef vardı; 6 milyar dolar turizm geliri ve 9 milyon turist.
Devlet İstatistik Enstitüsünden, Merkez Bankasından
aldığımız rakamlar -Haziran ayı
itibariyle- bu hedefin yakalanamayacağını göstermektedir
ve 1996 sene sonu itibariyle -Sayın Bakanın ifadelerinden
çıkarıyorum- artış yüzde
10,5 civarında olacaktır. 

Değerli arkadaşlarım, burada, bu rakamlar üzerinde
biraz durmamız gerekir. Bir önceki sene yüzde
17-18'lik bir artış ve bir sene sonra yüzde
10,5'lik bir artış... Bir de rakamları incelediğimizde,
aylık bazda olayı vurguladığımızda;
1985 yılı mart ayından itibaren turizm gelişme
eğrisi yükseliyor, 1996 Martının sonlarına
doğru, nisan ayında turizm gelişme eğrisinin
yükselişi devam ediyor, 1996'da, nisan ayından
sonra turizm gelişme eğrisi düze geliyor ve 1996'nın
sonlarına doğru  aşağıya iniş
tespit ediliyor. Bu konu, bana göre, Türk turizmi açısından
değerlendirilmelidir. 

Değerli arkadaşlarım, özellikle son aylarda,
bir önceki seneye göre turizm gelişme eğrisi
yüzde 5'lere kadar düşmüştür.
Bu, zahirî sebeplerden, geçici durumlardan ortaya
çıkıyorsa kabul edilebilir; ama, ciddî
sebepleri varsa, bir yapısal sorun varsa, bunun üzerinde
çok ciddî düşünmek gerekir. 

Değerli arkadaşlarım, elimizde çok güzel
rakamlar var; Türk turizminin geleceğiyle ilgili güzel
rakamlar var. Dünya Turizm Örgütünün
yaptığı bir araştırmada, önümüzdeki
on sene içinde, Avrupa'nın 20 ülkesi arasında,
Türk turizminin, yüzde 230 büyüyeceği
söylenmektedir. Değerli arkadaşlarım, bu,
çok enteresan ve çok güzel bir rakamdır,
umut verici bir rakamdır. Bakın, buna göre,
önümüzdeki on yılda, Almanya turizmi yüzde
80, Fransa turizmi yüzde 79, İspanya turizmi yüzde
93'lük büyüme trendi gösterecekken, Türk
turizmi, yüzde 230'luk bir büyüme gösterecektir.
Tabiî, bu büyüme, yan sektörlere de etki
edecektir.

Yine, size, istatistikî bir bilgi vereyim. Önümüzdeki
on yıl içinde, Türk Havayollarıyla ilgili
büyüme yüzde 8,9 olacaktır. Bu büyüme
oranı, Avrupa'nın 20 ülkesi arasındaki
en büyük büyüme oranıdır. Önümüzdeki
yıllarda, Türk turizmi büyüyecek ve dolayısıyla
turizmin yanındaki sektörler de büyüyecektir.

Değerli arkadaşlarım, bu sebeple, turizmimiz,
kendini, 2000'li, 2005'li yıllara hazırlamak durumundadır.
O bakımdan, turizmin sorunlarını tespit etmeliyiz,
sorunlarının ortadan kaldırılmasıyla
ilgili çözümler önermeliyiz. 

Sayın Başkan, değerli milletvekilleri; bugün,
Türk turizminin sorunlarını tespit ederken,
en önemli sorununun, mevcut kapasiteyi kullanma sorunu olduğunu
belirtmek isterim. Türk turizmi, sene itibariyle -oniki aylık-
mevcut kapasitesini, yüzde 60 civarında kullanmaktadır;
bunu, yüzde 80'lere, yüzde 90'lara çıkarmak
durumundayız. Bunun için, turizm alanında
alınması gereken tedbirler vardır.

Değerli arkadaşlarım, alınması
gereken en önemli tedbirlerden biri de Bakanlığın
son beş yıldan beri başarıyla uyguladığı
turizmi çeşitlendirme politikalarıdır.
Turizmimiz, gerçekten, bugün, yirmibeşin üzerinde
turizm çeşidiyle dünya pazarına girmiş
durumdadır. Özellikle, son zamanlarda, bana göre
çok önem verilmesi gereken kış turizmiyle
ilgili yapılan yatırımların yoğunlaştırılması
ve Türkiye'de turizm sektörünün oniki aya
yayılması düşünülmelidir.

Daha önce konuştuğumuz -diğer arkadaşların
konuştuğu- konulara pek fazla değinmek istemiyorum.

Türk turizminin bir başka önemli konusu, kongre
turizmiyle ilgilidir. Kongre turizmi, Türkiye'nin geleceğinde
önemli rol oynayacak bir turizm hareketidir. Lütfi Kırdar
Spor Salonunun kongre merkezi haline dönüştürülmesi
ve Habitat Kongresinin burada başarıyla yapılmasının
dünyaya verdiği mesaj, önümüzdeki yıllarda,
Türkiye kongre turizmi açısından büyük
önem arz edecektir.

Bu konuda, Sayın Bakana bir burukluğumu söylemek
isterim, kendisinin kusurlu olduğunu düşünmüyorum:
Lütfi Kırdar Spor Salonunu Turizm Bakanlığı
yaptı; ihalesini biz yaptık, bitimini biz yaptık.
Sekizbuçuk ay gibi bir zaman içerisinde, Birleşmiş
Milletlerin 15 Martta teslim etme mecburiyeti koyduğu bir
zamanda, Lütfi Kırdar Spor Salonunu, 1,8 milyon dolar
 harcamak suretiyle Turizm Bakanlığı yaptı
ve süresinde teslim etti, Habitat Kongresi de başarıyla
yapıldı.

1996'nın 5 Eylülünde, o salonun bir açılış
töreni vardı. O açılış
törenine, o salonu yapan Bakan olarak bir davet bekledim
ve aradan geçen bir müddet sonra, Sayın Bakanın
benim için hazırladığı plaketi
odamda gördüm. Bakanlığı aradım
“efendim, sizi bulamadık; polislere sorduk, yoktunuz”
dediler. Halbuki, o tarihte hem Ankara'daydım hem de sekreterim
odasındaydı, bana ulaşılabilirdi. Bu
konuda Sayın Bakanın kusuru olmadığını
biliyorum; kendisi benim kardeşimdir ve bu konudaki nezaketini
de biliyorum. Onun gönderdiği plaketi evimin en güzel
köşesinde saklıyorum. Bu konuyu Sayın
Bakanın bilgisine sunuyorum.

Sayın Bakana, turizmin çeşitlendirilmesi açısındanda
teşekkürlerimi sunuyorum. Gerçekten, 1995 yılında
başlattığımız ve Türk turizminin
geleceği açısından, bana göre çok
önemli olan inanç turizmi ve Karadeniz yaylalarının
turizme açılmasıyla ilgili hareketimize sahip
çıktığı için onu kutluyorum.
Gelecekte Türkiye'nin önünü açacak
projelerdir; ama, bir konuda, özellikle inanç turizmiyle
ilgili bir konudaki bir söyleyişin, bilemiyorum, pek
fazla söylenmediğini tespit etmiş durumdayım.


Değerli arkadaşlarım, inanç turizmimiz
beş senelik bir projedir. Bu proje, bu beş sene içinde,
Türkiye'de, İslamın, Museviliğin ve Hıristiyanlığın
bütün mukaddes topraklarının, mukaddes
eserlerinin turizm amacıyla gezilmesi projesidir ve başarılı
bir projedir. 1995 yılında Avrupa'dan getirttiğimiz
yüze yakın televizyoncu, köşe yazarı
ve turizm yazarını gezdirmiştik. O projenin,
bana göre çok önemli bir boyutu şudur:
2000 yılında, dünya Hıristiyan âlemi
için çok önemli olan İsa'nın
doğum yıldönümünün, Türkiye'de
de Efes'te, Meryem Ana'da, İznik'te kutlanması törenlerinin
Türk turizm potansiyeline büyük katkıda
bulunacağıdır. Ama, bu projenin takdiminde,
olayın bu boyutu, bilemiyorum hangi sebeple, pek söylenmiyor;
bu projenin en önemli kısmı odur ve bu projenin
hazırlanmasında Türk Diyanet İşleri
Başkanlığının, Vatikan'ın
ve diğer dinî kuruluşların da büyük
katkısı vardır. 

BAŞKAN - Sayın Gürpınar, 2,5  dakikanız
var. 

İRFAN GÜRPINAR (Devamla) - O zaman, bitirmeye çalışayım.

Değerli arkadaşlarım, asıl bir başka
konu; bizim 1995'te başlattığımız
“Dört Mevsim Oniki Ay Bütün Türkiye”
sloganı, son zamanlarda pek fazla söylenmez oldu.
Bana göre Türk turizminin içinde bulunduğu
konjonktürü en iyi tarif eden bir slogandır “Dört
Mevsim Oniki Ay Bütün Türkiye” sloganı.
Bu sebeple, biz, turizmimizi dört mevsim oniki aya yayarken,
özellikle, Akdeniz sahillerinin kış turizmi
açısından kullanılması projemizin
gündeme getirilmesini diliyorum. 

Değerli arkadaşlarım, Akdenizdeki oteller kışın
açılmaya hazır durumdadır. Bakın,
Bodrum'da Sea Garden, geçenlerde uluslararası bir
caz festivali yaptı, dünyadan ve Türkiye'den
birçok insan geldi. Önümüzde, 20 Aralık-5
Ocakta Avrupa'nın christmas tatili var. Önümüzdeki
Kurban ve Ramazan Bayramları kış mevsimine
gelmektedir. İç turizm açısından
çok önemlidir. Biz, bu bakımdan, Akdeniz sahillerinin
oniki ay çalışabilir hale gelmesiyle ilgili
çalışmaların devam etmesini diliyoruz.


Turizm açısından ikinci önemli konu,
turizmimizin toplam kaliteye kavuşturulmasıdır.
Bu nedenle, az önce konuşmacıların bahsettiği
havaalanlarının, karayollarının önemli
şekilde düzeltilmesi gerekmektedir.  

Değerli arkadaşlarım, karayolları ile
ilgili konuda bir tehlikeyi Yüce Meclisin bilgisine sunmak
isterim. Geçen yıl, Türkiye'de, trafik kazalarında
turistlerden 34 kişi vefat etmişti. Uluslararası
Tur Operatörleri Federasyonu (IFTO) bu konuda Türkiye'ye
ikaz göndermeye başlamıştı. Bu
sene rakamları tam tespit edemedim; ama, karayollarındaki
kazalar sebebiyle ölen turist sayısının
50'nin üzerinde olduğunu düşünüyorum.
Önümüzdeki günlerde IFTO'nun bu konuyu değerlendireceğini...

(Mikrofon otomatik cihaz tarafından kapatıldı.)

BAŞKAN - Sayın Gürpınar, süreniz
bitti; son 1 dakika eksüre veriyorum ve uzatımayacağım.

İRFAN GÜRPINAR (Devamla) -Niye öyle?

BAŞKAN - Herkese öyle yaptık. Arkadaşınıza
demin 2 dakika eksüre verdim, efendim rica ediyorum.

Buyurun.

İRFAN GÜRPINAR (Devamla) - Çok sorun var. Yasal
düzenlemelerle ilgili konuda bir şey söylemek
istiyorum: Turizmde yasal düzenlemeler yapılması
gerekir. Özellikle Otelciler Birliği yasasının
çıkması lazımdır. Bu konuda,
geçen dönem, bu yasayı, biz, kanun hükmünde
kararname şeklinde hazırladık; 11 tane kararnamenin
-Avrupa Birliğine uyum yasaları- içine soktuk.
Bu kararnamelerden 10 tanesi yayımlandı; bir tek
Otelciler Birliğiyle ilgili kararname yayımlanmadı.
Niye yayımlanmadı; Yalım Erez, o zamanlar
Türkiye Odalar Birliği Başkanıydı,
kararnameyi engelledi. Bu kanunun bir an önce çıkması
gerekir Sayın Bakan. Bu konuda, Meclis engeli önemli
değil, ama, Yalım Erez engelini nasıl aşacağınızı
bilemiyorum.

BİLTEKİN ÖZDEMİR (Samsun) - Yalım
Erez, bizim sanayi projelerimizi de engelledi. 

İRFAN GÜRPINAR (Devamla) - Evet.

Değerli arkadaşlarım...

BAŞKAN - Teşekkür ederim Sayın Gürpınar.
Tamam.

İRFAN GÜRPINAR (Devamla) - Selamlayayım efendim...

BAŞKAN - Hayır efendim...

İRFAN GÜRPINAR (Devamla) - Müsaade edin selamlayayım
efendim.

BAŞKAN - Gerek yok.

İRFAN GÜRPINAR (Devamla) - Olur mu efendim.

BAŞKAN - Efendim süre vermiyorum.

İRFAN GÜRPINAR (Devamla) - Efendim saygı sunayım...
Olur mu?..

BAŞKAN - Hayır efendim, süre vermiyorum. Buyurun...
Rica ediyorum...

İSMET ÖNDER KIRLI (Balıkesir) - Saygılarını
sunsun efendim.

BAŞKAN -Efendim, ben, 2 dakika fazla süre verdim. (CHP
sıralarından alkışlar [!])

Arkadaşlar, bakın, burada her gün 30 arkadaşımız
konuşuyor; herkese 2-3 dakika eksüre verirsek nasıl
olur... Rica ediyorum...

İRFAN GÜRPINAR (Devamla) - Saygı sunalım
Sayın Başkan.

BAŞKAN - Efendim, saygınızı sundunuz.
Rica ediyorum...

İRFAN GÜRPINAR (Devamla) - Sayın Başkan,
az önceki konuşmacıya, Refah Partililere verdiniz,
Doğru Yolculara verdiniz...

BAŞKAN - Size de 3 dakika verdim efendim.

İRFAN GÜRPINAR (Devamla) - Vermediniz efendim; 1 dakika
uzattınız.

BAŞKAN - Efendim, Sayın Kırlı'ya ikibuçuk
dakika verdim. Buyurun... Rica ediyorum, buyurun oturun.

İRFAN GÜRPINAR (Devamla) - Yüce Meclisi saygıyla
selamlıyorum. (CHP sıralarından alkışlar)

BAŞKAN - Teşekkür ederim. Sağ olun.

Sayın milletvekilleri, yedinci turda, bütçe
üzerinde gruplar adına yapılan konuşmalar
da bitmiştir, soru sorma işlemi de bitmiştir.

Şimdi, şahsı adına, bütçenin
lehinde, Gaziantep Milletvekili Mehmet Bedri İncetahtacı'ya
söz veriyorum; buyurun. (RP sıralarından alkışlar)


Süreniz 10 dakika. Rica ediyorum, süreye riayet edin
efendim.

MEHMET BEDRİ İNCETAHTACI (Gaziantep) - Sayın
Başkan, sayın milletvekilleri; hepinizi saygıyla
selamlıyorum. Üzerinde konuştuğumuz Millî
Savunma Bakanlığı ve Turizm Bakanlığı
bütçeleri nedeniyle, lehte, söz almış
bulunmaktayım. 

Öncelikle, bir evvelki oturumda Refah Partisi Grubu ve parti
milletvekilleri hakkında bazı hususları dile
getiren, Cumhuriyet Halk Partisi Grubu adına konuşan
Sayın İsmet Önder Kırlı'nın
sözlerine değinmeyi bir vazife addediyorum...

İRFAN GÜRPINAR (Kırklareli) - Turizm Bakanlığı
bütçesiyle ne ilgisi var?

BAŞKAN - Efendim, rica ediyorum, sataşmaya yer vermemek
üzere...

MEHMET BEDRİ İNCETAHTACI (Devamla) - Hayır
efendim.  

BAŞKAN - Rica ediyorum... 

Buyurun. 

MEHMET BEDRİ İNCETAHTACI (Devamla) - Öncelikle
şunu belirtmek istiyorum: Tutanaklardan, Sayın Kırlı'nın
ifade ettiklerini okudum. Ben, bir üzüntümü
ifade etmek istiyorum: Ülkemizdeki insanların inançları
bellidir. Bu inanaçlar, sizin hakaret ettiğiniz yüce
prensiplerden kaynaklanmaktadır. (DSP ve CHP sıralarından
gürültüler)

NİHAT MATKAP (Hatay) - Neye hakaret ediyoruz?..

MEHMET BEDRİ İNCETAHTACI (Devamla) - Elinize geçen
her fırsatta “şeriat” kelimesine hücum
ediyorsunuz. Bu, çok üzülerek söylüyorum
ki, bilgisizlikten kaynaklanmaktadır. 

AHMET KÜÇÜK (Çanakkale) - Genel Kurula
dönsün Sayın Başkan. 

MEHMET BEDRİ İNCETAHTACI (Devamla) - Ben nereye
döneceğimi biliyorum. Lütfen, dinleyiniz. 

İslam Dini ve şeriat birbirinden ayrılmaz
iki kavramdır. 

BAŞKAN - Sayın İncetahtacı, İktidar
Partisi milletvekilisiniz. Sataşmaya meydan verecek şekilde...


MEHMET BEDRİ İNCETAHTACI (Devamla) - Ben bilgi veriyorum.


BAŞKAN - Efendim, şimdi “hakaret ettiğiniz
yüce prensiplerdir” dediniz. Olur mu yani?!. Dine, kim
hakaret ediyor... Rica ediyorum....

MEHMET BEDRİ İNCETAHTACI (Devamla) - Hayır,
ben bilgi veriyorum. 

BAŞKAN - Bakın, siz İktidar mensubu olarak
eğer bu bütçenin çıkmasını
istiyorsanız...

MEHMET BEDRİ İNCETAHTACI (Devamla) - İstiyoruz
 tabiî...

BAŞKAN - ...sabır göstermek suretiyle, bunun
çıkmasına gayret edeceksiniz. Yoksa, siz
çıkıp da millete sataşırsanız,
biz bu büçeyi nasıl çıkarırız.


MEHMET BEDRİ İNCETAHTACI (Devamla) -  Ben sataşmıyorum...
(CHP sıralarından gürültüler) 

ALGAN HACALOĞLU (İstanbul) - Yani, siz istiyorsunuz
diye şeriat mı gelecek?.. 

BAŞKAN - Efendim, rica ediyorum...  Bir dakika... Bir dakika...
Ben cevap verdim Başkan olarak. 

MEHMET BEDRİ İNCETAHTACI (Devamla) - Bu millet neyi
istiyorsa, o gelecek. 

ALGAN HACALOĞLU (İstanbul) - Getir bakalım da
görelim...

MEHMET BEDRİ İNCETAHTACI (Devamla) - Bu millet neyi
istiyorsa o gelecek... 

ALGAN HACALOĞLU (İstanbul) - Sen millet misin?!. 

NİHAT MATKAP (Hatay) - O zaman dağa çıksana...

BAŞKAN - Efendim, rica ediyorum... Arkadaşlar, rica
ediyorum... 

MEHMET BEDRİ İNCETAHTACI (Devamla) - Bu millet,
Türkiye'deki millet neyi istiyorsa o olacak. 

BAŞKAN - Sayın İncetahtacı, rica ediyorum,
bütçeyle ilgili konuşun...

ALGAN HACALOĞLU (İstanbul) - Millet adına nasıl
böyle konuşuyorsun?  Milletvekili olarak yemin etmedin
mi?!.

NİHAT MATKAP (Hatay) - Hani Anayasaya sadık kalacaktın...

MEHMET BEDRİ İNCETAHTACI (Devamla) - Ben, milleti
kastediyorum. 

BAŞKAN - Efendim, bütçenin üzerinde konuşun.
Rica ediyorum... 

Arkadaşlar, rica ediyorum... Rica ediyorum... 

MEHMET BEDRİ İNCETAHTACI (Devamla) - Sayın
Başkan, sayın milletvekilleri; 1996 senesinin...


HALİL İBRAHİM ÖZSOY (Afyon) - Hakaret
etmekle meşhur olunmuyor... 

MEHMET BEDRİ İNCETAHTACI (Devamla) - Ben kimseye
hakaret etmiyorum efendim. 

MUSTAFA GÜVEN KARAHAN (Balıkesir) - Niye öyle
söylüyorsun o zaman?..

MEHMET BEDRİ İNCETAHTACI (Devamla) - Parlamentoda
konuşuyorum. Oy aldığım milletimin duygularını
ve mensubu olduğum partinin düşüncelerini
dile getiriyorum. Herkesten, bizim yaptığımız
gibi saygı bekliyorum. 

Bu milletin... 

ALGAN HACALOĞLU (İstanbul) - Sizden başka Müslüman
yok mu?

MEHMET BEDRİ İNCETAHTACI (Devamla) - Bu milletin...
(CHP sıralarından gürültüler) 

Sayın Başkan, lütfen, konuşamıyorum.

BAŞKAN - Rica ediyorum... Sayın Hacaloğlu, çok
müdahale ediyorsunuz. Rica ediyorum efendim. 

Sayın hatip, siz devam edin. 

MEHMET BEDRİ İNCETAHTACI (Devamla) - Bu milletin
bağrından çıkan Türk Ordusunun,
milletin bütün fertlerinin gönlünde, kalbinde
çok değerli yeri vardır. Birtakım istismarcıların
sözleriyle, milletin inancıyla Ordunun yapısı
arasında bir farklılık meydana getirmeye
veya böyle bir düşünce içerisinde
olmaya kimsenin hakkı yoktur. Türkiye'nin her şeyden
evvel barışa ve istikrara ihtiyacı vardır.
(RP sıralarından alkışlar) Ama, birtakım
realiteler vardır; buna da hepimizin dikkat etmesi lazım.
Bu realiteler, Türkiye'nin içinde bulunduğu tarihî
ve siyasî konjonktürün getirdiği noktadır
ve milletin asıl inancıdır; buna, lütfen,
hepimiz dikkat edelim.

Sayın Başkan, sayın milletvekilleri; Turizm
Bakanlığı üzerinde de birkaç kelime
söylemek istiyorum. Öncelikle, şu prensibi hepimizin
hedef alması lazım: Herhangi bir insan veya grup
kendi hedefini kendisi belirlemezse; birileri, kendi adına
hedefleri belirlerse, o belirlenen hedef, o insanın değil,
hedefi belirleyenin olur. Üzülerek görüyoruz
ki, Türkiye'deki turizm anlayışı, çok
uzun yıllardan beri, Türkiye'ye özgü nitelikleri
dışlayan ve âdeta onu, diğer başka
ülkelerin turizm anlayışını kopye
etmeye mecbur bırakan bir anlayış içerisindeydi;
ama, geçen 53 üncü Hükümet döneminde
Sayın Işılay Saygın Hanımefendinin
başlatmış olduğu değerli turizm çalışmalarından
sonra ve bugün, 54 üncü Hükümetin Değerli
Bakanının da, çalışmaları
belli bir ölçü içerisinde devam ettirme
gayretlerinden sonra, Türkiye'nin kendine özgü
bir turizm anlayışına sahip olma noktasında
ilerleme gösterdiğini sevinerek görüyoruz.

Anavatan Partisi-Doğru Yol Partisinin kurduğu 53 üncü
Hükümetin yaptığı çok hayırlı
bir hizmet vardır. O da, Konut Fonunun kaldırılmasıdır.
Gerçekten, turizmin önünde, milletin seyahat
özgürlüğünün önünde çok
büyük bir engel teşkil eden Konut Fonunun kaldırılmasından
dolayı, burada, 53 üncü Hükümetin o
dönemki bakanlarına teşekkürlerimi arz
ediyorum. Bu, çok önemli bir meseledir. Uzun bir dönemden
beri milletimizin seyahat özgürlüğünün
önünde ciddî bir engel teşkil eden 100 dolarlık
Konut Fonunun kaldırılması, hayırlı
bir çalışma olmuştur; ancak, bizim,
bu çalışmanın devamında görmek
istediğimiz bazı özellikler daha vardır;
bunlardan birincisi şudur: Bizler, esas itibariyle, özgürlüğümüze
çok fazla düşkün bir milletiz. Özgürlüğümüzün,
herhangi bir taraftan gelen herhangi bir baskıyla sınırlandırılmasını
kabul etmeyiz. Bu sınırlandırmaların
birisi de seyahat özgürlüğüdür. Turizm
Bakanlığımızın bu şekilde,
hayırlı çalışmalarla  bu özgürlüğün
önünü açmasını sevinerek görüyoruz;
ancak, temennimiz, ülkemizdeki insanların inanç
olarak yaptıkları umre ve hac seyahatlerinde de,
Turizm Bakanlığımızın, var olduğuna
inandığım iyi niyetini bundan sonra da göstermeye
devam etmesidir. 

Türkiye'nin kendine has bir turizm anlayışı
olmalıdır dedim; bunun üzerinde de birkaç
kelimeyle durmak istiyorum. Turizmdeki asıl gaye, hem maddî
kazançtır hem de ülkemizi yeryüzüne
tanıtmaktır; ama, dışarıdan
gelen herhangi bir turist, Türkiye'ye geldiği zaman,
Türkiye'nin yerinde kendi ülkesinin bir kopyasını,
kendi ülkesinde bulunan özelliklerin bir benzerini görürse,
o benzerden haz almaz; o benzeri de, gidip, kendi ülkesinde
tanıtıcı olarak, diğer insanları
teşvik edici olarak anlatmaz. Dolayısıyla,
Türkiye, kendine özgü şartları, kendine
özgü özellikleri ihtiva etmeli ve bunu bütün
dünyaya arz etmelidir. Bundan dolayı, ülkemizde
ne varsa, bütün çeşitlilikleriyle,  mozaiğin
bütün  ayrıntısına kadar muhafaza
edilmeli ve bunlar, turizmimizin, Türkiye'yi tanıtıcı
önemli birer vasfı olarak yeryüzüne tanıtılmalıdır.


Bakınız, geçen dönemde başlayan
bir çalışma da kumarla ilgili  bir çalışmaydı.
Türkiye'yi bir kumar cenneti haline getirerek turizmimizi
destekleyemeyiz. Kumar oynamak isteyenlerin gidecekleri yer yüzünde
bazı adresler vardır. Mesela; Los Angeles önemli
bir kumar merkezidir. Dünyanın herhangi bir yerinde,
kumar oynamak isteyen bir insan, o merkezlere gitmeyi aklına
getirebilmelidir; ama, Türkiye'yi aklına getirmemelidir.
Türkiye, çok daha başka özellikleriyle
insanların aklında kendini hatırlatabilme
imkânını elde etmelidir. Bu bakımdan
çok zengin bir tarihe, çok zengin nitelikleri olan
bir coğrafyaya sahibiz. Ben, temenni ediyorum ki -biraz evvel
konuşan Cumhuriyet Halk Partili hatibin de ifade ettikler
gibi- birçok medeniyetin içerisinde barındığı
bu Anadolu topraklarında, bütün medeniyetlerin
özelliklerini, bozmadan dünyaya arz etmeliyiz. 

Elbette, burada egemen olan, hâkim olan, en fazla halkımızın
ve milletimizin takip ettiği inancımızın
özellikleri  insanlara anlatılmalı ve yine
tarihe karışmış; fakat, hâlâ
uygarlıklarının izlerini taşıdığımız
bu topraklarda bulunan medeniyetler de insanlara tanıtılmalıdır.

Elbette, önemli kentlerimizde; turizmin çok canlı
olduğu İstanbul, İzmir, Antalya gibi merkezlerimizde,
yabancı turistlerin aradıkları özellikleri,
aradıkları vasıfları onlara vermeliyiz.

BAŞKAN - Sayın İncetahtacı 1 dakikanız
var.

MEHMET BEDRİ İNCETAHTACI (Devamla) - Peki efendim.

Ancak, bu vasıflar, hiçbir zaman onların
kafasında uyanan, kendi medeniyetlerinin vasıfları
olmamalı, dünyanın üzerinde ittifak ettiği
vasıflarla beraber, Türkiye'nin kendine has vasıfları
olarak takdim edilmelidir. 

Ben, bu çalışmalarla -milletimizin gayretleriyle-
turizmimizin, biraz evvel hedeflenen 9 milyon turistin gelişine
imkân tanıyacağına inanıyorum ve
bu bütçenin hayırlara vesile olmasını
temenni ediyor; hepinize saygılar sunuyorum. (RP sıralarından
alkışlar)

BAŞKAN - Teşekkür ederim Sayın İncetahtacı.


III. - SATAŞMALARA İLİŞKİN KONUŞMALAR

1. - İçel Milletvekili Oya Araslı'nın,
Gaziantep Milletvekili Mehmet Bedri İncetahtacı'nın
Grubuna sataşması nedeniyle konuşması

YUSUF ÖZTOP (Antalya) - Sayın Başkan, izin verirseniz
bir beyanda bulunacağım.

BAŞKAN - Efendim, Grup Başkanvekiliniz bir kâğıt
göndermiş_

YUSUF ÖZTOP (Antalya) - Sayın Başkan, izin verir
misiniz...

BAŞKAN - Bir dakika...

Cumhuriyet Halk Partisi Grubu Başkanvekili Sayın
Oya Araslı, gönderdiği bir pusulada “Refah
Partisi adına sözcülük yapan sayın
milletvekilinin, CHP Grubuna sataşma niteliği taşıyan
sözleri üzerine, Türkiye Büyük Millet
Meclisi İçtüzüğü gereğince
söz hakkı talebimiz vardır” diyor.

Hangi konuda; yerinizden bir açıklama yapar mısınız
Sayın Araslı.

YUSUF ÖZTOP (Antalya) - Hakaret etti_

OYA ARASLI (İçel) - Efendim, Sayın Cumhuriyet
Halk Partisi Grubu adına sözcülük yapan
arkadaşımızın, sözlerinde ifade
ettiği konular hakkında_

BAŞKAN - Konular da_ Nedir onu söyleyin.

OYA ARASLI (İçel) - Tamamen çarpıtıcı
nitelikte_

BAŞKAN - Hangi cümleyi çarpıttı,
onu söyler misiniz.

OYA ARASLI (İçel) - Dine düşmanlık
yapıldığını söyledi.

BAŞKAN - Sayın Araslı, 2 dakika açıklama
yapacaksınız; fazla süre vermiyorum. 

Yeni bir sataşmaya meydan vermemek üzere; buyurun efendim.(CHP
sıralarından alkışlar)

İBRAHİM HALİL ÇELİK (Şanlıurfa)
- CHP dindar parti; onu mu anlatacak?!.

OYA ARASLI (İçel) - Sayın Başkan, değerli
milletvekilleri; biraz önce, burada, Refah Partisi adına,
Refah Partisinin... (RP sıralarından “şahsı
adına” sesleri)

SALİH KAPUSUZ (Kayseri) - Grup adına değil,
şahsı adına...

BAŞKAN - Efendim, şahsı adına konuşuyordu,
Refah Partisi adına değil.

OYA ARASLI (Devamla) - Şahsı adına konuşma
yapan değerli milletvekili; Cumhuriyet Halk Partisinin, Millî
Savunma Bakanlığı bütçesinde sözcülüğünü
yapan ve Cumhuriyet Halk Partisinin görüşlerini
anlatan Sayın Önder Kırlı'nın,
din düşmanlığı yaptığı
mealinde birtakım sözler sarf etmiştir. Cumhuriyet
Halk Partisi, din düşmanı bir parti değildir.

İBRAHİM HALİL ÇELİK (Şanlıurfa)
- Allah Allah!..

OYA ARASLI (Devamla) - Burada sarf edilen sözler de, din
düşmanlığını ifade eden sözler
değildir. (RP sıralarından alkışlar
[!])

Biz, kimsenin diniyle meşgul değiliz. Bizim asıl
karşı olduğumuz, şu kürsüde,
dinin siyasete alet edilmesidir. Bunu, fevkalade çirkin
bir girişim olarak görüyoruz. (CHP sıralarından
alkışlar)

Şu Yüce Meclisin çatısı altında,
hepimiz, laik, demokratik Cumhuriyet ilkelerine, Atatürk
ilkelerine bağlı kalmak üzere yemin ettik; bu
arkadaşınıza, bu yeminini hatırlatırım.


Bu arkadaşımız, burada dile getirdiği
birtakım sözleri, millet adına dile getirdiğini
söylemiş ve millet böyle istiyor diye, bir dinî
düzen taraftarlığını yapmıştır.
Millet adına bu tür sözler söyleme hakkı
yoktur. 

MEHMET BEDRİ İNCETAHTACI (Gaziantep) - Niye yok?!.

OYA ARASLI (Devamla) - Milletin kendi oylarıyla kabul etmiş
olduğu Anayasa, yüzde 99 oranında kabul görerek
yürürlüğe girmiş olan Anayasa, halen
yürürlüktedir. Ona uymak borcu, hepimizindir. Arkadaşlarımıza
bu görevi hatırlatıyorum ve sormak istiyorum;
eğer bu arkadaşımızın bu sözlerini
bağrına basanlar varsa bu çatının
altında, dinî devlet düzeni mi gelsin istiyorlar;
bunu açıkça ortaya koysunlar ve kimin bu
çatı altında ve bu Türkiye'de, neyi
savunduğunu hepimiz bilelim. Kimin, hakkı olan neyi
savunduğunu; kimin, hakkı olmayan neyi savunduğunu
bilelim. Arkadaşlar, laikliğin anlamını
hepimizin bilmesi lazım.

İBRAHİM HALİL ÇELİK (Şanlıurfa)
- Dinsizlik olarak tarif ediyorsunuz?!.

OYA ARASLI (Devamla) - Laiklik, dinsizlik olarak tarif edilmemiştir;
dinsizlik değildir.

(Mikrofon otomatik cihaz tarafından kapatıldı)

SALİH KAPUSUZ (Kayseri) - Sayın Başkan...
Sayın Başkan...

BAŞKAN - Sayın Araslı, tamam efendim... Açıklama
yaptınız...

OYA ARASLI (Devamla) - Laiklik, herkese din özgürlüğü
vermek demektir; çarpıtmayın.

BAŞKAN - Açıklama yaptınız efendim...

OYA ARASLI (Devamla) - Laikliğin ilanının üzerinden...


BAŞKAN - Açıklama yaptınız Sayın
Araslı. (RP sıralarından gürültüler)

OYA ARASLI (Devamla) - ...bu kadar yıl geçmişken...


BAŞKAN - Sayın Araslı, açıklama
yaptınız efendim..

OYA ARASLI (Devamla) - ...bunu bilmemek... 

BAŞKAN - Sayın Araslı, efendim, zamanınız
bitti. (RP sıralarından sıra kapaklarına
vurmalar, gürültüler)

Sayın Araslı buyurun... (RP sıralarından
sıra kapaklarına vurmalar, gürültüler)

OYA ARASLI (Devamla) - Sayın Başkan...

BAŞKAN - Sayın Araslı... Lütfen... Süreniz
bitti... Buyurun inin... Böyle herkes kürsüye gelip
de, burada...

OYA ARASLI (Devamla) - İniyorum efendim. (CHP sıralarından
alkışlar)

BAŞKAN - Ama, inin... Rica ediyorum canım... 

OYA ARASLI (İçel) - Sataşmayı o yaptı.


2. - Kayseri Milletvekili Salih Kapusuz'un, İçel
Milletvekili Oya Araslı'nın, Grubuna sataşması
nedeniyle konuşması 

SALİH KAPUSUZ (Kayseri) - Sayın Başkan...

BAŞKAN - Efendim?..

SALİH KAPUSUZ (Kayseri) - Sataşmadan dolayı
söz istiyorum.

BAŞKAN - Hangi konuda sataştı efendim?

SALİH KAPUSUZ (Kayseri) - Efendim, Refah Partisi Grubuyla
ilgili...

BAŞKAN - Ne dedi?

SALİH KAPUSUZ (Kayseri) - Görüşleriyle
ilgili... (RP sıralarından gürültüler)

BAŞKAN - Bir dakika efendim... Ne dedi?..

SALİH KAPUSUZ (Kayseri) - Sayın konuşmacı,
hiç alakası olmayan...

BAŞKAN - Sayın Kapusuz, şimdi...

SALİH KAPUSUZ (Kayseri) - Arz edeceğim efendim...

Hiç alakası olmayan, itham edici sözlerde bulundular.
Laiklik anlayışımız konusundan tutun
da bizim millete din konusundaki yaklaşımımızı
istismar meselesi gibi birtakım ithamlara varıncaya
kadar çeşitli ithamlarda bulundular.

BAŞKAN - Efendim, şimdi... Bakın, Sayın
Kapusuz... 

SALİH KAPUSUZ (Kayseri) - İtham ettiler...

BAŞKAN - Hayır... Bir dakika efendim... Bir dakika...
Rica ediyorum...

Şimdi, burada, eğer, biriniz çıkar ötekine
sataşırsa...

SALİH KAPUSUZ (Kayseri) - Bizi alakadar etmez.

BAŞKAN - Öteki çıkıp size sataşırsa
burada... Bakın... 

Şimdi, efendim, Refah Partisinin...

MEHMET BEDRİ İNCETAHTACI (Gaziantep - Söz verdin
Sayın Başkan; niye söz verdin ona?..

MEHMET ALTAN KARAPAŞAOĞLU (Bursa) - Oraya söz verdiniz,
buraya da söz veri...

MEHMET BEDRİ İNCETAHTACI (Gaziantep) - Buraya da
söz verin...

NİHAT MATKAP (Hatay) - Kendileri sataştı.

SALİH KAPUSUZ (Kayseri) - Sayın Başkan, ben
söz istiyorum.

BAŞKAN - Bir dakika efendim... Bir dakika... Tutanağı
getireyim, size söz vereceğim.

SALİH KAPUSUZ (Kayseri) - Sayın Başkan...

AHMET DOĞAN (Adıyaman) - Hayır... Hayır...


ALİ OĞUZ (İstanbul) - Niye söz verdiniz
ona?.

BAŞKAN - Ben öyle bir algılamada bulunmadım...

SALİH KAPUSUZ (Kayseri) - Sayın Başkan...

BAŞKAN - Bir dakika efendim... Oturur musunuz...

Şimdi, Sayın Kapusuz, bakın, sizin milletvekili
arkadaşınız dedi ki “sizin hakaret ettiğiniz
yüce prensipler...” Yani...

NİHAT MATKAP (Hatay) - Dinî prensipler...

BAŞKAN - ... “dinî prensipler” dedi; bu
sataşma değil midir?

İBRAHİM HALİL ÇELİK (Şanlıurfa)
- Evet “dinî prensipler” denildi...

BAŞKAN - Efendim, ama, arkadaş da dedi ki; biz dine
hakaret etmiyoruz.

AYDIN TÜMEN (Ankara) - Bütçenin geçmesini
istiyorlar mı istemiyorlar mı?..

ALİ OĞUZ (İstanbul) - Ne alakası var...

MEHMET BEDRİ İNCE TAHTACI (Gaziantep) - Dediler...

BAŞKAN - Ee, tamam... Yani, bakın... Bir dakika...

SALİH KAPUSUZ (Kayseri) - Efendim... Efendim...

BAŞKAN - Peki, Sayın Kapusuz; size de 2 dakika süre
veriyorum. Ama bakın, 2 dakika.. (RP sıralarından
“Bravo” sesleri, alkışlar)

ALİ OĞUZ (İstanbul) - Tamam... Tamam... Bak,
oldu şimdi.

BAŞKAN - Sayın Kapusuz, 2 dakikadan fazla süre
vermiyorum ve yalnızca sataşma konusunda...

SALİH KAPUSUZ (Kayseri) - Sayın Başkan, değerli
milletvekili arkadaşlarımız; hepinizi saygıyla
selamlıyorum.

Biz, bütçe görüşmeleri sırasında,
arkadaşlarımızın, elbette, bu kürsüden
görüşlerini ifade etmelerinden kati surette -ister
bu oturumda olsun ister başka çalışma
süresi içerisinde olsun- rahatsızlık
duymuyoruz. Bizim rahatsızlık duyduğumuz bir
husus var: Hiç kimsenin görüşünden
rahatsızlık duymadığımız
için, hakaret etme hakkını da görmüyoruz
kimsede. (RP sıralarından “Bravo” sesleri,
alkışlar) 

Sizin, bugüne kadar, uygulamalarınız, iktidarlarınız
dönemindeki bütün yaptıklarınız
milletimiz nezdinde bilinmektedir. Biz de, bugün Hükümetteyiz,
ne yaptığımız orta yerdedir; ancak, bakınız,
sayın sözcünün burada konuştuğu
bütün ifadeler, açık ve net olarak zabıtlara
geçmiştir. Ben, bunu uzun uzun da konuşmak
istemiyorum, Sayın Kırlı'yı da burada
rencide etmek istemiyorum; ancak, bir başka husus daha var
ki, onlar da bizi rencide etme konusunda azamî dikkat göstermemeliler.

Arkadaşımız, şahsı adına
konuşmuştur. Bu kürsü, hür kürsüdür;
kabul edersiniz veyahut da etmezsiniz; ama, siz, bu arkadaşımın
görüşüne istinaden söz alıp da,
bir grubu itham edemezsiniz. (RP sıralarından “Bravo”
sesleri, alkışlar) 

YUSUF ÖZTOP (Antalya) - Nereden çıkarıyorsun
bunları...

SALİH KAPUSUZ (Devamla) - Ben, havayı daha fazla
gerginleştirmek istemiyorum; ancak, unutulmasın ki,
elbette, laiklik dinsizlik değildir; ama, siz, laikliğin
arkasına sığınarak, bu milletin inancına
hakaret edemezsiniz. (RP sıralarından “Bravo”
sesleri, alkışlar; CHP sıralarından
sıra kapaklarına vurmalar, gürültüler)


YUSUF ÖZTOP (Antalya) - Laikliği sizden mi öğreneceğiz...


SALİH KAPUSUZ (Devamla) - Evet, açık ve net
söylüyorum...(CHP sıralarından gürültüler,
sıra kapaklarına vurmalar)

Değerli arkadaşlar, benim arz etmek istediğim husus
şudur...  Bizim...

(Mikrofon otomatik cihaz tarafından kapatıldı)

BAŞKAN - Sayın Kapusuz, size 2 dakika süre verdim
ve süreniz bitti. Lütfen... İner misiniz... 


SALİH KAPUSUZ (Kayseri) - Saygılar sunuyorum Sayın
Başkan.(RP sıralarından “Bravo”
sesleri, alkışlar) 

Sayın arkadaşlar, kimse, kimsenin inancına...
Bu işi, burada kesiyorum.  

OYA ARASLI (İçel) - Sayın Başkan, bir
dakika... Lütfen... Söz istiyorum. 

BAŞKAN - Hayır vermiyorum... (CHP sıralarından
gürültüler)

YUSUF ÖZTOP (Antalya) - Hakarette bulunuyor Sayın
Başkan; söz verin...

OYA ARASLI (İçel) - O zaman tutumunuz hakkında
söz istiyorum.

BAŞKAN - Yerinizden bir cümle söylebilirsiniz.


OYA ARASLI (İçel) - Sayın Başkan, ben,
sözlerimi, Refah Partisine yönelterek söylemedim.
Benden önce söz almış olan sözcüye
yönelttim. (RP sıralarından gürültüler)


Eğer, onun laik düzeni anlamayışı
hakkındaki sözlerini, Refah Partisi Grubu kabul ediyorsa
ve bizim sözlerimizi kullanarak konuşuyorlarsa, o zaman
Refah Partisinin tutumu hakkında da konuşalım.
(RP sıralarından gürültüler)

BAŞKAN - Teşekkür ederim, açıklamanızı
yaptınız; mesele kapanmıştır.
(CHP sıralarından gürültüler) 

OYA ARASLI (İçel) - Mesele nasıl kapanıyor
efendim?! Refah Partisine yönelttiğimiz bir şey
yokken, onlara nasıl söz veriyorsunuz!

BAŞKAN - Tamam efendim... (CHP sıralarından
gürültüler)  Bir dakikanızı rica
ediyorum....

Sayın arkadaşlarımız, burada, bir konuyu
müzakere ediyoruz. Bu müzakerede, çok olgun,
birbirimize karşı saygılı ve düşünceli
hareket etmek zorundayız. Eğer, böyle, karşılıklı
olarak birbirimize söz atarsak, bu iş bitmez; ama,
 isterseniz, bir gün, özel olarak, Hükümet,
sayın Refah Partili bakan arkadaşlarımız,
laiklik konusunda gündemdışı bir konuşma
yaparlar, bütün partiler de, laiklik konusundaki düşüncelerini
söylerler; ama, bu, bütçe meselesidir. Rica ediyorum!...(RP
sıralarından alkışlar)

II. - KANUN TASARI VE TEKLİFLERİYLE KOMİSYONLARDAN


GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519; 1/282, 3/414; 1/283,
3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) (Devam)

A) MİLLÎ SAVUNMA BAKANLIĞI (Devam)

1.- Millî Savunma Bakanlığı 1997
Malî Yılı Bütçesi

2.- Millî Savunma Bakanlığı 1994
Malî Yılı Kesinhesabı

3.- Millî Savunma Bakanlığı 1995
Malî Yılı Kesinhesabı

B) TURİZM BAKANLIĞI (Devam)

1. - Turizm Bakanlığı 1997 Malî Yılı
Bütçesi

2. - Turizm Bakanlığı 1994 Malî Yılı
Kesinhesabı

3. - Turizm Bakanlığı 1995 Malî Yılı
Kesinhesabı  

BAŞKAN - Söz sırası, Sayın Hükümette;
buyurun efendim. (DYP ve RP sıralarından alkışlar)


Sayın Bakanım, süreniz 20 dakika, Hükümet
için de süreyi uzatmayacağım. 

MİLLİ SAVUNMA BAKANI TURHAN TAYAN (Bursa) - Sayın
Başkan, değerli milletvekilleri; Millî Savunma
Bakanlığı 1997 malî yılı
bütçesi üzerinde, benden evvel konuşan
değerli arkadaşlarımın beyanlarına,
eleştirilerine ve yol göskterici konuşmalarına
açıklık getirmek üzere söz almış
bulunuyorum; bu vesileyle Başkanlık Divanını,
Yüce Meclisin değerli üyelerini saygıyla
selamlıyorum; yine bu vesileyle, Türkiye Cumhuriyeti
Devletinin bekası için canını veren
tüm şehitlerimizi rahmetle anıyor, gazilerimize
acil şifalar diliyorum. 

Değerli arkadaşlarım, Millî Savunma Bakanlığı
bütçesi, Türkiye Büyük Millet Meclisine,
671 trilyon lira olarak önerilmiş -Plan ve Bütçe
Komisyonunda- Komisyonun değerli Başkanı ve üyelerinin
önemli katkı ve gayretleriyle 647 trilyon lira olarak
bağlanmış ve huzurunuza gelmiştir.

Öncelikle şunu ifade edeyim ki; Yüce Meclisin
tasvibine, onayına sunulan bu bütçenin, onayınızdan
sonra sarfı hususunda, Hükümet olarak, Bakanlık
olarak, ben ve mesai arkadaşlarım, her kuruşunun,
en büyük itinayı göstererek ve en büyük
titizlikle harcanacağından kimsenin şüphesi
olmasın. Bu konuda, Bakanlığımız,
milletin  ordusu için, Türk Silahlı Kuvvetleri
için yaptığı fedakârlığın
önemini ve anlamını idrak eden bir gayret içerisinde
olacaktır.

Değerli arkadaşlarım, bütçemiz geçen
yıla oranla yüzde 1,7'lik bir artışla,
genel bütçe içerisindeki oranını
yüzde 10,8'e çıkarmıştır.
Bu, büyük bir artıştır. Yüce
Milletimize, Yüce Parlamentomuza gerçekten şükran
borçluyuz.

Öncelikle, bütçemizin genelindeki yüzde
106'lık artış ve enflasyon çıkarıldıktan
sonra yüzde 40'lara varan reel artış, bizim
tekrar şükran ifadelerimize vesile olmaktadır.

Mevcut ekonomik ve sosyal konjonktür çerçevesinde
takip edilen politikalar, kalkınma planları, silahlı
kuvvetlerin ihtiyaçları, uluslararası politik
durum ve tehditler dikkate alınarak bütçe hazırlanmış
ve huzura gelmiştir.

Değerli arkadaşlarım, bu kısa zaman içerisinde,
son tehdit durumunu ve Türkiye'nin içinde bulunduğu
stratejik durumu uzun uzadıya anlatacak değilim; ancak,
şunu ifade edeyim ki, soğuk savaş sonrasında
ortaya çıkan iyimser tablo, gerçekten önemli
birtakım değişikliklere, ümit var birtakım
gelişmelere sahne olmuş; fakat, kısa zamanda
tüm ümitlerimizi, maalesef, kursağımızda
bırakmış; bizi, gerçekten üzücü,
karamsar birtakım yeni tablolarla başbaşa bırakmıştır.


Kafkaslarda gelişen üzücü olaylar, Ermenistan'ın
Azerbaycan'ı işgali, Bosna-Hersek'te Müslüman
Boşnak kişilerin büyük bir katliama maruz
kalması, Ortadoğu'da yeni bir ateşin yakılması
ve bütün bu şartlar içerisinde, Türkiye'yi,
tehdit planlamasını ve değerlendirmesini yeniden
yapmak gibi bir durumla başbaşa bırakmıştır.


Türkiye, eskiden de, soğuk savaş öncesinde
de stratejik bir konuma sahipti. Diyebilirim ki, soğuk savaş
sonrasında da, bu stratejik konumunu, artan bir değerde
korumaya devam etti. Bu şartlar altında, Türkiye
Cumhuriyeti Devleti, bu yeni dünya düzeni içerisinde
güçlü ve kuvvetli olmaya mecburdur. Türkiye
Cumhuriyeti Devleti, devlet olarak, millet olarak birlik ve beraberlik
içerisinde güçlü olmaya mecburdur, buna
ihtiyacı vardır. 

Yine, Türkiye Cumhuriyeti Devletinin Türk Silahlı
Kuvvetlerinin, modern araç ve gereçlere ihtiyacı,
güçlü olmaya olan ihtiyacı, moral gücüne
olan ihtiyacı inkâr götürmez bir gerçektir.
Türkiye'nin, Silahlı Kuvvetler ile bölgede önemli
bir caydırıcı güce ihtiyacı vardır,
güçlü olmaya ihtiyacı vardır, buna
mecburiyetimiz vardır. Bu, sadece Türkiye için
değil, bölge için; bölgenin huzur, istikrar
ve barışı için; dünya huzuru,
istikrarı ve barışı için; bölgede
güçlü, hür, demokrat, laik Türkiye
Cumhuriyeti Devletine ihtiyaç vardır. İşte
böyle bir devletin ordusunun da güçlü ve
kuvvetli olmaya mecburiyeti vardır, ihtiyacı vardır.
Büyük milletimiz, gerçekten, bu anlayış
içerisinde, Türk Silahlı Kuvvetlerimizin güçlü
olabilmesi için, her türlü fedakârlığa,
her devirde katlanmış ve katlanmaya da devam edecektir.
Yüce milletimize şükran borçluyuz.

Değerli arkadaşlarım, sözlerimin başında
ifade etmeye çalıştığım
gibi, bu konuları; yani, askerî politik durumu tehdit
değerlendirmesini bir yana bırakıyorum; esasen,
konuşan arkadaşlarımız, Türkiye
Büyük Millet Meclisinde grubu bulunan partilerimizin
sözcüleri, kişisel söz alan değerli arkadaşlarım,
hepsi, aşağı yukarı tehdit değerlendirmesi
konusunda görüş birliği içerisinde
oldular, hepsine müteşekkiriz. 

Yine, tüm konuşan arkadaşlarımızın,
Türkiye Cumhuriyeti ordusunun, milletimizin Ordusunun, Türk
Silahlı Kuvvetlerinin modern araç ve gereçlere
sahip olması gereğinde görüş birliği
içerisinde oldular, bize yürek verdiler, cesaret verdiler;
bundan dolayı da teşekkür ediyorum. 

Yine, değerli arkadaşlarımıza, Türkiye'nin,
milleti ve ülkesiyle bölünmez bütünlüğüne
olan sevgileri, saygıları, sempatileri ve bu konuya
olan inançları dolayısıyla Türk
Silahlı Kuvvetlerimizin içgüvenlik konusunda
verdiği büyük hizmeti, büyük gayreti,
çabayı ve hizmeti öven, değerlendiren konuşmalarından
dolayı kendilerine teşekkür ediyorum. Burada,
bütün grup sözcüleri, bu konuda Türk
Silahlı Kuvvetlerinin güzel, şerefli hizmetlerini
minnetle ve şükranla ifade ettiler; bundan dolayı
da arkadaşlarıma teşekkür ediyorum. 

Yine, değerli arkadaşlarım konuşmaları
sırasında, özellikle, savunma sanayii konusunda
görüş birliği içerisinde oldular. Bütün
partiler, Türk Silahlı Kuvvetlerinin güçlenebilmesi,
kuvvetlenebilmesi -özellikle son yıllarda azalan,
hatta tamamen biten dış yardımlar karşısında-
Türkiye Cumhuriyeti Devletinin kendi kaynaklarıyla,
kendi gücüyle ayakta kalabilmesi ve dışa
bağımlı olmadan, tedarikini -mümkün
mertebe- dahilden, içeriden yapabilmesi için; özellikle
savunma sanayii alanında, devletin, hükümetlerin
teşvikçi olması, destekçi olması
konusunda görüşlerini ifade ettiler. Gerçekten,
Hükümetimiz, bu konuda önemli bir gayretin ve hizmetin
içerisindedir. 

Göreve geldiğimiz günden bu yana, Başbakan
seviyesinde, savunma sanayii alanında dört toplantı
yaptık. Evet arkadaşlar, aşağı yukarı
her ay, savunma sanayii alanında, Hükümetimiz
-Sayın Başbakanın, Sayın Başbakan
Yardımcısının bulundukları
toplantılarda- çok geniş, çok kapsamlı,
önemli toplantılar yapmakta, bu konuda alınmış
ve alınması gereken kararlar ve çalışmalar
konusunda gayretlerini sürdürmektedir. Savunma sanayii
strateji planını yakında Bakanlar Kuruluna
getireceğiz ve Türkiye Büyük Millet Meclisine
de bu konuda bilgi sunulacaktır. Bu konuda tüm arkadaşlara
teşekkür ediyorum. 

Gerçekten, Hükümetimiz, savunma sanayiinin teşvikçisidir.
Özellikle yerli sanayi, savunma sanayii alanında yatırım
yapmak için idarî ve yasal tedbirlere başvurmaktadır.
Bu konuda, dışa dönük olacak, ihraç
kabiliyetini taşıyacak, rekabet gücü olacak
alanlarda teşvikimizi sürdürmeye kararlıyız.

Sayın Başkan, değerli arkadaşlarım;
 arkadaşlarımız, özellikle gazilerimizin,
sosyal ve ekonomik yönden desteklenmesi konusuna temas ettiler.
Şu ana kadar 1 000'e yakın gazimize iş bulmuş
durumdayız. Bu, hem yasal bir gerekliliktir, bir mecburiyettir
hem de bizim vicdanî bir sorumluluğumuzdur, borcumuzdur.
Bu konuda kararlıyız ve çok güzel bir
çalışma yapmaktayız. Bakanlıkta
kurduğumuz bilgi bankasıyla, bu konuda güzel bir
çalışmayı sürdürmekteyiz.


Yine, Sayın Cumhurbaşkanımızın
hafta içinde temelini attığı Türk
Silahlı Kuvvetleri Rehabilitasyon Merkezi, bugünkü
değerlerle, 2,8 trilyon liraya; ama,  içinin tefrişiyle,
modern alet ve edevatıyla da 5 trilyon liraya mal olacak
 modern, büyük, çok kombine bir rehabilitasyon
merkezi olacaktır. İlk bölümleri 1998
yılı sonunda hizmete girecek, tümüyle,
1999 yılı sonunda devreye girmiş olacaktır.

Burada, Türk Silahlı Kuvvetleri mensupları
-erinden orgeneraline kadar, hepsi- hizmet gereği muhtaç
oldukları rehabilitasyon hizmetlerini alacaklar ve rehabilite
edileceklerdir. Bu, gerçekten, Türk Silahlı
Kuvvetlerinin, modern akımları, modern araç
ve teknolojiyi takipteki esnekliği ve intibak kabiliyetinin
ve gazilerimize gösterdiği yakın ilginin bir ifadesidir.
Bu konuyu hatırlattıkları için arkadaşlarımıza
teşekkür ediyorum; gayretlerimiz devam etmektedir.

Yine, arkadaşlarımızın ortak temas
ettikleri bir nokta; Türk Silahlı Kuvvetleri mensuplarının
özlük haklarıdır.

Değerli arkadaşlarım, Türkiye Cumhuriyeti
Devletinin hizmetinde olan her memur bizim için muteberdir,
muhteremdir; hepsinin, sosyal ve ekonomik haklarını,
onların şartlarını iyileştirmek,
devletimizin, Hükümetimizin ve Yüce Meclisimizin
görevleri arasındadır.  

Hükümetimiz, bildiğiniz gibi, yakın bir zamanda,
Yüce Meclisin desteğiyle bir yetki yasası çıkarmıştır.
Bu yetki yasası gereğince, gerek 657 sayılı
 gerekse 926 sayılı kanuna göre çalışan
tüm memurların özlük haklarında bir
iyileştirme yapmak üzere çalışmalarını
had safhaya getirmiştir. Önümüzdeki üç
dört gün içerisinde -sanıyorum ayın
20'sine doğru- özellikle Bakanlığımız
personelinin, Türk Silahlı Kuvvetlerinin personelinin
özlük haklarında, devletimizin, milletimizin
imkânları, bütçe imkânları
çerçevesinde önemli bir artış,
önemli bir iyileştirme yapılacaktır.
Bunun prensip kararı alınmıştır;
şu anda kararname hazırlanmak üzeredir, yakında
Hükümetimize imzaya açılacaktır.
Gerçekten  -arkadaşların da ifade ettiği
gibi- bugün, fevkalade güzel yetişen; -yabancı
diliyle, idarecilik bilgisiyle çok nitelikli bir şekilde
yetişen- kurmay subaylarımız, pilotlarımız,
dalgıçlarımız, kaptanlarımız,
özel sektör tarafından kapışılmaktadır.
Üzülerek ifade edeyim ki, devlet olarak, özel sektörün
personel politikasına yetişmek, onlarla rekabet etmek
gücüne sahip değiliz. Üzgünüz; ama,
imkânlarımız budur.

Şunu da ifade edeyim ki, Türk Silahlı Kuvvetlerinin
şerefli subay ve assubayları, bugüne kadar olduğu
gibi, bundan sonra da; para için değil, maaş
için değil; ama, sevda haline gelen Türk Silahlı
Kuvvetlerinde o şerefli üniformayı taşımak
ve devletine hizmet etmek arzu ve heyecanıyla hizmetlerine
devam edeceklerdir. (Alkışlar)

Değerli arkadaşlarım, yine konuşan arkadaşlarımızın
temas ettiği ortak noktalardan bir tanesi, özellikle
son günlerde tartışma konusu olan Yüksek
Askerî Şûra kararlarıdır. 

Değerli arkadaşlarım, bu ülkenin birlik
ve beraberliğe ihtiyacı vardır. Demokrasi gereği,
birtakım konularda görüş ayrılıklarımız,
yaklaşım farklılıklarımız,
birtakım frekans farklılıklarımız
olabilir; ama, demokratik hoşgörü içerisinde,
özgürlükçü demokrasi içerisinde,
birbirimize inanarak, birbirimizi severek, birbirimize tahammül
etme mecburiyetimiz vardır. Türkiye Cumhuriyeti Devletinin
birlik ve beraberliği her şeyin üzerindedir. İçerisinde
bulunduğumuz bölgede, stratejik konumumuz gereği,
devletimizi rahatsız etmek, birlik ve beraberliğimizi
bozmak isteyenler, bizi birbirimize düşürmek isteyenler,
iç ve dış birtakım mihraklar vardır.
Bunlara karşı, her zaman olduğu gibi, Yüce
Parlamentonun, birlik ve beraberlik sergilemesi, bu birlik ve
beraberliği, kamuoyumuza, milletimize göstermesi gerekmektedir.


Değerli arkadaşlarım, Yüksek Askerî
Şûra, 1972 yılında çıkarılan
1612 sayılı Yasayla kurulmuş yasal bir kurumdur.
Bu kurumun bir de anayasal tarafı vardır; yani,
Yüksek Askerî Şûra kararları, Anayasanın
125 inci maddesi gereği, yargı denetiminin dışında
tutulmaktadır. Bu, bir hukuk anlayışı
olabilir, bu konuda görüş ayrılığı
olabilir, bazı arkadaşlarımız, 125
inci maddenin kaldırılmasını; yani,
tüm yargı kararlarının yargı
denetimi altında tutulmasını isteyebilir;
bunu, demokratik hoşgörüyle karşılarız,
karşılamamız da gerekir; ancak, değerli
arkadaşlarım, Türkiye'de, yargı denetimi
dışında tutulan kararlar sadece Yüksek
Askerî Şûra kararları değildir; Cumhurbaşkanının
şahsen aldığı; yani, tek başına
aldığı kararlar ve yaptığı
işlemler de yargı denetimi dışındadır,
Hâkimler ve Savcılar Yüksek Kurulunun aldığı
kararlar da yargı denetiminin dışındadır.

İBRAHİM HALİL ÇELİK (Şanlıurfa)
- Onları da düzeltelim... 

MİLLÎ SAVUNMA BAKANI TURHAN TAYAN (Devamla) - Şimdi,
Osmanlı dönemi zamanında Şûrayıdevlet
kararları da ayrıca bir yargı denetimine
tabi değildi. 

İBRAHİM HALİL ÇELİK (Şanlıurfa)
- Türkiye Cumhuriyeti Devleti var, Osmanlı yok...
Osmanlı'ya sığınma...

MİLLÎ SAVUNMA BAKANI TURHAN TAYAN (Devamla) - Tabiî,
doğru. Şu anda, Osmanlı Devleti yok; şu
anda, Büyük Önder Atatürk'ün kurduğu
bağımsız Türkiye Cumhuriyeti Devleti söz
konusudur. (DSP ve CHP sıralarından “Bravo”
sesleri, alkışlar)

Değerli arkadaşlarım, bakınız,
Türk Silahlı Kuvvetleri, ülkemizin en nadide
ve en nazik kurumudur. Şu anda, karda kışta,
gece gündüz, gerek iç ve gerek dış
tehdit için büyük fedakârlıklar
içerisindedir. Bunda hiç görüş ayrılığımız
yok.

Şimdi, bu şerefli Türk Ordusu... İnanınız
ki -ben altı aydır bakanım- şu anda,
Millî Savunma Bakanlığının zemin
katında, Fevzi Çakmak Mescidi vardır, Harp
Okulunda mescidimiz vardır, bütün birliklerimizde,
kıtalarımızda camilerimiz...

YÜCEL SEÇKİNER (Ankara) - Her yerde var...

MİLLÎ SAVUNMA BAKANI TURHAN TAYAN (Devamla) - Her
yerde var. 

Türk Silahlı Kuvvetlerinden, namaz kıldığı
için, bugüne kadar, inanınız bir tek
kişi atılmamıştır, ihraç
edilmemiştir; bunun böyle bilinmesinde kesinlikle yarar
vardır. 

Türkiye Cumhuriyeti Devletinin ordusu, bu milletin ordusudur;
bu milletten farklı düşünen bir ordu değildir;
yani, alınan kararlar... Bakınız, ağustos
ayında Sayın Başbakanımızın
başkanlığında toplandık, karar
aldık. Bu kararlar ittifakla alındı. Aralık
ayında toplandık, bu kararları, yine Sayın
Başbakanımızın başkanlığında,
ittifakla aldık. Oysa, salt çoğunlukla da karar
alınabiliyor; ama, bu kararları ittifakla aldık.


Şunu ifade etmek istiyorum: Pek tabiî, vicdanımız,
bir haksızlığa kesinlikle elvermez; kimsenin,
dini duygularından, inançlarından, ibadetinden
dolayı Türk Silahlı Kuvvetlerinden ihraç
edilmesi söz konusu değildir.

Değerli arkadaşlarım, örgütsel faaliyetler
ile dini inanç ve ibadet çok farklı bir olaydır;
bunun böyle bilinmesinde, özellikle yarar görüyorum.

Arkadaşlar, ayrı düşmek için, ayrışmak
için sebep aramaya gerek yok... 

(Mikrofon otomatik cihaz tarafından kapatıldı)

BAŞKAN - Sayın Bakan, süreniz bitti; 1 dakika
eksüre veriyorum; kalanları da sonra, cevaplarda tamamlarsınız.

MİLLî SAVUNMA BAKANI TURHAN TAYAN (Devamla) -Bitiriyorum
Sayın Başkan.

Eğer, ayrı düşmek istiyorsak, her zaman
sebep bulabiliriz; ama, geliniz, bugün, gerçekten
büyük bir hizmet yapan, birlik ve beraberliğimizin
simgesi olan Türk Silahlı Kuvvetlerini, her türlü
tartışmanın üzerinde tutalım.
(Alkışlar) Kimse, Türk Silahlı Kuvvetlerini,
o yana bu yana çekmesin...

ALİ OĞUZ (İstanbul) - Yok öyle bir şey...

MİLLî SAVUNMA BAKANI TURHAN TAYAN (Devamla) -Türk
Silahlı Kuvvetleri, cumhuriyetin, cumhuriyet devletinin,
devletimizin, milletimizin emrinde bir silahlı kuvvettir;
bunun böyle bilinmesinde yarar görüyorum. 

Yüce Meslise saygılar sunuyorum. (Alkışlar)

BAŞKAN - Teşekkür ederim Sayın Bakan.

Turizm Bakanı Sayın Bahattin Yücel; buyurun
efendim. (DYP sıralarından alkışlar)

Süreniz 20 dakikadır.

TURİZM BAKANI M. BAHATTİN YÜCEL (İstanbul)
- Sayın Başkan, değerli milletvekilleri; Turizm
Bakanlığının 1997 yılı
bütçesine ilişkin görüşmeler
sırasında, siyasal partilerimizin grupları
adına, Turizm Bakanlığının dünü,
bugünü ve yarını konusunda çok
yararlandığımız görüşlerini
ve eleştirilerini dile getiren bütün konuşmacılara
teşekkür ederek ve Yüce Meclise saygılar
sunarak konuşmama başlamak istiyorum.

Geçmişi günümüzden yaklaşık
yüzelli yıl öncesine giden bir sektörün,
içinde bulunduğumuz son onbeş yıllık
zaman dilimi içerisinde, çok çarpıcı
ve ülkemizin hem ekonomisini hem de sosyal yapısını
oldukça önemle etkileyen bu sektörün gelişmesine
katkıda bulunan herkesi, huzurunuzda, izninizle, bir kez
daha saygıyla anmak istiyorum. 

Sektörün ülke ekonomisinde ve toplumsal yaşamındaki
etkinliğini söylemek için, sanıyorum, sadece,
ülkemizin ihracat giderlerinin yaklaşık yüzde
25'ine, yani dörtte birine yakın bir bölümünü
oluşturması ve bu anlamda, ülkemizi dışarıya
taşıyan, dünyayla bütünleştiren
diğer sektörlerden çok daha önemli bir konumda
olduğunu da, herhalde, burada aynı çatı
altında herkes bizlerle paylaşacaktır. 

Turizm sektörünün, genç, dinamik ve sürekli
gelişen bu yanıyla, sanıyorum, burada görüşlerini
dile getiren değerli arkadaşlarımızın
ortaya koydukları görüşler doğrultusunda,
kısaca, bazı başlıkların altını,
bazı hatırlatmalar yaparak çizmekte yarar
bulunmaktadır. 

Konuşmacıların, özellikle, turizm sektörünün,
hem etkilediği hem de etkilendiği; fakat, ülkemizin
yapılanması sırasında başka
bakanlıkların ve birtakım kamu kurum ve kuruluşlarının
yetki alanı içerisine giren bu konularda, birtakım
eksikliklerin, en azından, bizlerin arzu ettiği düzeye
gelmemiş, henüz tamamlanamamış birtakım
gelişmelerin eleştirisini yapmalarını
da son derece saygıyla karşılıyor ve
bunlardan da ders aldığımızı ifade
etmek istiyoruz. 

Bu eleştirilerden, ülkemize gelen turistlerin yüzde
70'ten fazlasının havayoluyla gelmesinden kaynaklanan
havaalanlarındaki sıkışıklık,
başta gelmektedir. Bu sıkışıklığın
çözülmesi -diğer benzeri altyapı eksikliklerinin
de giderilmesi adına- sadece, ülkemize gelen ve ülkemizden
giden turistlere hizmet vermek ve onların rahatlığını
sağlamaktan çok, bu ülkede birlikte yaşadığımız
Türk Halkının da yararlanması gereken
etkinliklerin başında geldiğinden kaynaklanmaktadır.


Yine, turistik merkezlerimizin yakınlarında bulunan
ve yakınlarındaki yerleşim merkezleri ile
karayolu ulaşımının sağlandığı
belli bölgelerde, -özellikle Antalya ve Muğla İli
başta olmak üzere- bu bölgelerin turistik yöreleri
ile havaalanları ve limanlar arasındaki karayollarının
da ulaşım açısından, henüz,
bizlerin arzu ettiği düzeyde bulunmamasından kaynaklanan
bir eksikliğimizin olduğu da ortadadır. Ancak,
bütün bunların geliştirilmesi ve iyiye
doğru götürülmesi, sanıyoruz, sadece
turizm sektörünün değil, biraz evvel değindiğimiz
gibi, o bölgede yaşayan insanlarımızın
da yararlanmaları gereken hakların başında
gelmektedir. 

Eğer, Turizm Bakanlığının bu geçtiğimiz
dönem içerisinde sürdürmekte olduğu
çalışmalara da kısa başlıklar
altında göz atacak olursak, bunların, özellikle
son yıllarda turizm sektörüne aktarılan
kaynakların, daha çok, güneş, deniz veya
kısaca bilinen adıyla, tatil turizmli tesislere
ağırlık verilmesinden kaynaklandığı
ortaya çıkmaktadır. Böylesine bir yatırım
modeli, bu yatırım modelinin etrafında gelişen
turizm hareketini, şüphe yok ki, oniki ay içerisinde,
yılın yaklaşık yarısı
kadar bir döneme sıkıştırmakta
ve bunun doğal sonucu olarak da, arzu ettiğimiz gelir
ve verimlilik çizgisinden uzaklaşılmaktadır.


Şimdi, burada “oniki ay”, “dört mevsim”
ya da “bütün yıl turizm” adıyla
açıklanmaya çalışılan
ve ifade edilmek istenilen yaklaşımın, şu
anda mevcut tesislerimizin yapısı ve yapılanmamızla
elde edilebilecek azamî verimliliği sağladığının
altını çizmekte de yarar görüyorum;
fakat, turizmin ülkemizdeki gelişmesi açısından
baktığımızda -belki, Turizm Bakanlığından
daha çok- turizmi en fazla taşıyan turizm
sektörünün, aslında kamudaki örgütlenmeden
daha etkin ve daha dinamik bir biçimde, bu konudaki çalışmalarını
hızlandırdığını ve dünyayla
rekabet eder hale getirdiğini sevinçle gördüğümüzü
de ifade etmek istiyorum. 

Bu çeşitlendirme ve türlerin artırılmasıyla
ilgili çalışmaların başında,
geçtiğimiz yıl bir uygulaması yapılan
ve etkileri açısından da oldukça beğeni
kazanan inanç turizmi, yatçılık, kongre
turizmi için belli birtakım altyapı çalışmalarından
sonra kongre merkezlerinin kurulmasıyla ilgili destekler,
kış turizmine imkân verecek merkezlerdeki yatırımlarla
ilgili planlama çalışmaları ve tahsislerle,
nihayet, sonunda, üstyapı yatırımlarının
ortaya çıkması ve ülkemizin, özellikle,
hemen hemen her köşesinde, kıyı bandının
üzerinde; fakat, özellikle Karadeniz Bölgesinde
yer alan yaylalardaki turizm hareketleri ve termal turizmle ilgili
yapmış olduğumuz çalışmalar,
zannediyorum, sadece turizm sektörünün önündeki
engelin kaldırılmasından sonra, mevzuat açısından
bağlayıcı birtakım engellerin ortadan
kaldırılmasından sonra, ülkemizin en
dinamik sektörü olan turizm sektörü tarafından
rahatlıkla çözümlenecek ve turizmin, bütün
bir yıla yayılmasıyla ilgili ortaya konan
bütün dilekler, kendiliğinden yerine gelecektir.


Turizm Bakanlığı, turizm sektörünün
de görüşleri doğrultusunda, kamu kamplarının,
mutlaka ve mutlaka, profesyonel bir anlayışla ve
özel sektörün yönettiği biçimde
yürütülmesini ve kamu kamplarıyla ilgili
bu ayrıcalıklı uygulamanın -artık
çağdışı kaldığı
herkes tarafından kabul edilmiş komuta ekonomilerinin
egemen olduğu birtakım totaliter ülkelerdeki benzerlerinin
dışında, dünyanın her tarafında
rastladığımız, serbest rekabet ilkeleri
doğrultusundaki bir uygulamayla ortadan kaldırılmasını
savunmaktadır. Kamu kampları, ülkemizdeki iç
turizm hareketinin gelişmesinin önündeki en büyük
engeli, himayeci ve korumacı yaklaşımların
da günümüzdeki son örneğini oluşturmaktadır.


Yine, aynı şekilde, turizm sektörünün
ülkemizdeki gelişmesinin ardından, özellikle
kıyı bandında, turizmle hiç ilgisi
olmayan, daha çok spekülatif amaçla ortaya
konan ikinci konutların da, yeni bir anlayışla
ele alınarak, içlerinden kazandırılabilir
olanlarının nitelikleri açısından
incelenerek turizm ekonomisine kazandırılması;
ama, turizmi engelleyen ve altyapı açısından
yük getiren örneklerinin ise, mutlaka, yeni bir vergilendirme
ve özendirme anlayışıyla yeniden ele
alınması gereği, Turizm Bakanlığının,
önümüzdeki yıla ilişkin, önümüzdeki
döneme ilişkin, altını çizme gereği
gördüğü en önemli konuların başında
gelmektedir. 

Turizm Bakanlığı, önümüzdeki
21 inci Yüzyılın, bilgiişlem ağırlıklı
ve bilgiişlem teknolojisinin turizm amaçlı
kullanılması açısından, son
derece çarpıcı değişikliklere tanık
olunacak bir zaman dilimi olduğu görüşünü
taşımaktadır. Gerçekten, bilgiişlem
ve bilgiişlem aracığılıyla, ülkenin
turistik değerlerinin hem düzenlenmesi hem de pazarlanmasına
çalışılması, belki, Türkiye'yi,
bu konuda daha farklı davranan ülkelerden önce
harekete geçirip, daha başarılı sonuçlar
alacak bir ortama doğru da itmektedir. Bu amaçla, Turizm
Bakanlığı, bilgiişlem konusundaki yatırımlarını
ve planlamasını yeniden gözden geçirmekte
ve 1997 yılının başlarında,
hızla, başta internet olmak üzere, bilgiişlem
teknolojisinin bütün kolaylıklarını
ve teknolojideki yeni gelişmeleri kullanma hazırlığını
yapmaktadır.

Turizmin, belki de, vazgeçilmez, olmazsa olmaz koşullarından
bir tanesi de, çevrenin, geçmiş kuşaklardan
devraldığımız biçimde, bizden
sonra geleceklere devredilmesiyle ilgili korunma çalışmalarıdır.
Ancak, çevrenin korunmasının sağlanması,
ne kullanmayı engelleyici birtakım yasaklarla ne
de sadece iyi bir çevre dileğiyle olmaktadır.
Bu amaçla, Turizm Bakanlığı, özellikle
kıyılardan başlayarak, deniz kıyılarının
ve sularımızın kirlenmesinin engellenmesi
açısından, yeni birtakım yönetmelik
ve teknik düzenlemelerle, başta yatçılık
ve katı atıklar olmak üzere, çevre etkisi
fazla olan, kullanım dışı kalan birtakım
atıkların, altyapı yatırımlarıyla
değerlendirilmesi konusunda bir çalışma
yapmaktadır. 

Yine, burada, özellikle ülkemizin dış tanıtımı
açısından, Turizm Bakanlığına
ayrılan bütçenin yetersiz ve eksik olduğu
dile getirildi. Turizm Bakanlığı da bu konudaki
eleştirilere katılmaktadır. Gerçekten,
geçmişle kıyasladığımızda,
1995 yılında Turizm Bakanlığına
ayrılan kaynaklarla -yine aynı parametreleri kullanarak-
1996 yılı içerisinde Turizm Bakanlığı
bütçesine ayrılan kaynaklarda, reel açıdan
-Amerikan Doları cinsinden ifade etmeye çalışıyorum-
bir gerileme söz konusudur. Ama, önümüzdeki
1997 yılı içerisinde, daha tutumlu ve denk
bütçeyi hedefleyen bir anlayış doğrultusunda,
Turizm Bakanlığı, bu mütevazı bütçeyle
de kaynakları etkin ve verimli kullanarak, daha farklı,
daha dinamik ve daha etkili bir tanıtım yapmayı
planlamaktadır. 

Tanıtım açısından, geçmişte,
1960'lı yıllardan günümüze kadar
sürdürülegelen anlayışın yeniden
incelenerek ele alınmasını ve tanıtımın,
yeni bir disiplin ve yeni bir anlayışla, bilgiişlem
teknolojisinin de desteğiyle, aşağı yukarı,
bütünüyle yeni baştan ele alınacağını
ve buna bağlı bir örgütlenme yapılacağını
da ifade etmek istiyorum.

Turizmin gelişmiş olduğu bölgelerde, belki
hepimizin övüncü olacak ölçüde,
yeni teknoloji taşıyan, yeni kuşak teknolojisi
taşıyan konaklama tesislerinin hemen yanı
başında, bu konaklama tesislerinin kullanımından
sonra hem bakımlarını hem de çevre
etkilerini en aza indirecek ölçüde altyapı
çalışmalarında bir yetersizlik söz
konusudur. Bu yetersizliğin, belki, bir dengeli planlama anlayışından
uzaklaşarak, belki de eksik kaynakları yeterince
kullanamayarak ortaya çıktığı
bir gerçektir. Ancak, ne var ki, ülkede, kalitenin
toptan artması, fiyatların daha da yükselmesi
ve daha çok harcayan turist amaçlanması gibi
öne sürülen tezlerin gerçekleşme şansı
ise, öncelikle altyapı yatırımlarına
ayrılan kaynakların hem zamanında hem de
yeterli ölçülerde kullanılmasından
geçmektedir. 

Bu anlamda, Turizm Bakanlığı, özellikle,
çöp ve çevre kirliliğini etkileyen kullanım
atıklarının iyi değerlendirilmesi açısından
altyapı yatırımlarına önem vermektedir.

1996 yılı, aslında, Akdeniz çanağı
içerisinde bize rakip konumda olan ülkelerin, başta
Yunanistan olmak üzere, bir önceki yıla oranla
kayıpla geçirdikleri bir sezonu içermektedir.
Bu bölgedeki en önemli alıcı ve pazarı
belirleyici ülke konumundaki Federal Almanya'nın ekonomik
durgunluk yaşaması nedeniyle, biraz evvel söylediğim
gibi, Yunanistan başta olmak üzere, Akdeniz bölgesindeki
bazı ülkelerin turizmden elde etmiş oldukları
gelir ve ülkelere gelen turist sayısında ciddî
bir azalma yaşanmış iken, Türkiye, 1996
yılında eğer, aralık ayı içerisinde,
günümüze kadar yaşamış olduğumuz
gelişmelerde -ki, çok az bir süre kaldı
yılın bitimine- önemli bir değişiklik
olmazsa, bu yılı, bir önceki yıla oranla
yüzde 11 civarında bir artışla tamamlayacaktır.
Bu artış sonucu, temmuz ayının başlarında
öngörülen, ülkemize gelen turist sayısının
8,6 milyon kişi ve döviz geliri açısından
ise 5,6 milyar dolarlık rakamları, aşağı
yukarı, birebir ölçüsünde tutturduğunu
da bir gerçek olarak ifade etmek istiyorum. 

Ancak, bütün bunlar, bu tahminlerdeki isabet dahil,
Türkiye'nin hem yatak potansiyelinin hem de turizmle ilgili
kaynaklarının verimli ve akılcı kullanıldığına
kanıt sayılmamalıdır. Türkiye,
önümüzdeki 1997 yılını, yine,
bu çizgiyi sürdürerek, en az 10 milyon turist
ve 7 milyar doları aşkın döviz geliriyle
kapatabilecek nitelikte bir ülkedir. Sanıyorum, 1997
yılında programımızı başarıya
ulaştırır ve hedeflerimize ulaşma açısından
ciddî bir engelle karşılaşmadan bu bütçeyi
zamanında kullanmamıza izin verilirse, bir dahaki
bütçe görüşülürken, buraya,
Turizm Bakanlığı bütçesini savunmaya
gelenler, 10 milyon turist ve 7 milyar dolarlık bir döviz
girdisinden söz edeceklerdir. Türkiye, aslında,
2000 yılında gelirini 10 milyar Amerikan Dolarına
çıkaracak, güçlü ve turizm açısından
son derece önemli bir ülkedir...

BAŞKAN - Sayın Bakan, 2 dakikanız var efendim.


TURİZM BAKANI M. BAHATTİN YÜCEL (Devamla) -
Buradan takip ediyorum Sayın Başkan. 

Ancak, bütün bunların olabilmesi ve bunun belli
bir disiplin içerisinde yürütülebilmesi,
Türkiye'de, turizm alanında kararları, davranışları
ve iradeleriyle çok fazla etkileyen, ama, farklı
bakanlıklar ve kamu kuruluşlarına dağıtılmış
yetkilerin, tek bir merkezde, turizm anlayışı
doğrultusunda, planlama ve yönetim anlayışı
açısından koordine edilmesinden geçmektedir.


Turizm Bakanlığı, bu amaçla, Hükümette
tartışmadan, Türkiye Büyük Millet
Meclisinin sağduyusuna ve güvenine inanarak bir kanun
gücündeki kararnameyle sürdürdüğü
çalışmalarını, teşkilat
yasasına dönüştürme açısından
çaba harcamış ve bu yasa taslağı
Bayındırlık, Ulaştırma ve Turizm
Komisyonundan geçmiş bulunmaktadır. Bu hedefleri
tutturabilmemiz, daha da büyütebilmemiz açısından,
Yüce Meclisin, önümüzdeki yıl, yani
1997 yılı çalışmaları
içerisinde,  Turizm Bakanlığının
teşkilat yasa taslağıyla  birlikte sektör
yasa taslaklarını da yasalaştıracağına
ve bu konudaki çalışmalarımıza
katkıda bulunacağına inandığımı
ifade etmek istiyorum. 

Bu yasaları, sadece, belli bir sektörü, önümüzdeki
yirmi yıllık planlama açısından
verimli kullanmak amacıyla istemiyoruz; kendisini bütün
dünyada kanıtlamış ve serbest rekabet
açısından başarısını
ispat etmiş bu turizm sektörünü, kendi sivil
örgütleme modelini de oluşturarak, siyasal ve
idarî anlamda verilecek kararlara, kendi bilgi birikimini
aktarması ve katkıda bulunması açısından
da istiyoruz. 

Yüce Meclisin, bu konudaki engelleri aşmakta en büyük
gücümüz olacağına inanıyor; 1997
yılı bütçesinin ülkemize ve Turizm
Bakanlığına hayırlı olmasını
diliyor, saygılar sunuyorum. (Alkışlar)

BAŞKAN - Teşekkür ederim Sayın Bakan.

Efendim, son kişisel söz talebini, bütçenin
aleyhinde Ankara Milletvekili Sayın Ahmet Bilge istemişlerdir.

Buyurun Sayın Bilge. (RP sıralarından alkışlar)

Sayın Bilge aleyhte söz istediğine göre,
herhalde, bütçeye ret oyu verecek...

Sayın Bilge, süreniz 10 dakikadır. 

AHMET BİLGE (Ankara) - Sayın Başkan, değerli
milletvekilleri; Millî Savunma Bakanlığı
1997 malî yılı bütçesi hakkında,
şahsım adına yapacağım konuşmama
başlamadan önce, Yüce Heyetinizi saygıyla
selamlıyorum.

Milletimizin birlik ve bütünlüğü için,
aziz vatanımızın savunması esnasında
şehit olan tüm Silahlı Kuvvetleri mensuplarımıza
Cenabı Allah'tan rahmet, ailelerine başsağlığı
ve sabırlar diliyorum.

Kıymetli milletvekilleri, Millî Savunma Bakanlığı
bütçesi üzerinde saat 10.00'dan beri yapılan
konuşmalara dikkat ettim. Hemen hemen hepsinde, güncel
siyasî olayların ağırlıklı
olarak yer aldığını müşahede
ettim. Bu heyecanlı konuşmaların yanında,
Türk Silahlı Kuvvetlerimizin esas meselelerine de
çok az temas edildiği bir gerçektir. Benim temas
edeceğim hususlar, burada, bir geçici heyecan yaratmak
olmayıp, kalıcı fikirlerin beyanı
şeklinde olacaktır. 

Bununla beraber, bir hususu da belirtmeden geçmek istemiyorum.
Ben ve mensubu olduğum bütün Refah Partisi camiası,
buradaki diğer bütün parti mensupları kadar,
Türk Silahlı Kuvvetlerimizin ayrılmaz bir parçası
olduğunu beyan etmek isterim; çünkü, bizim
inancımıza göre asker ocağı, peygamber
ocağıdır. (RP sıralarından alkışlar)


Kıymetli milletvekilleri, günümüzde, uluslararası
ilişkilerde, gerek gelecek için ümit verici
değişim ve gelişmeler yaşanmakla birlikte,
dünyanın hemen hemen her yerinde bölgesel çatışmalar
ve bunalımlar artarak devam etmektedir. 

Balkanlar, Kafkasya ve Ortadoğu gibi hassas bölgelerin
merkezinde yer alan ülkemiz, fevkalade önemli bir konumdadır.


Etrafımıza baktığımızda,
Rusya Federasyonu kendisini süper bir güç olarak
kabul ettirme gayretini sürdürmekte olup, Bağımsız
Devletler Topluluğunun dış sınırlarını,
kendi sınırları gibi kabul etmektedir. 

Doğumuzda bulunan Ermenistan, halihazırda Azerbaycan
topraklarının önemli bir bölümünü
işgal altında tutmaktadır. 

Sınır komşumuz İran'ın nükleer
ve kimyasal silahlanma faaliyetlerine yöneldiğini biliyoruz.


Suriye de, benzer şekilde, kitle imha silahlarına
sahip olmaya çalışmaktadır. 

Kuzey Irak'taki otorite boşluğu ve Irak'ın geleceği
konusundaki belirsizlik, Türkiye'nin güvenliğini
doğrudan etkileyen unsurların başlıcalarıdır.


Batı komşumuza baktığımızda,
NATO teşkilatı içinde sözde müttefikimiz
olan Yunanistan'ın, Türkiye üzerindeki planlarını
hepimiz biliyoruz. İçgüvenlik politikasını
bile Türk düşmanlığı temeline
oturtan Yunanistan, sürekli tahrikler peşinde koşmakta,
netice alamamasına rağmen, bu düşmanca politikalarına
devam etmektedir. 

Bulgaristan ile şu anda ciddî bir meselemiz yoktur;
ancak, topraklarında yaşayan soydaşlarımıza
karşı geçmişte yaptıklarını,
gelecekte yapmayacağını kimse garanti edemez.


Bizim için, manevî olduğu kadar, stratejik bir
öneme de sahip olan Bosna-Hersek'te yaşanan vahşetin,
yıllardır, milletimize, insan hakları, demokrasi,
çağdaşlık öğretme ukalalığı
içinde olan Batı devletlerinin gözleri önünde,
hatta gizli destekleriyle gerçekleştirilmiş
olması, son derece dikkat çekicidir. 

Sayın Başkan, değerli milletvekilleri; ülkemize
yönelik tehditler, sadece komşularımızla
sınırlı değildir. Bu tehditlere ilave
olarak, Balkanlardaki Ortodoks-Slav ittifakı, İsrail'in
topraklarımız üzerindeki gizli emelleri, Kıbrıs
Rum kesiminin akıl almaz silahlanma faaliyetleri, bu hassas
coğrafyada bulunan ülkemizin son derece güçlü
bir orduya sahip olması gerektiğini açık
bir şekilde ortaya koymaktadır.

Kıymetli milletvekilleri, gerekli önlemleri almadan
düşmana düşmanlık yapıyor
diye kızmak, en hafifinden saflıktır, vakti
boşa geçirmektir, ülkeyi ve milleti, bu tehlikeler
karşısında riske sokmaktır. Bizler,
ülkemizin maruz kalacağı tehlikeler karşısında
gerekli tedbirleri üretmek için bu çatı
altında bulunuyoruz. 

Dışpolitika ile paralel yürütmemiz gereken
savunma politikamızı, her türlü önyargı
ve ideolojik yaklaşımlardan arınmış,
gerçekçi yaklaşımlarla biçimlendirmek
mecburiyetindeyiz.

Kıymetli milletvekilleri; dışpolitikadaki
gelişmeleri değerlendirdiğimiz zaman, ordumuzun,
bu hassas coğrafyada, aynı anda birden fazla cephede
harp etmek zorunda kalabileceğini görüyoruz. Bu
nedenle, askerî güç hesaplamaları yapılırken,
istenmese de, en kötü ihtimallerin dahi göz önünde
bulundurulması gerekir. Tüm bu jeopolitik ve jeostratejik
gerçekler, Silahlı Kuvvetlerimizin, muhtemel risk
ve tehditler karşısında, silah, teçhizat,
moral, eğitim bakımından yeterli seviyede, her
an hazır bulundurulmasını zorunlu kılmaktadır.


Netice itibariyle, ordumuzun gücü, devletimizin bekası,
milletimizin şeref ve haysiyetinin teminatı olduğu
kadar, bölgede istikrarın devamı ve barışın
sağlanması için de temel unsurdur. Bölgemizde
gelişen olaylar karşısında, millî
menfaatlarımızın korunması, ordumuzun
gücü ve başarılarıyla doğrudan
alakalıdır.

Sayın milletvekilleri, Millî Savunma Bakanlığının
bütçesini değerlendirirken, NATO'nun belirsiz
olan geleceğini, kriz dönemlerinde ve iç güvenlik
meselemizde Batı'nın takındığı
tavırları hatırlatmakta fayda görüyorum.
Tüm bu değerlendirmelerin neticesinde, mevcut savunma
sanayimizi süratle geliştirmek mecburiyetinde olduğumuzu
bir kere daha belirtmek isterim. 

Uzun bir durgunluk dönemini geçiren savunma sanayimizde,
son yıllarda, Savunma Sanayii Müsteşarlığı
tarafından uygulanmakta olan projelerle önemli mesafeler
alınmıştır. 

Sayın milletvekilleri, yerli teknolojileri geliştirmek,
araştırma-geliştirme faaliyetlerine yeterli
hız kazandırabilmek ve yeni projelere başlayabilmek
için, devlet desteğinin yanı sıra özel
teşebbüsün dinamizminin de devreye sokulmasına
ihtiyaç duyulmaktadır. 

Sanayileşmiş ülkelere bakıldığında,
özel teşebbüsün, bizzat savunma sanayiinde
görev aldığını görüyoruz.
Benzer şekilde, ülkemizde, özel sektörün
eşzamanlı olarak, daha açık bir ifadeyle,
ihtiyaç duyulduğunda, aynı üretim hattında
silahlı kuvvetlerimizin ihtiyaçlarını
da karşılayacak nitelikte üretim yapabilecek
fabrikalar kurmasını, bu amaca yönelik yeni
teknolojiler geliştirmesini teşvik etmemiz gerekmektedir.


Sayın milletvekilleri, 671 trilyon Türk Liralık
Millî Savunma Bakanlığı 1997 malî
yılı bütçesinin gayri safî millî
hâsıla içindeki payının yüzde
2,4'ten yüzde 2,6'ya yükseltilmesini memnuniyet verici
buluyorum; ancak, Silahlı Kuvvetlerin ihtiyaçları
göz önüne alındığında,
bunun yeterli olmadığını da altını
çizerek belirtmek isterim. 

Türk Silahlı Kuvvetlerinin modernizasyon ve yeniden
yapılanma gereği olarak, en son teknolojiye sahip silah,
araç ve gereçle donatılmasını
Türk Silahlı Kuvvetlerinin küçük;
fakat, vurucu gücü ve hareket kabiliyeti yüksek
birlikler halinde organize edilmesini sağlamak amacıyla,
Millî Savunma Bakanlığı bütçelerine
yeterli kaynak ayrılmalıdır. 

BAŞKAN - Sayın Bilge 1 dakikanız var efendim.

AHMET BİLGE (Devamla) - Teşekkür ederim efendim.

Bu meyanda, Savunma Sanayii Destekleme Fonunun gelirlerini artıracak
yeni kaynaklar bulunması yönünde, 54 üncü
Hükümetimizin aldığı tedbirleri takdirle
karşılıyorum.

Türk Silahlı Kuvvetlerine ilave malî kaynak
sağlama yollarından birisi de Millî Savunma Bakanlığının
kullanımına tahsis edilmiş gayrimenkullerden
hizmet için lüzumu kalmayanların satışından
elde edilecek gelirlerin Millî Savunma Bakanlığına
verilmesidir. Bu yolla elde edilecek gelirler, modernizasyon programının
gerçekleştirilmesinde olumlu katkıda bulunacaktır.


Sayın milletvekilleri, Türk Silahlı Kuvvetlerini
sadece modern silah sistemleriyle donatmak yeterli olmayıp,
silahlı kuvvetler personelinin özlük haklarında
da acil yeni düzenlemeler yapılması gerekmektedir.


(Mikrofon otomatik cihaz tarafından kapatıldı)

BAŞKAN - Sayın Bilge, süreniz bitti, 1 dakika
eksüre veriyorum, bitirin lütfen.

AHMET BİLGE (Devamla) - Askerî personelin aylıkları,
1993 Temmuzuna göre, dolar bazında yüzde 55 oranında
azalmıştır.

Diğer taraftan, 2155 sayılı Bazı Kamu
Personeline Tayın Bedeli Verilmesi Hakkında Kanuna
göre, ödenecek tayın bedeli tutarına gösterge
rakamıyla getirilen sınırlama nedeniyle,
Türk Silahlı Kuvvetleri personeline gerçek
tayın bedeli tutarı ödenememektedir. 

Büyük şehirlerde lojman yetersizliği, personelin
ilave malî kayıplara uğramasına neden
olmakta, personelin çalışma şevkini
ve motivasyonunu azaltan bir etki yapmaktadır. Tüm
bu konularda Hükümetimizden iyileştirici yeni
düzenlemeler bekliyorum.

Sayın milletvekilleri, 1997 malî yılı
bütçesinde tahsis edilen 671 trilyonluk ödeneğin
modernizasyon programlarının uygulanmasında
ve yukarıda belirttiğim diğer sıkıntıların
çözümünde yetersiz kalacağını
bir kere daha dikkatlerinize sunmak istiyorum.

Hemen ilave etmek istiyorum ki, tahsis edilen kaynağın
miktarı ne olursa olsun, bu kaynağın, rasyonel
ve verimli bir şekilde kullanılması da bir
o kadar önemlidir.

Türk Milleti, şimdiye kadar, ordusu için her
türlü fedakârlığı yapmıştır
ve yapmaya da devam edecektir. Türkiye, kıt ekonomik
kaynaklarını her alanda olduğu gibi, millî
savunmasında da verimli şekilde kullanmak zorundadır.
Ayrılan her liranın Silahlı Kuvvetlerimizin
gerçek ihtiyaçlarını karşılamak
amacıyla harcanacağına olan inancımı
huzurunuzda ifade etmek isterim.

(Mikrofon otomatik cihaz tarafından kapatıldı)

BAŞKAN - Sayın Bilge, süreniz bitti efendim,
teşekkür ederim.

AHMET BİLGE (Devamla) - Millî Savunma Bakanlığı
1997 malî yılı bütçesinin, ülkemize,
milletimize ve kahraman ordumuza hayırlı olmasını
diliyor, hepinize saygılar sunuyorum. (RP sıralarından
alkışlar)

BAŞKAN - Teşekkür ederim Sayın Bilge.

Sayın milletvekilleri, yedinci turdaki görüşmeler
tamamlanmıştır.

Şimdi sorular vardır.

Soru soran milletvekillerinin isimlerini okuyorum: Cafer Tufan
Yazıcıoğlu (Bartın) , Abdullah Örnek
(Yozgat) , Müjdat Koç (Ordu), Necati Albay (Eskişehir)
, Mustafa Yünlüoğlu (Bolu), Fikret Uzunhasan (Muğla),
Mustafa Güven Karahan (Balıkesir), Mustafa Yünlüoğlu
(Bolu), Aslan Ali Hatipoğlu (Amasya), Mehmet Altan Karapaşaoğlu
(Bursa), Tahsin Boray Baycık (Zonguldak), Yusuf Selahattin
Beyribey (Kars), Hüsnü Sıvalıoğlu
(Balıkesir), Lale Aytaman (Muğla), Aslan Ali Hatipoğlu
(Amasya), Hilmi Develi (Denizli), Cafer Güneş (Kırşehir),
Mustafa Yünlüoğlu (Bolu), Çetin Bilgir (Kars),
Yusuf Öztop (Antalya), Çetin Bilgir (Kars), Celal
Topkan (Adıyaman), Hüseyin Arı (Konya), Mustafa
Karslıoğlu (Bolu), Tahsin Boray Baycık (Zonguldak)


Daha önce alınan karar gereğince soru sorma ve
cevap verme işlemleri 20 dakikayla sınırlıdır.

Şimdi, soru sorma işlemine, sırasıyla
başlıyacağım.

Sayın Cafer Tufan Yazıcıoğlu?.. Burada.

Sorusunu okutuyorum:

Türkiye Büyük Millet Meclisi Başkanlığına

Turizm Bakanlığı bütçesiyle ilgili
sorularım, gereği için bilginize arz olunur.

Saygılarımla.

  Cafer Tufan Yazıcıoğlu

  Bartın

1. Bartın-Ulus Uluyayla ile Arıt Yaylasının
ve Bartın-Amasra Kurucaşile ile Güzelcehisar,
Mogada sahilinin turizm alanı ilan edilmesi planlanıyor
mu?

2.  Bartın İl Müdürlüğünce
teklif edilen 8 adet proje, programa alınacak mı?

BAŞKAN - Sayın Bakan, yazılı da cevap
verebilirsiniz, sözlü de...

TURİZM BAKANI M. BAHATTİN YÜCEL (İstanbul)
- Sayın Başkan, teknik bir konu, izninizle, yazılı
cevap vermek istiyorum.

BAŞKAN - Sayın Abdullah Örnek'in sorusunu okutacağım.

CAFER TUFAN YAZICIOĞLU (Bartın) - Sayın Başkan,
bir sorum daha vardı.

BAŞKAN - Efendim, herkesin bir sorusunu okutuyorum.

Sayın Abdullah Örnek burada mı?.. Burada.

Sorusunu okutuyorum:

Türkiye Büyük Millet Meclisi Başkanlığına

Aşağıdaki sorumun Sayın Millî Savunma
Bakanımız tarafından cevaplandırılmasını
delaletinizle arz ederim.

  Abdullah Örnek

  Yozgat

“Askerliğini yapmayan polislerimizin, yaptıkları
hizmetin özelliğinden dolayı askere alınmamaları
için herhangi bir çalışmanız
var mı?”

BAŞKAN - Sayın Bakan?..

MİLLÎ SAVUNMA BAKANI TURHAN TAYAN (Bursa) - Şu
anda böyle bir çalışmamız yoktur;
kimse de böyle bir beklenti içerisinde olmasın,
sırası gelen vatan hizmetine koşa koşa
gitsin.

BAŞKAN - Soru cevaplandırılmıştır.

Sayın Müjdat Koç'un sorusunu okutacağım.

Sayın Müjdat Koç?.. Burada.

Sorusunu okutuyorum:

Türkiye Büyük Millet Meclisi Başkanlığına

Aşağıdaki sorumun, Turizm Bakanı Sayın
Bahattin Yücel tarafından yanıtlanması
için gereğini arz ederim.

  Müjdat Koç

  Ordu

“Yaylalarımızla ilgili imar planı çalışmalarını
yapmakla yükümlü olan Bakanlığınızın,
bu konuyla ilgili çalışmaları ne durumdadır?”

BAŞKAN - Sayın Bakan?..

TURİZM BAKANI M. BAHATTİN YÜCEL (İstanbul)
- Sayın Başkan, yaylalarla ilgili planlama çalışmaları
Bakanlığımız tarafından yapılmakta;
ancak, Bayındırlık Bakanlığınca
onanmaktadır. Bu konuda, 1992 yılından bu
yana Bayındırlık Bakanlığının
plan onayları beklenmektedir. Sanıyorum, Ordu İli
de bunun içerisinde; inceleyip sayın milletvekiline
cevap vereceğiz.

BAŞKAN - Soru cevaplandırılmıştır.
Ayrıca, yazılı cevap da verilecektir.

Sayın Necati Albay'ın sorusunu okutacağım.

Sayın Albay?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun Turizm Bakanı Sayın
Bahattin Yücel tarafından yanıtlanmasını
saygılarımla arz ederim.

  Necati Albay

  Eskişehir

“Bölgem Eskişehir'de bulunan Frigya Vadisinden
turizm yönünden faydalanmayı düşünüyor
musunuz?”

BAŞKAN - Sayın Bakan?..

TURİZM BAKANI M. BAHATTİN YÜCEL (İstanbul)
- Sayın Albay'a cevabımız şudur: Önümüzdeki
pazartesi günü, 16.12.1996 tarihinde, Bakanlığımızdan
bir teknik heyet Eskişehir'e giderek, Frigya uygarlığıyla
ilgili incelemelerde bulunacaktır. 

Arz ediyorum.

BAŞKAN - Soru cevaplandırılmıştır.

Sayın Mustafa Yünlüoğlu'nun sorusunu okutacağım.

Sayın Yünlüoğlu?.. Burada.

Soruyu okutuyorum:

Türkiye Büyük Millet Meclisi Bakanlığına

Aşağıdaki sorularımın delaletinizle
Millî Savunma Bakanı tarafından cevaplandırılmasını
saygılarımla arz ederim.

  Mustafa Yünlüoğlu

  Bolu

1. Türkiye Büyük Millet Meclisinin kararlarına
dahi yargı yolu açıkken, Yüksek Askerî
Şûra kararlarına yargı yolunun kapatılmasını
hukuk devletiyle bağdaşıp, demokratik buluyor
musunuz?

2. Yüksek Askerî Şûra tarafından,
irticaî faaliyetlerde bulunduğu için ordudan
ilişiği kesilen 69 subay ve assubayın suçları
vatan hainliği mi, rüşvet mi, hırsızlık
mı, yoksa dindar oluşları mı?

3. “Söyletmen vurun” yöntemi mi, yoksa “vur;
fakat  dinle” yöntemi mi daha demokratik?

BAŞKAN - Sayın Bakan?..

MİLLÎ SAVUNMA BAKANI TURHAN TAYAN (Bursa) - Değerli
arkadaşımızın sualine, geneliyle ilgili
az önceki konuşmamda cevap vermiştim. Ancak,
şunu söyleyeyim: Anayasanın 125 inci maddesi,
Türkiye Cumhuriyeti Devletinin şartları gereği
Anayasaya derç edilmiş bir maddedir; Türkiye'nin
şartları bunu gerektirir. Yüksek Askerî
Şura, Türkiye Cumhuriyeti Devletinin hukuksal ve anayasal
bir kurumudur.

Ayrıca, 69 subay ve assubayın, Yüksek Askerî
Şura kararlarıyla Ordudan ayrılmalarının
nedenleri, disiplinsizlik ve ahlâk dışı
birtakım tutum ve davranışlardır; ittifakla
alınmış kararlardır. Bu kararlarla
ilgili olarak, ayrıca, Avrupa İnsan Hakları
Komisyonunun vermiş olduğu bir karar da vardır;
bunu da arz ediyorum.

BAŞKAN - Teşekkür ederim, soru cevaplandırılmıştır.

Sayın Fikret Uzunhasan?..Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki soruların Sayın Turizm
Bakanı Bahattin Yücel tarafından sözlü
olarak cevaplandırılmasını arz ederim.

Saygılarımla.

  Fikret Uzunhasan

  Muğla

Bilindiği gibi Muğla İlimiz tek başına
Türkiye toplam turizm girdilerinin yaklaşık
1/4'ünü temin etmektedir. 

1.  Turizm yatırımcıları genelde il
dışından olduğu için, malî
mükellefiyetleri diğer illerdedir. Dolayısıyla,
ilimize katkı payları az olmaktadır. Bu durumu
izale için bir çalışma yapılmakta
mıdır?

2.  Yoğun turizm yatırımları, beraberinde
altyapı hizmetlerini de yoğunlaştırmaktadır.
Yerel yönetimlere bu hususta daha çok destek olunabilecek
midir?

3.  Datça yolu ve Datça kanalizasyon işlerinin
bir an önce bitirilmesi için ne gibi çalışmalar
yapılmaktadır?

4. Mevcut yat limanlarına veya yapımı tasarlanan
yat limanlarına mega yatların yanaşabilmesi
ve kış bakım hizmeti verilebilmesi için
tasarım yapılmakta mıdır?

5.  Bodrum Havaalanı kısa zamanda yapılacaktır;
ancak, havaalanına ulaşım yolları,
Bodrum Havaalanı ve Yatağan Havaalanı genişletme
çalışmaları henüz başlamamıştır.
Bakanlığınız bu hususta ne gibi önlemler
almaktadır?

BAŞKAN - Sayın Bakan, soruların bir kısmı
Bayındırlık Bakanlığını
ilgilendiriyor; buyurun efendim.

TURİZM BAKANI M.BAHATTİN YÜCEL (İstanbul)
- Efendim, evet; özellikle Bayındırlık
ve Ulaştırma Bakanlığını
ilgilendiren bölümleri var; ama, izin verirseniz, Turizm
Bakanlığının bu konudaki görüşünü
aktarayım .

Vergi konusunda arkadaşımızın eleştirileri
son derece haklıdır. Çünkü, yatırımcı
şirketlerin merkezlerinin Muğla dışında
olması -her yer için aynı şey söz
konusu- Katma Değer Vergisi başta olmak üzere,
Kurumlar Vergisinin de bu bölgelerde ödenmemesi gibi
bir uygulamaya yol açmaktadır. Bizim önerimiz,
Katma Değer Vergisinin önemli bir bölümünün
de yerel yönetimlere aktarılması ve o bölgede
tahsil edilen Katma Değer Vergisinin, o bölgede ödenmesidir.
Bakanlığımızın bu görüşü,
Maliye Bakanlığına bildirilmiştir; kendilerine
katılıyoruz.

Altyapı konusunda, Muğla İline, 1996 yılı
içerisinde, bugüne kadar, aktardığımız
kaynak 215 milyar liradır. Datça karayolunun yapımına
ise, turistik bölge yolu olduğu için, konu, Bayındırlık
Bakanlığının konusu olmasına rağmen,
90 milyar liralık bir kaynak aktarılmıştır.

Diğer konular teknik; izin verirseniz, diğer bölümlerine
yazılı cevap vereceğim.

BAŞKAN - Peki, sorunun Bakanlığınızla
ilgili bölümü cevaplandırılmıştır;
bir kısmına da yazılı cevap vereceksiniz.

Sayın Mustafa Güven Karahan?.. Burada.

Sorusunu okutuyorum:

Türkiye Büyük Millet Meclisi Başkanlığına

Turizm Bakanlığı ile ilgili sorumun, aracılığınızla
Sayın Turizm Bakanı tarafından yanıtlanmasını
saygılarımla arz ederim. 

  Mustafa Güven Karahan

  Balıkesir

“Balıkesir İli Erdek İlçesinde
bulunan eski Spor-Toto tesislerinin bulunduğu Zeytinliada'da,
bir turizm eğitim merkezi açmayı düşünür
müsünüz?”

BAŞKAN - Buyurun Sayın Bakan.

TURİZM BAKANI M. BAHATTİN YÜCEL (İstanbul)
- Efendim, biz, sadece orada değil, hiçbir yerde turizm
eğitim merkezi kurmayı düşünmüyoruz.
Mevcutları, özel sektörle paylaşarak -eleştiriler
sırasında da dile getirildi- burada yetişen
insanlarımızın, çocuklarımızın
sektöre tekrar kazanılmalarını sağlamak
amacıyla Dünya Bankasıyla birlikte bir proje
hazırlığı içerisindeyiz; bu nedenle
düşünmüyoruz efendim.

BAŞKAN - Soru cevaplandırılmıştır.


Sayın Mustafa Yünlüoğlu?.. Burada. 

Yalnız, biraz önce, bir sorunuzu okuttuk; herkesin
bir sorusunu okuttuğumuz için; bu  sorunuzu okutmuyoruz.

MUSTAFA YÜNLÜOĞLU (Bolu) - Efendim, o ayrı
bir sualdir.

BAŞKAN - Ayrı; ama... Neyse, okutuyorum...

CAFER TUFAN YAZICIOĞLU (Bartın) - Benim ikinci sorum
okunmadı Sayın Başkan.

BAŞKAN - Bir dakika efendim... 

Türkiye Büyük Millet Meclisi Başkanlığına

Aşağıdaki suallerimin aracılığınızla
Millî Savunma Bakanı tarafından cevaplandırılmasını
saygılarımla arz ederim.

  Mustafa Yünlüoğlu

  Bolu

1. Savunma Sanayimizin yüzde kaçı dışa
bağımlıdır?

2. İbadet ve inançlarından dolayı
12 Eylül 1980'den beri ordudan atılan subay ve assubayların
adedi ne kadardır?

3. Assubay ve subay eşleri, lojman, gazino ve garnizonlarda,
inançlarının gereği başörtüsü
takabiliyorlar mı?

BAŞKAN - Buyurun Sayın Bakan.

MİLLÎ SAVUNMA BAKANI TURHAN TAYAN (Bursa) - Sayın
Başkanım, Yüksek Askerî Şûra,
Başbakanın başkanlığında,
15 orgeneralin ve Millî Savunma Bakanının
iştirakiyle toplanan bir hukuksal kurumdur. Şimdi,
Yüksek Askeri Şûra kararıyla ordudan ayrılan
bir subayın veya bir assubayın hakkındaki
işlem, sonuçlanıncaya kadar 37 merci ve mevkiden
geçmektedir; bölük komutanından başlar,
Genelkurmay Başkanına kadar muhtelif kademelerden,
incelenerek, irdelenerek geçer. Şimdi, Yüksek
Askerî Şura kararının yargı denetimine
açık tutulması halinde, diyelim, üç
kişilik bir mahkeme heyetinin denetiminden geçecektir.
15 orgeneralimizin -bu saydığım kademelerden
geçtikten sonra sonuçlanan Yüksek Askerî
Şûra kararı- artı Millî Savunma
Bakanı, artı Sayın Başbakanın
katılımıyla alınan bu kararlar üzerinde
bir şüphe duymak, bence, fazla hassasiyettir. 

Tekrar ifade ediyorum: Türkiye Cumhuriyeti Devletinin ordusundan,
ibadetinden dolayı, bugüne kadar, bir tek kişi
ihraç edilmemiştir. Millî Savunma Bakanı
olarak söylüyorum, İbadet ettiğinden dolayı
bir tek subay veya assubayımız tart edilmemiştir;
çünkü, Türkiye Cumhuriyeti Devletinin ordusu,
bu milletin ordusudur. Ordumuz, İslamiyete karşı
bir ordu değildir, ibadete karşı bir ordu değildir.
Ordumuzun hassas olduğu konu, laiklik konusudur, cumhuriyet
konusudur, demokrasi konusudur. (DYP, ANAP, DSP ve CHP sıralarından
alkışlar) Bunlar farklı olaylardır.


1980'den bugüne kadar, kaç subay veya assubay ihraç
edilmiştir; şu anda rakam verecek durumda değilim;
ama, şunu söyleyeyim ki, bölük komutanından
Genelkurmay Başkanına kadar, Millî Savunma
Bakanı olarak ben de dahil, namusunu, şerefini, emeğini,
ömrünü Türk Silahlı Kuvvetlerine vermiş
olan bir subay veya assubayın ordudan ihraç edilmesine,
hiçbir komutanın, hiçbir başbakanın,
hiçbir bakanın gönlü razı olmaz.
Onlar, bizim evladımızdır. Bir evladın
eğer o camiadan, o ocaktan, o peygamber ocağından
koparılmasını gerektiren bir sebep varsa,
bu ciddî bir sebeptir, yoktan bir sebep değildir, bunun
böyle değerlendirilmesini istirham ediyorum. 130 bin
assubay ve subayımız vardır. Böyle bir
ocakta 60 - 70 kişinin tart edilmesini, bir kişi dahi
olsa kabul etmek mümkün değildir; ama, bunu, lütfen
başka türlü değerlendirmeyin.

Tekrar ifade ediyorum: İbadetinden dolayı, başörtüsünden
dolayı kimse Türk Silahlı Kuvvetlerinden tart
edilmemiştir, bizim orduevlerimiz başörtülü
analarımızın, bacılarımızın
hepsine açıktır. (RP sıralarından
alkışlar) Olay, siyasî veçhe kazanmadığı
müddetçe her yer, her taraf açıktır.


Arz ediyorum. (RP ve DYP sıralarından alkışlar)

BAŞKAN - Teşekkür ederim. 

CAFER TUFAN YAZICIOĞLU (Bartın) - Sayın Başkan,
benim ikinci sualimi okutmadınız; Sayın Yünlüoğlu'nun
iki sualini de okuttunuz.

BAŞKAN - Efendim, zaman artarsa tekrar döneceğim.

CAFER TUFAN YAZICIOĞLU (Bartın) - Bakın, benim
de iki ayrı bakanlık hakkında sorum vardı;
tek sorum okundu, diğeri okunmadı.

BAŞKAN - Efendim, doğru. Tamam, okuyacağım.
Bir dakika efendim. Bir defa müsaade ettim de... Tamam.

Aslan Ali Hatipoğlu?.. Burada.

Sorusunu okutuyorum:  

CAFER TUFAN YAZICIOĞLU (Bartın ) - Sizi tarafsız
davranmaya davet ediyorum.

NECATİ ALBAY (Eskişehir) - Sayın Başkan,
ayrıcalık yapıyorsunuz o zaman.

BAŞKAN - Kime yaptım efendim?

NECATİ ALBAY (Eskişehir) - Bize yaptınız.
İkinci sorusunu okutmadınız. Başkasınınkini
okutuyorsunuz, bunu okutmuyorsunuz.

BAŞKAN - Efendim, tamam... Bir dakika efendim... Bir dakika...

Buyurun, devam eder misiniz.

Türkiye Büyük Millet Meclisi Başkanlığına

Sayın Başkanım delaletinizle aşağıdaki
sorularımın Sayın Turizm Bakanı tarafından
cevaplandırılmasını arz ederim. 

  Aslan Ali Hatipoğlu

  Amasya

1. Amasya İlimiz doğal güzellikleri ve zenginlikler
yönünden şanlı olmasına rağmen,
yatırım olarak çok şanssızdır.
1997 yılında ilimizde ne gibi yatırımlar
düşünüyorsunuz? Mesela, Borabay Gölü
ve çevresiyle ilgili bir çalışmanız
mevcut mudur?

2. İlimiz sınırları içerisinde
mevcut olan ve kayak yapmaya uygun olacağını
düşündüğüm Akdağ Bölgesini
kayak merkezi olarak değerlendirme çalışması
yapılması 1997 yılında mümkün
olur mu? 

3. Hükümet ortağınız Antalya ve çevresindeki
otelleri bir fuhuş yuvası olarak değerlendirmişti.
Sizin de değerlendirmeleriniz aynı yönde midir?
Öyle ise, iyileştirme çalışmalarınız
var mıdır? Yoksa ülke gelişmişliğine
katkı sağlayan üniteler olarak mı değerlendiriyorsunuz?

4. Amasya Turizm İl Müdürünün görevden
alınacağı yönündeki duyumlarımızın
doğruluk derecesi nedir?

BAŞKAN - Evet, Sayın Bakan.

TURİZM BAKANI M.BAHATTİN YÜCEL (istanbul) -
Efendim, özellikle, Borabay Gölü ve Akdağ konusuyla
ilgili, içerisinde bulunduğumuz hafta bir inceleme
yaptık; 1997 yılı programına alıyoruz.


Ben, turistik otellerimizin, Türkiye'nin neresinde olurlarsa
olsunlar, ülkemizin turizm değerlerini artırdıklarına
ve ülke ekonomisine döviz getirmek yolunda katkıda
bulunduklarına inananlardanım. Bu konuda da çok
ciddî ve gelişmiş yatırımlarımız
var. O yüzden, onlar, özellikle kullandıkları
teknoloji ve konumları açısından da
bizim için övünç kaynağıdırlar.
Ben, onların, birer fuhuş yuvası haline geldiklerini
düşünmüyorum; ama, bu tür belge almış;
fakat, kendi gerçek amacı dışında,
söylediğiniz amaçlar doğrultusunda çalışanlar
da varsa, yasadışı işlem yapanlar, biz
de onlarla ilgili gereğini yapmaktan kaçınmayız.


Turizm sektörü bu tür tartışmaları
aşmış, düzeyi son derece gelişkin
bir sektördür; onu da arz etmek istiyorum. 

Amasya İl Turizm Müdürünü de bir tasarruf
olarak aldık efendim görevden.

Arz ederim.

BAŞKAN - Soru cevaplandırılmıştır.

Cafer Tufan Yazıcıoğlu'nun sorusunu okutuyorum:


Türkiye Büyük Millet Meclisi Başkanlığına

Millî Savunma Bakanlığı bütçesiyle
ilgili sorum, gereği için, bilgilerinize arz olunur.


Saygılarımla

  Cafer Tufan Yazıcıoğlu

  Bartın

“Demir çelik ve kömürün birlikte olduğu
Bartın, Karabük, Zonguldak bölgesinde, savunma
sanayiile ilgili bir fabrika kurulması düşünülüyor
mu?”

BAŞKAN - Buyurun Sayın Bakan. 

MİLLÎ SAVUNMA BAKANI TURHAN TAYAN (Bursa) - Şu
anda, böylesine bir somut projemiz yok. Arkadaşımızın
bu beyanı üzerine, konuyu özel olarak tetkike
alacağım, değerlendireceğim.

Arz ederim.

BAŞKAN - Peki, soru cevaplandırılmıştır.


Mehmet Altan Karapaşaoğlu'nun sorusunu okutacağım.

Sayın Karapaşaoğlu?.. Burada.

Sorusunu okutuyorum: 

Türkiye Büyük Millet Meclisi Başkanlığına

Aşağıdaki sorularımın Sayın
Millî Savunma Bakanımız tarafından
cevaplandırılmasının teminini saygıyla
arz ederim.

1. Ülkemizin bilhassa batısında bulunan Ege
Denizindeki yüzlerce Yunan adasından kıyılarımıza
hâkim konumda olanların silahlandırıldığı,
artık, kamuoyumuz tarafından da bilinmektedir. 

a) Yunanistan'ın bu tehdidini bertaraf etmek için
Akdeniz'de bulundurulacak bir açık deniz filosu
düşünülüyor mu? 

b)  Bu filoda bir uçak gemisi de bulundurabilmek gücüne
imkânlarımız ne zaman elverecek?

2. Akdeniz'i çevreleyen ülkelerden hangileriyle askerî
alanlarda işbirliği veya savunma anlaşmalarımız
vardır?

  Mehmet Altan Karapaşaoğlu

  Bursa

BAŞKAN - Buyurun efendim. 

MİLLÎ SAVUNMA BAKANI TURHAN TAYAN (Bursa) - Sayın
Karapaşaoğlu'na şunu ifade etmek istiyorum: Ege
adaları, Lozan Antlaşmasıyla, siyasî
ve askerî statüleri tayin edilmiş, tespit edilmiş
adalardır. Bu adalarda ve Kıbrıs'ta, komşumuz
Yunanistan'ın, bu antlaşmalara aykırı
olarak, silahlandığı, maalesef, doğrudur.
Bu konuda, Dışişlerimiz, hükümetlerimiz,
devletimiz, her kademede, her zaman, her devirde,  uluslararası
platformlarda gerekli demarşları, itirazları
yapmaktadır. Maalesef, bütün bu ikazlara rağmen,
Yunanistan'ın, antlaşmalara aykırı
olarak, birtakım uygulamaları varittir; en sonunda,
Kıbrıs'ta olağanüstü bir silahlanmaya
başvurduğunu biliyoruz. Bu konuda, gerek Birleşmiş
Milletlerde gerekse Avrupa'daki uluslararası kurum ve kuruluşlarda,
konuyla ilgili olarak, itirazlarımızı yapmaktayız;
bunları kabul etmiyoruz ve bununla ilgili  tüm askerî,
politik değerlendirmelerimizi ve organizasyonlarımızı
yapıyoruz. 

 Sayın Karapaşaoğlu'nun, ikinci olarak, Ege'de
bir üsle ilgili suali var. Biliyorsunuz, Muğla-Aksaz'da
Deniz Kuvvetlerimiz çok modern bir askeri tesis inşa
etmektedir; Gölcük'e paralel olarak böyle bir çalışma
yapmaktadır. 

Uçak gemisi konusuna gelince, şu andaki ekonomik
şartlarımız bir uçak gemisini almaya
uygun değil; ancak, Türk Hava Kuvvetlerimizin modernizasyonu,
bu konudaki açığımızı,
eksiğimizi kapatacak güç ve kapasitededir. 

Arz ediyorum. 

BAŞKAN - Teşekkür ediyorum. 

Soru cevaplandırılmıştır. 

Sayın Yusuf Öztop?.. Burada.

Sayın Yusuf Öztop'un sorusunu okutuyorum... 

YUSUF SELAHATTİN BEYRİBEY (Kars) - Sayın
Başkan, benim de sorum vardı... 

BAŞKAN - Bakın, buradaki uygulamalarımızda,
bütçelerde, hep aynı partinin milletvekillerine
değil, bütün partilerin milletvekillerine, hiç
olmazsa birer veya ikişer soru sorduralım istiyoruz;
bütün partilerden sordurduk; yalnız Cumhuriyet
Halk Partisinden sordurmadık; onun için bir tane
de onlara sorduralım.

Ötekileri, zaten, Bakana intikal ettireceğiz. 

YUSUF SELAHATTİN BEYRİBEY (Kars) - Sabahleyin erkenden
geldik, müracaat ettik... 

SÜLEYMAN HATİNOĞLU (Artvin) - Müracaat sırasına
göre okutun. 

YUSUF SELAHATTİN BEYRİBEY (Kars) - Sorumun okunmasını
istiyorum. 

BAŞKAN - Rica ediyorum... 

Sayın Öztop'un sorusunu okutuyorum: 

Türkiye Büyük Millet Meclisi Başkanlığına

Aşağıdaki sorularımın aracılığınızla
Sayın Turizm Bakanı tarafından yanıtlanmasını
dilerim. 

  Yusuf Öztop

  Antalya

1. Türk turizmi için büyük öneme sahip
Manavgat Side'de yapılmakta olan TUREM Eğitim Merkezi
için bütçede yeterli ödenek ayrılmış
mıdır? 

2.  Bu eğitim merkezi hangi tarihte faaliyete geçecektir?

BAŞKAN - Sayın Bakan?..

TURİZM BAKANI BAHATTİN ŞEKER (Bilecik) - Bu
TUREM Eğitim Merkezi, bizim kendi planlama çalışmalarımız
içerisinde inşaat faaliyeti durdurulmuş bir
tesistir. O bölge, turizm tesisleri açısından
son derece önemli bir bölgedir. O nedenle, bir eğitim
tesisi yapmaktansa konaklama tesisi yapılması düşünülmektedir.


BAŞKAN - Soru cevaplandırılmıştır.


Son olarak, Sayın Selahattin Beyribey'in sorusunu okutuyorum:

ASLAN ALİ HATİPOĞLU (Amasya) - Efendim, benim
de bir sorum olacak?

BAŞKAN - Efendim, daha çok soru var, 30 tane soru
var; ama, süre 20 dakika...

ASLAN ALİ HATİPOĞLU (Amasya) - Ama, efendim,
ben sabahtan sıra aldım. 

BAŞKAN - Efendim, rica ediyorum... Bakın, ben size
izah ediyorum... Sonra, soru benim takdirim dahilindedir; istediğim
soruyu sordurur, istediğimi sordurmam. Rica ederim, ben takdirimi
böyle kullandım.

 ASLAN ALİ HATİPOĞLU (Amasya) - Olur mu efendim?!

BAŞKAN - Buyurun. 

Türkiye Büyük Millet Meclisi Başkanlığına


Sayın Başkanım, delaletinizle aşağıdaki
sorularımın Turizm Bakanınca cevaplandırılmasını
arz ederim. 

Saygılarımla. 

  Selahattin Beyribey

  Kars

1. Şu anda, Türkiye'nin en modern kayak pistlerinden
biri olan Sarıkamış Kayak Tesislerinde, halen
yataklı kuruluş yok denecek kadar azdır. Oysa
ki, Turizm Bakanlığının elinde bulunan
otel alanları ihaleye çıkarılmamaktadır.
Bu alanlar ne  zaman ihaleye çıkarılacaktır?

2. Turizm beldelerimizden biri olan Kars - Ani örenleri yolu
kullanılamaz durumdadır. Bu yol yapılacak
mıdır; yoksa, halen, köy yolundan daha kötü
olan durumda mı kalacaktır?

BAŞKAN - Buyurun Sayın Bakan.

TURİZM BAKANI M. BAHATTİN YÜCEL (İstanbul)
- Efendim, Sarıkamış yöresindeki konaklama
tesisi yapımına elverişli alanlar, 2634 sayılı
Yasa uyarınca, önümüzdeki yılbaşında
tahsise çıkacaktır. 

 Kars - Ani yolu için de, gereken kaynak, 1996 yılında
aktarılmıştır; 1997 yılı
içerisinde tamamlanacaktır. 

Arz ederim. 

BAŞKAN - Teşekkür ederim.

Soru cevaplandırılmıştır.

Sayın milletvekilleri...

YUSUF SELAHATTİN BEYRİBEY (Kars) - Sayın
Başkanım, sorunun devamı var.

BAŞKAN - Efendim, sorular için ayrılan 20
dakikalık süre içerisinde sorduğumuz soruları
sorduk. Kalan soruları da, Başkanlık, ilgili
bakanlığa intikal ettirecektir; ilgili bakan kanalıyla
cevabınızı alacaksınız. 

YUSUF SELAHATTİN BEYRİBEY (Kars) - Efendim, sorumu
yarım okudu, devamı var.

BAŞKAN - Bunu hep böyle uyguladık; rica ediyorum...

YUSUF SELAHATTİN BEYRİBEY (Kars) - Yarım
okundu Sayın Başkan... 

BAŞKAN - Bakan o kadar cevap verdi.

YUSUF SELAHATTİN BEYRİBEY (Kars) - Sorumu yarım
okudu efendim; bir de Millî Savunma Bakanından sorum
vardı.

BAŞKAN - Efendim, ayrı ayrı iki soru sormuşsunuz;
bir tanesini okuttuk. 

YUSUF SELAHATTİN BEYRİBEY (Kars) - Bakanlıklar
ayrı Sayın Başkan.

SÜLEYMAN HATİNOĞLU (Artvin) - Senin adaletine
hayranım ben!..

BAŞKAN - Sayın milletvekilleri, yedinci turdaki bütçeler
üzerindeki müzakereler bitmiştir.

Millî Savunma Bakanlığı 1997 Malî
yılı bütçesinin bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Bölümleri okutuyorum :

A) MİLLÎ SAVUNMA BAKANLIĞI

1. - Millî Savunma Bakanlığı 1997 Malî
Yılı Bütçesi

A - CETVELİ

 Program

 Kodu Açıklama Lira

 101 Genel Yönetim ve Destek Hizmetleri 64 835 208 000 000

  BAŞKAN - Kabul edenler... Etmeyenler...

  Kabul edilmiştir.

 102 Millî Savunma Hizmetleri 606 184 742 000 000

  BAŞKAN - Kabul edenler... Etmeyenler...

  Kabul edilmiştir.

  TOPLAM 671 019  950 000 000 

BAŞKAN - Kabul edenler... Etmeyenler... Kabul edilmiştir.

Millî Savunma Bakanlığı 1997 malî
yılı bütçesinin bölümleri
kabul edilmiştir.

2. - Millî Savunma Bakanlığı 1994 Malî
Yılı Kesinhesabı

BAŞKAN - Millî Savunma Bakanlığı
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

Genel toplamı okutuyorum :

Millî Savunma Bakanlığı 1994 Malî
Yılı Kesinhesabı

A - CETVELİ

       1050 S. K. 83.madde

  Genel Ödenek Toplam İptal Edilen Ödenek Dışı
Ertesi Yıla gereğince saklı

  Toplamı   Harcama Ödenek  Harcama  Devreden öde.
tutulan ödenek



   





 



 TOPLAM 104 671 117 944 000 85 377 323 215 000 19 029 363 414
00 72 510 774 000 336 942 089 000 17 485 966 437 000 

BAŞKAN - Kabul edenler... Etmeyenler... Kabul edilimiştir.

Millî Savunma Bakanlığı 1994 malî
yılı kesinhesabının bölümleri
kabul edilmiştir.

3. - Millî Savunma Bakanlığı 1995 Malî
Yılı Kesinhesabı

BAŞKAN - Millî Savunma Bakanlığı
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

Genel toplamı okutuyorum :

Millî Savunma Bakanlığı 1995 Malî
Yılı Kesinhesabı

A - CETVELİ

     Ertesi Akreditif, taahhüt art.

 Genel Ödenek Toplam İptal Edilen Ödenek Dışı
Yıla Devreden   ve dış proje kred.

 Toplamı   Harcama  Ödenek Harcana   Ödenek saklı
tut.  ödenek





   







TOPLAM 195 511 875 689 000 167 798 176 079 000 27 628 141 330
000 151 479 527 000 237 037 807 000 24 093 896 010 000 

BAŞKAN - Kabul edenler... Etmeyenler... Kabul edilimiştir.

Millî Savunma Bakanlığı 1994 malî
yılı kesinhesabının bölümleri
kabul edilmiştir.

BAŞKAN - Kabul edenler... Etmeyenler... Kabul edilmiştir.

Millî Savunma Bakanlığı 1995 malî
yılı kesinhesabının bölümleri
kabul edilmiştir.

Millî Savunma Bakanlığı 1997 malî
yılı bütçesi ile 1994 ve 1995 malî
yılları kesinhesaplarının bölümleri
kabul edilmiştir; ordumuza, ülkemize ve milletimize
hayırlı ve uğurlu olmasını temenni
ederim. (RP ve DYP sıralarından alkışlar)

Turizm Bakanlığı 1997 malî yılı
bütçesinin bölümlerine geçilmesini
oylarınıza sunuyorum : Kabul edenler... Etmeyenler...
Kabul edilmiştir.

Bölümleri okutuyorum.

B) TURİZM BAKANLIĞI

1. - Turizm Bakanlığı 1997 Malî Yılı
Bütçesi

A - CETVELİ

 Program

 Kodu Açıklama Lira

 101 Genel Yönetim ve Destek Hizmetleri 1 373 740 000 000

  BAŞKAN - Kabul edenler... Etmeyenler...

  Kabul edilimiştir.

 111 Ülke Turizminin Geliştirilmesi ve Tanıtılması

  Hizmetleri 7 146 860 000 000

  BAŞKAN - Kabul edenler... Etmeyenler...

  Kabul edilmiştir.

 900 Hizmet Programlarına Dağıtılamayan

  Transferler 102 400 000 000

  BAŞKAN - Kabul edenler... Etmeyenler...

  Kabul edilmiştir.

  TOPLAM 8 623 000 000 000 

BAŞKAN - Kabul edenler... Etmeyenler... Kabul edilmiştir.

Turizm Bakanlığı 1997 malî yılı
bütçesinin bölümleri kabul edilmiştir.

2. - Turizm Bakanlığı 1994 Malî Yılı
Kesinhesabı

BAŞKAN - Turizm Bakanlığı 1994 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Turizm Bakanlığı 1994 Malî Yılı
Kesinhesabı

A - CETVELİ

  Genel Ödenek Toplam İptal Edilen Ödenek Dışı

  Toplamı Harcama Ödenek Harcama

 TOPLAM :  1 735 339 447 000 1 597 028 330 000 138 808 643 000
497 526 000

BAŞKAN - Kabul edenler... Etmeyenler... Kabul edilmiştir.


Turizm Bakanlığı 1994 malî yılı
kesinhesabının bölümleri kabul edilmiştir.

3. - Turizm Bakanlığı 1995 Malî Yılı
Kesinhesabı

BAŞKAN - Turizm Bakanlığı 1995 malî
yılı kesinhesabının bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Genel toplamı okutuyorum :

Turizm Bakanlığı 1995 Malî Yılı
Kesinhesabı

A - CETVELİ

  Genel Ödenek Toplam İptal Edilen Ödenek Dışı

  Toplamı Harcama Ödenek Harcama

 TOPLAM :  2 342 811 250 000 2 004 838 679 000 338 490 414 000
517 843 000

BAŞKAN - Kabul edenler... Etmeyenler... Kabul edilmiştir.


Turizm Bakanlığı 1995 malî yılı
kesinhesabının bölümleri kabul edilmiştir.


Sayın milletvekilleri, böylece, Turizm Bakanlığının
1997 Malî Yılı Bütçe Kanunu ile
1994 ve 1995 yılları kesinhesaplarının
bölümleri kabul edilmiştir. Turizm Bakanlığına
ve camiasına, ülkemize hayırlı uğurlu
olmasını diliyorum. (Alkışlar)

C) DIŞİŞLERİ BAKANLIĞI

1. - Dışişleri Bakanlığı
1997 Malî Yılı Bütçesi

2. - Dışişleri Bakanlığı
1994 Malî Yılı Kesinhesabı

3. - Dışişleri Bakanlığı
1995 Malî Yılı Kesinhesabı

D) BAYINDIRLIK VE İSKÂN BAKANLIĞI

1. - Bayındırlık ve İskân Bakanlığı
1997 Malî Yılı Bütçesi

2. - Bayındırlık ve İskân Bakanlığı
1994 Malî Yılı Kesinhesabı

3. - Bayındırlık ve İskân Bakanlığı
1995 Malî Yılı Kesinhesabı

a) Karayolları Genel Müdürlüğü

1. - Karayolları Genel Müdürlüğü
1997 Malî Yılı Bütçesi

2. - Karayolları Genel Müdürlüğü
1994 Malî Yılı Kesinhesabı

3. - Karayolları Genel Müdürlüğü
1995 Malî Yılı Kesinhesabı 

BAŞKAN - Sayın milletvekilleri, şimdi, sekizinci
tur bütçe görüşmelerine geçiyoruz.


Komisyon ve Hükümet yerlerini aldılar.

Efendim, sekizinci turda biliyorsunuz, Dışişleri
Bakanlığı, Bayındırlık
ve İskân Bakanlığı ve Karayolları
Genel Müdürlüğü bütçelerini
görüşeceğiz. 

Sayın milletvekilleri, bu turda gruplar ve şahıslar
adına söz isteyen sayın milletvekillerinin
isimlerini okutuyorum:

DYP Grubu adına, Hasan Tekin Enerem (İstanbul),
Yusuf Bahadır (Trabzon); DSP Grubu adına, Şükrü
Sina Gürel (İzmir), Ali Rahmi Beyreli (Bursa), Fevzi
Aytekin (Tekirdağ); RP Grubu adına, Osman Yumakoğulları
(İstanbul), Cevdet Akçalı (Adana), Mehmet
Emin Aydınbaş (İçel), Sabahattin Yıldız
(Muş); CHP Grubu adına, Murat Karayalçın
(Samsun), Eşref Erdem (Ankara); ANAP Grubu adına,
İrfan Demiralp (Samsun), Cengiz Altınkaya (Aydın),
Ahmet Alkan (Konya). Şahısları adına;
lehinde, Siirt Milletvekili Ahmet Aydın, İstanbul
Milletvekili Hüseyin Kansu; aleyhinde, Sıvas Milletvekili
Nevzat Yanmaz, Ankara Milletvekili Gökhap Çapoğlu.

Şimdi, bu bütçeler üzerindeki çalışmalarımıza
başlıyoruz.

İlk söz, DYP Grubu adına, İstanbul Milletvekili
Sayın Tekin Enerem'in; buyurun. (DYP sıralarından
alkışlar)

MEHMET CUMHUR ERSÜMER (Çanakkale) - Sayın Başkan,
Sayın Bakanımızın salonda bulunmama
sebebini acaba bize açıklayabilir misiniz? 

YILDIRIM AKTÜRK (Uşak) - Hangi bakanlığın
bütçesini görüşüyoruz?

BAŞKAN - Dışişleri Bakanlığı
bütçesi ile... (ANAP sıralarından “Nerededir
kendisi” sesleri, gürültüler)

Bir dakika efendim... Bir dakika... Hepiniz bir ağızdan
konuşmayın efendim... 

YILDIRIM AKTÜRK (Uşak) - Nerededir kendisi? Bütçe
Komisyonuna da gelmedi.

BAŞKAN - Bir dakikanızı rica ediyorum...

Bir dakika Sayın Enerem. 

Arkadaşlarım... (ANAP sıralarından
gürültüler)

ERCAN KARAKAŞ (İstanbul) - Açıklama
yapın Sayın Başkan.

BAŞKAN - Bir dakika... Susun da size cevap vereyim canım!
Allah, Allah! (ANAP, DSP ve CHP sıralarından gürültüler)

Sayın milletvekilleri, Sayın Dışişleri
Bakanımız, Brüksel'dedir, görevli olarak
yurtdışındadır. Dışişleri
Bakanımız görevli olarak yurtdışındadır;
bu bir. İkincisi, Hükümet bir bütündür...

MEHMET CUMHUR ERSÜMER (Çanakkale) - Ne zaman Mecliste
olacak?

BAŞKAN - Kendisine vekâlet eden bir bakanın
burada olması, bugünkü mesele değildir.

MEHMET CUMHUR ERSÜMER (Çanakkale) - Sayın Bakanın
bu tavrını kınıyoruz. Plan ve Bütçe
Komisyonunda da aynı tavrı sergiledi.

BAŞKAN - Sayın Ersümer, ben, size söz vermedim;
oturur musunuz yerinize...Lütfen oturur musunuz yerinize...
Oturur musunuz...

MEHMET CUMHUR ERSÜMER (Çanakkale) - Aynı tavrı
Plan ve Bütçe Komisyonunda da sergiledi.

BAŞKAN - Lütfen... Rica ediyorum... Oturur musunuz
yerinize...

MEHMET CUMHUR ERSÜMER (Çanakkale) - Bu, Meclise büyük
bir saygısızlıktır. 

BAŞKAN - Rica ediyorum... Oturur musunuz... (ANAP, DSP ve
CHP sıralarından sıra kapaklarına
vurmalar, gürültüler)

Yahu, niye vuruyorsunuz, ben anlamıyorum.

Sayın Enerem, buyurun.

Süreniz 20 dakika efendim. 

DYP GRUBU ADINA HASAN TEKİN ENEREM (İstanbul) -
Sayın Başkan...

(ANAP, DSP ve CHP sıralarından sıra kapaklarına
vurmalar, gürültüler; RP ve DYP sıralarından
alkışlar)

BAŞKAN - Hayır anlamadım arkadaşlar,
neyi siz protesto ediyorsunuz?!. Arkadaşlar, ben anlamadım;
neyi protesto ediyorsunuz?..

MUSTAFA CUMHUR ERSÜMER (Çanakkale) - Sayın
Başkan, anlaşılmayacak bir şey yok. Sayın
Dışişleri Bakanı, Meclise karşı,
devamlı, görevini yerine getirmemektedir.

BAŞKAN - Efendim, lütfen oturur musunuz... Ben, size
söz vermedim efendim.

MUSTAFA CUMHUR ERSÜMER (Çanakkale) - Dışişleri
Komisyonunun hiçbir toplantısına katılmamıştır;
Plan ve Bütçe Komisyonundaki toplantıya katılmamıştır.

BAŞKAN - Bakın, Sayın Ersümer, oturur
musunuz yerinize...

MUSTAFA CUMHUR ERSÜMER (Çanakkale) - Dışişleri
Bakanının tavrını kınıyoruz.

BAŞKAN - Efendim, oturur musunuz yerinize... Bakın,
Meclisin çalışmalarını engelliyorsunuz;
size ceza vereceğim... (ANAP, DSP ve CHP sıralarından
sıra kapaklarına vurmalar, gürültüler)

MUSTAFA CUMHUR ERSÜMER (Çanakkale) - Sayın
Bakan saygısızlık yapmaktadır.

BAŞKAN - Canım oturur musunuz yerinize!.. Otur yerine!..

MUSTAFA CUMHUR ERSÜMER (Çanakkale) - Bağırmayın!..

ZEKİ ÇAKAN (Bartın) - Niye bağırıyorsunuz!..

BAŞKAN - Efendim, oturması lazım. Allah, Allah...
(ANAP sıralarından gürültüler)

ZEKİ ÇAKAN (Bartın) - Bağırmadan
konuşun.

BAŞKAN - Sayın milletvekilleri, buraya her gelen
kürsüye hücum mu edecek yani?

ZEKİ ÇAKAN (Bartın) - Türkiye Cumhuriyeti
tarihinde ilk defa ne komisyona ne Meclise... 

BAŞKAN - Burası kürsüdür, buranın
masuniyeti var. 

ZEKİ ÇAKAN (Bartın) - Bağırmadan
konuş!.. 

BAŞKAN -Arkadaşlar, bu Genel Kurul salonunda
konuşmak için...  (ANAP sıralarından
gürültüler) 

Efendim, İdare Amiri kim bugün?.. 

MUSTAFA CUMHUR ERSÜMER (Çanakkale)- Kimseyi
azarlayamazsın...

BAŞKAN - Sayın Önder Kırlı'yı
görev yapmaya davet ediyorum... Yok mu efendim?.. 

MEHMET GÖZLÜKAYA (Denizli) - Sayın Başkan...


BAŞKAN - Böyle İdare Amirliği...  Nöbetçi
arkadaşımız yok mu?.. Lütfen, burada
düzeni sağlasın... 

Lütfen oturur musunuz.

MEHMET GÖZLÜKAYA (Denizli) - Sayın Başkan,
İdare Amiri arkadaşlara gerek yok; başlasın...

BAŞKAN - Sayın Enerem, buyurun efendim. 

ZEKİ ÇAKAN (Bartın) - Sayın Başkan...


MUSTAFA CUMHUR ERSÜMER (Çanakkale)- Sayın
Başkan, siz Hükümetin avukatlığını
yapamazsınız. 

BAŞKAN - Sayın Ersümer, bakın, devamlı,
burada, çıkıp, Meclisin çalışmalarını
aksatıyorsunuz. 

MUSTAFA CUMHUR ERSÜMER (Çanakkale)- Sayın
Başkan, siz Dışişleri Bakanının
avukatı değilsiniz. 

BAŞKAN - Oturur musunuz yerinize diyorum...

ZEKİ ÇAKAN (Bartın) - Kimseyi azarlayamazsınız...


BAŞKAN - Efendim, oturur musunuz yerinize... 

MUSTAFA CUMHUR ERSÜMER (Çanakkale)- Sizin burada
kimseyi azarlamaya hakkınız yok. 

BAŞKAN - Oturur musunuz... 

ZEKİ ÇAKAN (Bartın) - Orman Bakanlığı
ile Turizm Bakanlığının yeri değişti.
Aynı şekilde, Parlamentoya saygısızlık
yapan Dışişleri Bakanlığı
bütçesi de bir başka bütçeyle yer
değiştirsin. 

BAŞKAN - Efendim, Parlamentoya saygısızlık
söz konusu değildir. 

ZEKİ ÇAKAN (Bartın) - Yer değiştirsin...

BAŞKAN - Evet, buyurun efendim. 

ZEKİ ÇAKAN (Bartın) - Orman Bakanlığı,
Turizm Bakanlığıyla yer değiştirdi...


BAŞKAN - Evet, buyurun efendim, buyurun.

DYP GRUBU ADINA HASAN TEKİN ENEREM (İstanbul) -
Sayın Başkan, sayın milletvekilleri; Dışişleri
Bakanlığı... 

AHMET ALKAN (Konya) - Bakanı olmayan Bakanlık yani...


BAŞKAN - Siz devam eder misiniz... 

HASAN TEKİN ENEREM (Devamla) - ...1997 malî yılı
bütçesi üzerinde Doğru Yol Partisi Grubu
adına (DYP sıralarından alkışlar)
söz almış bulunuyorum. Bu vesileyle, Yüce
Meclisi Grubum ve şahsım adına saygıyla
selamlıyorum. 

Değerli milletvekilleri, bir İstiklal Savaşının
eseri olmasına rağmen Türkiye Cumhuriyeti, Büyük
Atatürk'ün “yurtta sulh, cihanda sulh” ilkesi
doğrultusunda, kuruluşundan bu yana, barışçı
bir dışpolitika izlemiştir. Dışpolitikamızın
bu değişmez ilkesi, Doğru Yol Partisi ve Refah Partisi
Koalisyon Hükümetinin Yüce Meclisin güvenine
mazhar olan programında da ifadesini bulmuştur. Nitekim,
54 üncü Hükümetin Programı, Türkiye'nin
dışpolitikada hedef ve amacının, ülkede,
bölgede ve dünyada barış ve istikrarın
korunması olduğunu vurgulamıştır.


Sayın Başkan, sayın milletvekilleri; soğuk
savaşın sona ermesinden bu yana, dünya, daha
iyi, daha güvenli, daha huzurlu yeni bir uluslararası
düzenin arayışı içindedir. Bu
arayış, hem olumlu hem olumsuz dinamikleri harekete
geçirmiştir. Komünist sistemin çökmesi,
küresel bir nükleer savaş riskinin azalması,
demokrasinin dünya çapında yaygınlaşması,
serbest piyasa ekonomisinin giderek artan sayıda ülkede
güçlenmesi, ekonomik ve ticarî entegrasyon hareketlerinin
gelişmesi olumlu dinamiklerdendir. Bölgesel çatışmalar,
yayılmacılık eğilimleri, saldırgan
milliyetçilik, ırkçılık ve
terörizm ise, olumsuz dinamikler olarak karşımıza
çıkmaktadır. Bütün bu olumlu ve
olumsuz dinamikler, ülkemizin yer aldığı
coğrafyaya yansımaktadır. Coğrafyamız
özel bir hassasiyet arz etmeye başlarken ülkemizin
bu yeni dönemdeki konumu, daha büyük önem
kazanmıştır. Türkiye'nin böyle bir
coğrafyanın merkezinde, doğu ile batı, kuzey
ile güney arasındaki köprü rolü, demokratik,
laik bir hukuk devleti olarak çevresi ve çevresinin
ötesi için bir model oluşturması keyfiyeti
önplana çıkmıştır. 

Türkiye, bugün izlediği dinamik, çok yönlü,
çok boyutlu dışpolitika ve geliştirdiği
bölgesel, ekonomik ve ticarî işbirliği modelleri,
bölgesel ve uluslararası kuruluşların
çalışmalarına ve gündemlerindeki
sorunların çözümüne katkılarıyla
bölgesinde nazım rol oynayan, bölgesel güç
olarak algılanan, dostluğu ve işbirliği aranan,
saygın ve güvenilir bir ülkedir.

Hükümetimiz... 

İRFETTİN AKAR (Muğla) - Sayın Başkan,
ya otursunlar ya dışarı çıksınlar.

BAŞKAN - Sayın Enerem, bir dakika...

Ayakta sohbet eden milletvekillerinden rica ediyorum. Lütfen...
Ya otursunlar... (DYP sıralarından gürültüler)

AHMET SEZAL ÖZBEK (Kırklareli) - Sayın Başkan,
hatibe saygısızlık oluyor.

BAŞKAN - Efendim, bir dakika... 

Sayın arkadaşlar, sizden rica ediyorum...

HACI FİLİZ (Kırıkkale) - Dışarı
çıksınlar Sayın Başkan.

BAŞKAN - Sayın Temizel... Arkadaşlar, lütfen...


Sayın Sav, sizden de rica ediyorum, dışarıda
sohbet edin efendim. Bakın, burada müzakere yapıyoruz.
Kusura bakmayın...

HACI FİLİZ (Kırıkkale) - Konuşan
arkadaşa saygı göstersinler.

BAŞKAN - Buyurun efendim.

HASAN TEKİN ENEREM (Devamla) - Teşekkür ederim
Sayın Başkan.

Hükümetimiz ve Dışişleri Bakanlığımızın
bu konumu daha da güçlendirmek, ulusal çıkarlarımızı
en etkili şekilde korumak ve ilerletmek, dış
tehdit ve riskleri azaltmak ve bertaraf etmek, mevcut bütün
imkânlardan azamî şekilde yararlanmak için
yoğun bir mesai içinde olmasını takdirle
karşılıyoruz. 

Sayın Başkan, sayın milletvekilleri; Türkiye,
başta komşuları olmak üzere, bütün
ülkelerle dostluğa, güvene ve karşılıklı
çıkarlara dayalı yararlı ilişkiler
kurmaya ve bunları daha da geliştirmeye, mevcut sorunları
barışçı yollarla, diyalog ve müzakerlerle
çözmeye çalışmaktadır.
Tabiatıyla, bu tür ilişkilerin tesisi ve sorunların
bu yollarla çözümü, sadece Türkiye'nin
elinde değildir; ilgili ülkelerin de, Türkiye'nin
sergilediği dostane, barışçı, yapıcı
ve iyi niyetli yaklaşımlara aynı şekilde
karşılık vermeleri esastır. Böyle
bir karşılığı gösteren ülkelerle
 ilişkilerimizin ve işbirliğimizin çok
daha ileri düzeylere yükseltilmesinin önünde
herhangi bir engel olmayacaktır. Aksini yapanlar ise, Türkiye'nin
dostluğundan, güveninden ve olanaklarından yararlanamayacaklardır;
bu, daha çok, onların sorunu olacaktır. Her
halükârda, Türkiye, kendi ulusal çıkarlarının
zarara uğratılmasına izin vermeyecektir. 

Dışpolitikamızın geleneksel çizgilerinden
biri de, özellikle millî dava olarak addedilen konularda,
geniş bir millî mutabakata dayalı olarak yürütülmesi
olgunluğunun muhafazasıdır. Hükümetimizin,
bu hususa büyük bir özen göstermek ve millî
davalarda muhalefetin destek ve yardımının
teminine önem vermek gerekliliğinin bilincinde gayretler
sarf ettiğine inanıyoruz. 

Türk dışpolitikasının temel öncelikleri
doğrultusunda gerek Batılı ülkelerle gerek
tarihî ve manevî bağlarımız bulunan
İslam ülkeleri, Orta Asya cumhuriyetleri ve Balkan
ülkeleriyle işbirliğimizin daha da geliştirilmesi
amacıyla gerekli adımların hızla atılması,
önemli ve olumlu gelişmelerdir. Amerika Birleşik
Devletleriyle ilişkilerimizin, günümüzün
ihtiyaçlarına cevap verecek şekilde geliştirilmiş
ortaklık düzeyine ulaşmasından memnuniyet
duyuyoruz. Bu ilişkilerin aleyhimizdeki lobilerin zararlı
etkilerinden korunmasını teminen, Amerikan yönetiminin
gerekli adımları kararlılıkla atmasını
bekliyoruz.

Avrupa'yla, Avrupa'nın bütün kurumlarıyla
bütünleşmek de, temel önceliklerimizdendir.
Coğrafî, siyasî ve tarihî açılardan
Avrupa'nın ayrılmaz parçası olan Türkiye'nin,
Avrupa'nın gelecek mimarisinde söz hakkına
sahip olması şarttır. Türkiye'ye bu hakkın
tanınması da bir lütuf değildir, bir zorunluluktur.
Zira, gerçek bir Avrupa entegrasyonu, ancak, Türkiye'yle
mümkündür. Türkiyesiz bir Avrupa, her bakımdan
eksik bir Avrupa olacaktır. Bu bağlamda, Avrupa Birliğine
ve Batı Avrupa Birliğine tam üyelik süreçlerimizin
önüne yapay ve sübjektif engeller çıkarılmamalıdır.


Soğuk savaş döneminin en karanlık yıllarında
Avrupa'nın ve Batının savunması uğruna
büyük fedakârlıklar yapan, hür dünyanın
Sovyet tehlikesinden korunmasında belirleyici bir rol oynayan
Türkiye'nin, bugün ulaştığı
noktada, Avrupa Birliğine ve Batı Avrupa Birliğine
aday diğer ülkelerin hiçbirinden eksiği yoktur,
fazlaları, üstünlükleri vardır. Türkiye,
Avrupa'nın entegrasyon sürecinde hiç kimseden
geri kalmaya razı olamaz ve olmamalıdır.


Hükümetimizin, gerek gümrük birliğinin,
Avrupa Birliğinin -malî işbirliği dahil- bütün
yükümlülüklerini yerine getirmesi suretiyle
arzulandığı şekilde işletilmesinin
teminine gerekse Avrupa Birliğine tam üyeliğimizin
önündeki engellerin aşılmasına yönelik
girişimlerini destekliyoruz, bu girişimlerin daha
da yoğunlaştırılmasını diliyoruz.

Burada, Yunanistan'ı da uyarmayı bir görev
addediyorum. Yunanistan, Türkiye'nin Avrupa Birliğiyle
ilişkilerini engellemekten vazgeçmeli, Avrupa Birliğini
Türk-Yunan sorunlarına alet etmemelidir. Bu sorunların
çözüm yeri, Türk-Yunan diyaloğu ve müzakereleridir.


Yunanistan, Türkiye'nin diyalog ve müzakere çağrılarını
kabul etmelidir. Yunanistan'ın, düşmanlık
üzerine inşa edilen politikaların başarı
şansı olmayacağını, Türkiye'nin
uzattığı dostluk elinin de ilelebet havada kalmayacağını
artık anlamasını temenni ediyoruz. Avrupa
Birliğini de, Türk-Yunan sorunlarının,
Türkiye-Avrupa Birliği ilişkilerini engellemeyeceği
yolunda vermiş olduğu yazılı güvencelerin
gereğini yerine getirmeye çağırıyoruz.

Yunanistan, Batı Trakya Müslüman Türk azınlığının,
uluslararası anlaşmaların güvencesi altında
olan haklarını ihlal etmeye de son vermelidir. Bu
azınlığımızın hak ve hukukunun
korunmaya devam edileceğinden, en ufak şüphemiz
yoktur. 

Sayın Başkan, sayın milletvekilleri; Sovyetler
Birliğinin dağılmasından sonra bağımsızlıklarına
yeniden kavuşan Azerbaycan ve Orta Asya cumhuriyetleriyle
ilişkilerimiz, kardeş ülkeler arasında
olması gereken düzeye ulaşmıştır.
Hükümetimizden beklentimiz, bu düzeyin, her alanda,
daha da yükseltilmesidir. Ortak tarih ve ortak kök bilincinin
giderek somutlaşmasından ve bu bilinç ve dayanışmanın,
Türkçe konuşan ülkeler devlet başkanları
zirveleriyle kurumsallaşmasından büyük
mutluluk duyuyoruz. 

Azerbaycan'ın ayrılmaz parçası olan
Yukarı Karabağ'a ilişkin Azeri-Ermeni sorununun,
Ermenilerin uzlaşmaz tutumu nedeniyle sürmesi, Azeri
topraklarındaki Ermeni işgalinin ve Azeri mültecilerin
yürek parçalayan durumlarının devam
etmesi, bütün milletimizi derinden üzmektedir.
Hükümetimizin, bu sorunun, Azerbaycan'ın toprak
bütünlüğü içerisinde çözümüne
yönelik gayretlerini destekliyoruz. 

Yukarı Karabağ sorununun ve Kafkasya'da mevcut diğer
uyuşmazlıkların hızla çözüme
kavuşturulmasının bölgede arzulanan barış,
istikrar ve işbirliği ortamının yaratılmasına
yardımcı olacağını; bölgenin
doğal zenginliklerinin, özellikle Hazar petrollerinin
gereğince değerlendirilmesini de sağlayacağını
biliyoruz. Bu bağlamda, Hükümetimiz, Bakü-Ceyhan
petrol boru hattının gerçekleştirilmesine
çalışmaktadır. Bunun başarılması,
Türkiye için, son derece önemli bir kazanım
olacak, Türkiye'yi bir enerji köprüsüne, bir
enerji terminaline dönüştürecektir. Hükümetimizi,
bu yoldaki gayretlerinde teşvik ediyoruz.

Rusya ile ilişkilerimizin de karşılıklı
yararlara ve güvene dayalı olarak giderek gelişmesini
memnuniyetle karşılıyoruz. Türkiye ve
Rusya, birbirlerinin, önemli  ticarî ve ekonomik ortakları
haline gelmektedirler. Sayın Genel Başkanımız,
Başbakan Yardımcısı ve Dışişleri
Bakanı Profesör Doktor Tansu Çiller'in önümüzdeki
günlerde Rusya'ya yapacağı ziyaretin başarılı
sonuçlar vereceğine inanıyoruz.

Çeçenistan'da varılan anlaşmalarla
durumun giderek normalleşmesini ve istikrarın tesisi
yolunda mesafe alınmasını memnuniyetle kaydediyoruz.

Sayın Başkan, sayın milletvekilleri; milletimizin
çok yakından izlediği bir diğer konu, Bosna-Hersek'te
kalıcı barışın bir an önce
tesisidir. Kardeş Boşnak halkının acıları
ve gelecek endişesi artık sona ermelidir. Bosna-Hersek
üzerindeki emellerden vazgeçilmelidir. Bütün
taraflar, Dayton Barış Antlaşmasına
saygı göstermeli, antlaşmanın uygulanmasına
yardımcı olmalıdırlar. 

Hükümetimizin, Bosna-Hersek'te kalıcı
bir barışın tesisine, Bosna-Hersek Federasyonu
Ordusunun eğitimine, Bosna-Hersek'in yeniden imarına
ve kalkınmasına sağladığı
desteği ve Bosna-Hersek'teki barışı uygulama
gücünün yerini alacak yeni güce de katılma
kararını takdirle karşılıyoruz.


Hükümetimizin, azınlıklarımızın
ve soydaşlarımızın yaşadığı
Balkan ülkeleriyle ilişkilerimizi de geliştirmek,
Balkanlarda çok taraflı işbirliği girişimlerinin
somut sonuçlar vermesini sağlamak için ciddî
bir gayret sarf ettiğini memnuniyetle izlemekteyiz. 

Dışpolitika gündemimizin önemli bir alanı
da Ortadoğu'dur. Bu bölgeyle tarihî ve kültürel
bağlarımız mevcuttur. En büyük arzumuz,
1991 Madrid Konferansıyla başlayan Ortadoğu barış
sürecinin bir an önce başarıyla sonuçlanması
ve bölgede herkesin yararına olacak bir barış,
huzur ve işbirliği ortamının tesis edilmesidir.
Hükümetimiz, bu sonuca ulaşılmasına
yardımcı olmaya çalışmakta,
Filistinli kardeşlerimize de gerekli desteği sağlamaktadır.
Yine, bundan da büyük bir memnuniyet duyduğumuzu
belirtmek istiyorum.

Suriye ile ilişkilerimiz ise, bu ülkenin bölücü
teröre verdiği destek nedeniyle, arzulanan düzeyde
seyredememektedir. Suriye'nin bu yanlıştan geri dönmesi,
öncelikle, kendi çıkarına olacaktır.
Suriye'nin, Türkiye'nin dostluğunun önemini kavrayacağını
ümit ediyoruz.

Körfez Savaşından sonra Kuzey Irak'ta meydana
gelen otorite boşluğu, bölücü terör
örgütünün bu boşluktan yararlanarak
bölgeye yerleşmesi ve oradan topraklarımıza
karşı giriştiği saldırılar,
bizi meşgul etmeye devam etmektedir. 

Irak'ın toprak bütünlüğünün
ve birliğinin korunması, temel politikamız olmuştur.
Bu politika çerçevesinde, Hükümetimiz,
bir yandan, Kuzey Irak'tan kaynaklanan güvenlik endişelerimizin
giderilmesine, diğer yandan, Irak'ta durumun normalleşmesine
gayret etmektedir. Bu meyanda, alınan inisiyatiflerle,
Kuzey Irak'ta çatışan gruplar arasında
ateşkes temin edilmiştir. Ateşkesin izlenmesi
ve denetlenmesinde, Türkmenlerin de görev almaları
sağlanmıştır. 

Altı yılı aşkın bir süredir
kapalı olan Kerkük-Yumurtalık petrol boru hattı
da, Birleşmiş Milletler Güvenlik Konseyinin 986
sayılı Kararının uygulanmaya başlanmasıyla
yeniden açılmıştır. Böylece,
Irak'a uygulanan Birleşmiş Milletler yaptırımlarından
gördüğümüz zararlar, kısmen de
olsa giderilecektir. Hükümetimizi ve Dışişleri
Bakanlığımızı, bu sonucun alınmasına
yönelik gayretleri dolayısıyla kutluyorum.
Bu sayede, satacağı petrole karşılık,
Irak'a ihracatımızın artırılması
imkânı da doğmuş olacaktır. 

Sayın Başkan, sayın milletvekilleri; millî
davamız olan Kıbrıs davası, Kuzey
Kıbrıs Türk Cumhuriyetinin güvenliğini
sağlayacak, Ada'daki iki yönetimin varlığını,
tarafların siyasî eşitliğini ve egemenliğini
tescil edecek, garanti ve ittifak antlaşmalarının
Türkiye'nin hukukî ve fiilî garantisinin devamlılığını
temin edecek bir çözüme kavuşturulmalıdır.
Hükümetimizin, böyle bir sonucun alınmasına
ve Kuzey Kıbrıs Türk Cumhuriyeti ekonomisinin
güçlendirilmesine yönelik çabalarını
memnuniyetle karşılıyoruz. Rum tarafını,
uzlaşmaz tutumunu ve gerginlik politikasını
terk ederek, Türk tarafıyla, bir an önce doğrudan
müzakerelere başlamaya çağırıyoruz.

Kıbrıs'a ilişkin uluslararası anlaşmaların,
Kıbrıs'ın, Türkiye ve Yunanistan'ın
birlikte üye olmadıkları kuruluşlara
katılmasını da yasakladığını
vurgulamak isterim. Bu durumda, Rum tarafının, Kıbrıs'ın
Avrupa Birliğine üyeliği yolundaki faaliyetleri de
geçersizdir. Bu nedenle Hükümetimizin, Kıbrıs'ın,
Avrupa Birliğine üyeliğinin, ancak Kıbrıs
sorununa siyasî bir çözüm bulunduktan sonra
ve Türkiye'nin Avrupa Birliğine üyeliğiyle eşzamanlı
olarak gündeme gelebileceği yolundaki tutumu son derece
isabetlidir. 

Sayın Başkan, sayın milletvekilleri; Hükümetimiz,
Türkiye'nin öncülük ettiği Karadeniz Ekonomik
İşbirliği ve Ekonomik İşbirliği
Teşkilatı gibi bölgesel  ekonomik ve ticarî
işbirliği kuruluşlarının daha etkili,
daha yararlı bir şekilde çalışmalarını
sağlamaya gayret ederken, yeni işbirliği girişimlerinde
de bulunmaktadır. Kalkınmada İşbirliği
veya kısaca “D-8” olarak tanımlanan yeni
bir girişim; İran, Pakistan, Bangladeş, Malezya,
Endonezya, Mısır ve Nijerya'nın katılımıyla
başlatılmış bulunmaktadır. Batı
Afrıka'dan Uzakdoğu'ya uzanan ekonomik kıstaslara
dayalı bu küresel işbirliği platformunun,
önümüzdeki yıl fiiliyata intikali önemli
bir başarıyı teşkil edecektir. Hükümetimizin,
Asya ve Uzakdoğu ile Afrıka'daki çoğu Müslüman
olan ülkelerle ilişkilerimizin ve işbirliğimizin
gerçek potansiyellerini yansıtacak boyutlara ulaştırılmasına
yönelik çabalarını da, memnuniyetle
karşılıyoruz; bu çabaların sonuçlarının
hızla alınacağına inanıyoruz.


Sayın Başkan, sayın milletvekilleri; yurt
dışında, aleyhimizde faaliyet gösteren
önyargılı ve hasım çeşitli
çevreler mevcuttur. Bu çevreler, özellikle
insan hakları konusunu Türkiye'ye karşı
bir silah olarak kullanmaya ve Türkiye'nin imajını
zedelemeye çalışmaktadırlar. Dışişleri
Bakanlığımızın bu çevrelere
karşı verdiği mücadeleyi ve gerçekleri
ortaya koymaya yönelik faaliyetlerini takdirle karşılıyoruz.
İnsan hakları alanı sürekli bir evrim
alanıdır. Bu alandaki standartlar giderek yükselmektedir.


BAŞKAN - Sayın Enerem, 2 dakikanız var, süreyi
uzatmayacağım efendim. 

HASAN TEKİN ENEREM (Devamla) - Teşekkür ederim
Sayın Başkan. 

Hükümetimizin, Türkiye'nin bu standartların
gerisinde kalmamasını, insan hakları alanında
yeni atılımlar yapılmasını,
vatandaşlarımızın en gelişmiş
bireysel haklardan yararlanmalarını öngören
Dışişleri Bakanlığımızın
koordinatörlüğündeki çalışmalarını
destekliyoruz. 

Hükümetimiz, içeride, terörle mücadeleyi,
demokratik hukuk devleti ve insan haklarına saygı
ilkeleri çerçevesinde yürütürken,
terörün dış boyutlarının
üzerine de gitmektedir. Nitekim Türkiye bugün,
hem bölgesinde hem dünyada, terörle mücadele
için, uluslararası işbirliğinin öncülüğünü
yapmaktadır; Türkiye'nin  girişimleriyle, uluslararası
mücadeleye ilişkin yükümlülükler
güçlendirilmektedir. Avrupa Güvenlik ve İşbirliği
Teşkilatının 2-3 Aralık 1996 tarihlerinde
Lizbon'da yapılan zirvesi sonunda kabul edilen belgelerde
de, Türkiye'nin girişimiyle, bu konuda kuvvetli ifadelerin
yer alması sağlanmıştır.

Sayın Başkan, sayın milletvekilleri; Dışişleri
Bakanlığımız, yurt dışında
yaşayan 3 milyon vatandaşımıza da hizmet
götürmekte, vatandaşlarımızın
hak ve hukukunu korumaya çalışmaktadır.
Mevcut sınırlı kadrolarla, mevcut yetersiz
altyapıyla, bunun gereğince yerine getirilmesinin güçlüklerinin
bilincindeyiz; Dışişleri Bakanlığımızın
bu alandaki faaliyetlerini güçlendirerek sürdürmesini
teşvik ediyoruz.

Sayın Başkan, sayın milletvekilleri; Dışişleri
Bakanlığından hepimiz çok şey bekliyoruz;
Dışişleri Bakanlığı da bu
beklentilere cevap verebilmek, Türkiye'nin ulusal çıkarlarının
korunup ilerletilmesini sağlamak, aleyhimizdeki tertipleri
boşa çıkarmak, mevcut dostluklarımızı
güçlendirmek, yeni dostluklar kurmak, dostlarımızın
davalarına yardımcı olmak, bölgesel
ve uluslararası  gelişmeleri lehimize yönlendirebilmek,
karşılaştığımız sorunları
çözebilmek, Türkiye'nin dünyayla her alanda
daha çok bütünleşmesini temin etmek için,
son derece yoğun bir faaliyet göstermektedir; bunun yakın
tanıklarıyız. Dolayısıyla,
Dışişleri Bakanlığımızın
malî imkanlarının daha da genişletilmesi
gereğinin, izahtan vareste olduğunu düşünüyorum.

Sayın Başkan, sayın milletvekilleri...

(Mikrofon otomatik cihaz tarafından kapatıldı)

BAŞKAN - Sayın Enerem, son cümlenizi söyler
misiniz efendim.

Buyurun.

HASAN TEKİN ENEREM (Devamla) -Söyleyeceğim.

Sayın Başkan, sayın milletvekilleri; 1997
malî yılı Dışişleri Bakanlığı
bütçesinin, ülkemiz, milletimiz ve Dışişleri
Bakanlığımız için hayırlı
ve uğurlu olmasını diliyor, Yüce Heyetinizi
en içten saygılarımla selamlıyorum.
(DYP ve RP sıralarından alkışlar)

BAŞKAN - Teşekkür ederim Sayın Enerem.

Doğru Yol Partisi Grubu adına ikinci konuşmayı
yapmak üzere, Trabzon Milletvekili Sayın Yusuf Bahadır;
buyurun efendim.

Sayın Bahadır, sizin de süreniz 20 dakika efendim,
süreye riayet ederseniz memnun olurum.

DYP GRUBU ADINA YUSUF BAHADIR (Trabzon) - Sayın Başkan,
sayın milletvekilleri; Bayındırlık
ve İskân Bakanlığının 1997
yılı bütçesi üzerinde Doğru
Yol Partisi Grubu adına söz almış bulunuyorum;
bu vesileyle, Grubum ve şahsım adına, sizleri
ve ekranları başında bizleri izleyen bütün
vatandaşlarımızı saygıyla selamlıyorum.

Bayındırlık ve İskân Bakanlığı,
kamu binalarının inşa ve esaslı onarımlarını
gerçekleştirmek, doğal afetler nedeniyle ortaya
çıkan acil yardım faaliyetlerini yürütmek,
imar planları ve şehir altyapı tesislerinin
standartlarını hazırlamak; gerektiğinde
imar planlarının hazırlanması, değiştirilmesi
ve onaylanmasını sağlamak, bütün bu
işlerle ilgili tüzük, yönetmelik, tip sözleşme,
şartname, rayiç, fiyat analizi ve birim fiyatları
hazırlayıp yayımlamak, müteahhitlerin
sicillerini tutmak, belge vermek; karayolları ağındaki
yolların yapım, bakım ve onarımını
yapmak; belediye, il özel idaresi ve köylerle bu idarelerin
kuracakları birliklerin imar ve altyapı işleriyle
uğraşmak ve onları malî ve teknik yönden
desteklemekle görevli olan bir bakanlıktır.


Bayındırlık ve İskân Bakanlığı
bünyesinde oluşturulan genel müdürlükler,
kuruldukları günden bugüne kadar üzerlerine
düşen görevleri ve sorumlulukları, günün
şartlarına göre, en üst düzeyde yerine
getirmişlerdir. Bu nedenle, Bayındırlık
ve İskân Bakanlığında çalışmış
olan bütün arkadaşlarımı kutluyor,
kendilerine saygılar sunuyorum. 

Sayın Başkan, değerli milletvekilleri; Bayındırlık
ve İskân Bakanlığının 1997
yılı  bütçesi 279 trilyon 555 milyar
780 milyon Türk Lirasıdır. Hazırlanan
bu bütçenin ülkemiz kalkınmasında
hayırlara vesile olmasını diliyorum. 

Hepinizin bildiği gibi, Türkiye, 21 inci Yüzyılın
süper güçlerinden biri olmaya adaydır.
Bu konuda ne kadar uzun ve zahmetli bir yol katetmemiz gerektiği
de ortadadır. Türkiye'nin bu yolda atacağı
en önemli adım, birlik ve beraberlik içinde,
ülkenin altyapısını teknik imkânların
yardımıyla sistemli bir şekilde geliştirip,
eksikliklerin giderilmesiyle olacaktır. Bu konuda görüş,
düşünce ve önerilerimi, Grubum adına,
genel müdürlükler itibariyle sunmak istiyorum.


Bayındırlık ve İskân Bakanlığı
Yapı İşleri Genel Müdürlüğü,
devlet binalarının etüt, proje, keşif,
insaat, onarım ve bakım çalışmalarını
yürüten ve ülkemizin bina yapımıyla
ilgili faaliyetlerinden sorumlu olan bir genel müdürlüktür.
1997 yılı ödenek miktarı 31 trilyon
719 milyar 545 milyon Türk Lirasıdır. Bu ödenekle,
2 003 adet devam eden iş üzerinde çalışılacak
olup, bunlardan 1 440 adedinin 1997 yılında bitirilmesi
planlanmıştır. Bitirilmesi planlanan bu işler
arasında, 32 tarım binası, 1 403 daireyi
ihtiva eden 57 konut, 84 eğitim binası, 484 sağlıkevi,
291 sağlık ocağı, 166 hastane, 44 sağlık
tesisi, 166 güvenlik hizmet binasıyla diğer sektörlere
ait 116 hizmet binası bulunmaktadır.

Bakanlık, esas olarak bu işlerin altyatırımlarını
planlayıp programlamakta, daha sonra bunları ihaleye
çıkararak yapımını gerçekleştirmektedir.
Devlet İhale Kanunu, Dünya Bankası kriterlerine,
gümrük birliği mevzuatına uygun olarak yeniden
düzenlenmelidir. Böylelikle konuyla ilgili işlerin
planlanan zamanda, sağlıklı ve mümkün
olan en düşük maliyetle yapılması
sağlanmış olacaktır. 

Sayın Başkan, değerli milletvekilleri; Afet İşleri
Genel Müdürlüğünün görevleri
ise; afete uğramış bölgelere acil yardım
uygulamak, geçici yerleşme ve barınmayı
sağlayıcı kısa ve uzun vadeli tedbirleri
almak, her türlü plan ve projelerini yapmak, afete uğrayabilecek
bölgeleri tespit etmek ve afetlerden en az can ve mal kaybıyla
kurtulmayı sağlayacak tedbir ve önlemleri bakanlıklar,
kamu kuruluşlarıyla işbirliği içerisinde
belirleyerek, uygulanmasında koordinasyonu sağlamaktır.

Afet İşleri Genel Müdürlüğünün
1997 malî yılı ödeneği 3 trilyon
841 milyar 990 milyon Türk Lirasıdır. Bu ödenekle,
1996 yılı etüt proje programında bulunan
32 bin konuttan durumları acil olanlar ile 1997 programında
yeni iş olarak alınması düşünülen
eski deprem projeleri için 1 873, yangın afetleri
projesi için 387, çığ afetleri projesi
için 281, Van Gölü su yükselmesi projesi
için 700 ve diğer afetler projesinde de 4 180 konut
yapımı hedeflenmektedir.

Bunlara ilaveten, Doğu Karadeniz Bölgesinde yaşanan
sel felaketine uğrayanlara gerekli yardımların
yapılmasını ve bölgeye ait afet önleyici
tedbir projesine daha çok ödenek ayrılmasını
Sayın Bakanımızdan bekliyoruz.

Ayrıca, Afet İşleri Genel Müdürlüğünün
önemli projeleri olan, afet önleyici tedbirler projesi,
çığ zararlarının azaltılması
çalışmaları, deprem araştırma
faaliyetleri, telemetrik deprem kayıt şebekesi kurulması
projesi, Doğu Akdeniz kabuk hareketleri ölçülmesi
projesi, kuvvetli yer hareketleri deprem kayıt şebekesinin
geliştirilmesi projesi ile deprem bölgelerinin haritasının
basımı üzerindeki çalışmaların
en kısa zamanda bitirilmesi gerekmektedir. 

Sayın Başkan, değerli milletvekilleri, ülkemiz
topraklarının yüzde 92'si deprem tehlikesine
sahiptir, nüfusumuzun yüzde 95'i bu bölgelerde
yaşamaktadır ve sanayimizin yüzde 96'sı
da deprem bölgelerinde kurulmuştur. 

Ülkemizde, son yetmiş yıl içerisinde
çok sayıda deprem olmuş ve bu depremler nedeniyle
70 bin kişi hayatını kaybetmiş, 122
bin kişi yaralanmış ve 600 bin bina yıkılmış
veya kullanılamayacak ölçüde hasar görmüştür.


Bu süre içerisinde, depremler, heyelan, su baskını,
kaya düşmeleri, çığ ve diğer
meteorolojik afetler nedeniyle uğranılan ekonomik kayıplar,
her yıl, gayri safî millî hâsılanın
yüzde 1'i mertebesine ulaşmıştır.
Bu kayıplara, stok kaybı, üretim kaybı,
işsizlik, pazar kaybı, fiyat artışları
ve bunlara benzer dolaylı ekonomik kayıplar da eklendiğinde,
toplam ekonomik kayıplar, gayri safî millî
hâsılanın yüzde 3,5-4'üne ulaşmaktadır.


Bu değerler, sürdürülebilir bir kalkınma
için, başta depremler olmak üzere, doğal
afetlerin zararlarının mutlaka azaltılması
çalışmalarına hız verilmesi
gereğini ortaya çıkarmaktadır. 

Türkiye, bu konudaki çalışmalara 1940'lı
yıllarda başlamış olmasına rağmen,
doğal afetlerin zararlarını beklenen düzeyde
azaltamamıştır; bu durumun temel nedenleri
şöyle özetlenebilir:

1- Afetlerin zararlarının önceden yapılacak
çalışmalarla düşük tutulması
yerine, sonradan yara sarma faaliyetlerine ağırlık
veren politikalara öncelik verilmiştir.

2. Halkın bu konudaki eğitim düzeyi yetersizdir.


3. Yürürlükteki yasa ve yönetmeliklere uymamak,
yerel yönetimler başta olmak üzere, alışkanlık
haline getirilmiştir.

4. Yerleşme ve yapılaşmaların etkin
denetimi sağlanamamıştır. 

5. Üniversitelerde temel bilgiler eğitimi verilememektedir.


6. Merkezi yönetim, yerel yönetim, özel sektör
ve halkın görev, yetki ve sorumlulukları arasında
rasyonel dengeler kurulamamıştır. 

7. Her olayın ekonomik maliyeti merkezin üzerine yıkılmaya
çalışılmıştır.


Doğal afetlerin ekonomimize getirdiği bu büyük
yükün ekonomik boyutu kadar, moral ve çevresel
önemi de vardır; bu, üzerinde durulmaya değecek
kadar önemlidir. Bu problemleri çözmek için,
halkın eğitimi sürdürülmeli, üniversitelerde
konuyla ilgili ana bilim dalı başkanlıkları
oluşturulmalı ve deprem mühendisliği eğitimine
ağırlık verilmelidir.

Yerel yönetimlerin yeniden inşa faaliyetlerine aktif
katılımı sağlanmalı, yapıda
denetim, sigorta ve sorumluluklar yasal olarak belirlenmeli, İmar
Yasası yeniden düzenlenerek afet bölgelerindeki
yapılaşmalara standart getirilmeli, aykırı
yapılaşmalara caydırıcı ve ağır
müeyyideler konulmalıdır. Aynı zamanda,
araştırma geliştirme faaliyetlerine gereken
önem verilmeli, özel sektörün de bu konuya
katılımı sağlanmalıdır.

Teknik Araştırma ve Uygulama Genel Müdürlüğü,
merkezî yönetim içinde kentleşme ve yerel
yönetim konularında görevler üstlenen fiziksel
planlama, belediyelere yardım, dargelirliler için
kiralık ve mülk konut yapımı, meslekî
eğitim, imar mevzuatı, müteahhitlere belge verilmesi
ve gizli sicillerinin tutulması, uluslararası seviyede
yapılacak toplantıların organizasyonu konularıyla
ilgili görevleri yürütmektedir.

Bu Genel Müdürlüğün 1997 yılı
bütçesi de 1 trilyon 646 milyar 330 milyon Türk
Lirasıdır.

Bilgisayar işlemlerine aktarılmış olan
yurtiçi ve yurtdışı müteahhitlik
karnelerinin -İhale Yasası göz önüne
alınarak- iyileştirme çalışmaları,
en kısa zamanda bitirilmelidir. 

Habitat II Konferansına ev sahipliği yapmış
olan ülkemizin, gerek küresel eylem planı gerekse
ulusal eylem planının uygulanması ve izlenmesinde,
diğer ülkeler arasında önder bir konuma gelmesi
için, Başbakanlık Devlet Planlama Teşkilatınca
uygun görülen çalışmalara hız
verilmelidir. 

Sayın Başkan, değerli milletvekilleri; Bayındırlık
ve İskân Bakanlığının en
etkin kuruluşu olan Karayolları Genel Müdürlüğü
ise, otoyollar ve devletçe il yolları ağına
giren güzergâhları tayin ve tespit etmek, plan
ve program gereğince, bu ağlar üzerindeki yol, köprü
ve sanat yapılarını inşa etmek ve onarmak,
bu hususlarda teknik esasları saptamak, yolların
sürekli açık tutulmasıyla ilgili bakım
ve onarım ile kar mücadelesini ve diğer tamamlayıcı
işleri yapmakla görevlendirilmiştir. 

1997 yılında, Karayolları Genel Müdürlüğüne,
genel bütçeden 124 trilyon 556 milyar 874 milyon lira
ödenek ayrılmıştır. 

Karayolları Genel Müdürlüğünün,
ulaştırma, turizm, enerji, tarım ve konut
sektörlerinde yer alan projelerine daha fazla pay ayrılmalıdır.


Özellikle bir doğa cenneti olan Doğu Karadeniz Bölgesinin
gelişmekte ve artmakta olan turizm potansiyelini dikkate
alarak, Samsun-Sarp arasındaki 555 kilometrelik karayolunun
önemini bir kez daha vurgulamak istiyorum. Bu bölgede
hiç yapılmayan demiryolu ve yeterli olmayan denizyolu
taşımacılığı da göz
önüne alınırsa, bu karayolunun önemi
bir defa daha artmaktadır. 

Karadenize kıyısı olan devletler ve Türk
cumhuriyetleriyle yapılan ticarî anlaşmaları
da ihmal etmemek gerekir. Bu nedenle, taşımacılık
yükünü çekmekte zorlanan Samsun-Sarp karayolunun
mümkün olan en kısa zamanda bitirilebilmesi için
çalışmalara hız verilmelidir. 

Bir yandan bu çalışmalara hız verilirken,
bir yandan da, eldeki mevcut yolların fiziksel standartlarını
yükseltmek, yolların genişliklerini artırmak
suretiyle trafiğin rahatlatılması gerekmektedir.


1996 yılında bitirilebilen otoyol uzunluğu 152
kilometredir. Gümrük birliğine girmemiz münasebetiyle,
Avrupa standartlarına uyum sağlayacak şekilde,
daha fazla otoyol yapımına ağırlık
verilmelidir. 

Karadeniz gibi turizm potansiyeli gelişmekte olan yörelerimizin
ülke ekonomisine daha fazla katkıda bulunabilmesi
için, uluslararası taşımacılıkta
yeni bir master plan hazırlanmalıdır.

Ağır yük taşımacılığını,
geçici olarak demir ve denizyoluna kaydırmak veya
karayollarında belirli güzergâhlarda yapılmasını
sağlamak gerekmektedir. 

Fizibilite, etüt, proje ve mühendislik hizmetleri işi,
1993 yılında ihale edilmiştir. Bu kapsamdaki
-çelik asma köprü de dahil olmak üzere-
toplam 14 kilometrelik otoyol projeleri tamamlanmış
olan Çanakkale Boğazı Köprüsünün
ihale kapsamındaki rüzgâr tünel testlerinin
ve mühendislik hizmetleri çalışmalarının
hızla sonuçlandırılarak Yap-İşlet-Devret
Kanunu çerçevesinde yapımı en kısa
zamanda gerçekleştirilmelidir.

Karayolları trafik yükünün azaltılması
için, devlet yollarında Türkiye Cumhuriyeti
Devlet Demiryollarıyla, Ulaştırma Bakanlığına
bağlı il yollarında ise Köy Hizmetleri
Genel Müdürlüğüyle koordinasyonlu bir
şekilde çalışılması ve
ekonomik olan yolların hayata geçirilmesi gerekmektedir.

Yarım kalmış projelerin kısa zamanda
tamamlanması ve hizmete sokulması birinci derecede
önemlidir. Örnek vermek gerekirse, Sıvas-Zara-Suşehri-Geminbeli
yolu on yıldan beri bitirilememiş; yine aynı
şekilde, Yozgat-Sıvas arası yol çalışması
çok gecikmeli gitmektedir. Kırıkkale-Kayseri
arasındaki yolun acilen duble yol haline getirilmesi önemlidir.


Bütün yurtta eksik ve yetersiz olan karayolları
yatay ve düşey işaretleme çalışmaları
kısa zamanda tamamlanarak, trafik kazalarının
artması engellenmeli, bu konudaki eğitim faaliyetlerine
hız verilmelidir.

Bayındırlık ve İskân Bakanlığına
bağlı genel müdürlüklerin hepsinde olduğu
gibi, Karayolları Genel Müdürlüğünde
de yetişmiş teknik eleman sıkıntısı
mevcuttur. Teknik elemanların ücretleri iyileştirilerek,
yeni elemanların alınması, yeni teknolojiye
uygun yetiştirilmesi ve teknik eleman açığının
doğu-batı arasında dengeli bir şekilde
dağılımının yapılması
gereği vardır. 

Sayın Başkan, değerli milletvekilleri; Bayındırlık
ve İskân Bakanlığının diğer
ilgili bir kuruluşu olan İller Bankası Genel
Müdürlüğü ise, şehirlerde altyapı
ihtiyaçlarını karşılamak ve
belediyelere finansman sağlamak amacıyla 1933 yılında
Belediyeler Bankası olarak kurulmuş, daha sonra 1945
yılında İller Bankası olarak teşkilatlandırılmıştır.


BAŞKAN - Sayın Bahadır, 2 dakikanız
var efendim.

YUSUF BAHADIR (Devamla) - Değerli milletvekilleri, İller
Bankası, kalkınma ve yatırım bankası
statüsünde olup, yerel yönetimlerin istemleri halinde,
alt ve üst yapı tesislerini bu yönetimler adına
yapmakta ve yaptırmaktadır.

İller Bankası Genel Müdürlüğüne
1997 yılında ayrılan ödenek ise, Belediyeler
Fonundan 15 trilyon 500 milyar, kendi öz kaynaklarından
da 18 trilyon olmak üzere toplam 33 trilyon 500 milyar Türk
Lirası olup, toplam yatırım ödeneği
38 trilyon 800 milyar Türk Lirasına ulaşmaktadır.


Sayın Başkan, değerli milletvekilleri, tüm
kentsel altyapı yatırımlarını,
yerleşim yerlerinin ve belediyelerin imar ve altyapı
ihtiyaçlarını daha sağlıklı
ve bilinçli olarak karşılayabilmek için
haritaların yapılması gerekmektedir. Yeni
belediye olan bir beldenin, öncelikle harita ihtiyacının
karşılanması zorunludur. Nüfusun artması,
gelişen şehirlerde sağlık ve kültüre
ilişkin sorunları artırmakta ve bunların
çözümüne yönelik planlamayı
zorunlu hale getirmektedir. 

Önceleri, içme ve kullanma suyu ihtiyaçları
kaynak ve yeraltı suyundan karşılanan, evsel
atıkları fosseptiklerle uzaklaştırılan
ülkemizde, artan nüfus ve sanayileşme sonucu,
özellikle büyük yerleşim yerlerinde kaynak
ve yeraltı sularının yetersizliği gündeme
gelmiş ve yüzeysel suların arıtılarak
kullanılması çalışmalarına
hız vermek gerekmiştir. 

BAŞKAN - Sayın Bahadır, son cümlenizi
söyler misiniz lütfen efendim.

YUSUF BAHADIR (Devamla) - Bayındırlık ve
İskân Bakanlığının 1997
bütçesinin memleketimize ve milletimize hayırlı
ve uğurlu olmasını diler, hepinize saygılarımı
sunarım. (DYP ve RP sıralarından alkışlar)


BAŞKAN - Teşekkür ederim Sayın Bahadır.
 

Sayın milletvekilleri, Doğru Yol Partisinin sekizinci
turdaki konuşma sırası bitmiştir. 

Sayın milletvekilleri, daha önce aldığımız
karar gereği, biliyorsunuz, soru soracak sayın milletvekillerinin,
gruplar adına yapılan konuşmaların
sonuna kadar sorularını yazılı olarak
Divana göndermeleri gerekiyor. Yine, sorunun, İçtüzükte
belirtilen niteliklere uygun, kısa, öz, mütalaa
içermeyen  bir şekilde yazılması hususunu
da arkadaşlarımızın titizliğine
arz ediyorum. 

DSP Grubu adına, İzmir Milletvekili Sayın
Şükrü Sina Gürel, buyurun efendim. (DSP sıralarından
alkışlar)

Sayın Gürel, grup adına üç kişi
konuşacaksınız. Siz, kaç dakika konuşacaksınız?
40 dakikayı 3'e bölmek zor da... 

ŞÜKRÜ SİNA GÜREL (İzmir) -
20 dakika Sayın Başkan.

BAŞKAN - Peki, siz 20 dakika, arkadaşlarınız
da 10'ar dakika konuşacak.

Süreniz 20 dakika.

Buyurun. 

DSP GRUBU ADINA ŞÜKRÜ SİNA GÜREL (İzmir)
- Teşekkür ederim Sayın Başkan.

Sayın Başkan, Türkiye Büyük Millet
Meclisinin değerli üyeleri; Dışişleri
Bakanlığı bütçesiyle ilgili olarak,
Demokratik Sol Partinin görüşünü açıklamak
üzere huzurunuzdayım; Grubum adına hepinize
saygılar sunarım.

Demokratik Sol Parti, bugüne kadar, Grubu adına yapılan,
Genel Başkanı tarafından yapılan pek
çok konuşma ve uyarıyla, bu Hükümete,
dışpolitika konusunda köklü eleştiriler
yöneltmiştir; ancak, bu eleştirilerimize, ne
yazık ki, esaslı yanıtları şimdiye
kadar alamadık. Ne yazık ki, bu Hükümet,
kendi sorumluluk alanına giren konularda, Meclise sorumluluk
yüklemek için türlü yöntemler kullanıyor
ve görünürde Meclise önem verirmiş gibi
yapıyor; ama, aslında, Meclise hesap vermek, Meclis
önünde sorumluluk yüklenmek ve eleştirilere
cevaplar vermek, benimsedikleri bir tarz olmuyor. Bu yüzden,
ister istemez, eleştirilerimizi -hem de daha açık
olmasını istediğimiz bir biçimde- yinelemek
gereksinimini duyuyoruz. Önce, Sayın Başbakandan
ve bu Hükümetinin aslî unsurundan başlamak
istiyorum.

Sayın Başbakanın dışpolitika
anlayışı, esastan ve biçim bakımından
doğru bir anlayış olarak görülmüyor.
Bu Hükümetin Refah Partisi kanadı, şöyle
bir dışpolitika anlayışını
benimsiyor: Dış ilişkilerimizi, dışpolitikamızı
din esasına dayandırmak istiyorlar. Ben, bunu nereden
çıkarıyorum; bunu, Refah Partisinin Programından,
Programında, söylemlerinde, sorumluları tarafından
verilen demeçlerinde yer alan unsurlardan; yani, bir İslam
Birleşmiş Milletleri yaratmak; yani, bir İslam
NATO'su, bir İslam Ortak Pazarı yaratmak söylemlerinden
ve şimdiye kadar dış temaslarında kullandıkları
yöntemlerden ve dış temaslarında verdikleri
ağırlıklardan çıkarıyorum.
Refah Partisi, gerçekten, Programıyla, söylemiyle,
uygulamaya çalıştığı dışpolitikasıyla,
dışpolitikamızı din esasına
dayandırmak istediğini, açıkça
göstermektedir ve böyle bir hedefi, daha doğrusu
-bir hedef demek de belki doğru değil- böyle bir
hayali benimsemiş görünmektedir. 

Bu sakıncalı anlayışın yanı
sıra, Sayın Başbakan, ayrıca, dışpolitikayı
yürütme biçimiyle de ulusal çıkarlarımız
açısından derin sakıncalar yaratmayı
sürdürmektedir. Devletin temel kurumlarını
tamamen dışlayarak, onlara danışmak
şöyle dursun, bazı girişimlerini onlardan
saklayarak, kişisel bağlantılarla bir dışpolitika
yürütmek eğilimindedir ve bu, gerçekten,
hiçbir sorumlu devlet adamının yapmaması
gereken bir iştir. 

Hükümetin öteki ortağı Doğru Yol
Partisi ise, her konuda olduğu gibi, dışpolitika
konusunda da Refah Partisinin ardından sürüklenip
gitmektedir; ancak, Sayın Dışişleri
Bakanının özel durumu, konumu, bu sürüklenişi
de aşan, bu sürüklenişin de ötesine
geçen bir biçimde, ulusumuzun dışarıda
temsili açısından derin sakıncalar
yaratmaktadır. 

Sayın Dışişleri Bakanı, Bakanlığının
bütçesinin Türkiye Büyük Millet Meclisinde
görüşüldüğü bugün, Meclis
önünde yok. Zaten, Sayın Bakan Plan ve Bütçe
Komisyonunda da yoktu; hatta, daha önce, dışpolitikayla
ilgili bir gensoru önergesi bu Mecliste ele alınırken
de Meclisin önüne gelmemişti. Zaten, Sayın
Bakanın bazı demeçleri, zaman zaman, Dışişleri
Bakanı olduğunu unuttuğunu da gösteriyor.
Sayın Çiller, Dışişleri Bakanı
olduğunu hatırladığı zaman da yurtdışına
gidiyor. O zaman, demek ki, Sayın Çiller, Dışişleri
Bakanı olduğunu hatırladığında
da unuttuğunda da Türkiye Büyük Millet Meclisinin
önüne gelmiyor. (DSP sıralarından alkışlar)
O zaman, insanın aklına şu geliyor: Sayın
Çiller, herhalde, yürütme yetkisini yanlış
anlıyor. (DSP sıralarından alkışlar)
Yürütme yetkisini yanlış anladığını,
Sayın Bakanın uygulamalarından anlıyoruz.
Oysa bu Meclis, köklerini ulusal kurtuluş mücaadelesinde
bulan, bir yandan ulusal egemenliği sağlamak için
dış güçlere bağımlı
hale gelmiş bir halife padişaha karşı,
öte yandan da yurdu işgal eden dış güçlere
karşı mücaadele veren kadroların yarattığı
bir geleneğin meclisi olmalıdır... (DSP sıralarından
“Bravo” sesleri, alkışlar) ...ve o ilk
Büyük Millet Meclisinde, başta Mustafa Kemal olmak
üzere, bütün sorumlular, en çetin savaş
koşullarında bile, ulusun temsilcisi milletvekillerinin
önüne gelip, hesap vermekten, hiçbir zaman geri
durmamışlardır. Ama, belki de, Sayın
Dışişleri Bakanının, Bakanlığının
sorumluluk alanına giren konularda, Meclise söyleyecek
hiçbir şeyi yoktur. Ama, bundan da önemlisi
var; Sayın Çiller, şimdi, bir arkadan bıçaklanma
söylemi tutturmaya çalışıyor.
Acaba, bizi, sırtımızdan bıçaklayanlar,
olmadık rezaletleri, skandalları yaratanlar, cinayet
şebekeleri kuran ve bu çete üyelerini kahraman
olarak savunanlar değildir de, bu rezaletleri savunanları
ve bu rezaletlerin sorumlularını ortaya çıkarmak
için çırpınanlar mıdır?!..


Yurtdışında görevli olarak bulunduğumuzda,
öteki devletlerin milletvekilleriyle ve diplomatlarıyla
konuşurken, dış basında yer alan kimi
yazıları, yorumları, haberleri okurken, bu
ulusun temsilcileri olarak, büyük bir azap çekiyoruz.
Acaba, Sayın Çiller, burada olup bitenleri, basında
çıkan haberleri yurtdışında
duyan bilen yok mu zannediyor?! 

Önce, buraya, huzurunuza gelirken, Sayın Çiller'le
ilgili, bazı yabancı gazete haber ve yorumlarını
getirip, sizlere okumayı düşünmüştüm;
ama, bundan vazgeçtim. 

CENGİZ ALTINKAYA (Aydın) - Oku, isabet olur.

ŞÜKRÜ SİNA GÜREL (Devamla) - Çünkü,
bunları, bu değerlendirmeleri okurken duyduğum
utancı, bir de Meclis tutanaklarına geçirerek,
artırmak istemedim. (DSP ve ANAP sıralarından
alkışlar)

Türk Halkı, böyle hayalci ve Türk dışpolitikasını
yönlendirme niyeti bakımından güven vermeyen
bir Başbakanla ve dışarıda itibarı
ve inandırıcılığı kalmamış
bir Dışişleri Bakanıyla temsil edilmeye
müstahak değildir. (DSP sıralarından “Bravo”
sesleri, alkışlar)

Türkiye, bu Hükümetin yürüttüğü
dışpolitikayla, Ortadoğu'da, Balkanlarda, Kafkaslarda,
Orta Asya'da ve Avrupa'da hızla etkinliğini yitirmektedir.


İzin verirseniz, en yakınımızdan,
Ortadoğu'dan başlamak istiyorum. Eylül başında
Kuzey Irak'ta öyle gelişmeler oldu ki, Amerika Birleşik
Devletlerinin Kuzey Irak politikası iflas etti ve Türkiye'nin
burada girişimi için, bir kalıcı düzenleme
için, önderliği ele alabilmesi için yepyeni
koşullar ortaya çıktı, yepyeni fırsatlar
ortaya çıktı. Ne yazık ki, bu Hükümet,
bu önemli dönemeçte, Türkiye'nin çok
önemli bir sorununa da çözüm oluşturabilecek
adımları atmaktan aciz kaldı. 

Kuzey Irak'ın, Irak Devletinin egemenlik alanı içerisinde
sözde kabul edilen bir alan olmasına rağmen, birtakım
silahlı grupların denetimine fiilen bırakılıyor
olması, doğrudan doğruya Türkiye'yi etkileyen,
Türkiye'ye büyük zarar veren bir yanlış
olmuştur ve bu zararı vermeye de devam etmektedir.


Şimdi, Kuzey Irak'ta, Amerika Birleşik Devletleri,
doğrusu ne yapacağını bilemez görünmektedir.
Hatta, buraya daha önce yerleştirdiği kendi ajanlarını,
kendi amaçları için kullanmak istediği
grupları bile koruyamaz duruma düşmüştür.

Türk Hükümeti, Kuzey Irak'ta, buna rağmen girişimi
ele alamamaktadır ve işin en kötüsü,
Türkiye'yi etkileyen, Türkiye'nin, siyasal, ekonomik
yapısını, geleceğini etkileyen, en önemli
sorununu oluşturan PKK terör örgütü
de, Kuzey Irak'ta yeniden konumunu sağlamlaştırmaya,
yerleştirmeye, etkin, hatta hâkim olmaya başlamıştır.
Bunun göstergeleri de vardır. 

Batı'da kimi ülkelerde, sözde sürgünde
parlamento olarak şimdiye kadar temsil edilen PKK örgütü,
şimdi, bu sözde parlamentosunu Kuzey Irak'a taşıma
hazırlığı içerisindedir ve bu
arada, Refah Partili bir milletvekili, PKK ile pazarlığa
oturup belgeler imzalayarak “tutsak” diye nitelendirdiği
rehin alınmış askerlerimizi Kuzey Irak'tan
buraya getirebilmiştir.

İBRAHİM HALİL ÇELİK (Şanlıurfa)
- Hata işlemiş yani!..

ŞÜKRÜ SİNA GÜREL (Devamla) - Bu olayın
insancıl yönüne; yani, bizim birkaç kahraman
askerimizin alıkonuldukları, zorla götürülüp
alıkonuldukları bir PKK kampından buraya,
evlerine getirilmesine diyecek bir şey yoktur; ama, biçim
bakımından öylesine yanlışlıklar
yapılmıştır ki, burada bir kalıcı
ödün verilmediğinden ve PKK'nın, bunu kullanamayacağından
da söz etmek imkânı yoktur.

İSMAİL YILMAZ (İzmir) - Teslim tesellüm
zaptı imzalanmış.

BAŞKAN - Müdahale etmeyelim...

ŞÜKRÜ SİNA GÜREL (Devamla) - Bu işi
yapanın amacı ne olursa olsun, insancıl bir
amaçla da olsa, bu işi yapan kişi, yani o askerleri
buraya getiren kişi, sıradan bir kişi değil,
bugün iktidarda olan siyasal partinin üyesi bir milletvekilidir.
Bu iş, biçim açısından öylesine
sakıncalı olmuştur ki, bunu PKK kullanmıştır
ve bundan sonra da kullanmaya devam edecektir.

İSMAİL YILMAZ (İzmir) - Bunu kimse kullanamaz.

ŞÜKRÜ SİNA GÜREL (Devamla) - Bir düşünün,
öyle ya, şimdiye kadar, bebeklerimizi, çocuklarımızı,
kadınlarımızı, yaşlılarımızı
katletmekten çekinmeyen bir terör örgütü,
bu askerlerimizi hayır olsun diye mi, bu Refah Partili
milletvekiline teslim etmiştir; yoksa, bu belgeleri imzalatarak...

MUSTAFA YÜNLÜOĞLU (Bolu) - Ne var belgede!.. Belgede
ne var!..

ŞÜKRÜ SİNA GÜREL (Devamla) - Belgede
şu var: Bir Refah Partili milletvekili gidiyor, İktidardaki
partinin bir milletvekili...

FERİT BORA (Diyarbakır) - Yani, kurtarmayacak mıydı
onları!..

ŞÜKRÜ SİNA GÜREL (Devamla) - ... orada
PKK'yla bir pazarlığa oturup bir belge imzalıyor...

AHMET ÇELİK (Adıyaman) - Pazarlık
falan yok.

İSMAİL YILMAZ (İzmir) - Düğününüze
bile bir çiçek gönderilse, bir belge imzalıyorsunuz.

BAŞKAN - Müdahale etmeyin... Rica ediyorum canım...
Şimdi, çıkıp konuşacaksınız...

ŞÜKRÜ SİNA GÜREL (Devamla) - Zaten,
bu Hükümetin Kuzey Irak'a ve Çekiç Güç'e
ilişkin politikası, başkalarının
hazırladığı koşulları olduğu
gibi kabullenmekten ibaret olmuştur. 

Şimdi, faydası olur mu bilmem; ama, yine de, Demokratik
Sol Partinin 15 Nisan 1996 tarihli bölgesel güvenlik
planını hatırlatmanın ve belki de
hatırlamanın tam zamanıdır. Bu planda,
biz, Kuzey Irak'taki Kürt, Türkmen ve öteki grupların
demokratik bir yapı içerisinde haklarının
korunmasının sağlanması koşuluyla,
bu bölgede yeniden Irak egemenliğinin kurulmasını
ve Huzur Operasyonunun da, bölgenin güvenlik ve insan
hakları açısından, denetiminin Türkiye'den
sağlanmasını öngörmekteydik ve şimdi,
bu Hükümet, hem de net bir biçimde, böyle
bir politikayı, eğer, benimsemeyecek olursa, Kuzey
Irak'ta PKK tarafından kullanılan üsler artacaktır;
PKK, Kuzey Irak bölgesinin en etkin silahlı gruplarından
biri haline gelecektir ve bunun, bizim için yaratacağı
sakıncalar ortadadır. 

Onun için, belki sizlere faydası olur, belki Hükümete
faydası olur, bir kere daha hatırlatalım:
Bu konuda, yani, Çekiç Güç konusunda
Kuzey Irak konusunda, Demokratik Sol Parti olarak biz, boş
söylemlerle ortaya çıkmadık.(DSP sıralarından
alkışlar) Demokratik Sol Parti olarak biz, bu soruna
somut çözümler üreten bir parti olduk ve
belki size faydası olur...

A. TURAN BİLGE (Konya) - Her konuda... Her konuda...

ŞÜKRÜ SİNA GÜREL (Devamla) -  ...o
planımızı bir kez daha okursanız,
herhalde yararlanırsınız. Zaten, yapmazsanız
ülkemiz açısından daha büyük
sakıncalar yaratan yeni durumlara izin vermiş olursunuz.

Avrupa ile ilişkilerimize gelince; Gümrük Birliği
konusunda Avrupa bugün yükümlülüklerini
yerine getirmiyor; üstelik, artık, Yunanistan'ın
arkasına sığınmak gereğini duymadan
bunu yapmaya başladı. Gümrük Birliği,
aslında,1995 Mart düzenlemesi,  daha işin başında
Demokratik Sol Partinin bütün uyarılarına
rağmen pazarlık gücümüz yeteri kadar
kullanılmadan, konuyla ilgisi olmayan bambaşka siyasal
konular işini içerisine, pazarlık masasına
getirilerek yapılmış bir düzenlemeydi.
 Biz, Demokratik Sol Parti olarak, bu düzenlemenin ülke
yararlarına yeniden gözden geçirilmesini ve
değiştirilmesini savunduk, bugün de savunuyoruz.
Acaba, Refah Partisi, bu konuda görüşünü
değiştirdi mi? Acaba, Refah Partisi, gümrük
birliği ile ilgili sakıncaları seçimden
önce ve İktidar olmadan önce söylerken,
şimdi neden bunları unutmuş görünüyor?
(DSP sıralarından alkışlar)

Avrupa ile ilişkilerimizde bir başka önemli konu
daha var. Avrupa Birliğinin genişleme süreci içerisinde
Malta'nın, bütün Doğu Avrupa ülkelerinin
ve Kıbrıs'ın adı anılıyor;
ama, Türkiye'nin bugün adı anılmıyor.
Ben burada, Türkiye'nin adının bu süreç
içerisinde neden yer almadığını,
neden Türkiye'nin Başbakanının ve Dışişleri
Bakanının böyle bir önemli toplantıya
değil de, onun dışında, yan salonda verilen
bir yemeğe davet edilmekle yetinildiğini tartışacak
değilim; ancak,  şunu söyleyeyim: Avrupa Birliğinin
genişlemesi süreci içerisinde, özellikle,
Kıbrıs konusunda çok duyarlı olmamız
gerekiyor ve maalesef, Demokratik Sol Parti Grubu olarak biz,
bu duyarlılığı bu Hükümette
göremiyoruz.  

Neden duyarlı olmamız gerekiyor; çünkü,
eğer, “Kıbrıs cumhuriyeti” adı
altında Kıbrıs Rum Devleti, Avrupa Birliğine
üyelik süreci içerisine girerse; yani, Avrupa
Birliğine üyelik görüşmeleri başlatılırsa,
o zaman, Türkiye'nin, Kıbrıs'ın bütünüyle
ilgili söz söyleme yetkisi, hakkı, yavaş
yavaş erozyona uğrayacak ve günün birinde
ortadan kalkacaktır; bu bir.

İkincisi: Kıbrıs Türk Halkı bir
azınlık konumuna düşürülecektir
ve Kıbrıs Adası, Türkiye'den yavaş
yavaş uzaklaştırılmış olacaktır.
Eğer, bu Hükümet, şimdiye kadar bunun sakıncalarını
görseydi, Demokratik Sol Partinin ve Sayın Genel Başkanım
Bülent Ecevit'in, bu konuda şimdiye kadar yaptığı
uyarıları da dikkate alır ve böyle bir
sakıncanın önüne geçilmesinin tek
yolunu; yani, Kuzey Kıbrıs Türk Cumhuriyeti
ile Kıbrıs Türk Halkının
da rızasını alarak, pek çok bakımdan
entegrasyona gitme yolunu şimdiden tutardı ve bunun
adımlarını atardı. (DSP sıralarından
alkışlar) 

Çünkü, Kıbrıs'ın Avrupa
Birliğiyle bütünleşmesi, 1959-1960 anlaşmalarına
aykırı olduğu kadar, uluslararası hukukun
temel ilkelerine de aykırı olacaktır ve Kıbrıs
Türk Halkını, biz, yalnız bırakmakla,
tarih önünde hem o halk için -Kıbrıs
Türk Halkı için- hem de Türk Halkının
bütünü için çok kötü bir
seçim yapmış oluruz.

BAŞKAN - Sayın Gürel, 2 dakikanız var
efendim.

ŞÜKRÜ SİNA GÜREL (Devamla) - Teşekkür
ederim Sayın Başkan.

Sözlerimin sonunda, tekrar, şunu söylemek istiyorum:
Demokratik Sol Parti Grubu olarak, Sayın Dışişleri
Bakanının buraya gelmemesini büyük bir
üzüntüyle, esefle karşılıyoruz
ve...

CENGİZ ALTINKAYA (Aydın) - Protesto ediyoruz...

ŞÜKRÜ SİNA GÜREL (Devamla) - Sayın
Dışişleri Bakanı, Dışişleri
Bakanlığının sorumluluklarını
bir gün hatırlar ve Türkiye Büyük Millet
Meclisine gelip, kendi Bakanlığının icraatıyla
ilgili hesap verir diye umuyoruz. 

Dışişleri Bakanlığımızın
mensuplarını da, en içten duygularla kutlamayı
istiyorum huzurunuzda; çünkü, Dışişleri
Bakanlığının mensupları, bu hayalci
ve sorumsuz dışpolitika anlayışına
rağmen, bütün olumsuz siyasal koşullara rağmen,
Türk dışpolitikasını, yine de
olumlu, doğru bir rayda yürütebilmek için
üstün çabalar göstermektedir. (DSP sıralarından
alkışlar) 

Aslında, Türkiye'nin, bugün, dünya içerisinde,
şimdiye kadarki kazanımlarla elde ettiği yeri,
kuşkuya düşürecek, başkalarının
bu konuda kuşkuya düşmesine yol açacak
bir şekilde, iktidarın bir kanadının,
sanki Türkiye dünyada kendisine başka bir yer
arıyormuş izlenimi vermesi...

İBRAHİM HALİL ÇELİK (Şanlıurfa)
- Doğrudur... Doğru; arıyor.

ŞÜKRÜ SİNA GÜREL (Devamla) - ... öteki
kanadının ise, böyle bir anlayışın
peşinden sürüklenip gitmesi, Türk dışpolitikasının
geleceği açısından derin sakıncalar
yaratmaktadır. 

Saygılar sunarım. (DSP ve CHP sıralarından
alkışlar)

BAŞKAN - Teşekkür ederim Sayın Gürel.

Demokratik Sol Parti Grubu adına ikinci konuşmayı
yapmak üzere, Bursa Milletvekili Sayın Ali Rahmi Beyreli;
buyurun efendim. (DSP sıralarından alkışlar)

Sayın Beyreli, süreniz 10 dakika.

ALİ RAHMİ BEYRELİ (Bursa) - Sayın
Başkan, benden sonraki arkadaşımın 3
dakikasını da kullanacağım; öyle
anlaştık.

BAŞKAN - Buyurun efendim.

DSP GRUBU ADINA ALİ RAHMİ BEYRELİ (Bursa)
- Sayın Başkan, değerli milletvekilleri; Bayındırlık
ve İskân Bakanlığı bütçesi
üzerinde, Demokratik Sol Parti Grubunun görüş
ve düşüncelerini açıklamak üzere
söz almış bulunuyorum. Sözlerime başlamadan
önce, Yüce Heyetinizi ve şu anda bizi izlemekte
olan vatandaşlarımızı saygıyla
selamlıyorum.

Konuşmamda ağırlıklı olarak Karayolları
bütçesi üzerinde duracağım. Türkiye,
1950'li yıllardan itibaren, ulaşım politikasında
köklü bir değişiklik yapmış ve
sadece karayolu ulaşımına ağırlık
vermiştir. Bugün gelinen noktada ülkemizdeki yolcu
taşımacılığının yüzde
95'i, yük taşımacılığının
ise yüzde 84,5'i karayollarıyla yapılmaktadır.
İzlenen yanlış ulaşım politikaları
sonucu, bugün, karayolu taşımacılığını
alternatifsiz bırakanları kınıyorum;
mevcut sistemin yanlışlığı hakkındaki
görüşlerimi muhafaza ediyorum ve buradaki görüşlerimi,
bu vesileyle belirttiğimi, özellikle vurgulamak istiyorum.

Karayolu taşımacılığı, ülkemizde
alternatifsizdir, alternatifsiz bırakılmıştır.
O zaman, gelin, oyunu kurallarına göre oynayalım,
mevcut sistemin gereklerini yerine getirelim.

Ülkemizde, yüzde 84 oranındaki asfaltlanmış
yolun, sadece yüzde 9,5'i batı standartlarında
ve yük taşıma özelliğine sahiptir;
geriye kalan yüzde 90,5'i, sadece tozu önleyen, hafif
taşıtlar için kulanılabilen satıh
kaplamadan oluşmaktadır. 

Bugün verilen ödeneklerle, yılda, ancak, ortalama
250 kilometre civarında asfalt betonu yapılabilmektedir.
1996 yılında 4 835 kilometre olan asfalt betonu
yol uzunluğunun, 2000 yılında 8 500 kilometreye
çıkarılması için,  her yıl,
ortalama 800 kilometre yeni beton satıh kaplama yol yapılması
gereklidir. Bu da, yılda yapılan 250 kilometrelik
yolun 550 kilometre daha artırılmasını
ve bütçeye, bugünkü fiyatlarla, her yıl
için 16,5 trilyon Türk Lirası ilave ödenek
konulmasını gerektirir. 

Yapılan etütler sonucunda, mevcut asfalt betonu yolunun
üçte birinin takviye edilmesi gereği ortaya çıkmıştır.
Bu onarımın zamanında yapılması
durumunda, ihtiyaç duyulan kaynak yaklaşık
12 trilyon Türk Lirasıdır. Bu onarımın
zamanında yapılmaması durumunda, ileride,
daha büyük onarım maliyetleri ortaya çıkacak,
hatta, yolun yeniden yapılması söz konusu olabilecektir.
1997 yılında, bu iş için ayrılan
ödenek, 12 trilyonluk gereksinime karşın sadece
170 milyar Türk Lirasıdır.

2000 yılına kadar, Türkiye'nin 500 kilometre
daha bölünmüş yola gereksinimi vardır.
Bu gereksinimi karşılamak için, yılda
125 kilometre bölünmüş yol yapılması
düşünülürse, 1997 yılı
için 10 trilyon Türk Lirası ilave ödenek
gerekmektedir; ancak, bütçede bu da yoktur.

Karayolları Genel Müdürlüğü ağında
bulunan yolların yaklaşık yüzde 20'si
projeli yoldur; geri kalan yolların da süratle geometrik
standartlarının yükseltilmesi gerekmektedir;
bu, trafik güvenliği için şarttır.
2000 yılına kadar 5 bin kilometre yolun daha geometrik
standardının iyileştirilmesi öngörüsüyle,
yılda 1 250 kilometre yolun iyileştirilmesi gerekir.
Dolayısıyla, bu iş için, bu yıl
50 trilyon Türk Lirası ilave ödenek gereklidir;
maalesef, bütçede bu para da yoktur.

Bu örneklerden de anlaşılacağı üzere,
karayolunu alternatifsiz bırakan yanlış bir
ulaşım politikası seçmiş olmamıza
rağmen, seçmiş olduğumuz sistemin gereklerini
dahi yerine getirmemişiz ve getirmiyoruz; oyunu kurallarına
göre oynamıyoruz.

1950'li, 60'lı yıllarda genel bütçenin
ortalama yüzde 10'unu, 70'li yıllarda yüzde 6'sını
alan Karayolları Genel Müdürlüğü,
1980'li yıllardan itibaren her geçen yıl
payı azaltılarak, 1997 yılı için
de nihayet yüzde 2'ye kadar düşürülmüştür.
Öngörülen bu ödeneklerle Türkiye'nin
gereksinimlerini karşılamak olanak dışıdır;
karayolu ağının iyileştirilmesi bir yana,
mevcutların korunması bile mümkün değildir.


Bugün, karayollarımızda konfor azalmış,
trafik kazaları giderek artmaya başlamıştır.
Ayrıca, bir türlü kontrol altına alınamayan
aşırı yük taşımaları,
20 yıllık ömürle inşa edilen yolların
ömrünü 3 yıla indirmekte, yollara verdiği
hasar yanında büyük trafik kazalarına
da neden olmaktadır.

Avrupa'da 8 ton olan tek dingile müsaade edilebilir yüklü
ağırlığın, 1980 yılında,
önce 10 tona, daha sonra da 13 tona çıkarılması
Türkiye karayolu ulaşım politikası açısından
en talihsiz kararlar olarak tarihe geçmiştir. Avrupa'da
bu sınırın, daha birkaç yıl
önce, 10 tona çıkarılmış
olması, Türkiye'de yapılan hatanın büyüklüğünü
daha net olarak ortaya koymaktadır. Yük taşıma
sınırlarında bu artışlara izin
verilirken, izin verilen sınırlara uyulmasının
dahi sağlanamaması ve daha önceden projelendirilen
yollarda gerekli takviyeler yapılmaması yüzünden
yol yıpranmaları artmış, normal bakım
hizmetleri, altından kalkılamayacak hale gelmiştir.
Bunun sonucunda, Türkiye'de her yıl bütçeden
ayrılan ödeneklerle ve yapılan ilavelerle,
yılda ortalama 50 milyon Amerikan Doları, bakım
ve tamir masrafı yapılmaktadır. Göz
göre göre tamamen ihmalkârlık nedeniyle
harcanan bu para resmen israftır, savurganlıktır.
Türkiye, kısıtlı olanaklarıyla
yol yapacak; ancak, aynı zamanda yaptığını
koruyamayacak kadar acz içerisinde olacak, bunu kabullenmek
mümkün değildir.

Sayın Başkan, değerli milletvekilleri; Türkiye'de
otoyol proje ve uygulamalarına baktığımızda
burada da büyük yanlışlar karşımıza
çıkmaktadır. Türkiye'de otoyollar planlanırken,
otoyol yapımı, kendi iç ve dışticaretimizin,
turizmimizin gereksinimine göre değil, Avrupa'ya, otoyol
sisteminin Ortadoğu'ya bağlanmasına yönelik
olmuştur. Dolayısıyla, öncelik, Kapukule-İstanbul,
Ankara-Adana ve Gaziantep güzergahından geçen
TEM yoluna verilmiştir; ancak, büyük kısmı
trafiğe açılan bu yolun yük taşımacılığı
yapanlar tarafından tercih edilmemesi nedeniyle efektif
kullanımı sağlanamamış, bu yollara
yatırılan milyarlarca dolar toprağa gömülü
kalmıştır. Bunun sonucunda, Türkiye bugün
yeni otoyol yapamaz duruma düşürülmüştür.

Batı'daki uygulamaları göstermiştir ki,
otoyollar kaynak tüketen değil kaynak üreten yatırımlardır.
Otoyol, konfordur, rahatlıktır, güvenliktir.
Bu yolu kullanan bunun bedelini ödemek zorundadır.
Batı'da sürücüler 3 birim benzin öderken,
2 birim de otoyola öderler; bizde ise, benzine 3 ödenirken,
otoyola 0,5 dahi ödenmemektedir. Bugün, Türkiye'de,
otoyollardan elde edilen yıllık gelir 150 milyon
dolar civarındadır; oysa, Batı standartlarında
gelir temin edilseydi, bu rakam, yılda 1 milyar dolara
yakın olacaktı; bu da, devletimiz için önemli
bir kaynak teşkil edecekti. Bu uygulamanın, yıllardır
aynı yanlışlıkla sürdürüldüğünü
gözönüne alırsak, kaybımızın
ne kadar büyük olduğu ortaya çıkar.

Türkiye'de, otoyollardan alınan göstermelik bedellerin
en önemli nedeni, otoyollara olan talep yetersizliği
gibi görünmektedir; ancak, bu durumda, talebi olan bazı
yollardan dahi normal ücretin alınmaması nasıl
açıklanacaktır; burada, bir ihmalkârlık
söz konusudur. 

Sayın Başkan, değerli miletvekilleri; Türkiye,
otoyollarını planlarken, stratejik bir hata yapmış
ve yüzde 96'sı otomobil sahibi dahi olmayan Türk
insanının milyarlarca dolarını, gelir
getiren yatırıma dönüştürememiştir.
Yapılan hatanın bedelini, tüm Türk Halkı,
bugün, enflasyon ve bütçe açıkları
olarak ödemektedir. 

(Mikrofon otomatik cihaz tarafından kapatıldı)

BAŞKAN - Efendim, arkadaşınızın
süresinden kaç dakika aldınız?

ALİ RAHMİ BEYRELİ (Devamla) - 3 dakika efendim.

BAŞKAN - Peki; 3 dakika süre veriyorum; buyurun.

ALİ RAHMİ BEYRELİ (Devamla) - Türkiye'nin
sanayi ve turizm ulaşımı açısından
en kalabalık güzergâhı olan İstanbul-Bursa-İzmir-Aydın
hattı otoyol konusunda ihmal edilmiştir. Bu güzergâhta,
daha çok binek otolar ve turizm amaçlı seyahatlar
vardır. Bu kişiler, yük taşımacılığı
yapan kişiler gibi, otoyola verilmesi gereken parayı
esirgemezler; dolayısıyla, Türkiye, bu güzergâha
öncelik vermiş olsaydı, doğru otoyol ücretleri
alabilseydi; tıkanan otoyol politikası yerine bugün,
yeni otoyollar, bütçeye yük getirmeden, kendi
geliriyle yapılıyor olurdu.

Türkiye, otoyol konusunda yapılan bu stratejik hatanın
bir diğer bedelini de, İstanbul-Bursa-İzmir-Aydın
güzergâhında gerçekleşen, yüzlerce
ölüm ve binlerce yaralıyla neticelenen onbinlerce
trafik kazasıyla ödemektedir. Ayrıca, bu bedeli,
bu güzergâhın tam ortasında bulunan Bursa
şehri de, arapsaçına dönmüş
şehiriçi trafiğiyle ödemektedir. 

Türkiye'nin, bir diğer hatası, mevcut otoyollarını
dahi koruma aczi içerisinde olmasıdır. Otoyollarımız
hızla bozulmakta, Karayolları Genel Müdürlüğü
gerekli bakım ve tamiri yapamamaktadır. Çünkü,
kanun gereği, otoyol gelirlerinden Karayollarına ayrılması
gereken pay bu kuruluşa verilmemektedir. 

Hakkını alamayan, hakkı verilmeyen bir diğer
kesim de, yol yapımları nedeniyle arazileri istimlak
edilen; ancak, bedelleri ödenmeyen vatandaşlarımızdır.
Bu konu, Türkiye'nin hemen her yöresindeki insanımızı
mağdur etmektedir. Hükümetin, bu mağduriyeti,
bu sene tamamen ortadan kaldırmasını ümit
ediyoruz.

Sayın Başkan, değerli milletvekilleri; şu
anda bütçeden finanse edilen devlet ve il yollarının
toplam maliyeti 981 trilyon Türk Lirası olup, bugüne
kadarki harcamalar dışında, halen, yaklaşık
781 trilyon Türk Liralık bir proje yükü
mevcuttur. Hiç yeni proje gündeme getirilmese bile,
bu yılki 70 trilyon Türk Lirası yatırım
ödeneğiyle bu yükün altından en az 11
yılda kalkılabileceği ortaya çıkmaktadır.
Bu süre, yatırımlar için ekonomik değildir;
israftır, savurganlıktır. Birbiri ardına
hayalî kaynak paketleri açacağınıza,
gelin önce bu savurganlıktan vazgeçin. 

Sözlerime son verirken, Yüce Meclisinizi saygıyla
selamlıyorum. (DSP sıralarından alkışlar)

BAŞKAN - Teşekkür ederim Sayın Beyreli.

Arkadaşınızın 2 dakikalık süresini
kullandınız.

TEMEL KARAMOLLAOĞLU (Sıvas) - Sayın Başkan...

BAŞKAN - Buyurun.

TEMEL KARAMOLLAOĞLU (Sıvas) - Bundan önceki konuşmacı
arkadaşımız, Refah Partisiyle ilgili olarak,
Refah Partisinin politikalarını tam ters olarak
ifade eden, yanlış ifade eden cümleler kullandılar.
Müsaade ederseniz, onları iki dakika içerisinde
cevaplandırayım.

BAŞKAN - Efendim, biraz sonra sizin sözcüler çıkacak,
onlar cevap versin.

TEMEL KARAMOLLAOĞLU (Sıvas) - Elbette, biliyorum Sayın
Başkan. Sizi hiç güç durumda bırakmayacağım.


BAŞKAN - Peki, yerinizden iki cümleyle ifade edin.
(DSP sıralarından gürültüler)

Bir dakika arkadaşlar... Rica ediyorum...

TEMEL KARAMOLLAOĞLU (Sıvas) - Muhterem arkadaşlar,
sayın DSP sözcüsü “Refah Partisi din
esaslarına dayalı bir dış politika
yürütmektedir” gibi bir ifade kullandı.

Refah Partisi, din esasına dayalı bir dış
politika yürütmemektedir. Refah Partisi, Müslüman
ülkelerle olan münasebetlerini iyi bir noktaya getirmek
istemektedir. Türkiye Cumhuriyetinin bütün Müslüman
ülkelerle alakası vardır ve Türkiye Cumhuriyeti,
İslam Ülkeleri Konferansının üyesidir,
İslam Bankasının üyesidir. Bizim, bunu,
yanlış bir tarzda ortaya koymamız elbette
isabetli olmaz.

İkinci husus: Refah Partisinin PKK ile...(DSP sıralarından
gürültüler)

ŞÜKRÜ SİNA GÜREL (İzmir) -
Sayın Başkan, böyle bir usul var mı?

BAŞKAN - Bir dakika arkadaşlar, rica ediyorum.

ŞÜKRÜ SİNA GÜREL (İzmir) -
Ne gerekçeyle konuşuyor Sayın Başkan?

BAŞKAN - Efendim, Partisine sataşma var...(DSP sıralarından
“Ne sataşması?” sesleri, gürültüler)

ŞÜKRÜ SİNA GÜREL (İzmir) -Kim
sataşmış Sayın Başkan?

BAŞKAN - Bir dakika... Rica ediyorum arkadaşlar...

TEMEL KARAMOLLAOĞLU (Sıvas) - “Refah Partisi PKK
ile masaya oturup, belgeler imzalamıştır”
gibi bir ifade kullanıldı. Refah Partisi PKK ile
masaya oturmamıştır... 

ŞÜKRÜ SİNA GÜREL (İzmir) -
Ne alakası var Sayın Başkan, kim söylemiş
onu?

BAŞKAN - Efendim, arkadaşımız öyle
demedi Sayın Karamollaoğlu... 

TEMEL KARAMOLLAOĞLU (Sıvas) - Refah Partisi PKK ile
masaya oturmamıştır. İktidarın
bir milletvekilinin tek başına bir icraatta bulunması
Refah Partisini bağlamaz.

Bunları, Genel Kurulun bilgilerine sunmak isterim.

BAŞKAN - Evet “İktidarın bir milletvekili”
tamam efendim.

ŞÜKRÜ SİNA GÜREL (İzmir) -
Kendileri, konuşmalar sırasında salonda değillerdi,
rivayete göre konuşuyorlar. 

Refah Partisinin PKK ile masaya oturduğunu söylemedim;
Refah Partisine mensup bir milletvekiliyle PKK'nın masaya
oturduğunu söyledim.

BAŞKAN - Evet “bir milletvekili” dediniz...

ŞÜKRÜ SİNA GÜREL (İzmir) -
Refah Partisini değil, bir milletvekilini kastettim Sayın
Başkan.

BAŞKAN - Evet, öyle dedi efendim “milletvekili”
dedi.

FEVZİ AYTEKİN (Tekirdağ) -Sayın
Başkan, Meclisi niye meşgul ettiriyorsunuz efendim!

BAŞKAN - DSP Grubu adına Fevzi Aytekin, buyurun efendim.
(DSP sıralarından alkışlar)

Sayın Aytekin, size de 10 dakikalık konuşma
süresi veriyorum; buyurun. 

DSP GRUBU ADINA FEVZİ AYTEKİN (Tekirdağ) - Sayın
Başkan, değerli milletvekilleri; Bayındırlık
ve İskân Bakanlığı bütçesi
üzerinde, Demokratik Sol Parti Grubu adına söz
almış bulunmaktayım. Bu vesileyle, hepinize
saygılar sunuyorum.

Devletimizin en önemli kurumu olan Bayındırlık
ve İskân Bakanlığı bütçesinin,
gayri safi millî hâsıla içinde payının,
bugünkü altyapı ihtiyacına cevap veremeyecek
düzeyde olduğunu görmekteyiz. 1991 ve daha önceki
yıllarda, gayri safî millî hâsılada
yüzde 6-7 dolaylarındaki payının, daha
sonra, yüzde 11'lere çıktığını
görmekteyiz. 

Yurdumuzun hemen hemen tümünün, deprem kuşağı
içerisinde kaldığını hepimiz biliyoruz.
Nüfusumuzun önemli bir bölümü, bu yörelerde
yaşamaktadır. İnsanlarımızın,
buralarda güvenli koşullarda yaşayabilmeleri
için, doğal afetlerlerin hasarlarının
en aza indirilmesi koşullarının, mutlaka sağlanması
gerektiğine inanıyoruz. 

Türkiye'de, yetmiş yıl içerisinde, 65
yıkıcı deprem olmuş ve yaklaşık
600 binin üzerinde bina yıkılmıştır
veya kullanılmayacak duruma gelmiştir. Bunlar, deprem,
heyelan, su baskınları ve kayaların düşmesiyle
meydana gelmiştir. Tabiî ki, bunların yurdumuza
verdiği ekonomik kayıplar, diğer faktörleri
de göz önünde bulundurursak, yüzde 3,5-4'e
kadar gayri safî millî gelirimizi götürdüğü
ortaya çıkmaktadır. Bu durum, tabiî
ki, sürdürülebilir kalkınma hızımızı
da azaltmaktadır. Afetler olduktan sonra yara sarma politikaları
yerine, önceden bilgilendirme ve eğitim programları
verilmelidir . 

Türkiye'de, inşaat mühendisi, mimar, şehir
plancısı, yerbilimci yetiştiren üniversitelerde,
ülkemizdeki doğal afet tehlikesi ve riski, afet zararlarını
azaltıcı konularda etkin bir eğitim vermelidir.
Ayrıca, yeni ve çağdaş bir afet yasasına
ivedilikle ihtiyaç bulunmaktadır. Bu nedenle, yürürlükteki
7269 sayılı Yasa, 4122 ve 4133 sayılı
Yasalar yeniden düzenlenmelidir diyoruz. 

Sayın Bakanımızın Plan ve Bütçe
Komisyonunda verdiği bilgiler içerisinde, yurdumuzda,
1966 yılından bugüne kadar, afetlerden dolayı
karşılanmamış; yani, yapılamamış
32 bin mesken ihtiyacı olduğu belirtilmiştir.
Her nedense, bugüne kadar, bu afet konutları çeşitli
sebeplerle yapılamamıştır. Bu da, devletin
vatandaşa karşı olan sorumluluğunun, gerekli
ciddî devlet anlayışının olmamasından
kaynaklanmıştır. Bunun içindir ki,
bu bütçeden, Bayındırlık ve İskân
Bakanlığına gerekli kaynağın aktarılması
bir zarurettir. Aksi takdirde, vatandaşın devlete
olan güveni sarsılmaktadır. Bunun için,
Sayın Bakandan, bu afet konutlarının bir
an önce bitirilmesini talep etmekteyiz.

Değerli milletvekilleri, 3194 sayılı İmar
Yasası, afet bölgelerinde çağdaş
olan kullanımı planlaması esasları,
planları yapan yaptıran, plana aykırı
hareket edenlerin sorumlulukları hakkında gereken
yasal işlemleri savsaklanmadan uygulanmalıdır
diyoruz. 1580 sayılı Belediye ve 3030 sayılı
Büyükşehir Belediyeler Kanunları, doğal
afet tehlikesi ve riskini azaltacak şekilde yeniden düzenlenmelidir
diyoruz. 5442 sayılı İl İdaresi ve
3360 sayılı İl Özel İdaresi Kanunu
da, afet yönetimi ve yeniden inşa faaliyetlerine yerel
idarelerin aktif biçimde katılımını
sağlayarak yeni kaynaklar oluşturmak koşullarını
sağlayacak şekilde düzenlenmelidir. Meslek odaları,
mühendislerin görev ve sorumluluklarıyla ilgili
mevzuat, denetim esaslarını, sertifikal mühendislik
kavramını yerleştirecek şekilde yeniden
gözden geçirilmeli, bu çalışmalar
sırasında, özel sektörün de görüşleri
alınmalıdır diyoruz. 

Değerli milletvekilleri, Devlet İhale Kanununun değişmesi
gerektiğini hemen hemen herkes söylemektedir. Bu yasanın
değiştirilmesi yanında, ihalelere katılacakların
belirlenmesindeki şartlar objektif kriterlerle değerlendirilmelidir.
Türkiye'deki inşaatların sağlıklı
bir şekilde bitirilmeleri için, İhale Yasasının
ve müteahhitlik karnesi alacak kişiler hakkındaki
ilgili mevzuatlar yeniden ele alınmalıdır
diyoruz. Bu da, Batı standartlarına uygun olmalı,
tabiki yurdumuzun coğrafî yapısı da gözönünde
tutularak yeniden düzenlenmelidir.

İhalesi yapılan inşaatların kesin maliyetleri
mutlaka bitecek şekilde hesaplanmalı, sonradan birtakım
farklılıklar çıkarılmamalı
ve hatta ihalede belirtilen oranın altında kalıp,
ihale almak isteyenlere inşaatlar bir daha kesinlikle verilmemelidir.


Değerli arkadaşlarım, istimlak bedellerinin yıllarca
ödenmemesi bir problem olduğu gibi, devletin ciddiyetiyle
de bağdaşmadığı bir gerçektir.
Bu alandaki diğer önemli bir sorun da, istimlak bedellerinin
sağlıksız belirlenmesi nedeniyle açılan
davalarda meblağların yükselmesidir. İnsanlarımız,
böylece devlete olan güvenini de kaybetmiş olmaktadırlar.
Görülüyor ki, devlet, istimlak bedellerinin belirlenmesinde
de sağlıklı çalışmalar yapamamaktadır
ve hatta daha sonra mahkeme kararlarıyla bu bedeller arttığından
dolayı, kesinleşen hükümlerle belirlenen
meblağların ödenmesinde, gerekli seri çalışmalar
da maalesef yapılamamaktadır. 

Diğer taraftan İller Bankası ortağı
olan belediyeler, il özel idareleri, köy idareleri ve
bu idarelerin kurdukları birimler teknik ve malî
yönden fazla desteklenmelidir diyoruz.

İller Bankası fon gelirleri, Bankaya aktarılmamaktadır.
Bitirilmesi yakın projeler bitirilmeli, eğer, kaynaklar
artıyorsa, yeni projelere verilmelidir diyoruz. Yerel ihtiyaçların
bir bölümü İller Bankasına gelmemeli,
il özel idarelerince sonuçlandırılmalıdır
diyoruz.

BAŞKAN - Sayın Aytekin, 2 dakikanız var efendim.

FEVZİ AYTEKİN (Devamla) - Teşekkür ediyorum
Sayın Başkan.

Zaman zaman altyapı konusunda, karayollarıyla belediyeler
birbirlerine ters düşmekte, bu vesileyle, ilgili yol
ve altyapı birimlerinin onarım, bakım ve
yapılaşmaları gecikmektedir. Bununla ilgili
de kolaylaştırıcı bir çözüm
mutlaka sağlanmalıdır. 

Ayrıca, iller Bankası kaynakları kullandırılırken
kesinlikle partizanlık yapılmamalı ve İktidar
partisine ait belediyelere kaynak ayrımı öncelikli
olmamalıdır. Belediyelerimiz gecekondu istilasına
uğradıklarından, bunların ıslahı
için her türlü teknik ve malî yardım
bu bankayla sağlanmalıdır diyoruz; çünkü,
hepimiz, çarpık kentleşmeden şikâyetçiyiz,
bu da, şehirlerimizin olumsuz yapılaşmasına
vesile olmaktadır. 

Yine, çok iyi biliyoruz ki, doğu ve güneydoğu
yörelerimizde boşalan köylerimizin insanları,
şehirlerde çok büyük nüfus patlamalarına
sebebiyet vermektedirler. Oradaki kentlerimizin altyapıları
pek iyi olmadığından, bu yörelerimizin
belediyeleri çok zor durumda ve göç eden insanlarımız
perişan vaziyettedirler. İşte, bu sağlıksız
koşullar göz önünde tutularak, Bayındırlık
ve İskân Bakanlığı öncelikli
ve ivedilikle bu şehirlerimize teknik ve malî yönden
yardım etmek ve desteklemek mecburiyetindedir diyoruz.
Bu insanlarımızın göçünü
afet ilan ederek, gerekli sosyal konutları ve iş
imkânlarını yaratarak vatandaşlarımıza
yardım etmek zorundadır diyoruz. 

Değerli arkadaşlarım, bundan yıllar önce,
Sayın Genel Başkanım Bülent Ecevit Köy-Kent
Projesini söylemişti. Eğer, bu yörelerimizde...


(Mikrofon otomatik cihaz tarafından kapatıldı)

BAŞKAN - Sayın Aytekin son cümlenizi söyleyin.


FEVZİ AYTEKİN (Devamla) - Teşekkür ediyorum
Başkan. 

Eğer, bu yörelerimizde, bu Köy-Kent Projesi uygulanmış
olsaydı, bugün, insanlarımız, çoluk
çocuklarıyla huzur içerisinde evlerinde oturacaklardı;
bu göçe sebebiyet verilmeyecekti. 

Konut, yol, altyapı yurdumuz insanının doğasıyla
bütünleşerek yaşaması, uygarlık
ve çağdaş yaşam koşulları
bu Bakanlığımızın planlı
yatırımlarıyla gerçekleşmektedir.
En iyi yatırım insanımıza olmalıdır
diyoruz. 

Önerilerimizi göz önünde bulunduracağınız
umuduyla, bütçenin yurdumuza ve Bakanlığa
hayırlı olmasını diler; hepinize saygılar
sunarım. (DSP sıralarından alkışlar)


BAŞKAN- Teşekkür ederim Sayın Aytekin.


DSP Grubunun, bu turda, grup adına yaptığı
konuşmalar bitmiştir.

Şimdi, Refah Partisi Grubu adına, İstanbul
Milletvekili Sayın Osman Yumakoğulları. (RP
sıralarından alkışlar) 

Sayın Yumakoğulları, süreyi eşit
mi böldünüz?.. 

OSMAN YUMAKOĞULLARI (İstanbul) - Evet efendim. 

BAŞKAN -Rica ediyorum, 10 dakikayı geçmeyin
efendim. 

Süreniz 10 dakikadır. 

Buyurun.  

RP GRUBU ADINA OSMAN YUMAKOĞULLARI (İstanbul) - Sayın
Başkan, sayın milletvekilleri; 1997 yılı
Dışişleri Bakanlığı bütçesi
üzerinde, Refah Partisi Grubumuzun görüşlerini
anlatmak üzere huzurlanızdayım, bu vesileyle,
Yüce Heyetinizi saygıyla selamlıyorum. 

Türkiye, büyük bir ülkedir. Türkiye'nin
büyüklüğü, tarihinden ve coğrafyasından
gelmektedir. Türkiye, geçmişinde olduğu
gibi, günümüzde de büyüklüğüne
yakışır bir şekilde, her alanda olduğu
gibi, dışpolitika alanında da örnek olmalıdır.


Türkiye'nin önemi nereden geliyor; Türkiye, birçok
bakımdan, dünyada başka hiçbir ülkenin
sahip olamadığı önemli özelliklere
sahiptir. Ülkemizin ufku geniş, imkânları
çok çeşitlidir. Türkiye, Doğu ile
Batı arasında bir köprüdür. Türkiye,
coğrafî ve siyasî olarak, hem batı'da hem
doğu'dadır; hem Avrupa hem Asya ülkesidir; ayrıca,
Türkiye, bir İslam ülkesidir. Balkanlarda, Akdeniz
ve Karadeniz Havzalarında, Kafkasya'da ve Ortadoğu'da
yer alan Türkiye, bütün bu özellikleriyle,
bölgenin ve kurulacak olan yeni dünyanın merkezindedir.
Son yıllarda, dünyanın gündeminin en ön
sıralarında yer alan sorunlar, uluslararası
toplumu en çok meşgul eden olaylar, Türkiye'nin
merkezinde bulunduğu bu bölgede cereyan etmektedir. 

Türkiye, güçlü bir ülkedir. Türkiye'nin
dış dünyada da güçlü olabilmesi,
yürüteceği, ayağı yere basan, aktif bir
dışpolitika uygulamasıyla mümkün
olacaktır. Türkiyemizin, geçtiğimiz yıllarda,
birtakım istisnaları çıkarırsanız,
dışpolitikalarında aktif ve tutarlı
olduğunu söylememiz mümkün değildir. 

Önemli bir dışpolitika uzmanı, bir siyasetçimizin
de ifade ettiği gibi, devletin dış ilişkilerinde
Türk diplomasi lügatından, maalesef, hayır
kelimesi silinmiştir. Karşı taraftan gelen
talep, ne derece acı, pahalı; hatta, onuru rahatsız
edici olursa olsun, cevap değişmez şekilde evettir.


Şüphesiz, bu durum hep böyle olmamıştır.
İmparatorluğun güçlü dönemlerinde
dış talep ve baskılara hayır denilmiş;
hatta, karşı tarafa evet dedirtilmiştir. 

Batı dünyası diye bilinen topluluk, zayıf
olana karşı daima insafsız davranmış
ve davranmaya devam etmektedir. Bizim yakın tarihimiz,
bunun yaralı şahidi olmuştur. Hep vermişiz,
evet demişiz. 1878 yılında Kıbrıs'ın
İngiltere'ye devri böyle olmuştur. Balkanlarda
Müslüman varlığının asimile
edilmesi karşısında sessiz kalınmıştır.
Ege adalarının Yunanistan'ın eline geçmesi
böyle olmuştur. 

1995 yılında yapılan Anayasa değişiklikleri,
Batı'nın isteklerine cevap vermek üzere yapılmıştır.
Bütün bunlar, Türkiye'nin hayır diyemediği
dönemlerde neler kaybettiğinin örneklerinden birkaçıdır.


Artık, Türkiye'de yeni bir dönem başlamıştır.
Bu yeni dönemde, herkesin hissettiği ve gördüğü
gibi, Türkiye, artık gerektiğinde hayır
diyebilen bir ülke konumuna hızla gelmektedir. 

Türkiye'nin dışpolitika öncelikleri nasıl
olmalıdır? Türkiye, Avrupa'yla ilişkilerini
koparmamalıdır, geliştirmelidir; çünkü,
Türkiye'nin, Avrupa'da tarihî kökleri vardır,
soydaşları vardır ve ayrıca 3 milyona
yakın insanı yaşamaktadır. Bu 3 milyon
insan, Avrupa'daki Türkiye'dir. 

Bosna - Hersek'te yaşanan olaylar, bizim, Balkanlar'la ilgili
politikalarımızı yeniden gözden geçirmemizi
gerekli kılmıştır. Türkiye'nin
güvenliğini de yakından ilgilendiren Balkanlar,
duyarsız kalacağımız bir alan değildir.
Bulgaristan'daki soydaşlarımız ve Yunanistan'daki
Müslüman - Türk azınlığın
durumu, bu dönemde, önemle üzerinde durmamız
gereken hususlardır. Batı Trakya meselesi, köklü
bir biçimde çözüme kavuşturulmalıdır.
Türkiye'yi Avrupa'ya bağlayan Balkanlar, dışpolitikamızın
en öncelikli konularından birisi olmalıdır.
Tarihsel ve kültürel bağımız bulunan
Müslüman azınlıkların ve soydaşlarımızın
yaşadığı bu bölge ülkeleriyle
ilişkilerimizi acilen geliştirmeliyiz. Balkan ülkeleriyle
mevcut ekonomik işbirliği potansiyeli harekete geçirilmelidir.
Balkan ülkelerindeki azınlık ve soydaşlarımızla
birlikte, dostluk ve kültürel köprünün
tescili yanında, bu gruplarla ekonomik işbirliğinin
geliştirilmesine önem verilmelidir. Balkanlardaki,
çok taraflı işbirliği çabalarına,
Türkiye olarak öncü olmalıyız. Türkiye,
dost ve kardeş Bosna - Hersek'in haklı davasına,
her zamankinden daha fazla destek olmalıdır. Türkiye,
Bosna - Hersek Federasyonu ordusunun, eğitimi ve donanımı
konusunda, bu konuyla ilgilenen taraflardan daha aktif hareket
etmelidir. 

Türkiye, Balkanlar'ın dışında,
Avrupa Birliği ülkeleriyle ve bunların dışında
kalan bütün ülkelerle -bağımsız
bir devlet olduğunu unutmadan- eşit şartlarda,
ilişkilerini sürdürmeye, geliştirmeye çaba
sarf etmelidir. 

Türkiye, Ortadoğu'da ağırlığını,
her zamankinden daha fazla hissettirmelidir. Biz, Refah Partisi
Grubu olarak, bölgede mevcut sorunları, bölge
ülkelerinin bir araya gelerek kendilerinin çözmesinden
yanayız. Bölgenin en önemli konusu, Filistin
konusudur. Bin yıllık tarihimize baktığımızda,
 Mescidi Aksa'yı koruyan biz olmuşuzdur. İsrail'in
Mescidi Aksa'ya yönelik tavırlarını
yanlış buluyoruz; İsrail, bu tavırlarından
vazgeçmelidir. Mescidi Aksa'nın, bir emin belde
olan Kudüs'ün bizdeki yeri çok önemlidir;
yalnız bizim için değil, bütün inançlara
sahip insanlar için de önemlidir. Şimdi, İsrail,
Filistinlileri yok ediyor. İsrail'in bölgedeki davranışlarını
tehlikeli buluyoruz. Türkiye olarak biz, bu bölgede
daha aktif olmalıyız; bu konuda, Dışişlerimize
ağır sorumluluklar düşüyor.

Irak'ın toprak bütünlüğünün
korunması gerekmektedir. 54 üncü Cumhuriyet Hükümetinin
Çekiç Güç'le ilgili yürüttüğü
çalışmaları takdirle karşılıyoruz.
Türkiye, ambargodan en fazla zarar gören ülkedir.
Bu zararlarını azaltabilmesi için gerekli
çalışmalar yapılmaktadır. Şimdi,
Irak'a, sınırlı miktarda petrol ihraç
izni çıkmıştır; boru hattı
açılacaktır; inşallah, pazartesi günü,
bu petrol Yumurtalık'a gelmiş olacaktır. (RP
sıralarından alkışlar)

Değerli milletvekilleri, Türkiye, Amerika Birleşik
Devletleriyle dost ve müttefiktir. Amerika Birleşik
Devletlerinde Müslüman nüfus on milyonun üzerindedir.
Müslümanlar, Amerika'da önemli bir güç
haline gelmiştir. Türkiye, lobicilik faaliyetlerinde,
Amerika Birleşik Devletlerindeki Türklerden ve Türkiye
dostlarından yararlanma yoluna gitmelidir.

Türkiye, kardeş Orta Asya Cumhuriyetleriyle ilişkilerini
de daha köklü hale getirmelidir. Türkiye, diğer
çalışmalarına ilaveten, bu Cumhuriyetlerde
görülen manevî çöküntünün
ortadan kaldırılması için öncü
olmalıdır. Nahcivan'dan, Dağlık Karabağ'dan
açılan kapıyı, bugüne gelinceye
kadar gereği gibi kullanamadık; bundan sonra kullanabilmek
için, azamî surette dikkatli olmamız gerekmektedir.

BAŞKAN - Sayın Yumakoğulları, 1 dakikanız
var.

OSMAN YUMAKOĞULLARI (Devamla) - Değerli milletvekilleri,
Türkiye, Avrupa ile ilişki içerisindedir. Avrupa'da
üç milyon vatandaşımız yaşamaktadır.
Avrupa'da yaşayan bu üç milyon insanımız,
Türkiye için her bakımdan önemlidir. Durum
değişmiştir; dün işçi olarak
gidenler, bugün Avrupa'da işveren olmuşlardır.
Herşeyden önce, Avrupa ülkelerinin bütçelerine
60 milyar dolarlık katkıda bulunmaktadırlar.
O insanlar, gereği gibi ele alınıp değerlendirildikleri
takdirde Türkiye için de çare olacaklardır.


Herşeyden önce, Dışişleri yetkililerimizden
bir ricam olacak; Finlandiya'dan, Norveç'ten, İsveç'ten,
Danimarka'dan, Hollanda'dan, Belçika'dan, Almanya'dan Türkiye'ye
gelinceye kadar, bilhassa karayoluyla gelen vatandaşlarımız
vize hususunda çok ciddî güçlüklerle
karşı karşıya kalmaktadırlar.
Bu güçlüklerin aşılması hususunda
Dışişlerimizin daha duyarlı davranmasında
yarar vardır. 

(Mikrofon otomatik cihaz tarafından kapatıldı)

BAŞKAN - Sayın Yumakoğulları, süreniz
bitti; son cümlenizi söyleyin. Siz, dört kişisiniz;
her biriniz bir dakika alırsa dört dakika oluyor.


OSMAN YUMAKOĞULLARI (Devamla) - Bitiriyorum Sayın Başkan.


Sayın Başkan, sayın milletvekilleri...

BAŞKAN - Efendim, süre vermedim size. 

OSMAN YUMAKOĞULLARI (Devamla) - ... biz, Refah Partisi grubu
olarak, şahsiyetli bir dışpolitikadan yanayız.


BAŞKAN - Sayın Yumakoğulları, son cümlenizi
söyleyin.

OSMAN YUMAKOĞULLARI (Devamla) - Refahyol işbaşına
geldiği günden beri dışpolitikayı
ciddî bir şekilde ele almıştır.
Türkiye, dünyada ve bölgesinde etkili bir devlet
haline gelmeye başlamıştır. Türkiye,
bir değişim yaşıyor. Biz, yeryüzünde
savaş değil, barış; gerginlik değil,
diyalog; sömürü değil, işbirliği;
çifte standart değil, adalet; kibir, tekebbür
değil, eşitlik ve bir arada, hakka riayet ederek yaşamak
istiyoruz; Türk insanı da bunu istiyor. 

Bu vesileyle, bütçenin hayırlara vesile olmasını
diliyor, Yüce Heyetinizi saygıyla selamlıyorum.
(RP sıralarından alkışlar)

BAŞKAN - Teşekkür ederim Sayın Yumakoğulları.

Refah Partisi Grubu adına ikinci konuşmayı
yapmak üzere, Adana Milletvekili Sayın Cevdet Akçalı;
buyurun efendim.

Sayın Akçalı, sizin de süreniz 10 dakikadır.


RP GRUBU ADINA CEVDET AKÇALI (Adana) - Sayın Başkan,
10 dakika içerisinde söylenmesi ne mümkünse
onu söylemeye gayret edeceğim ve sizi müşkül
vaziyette bırakmamaya çalışacağım.

Sayın Başkan, muhterem milletvekilleri; Refahyol
İktidarının kurulması, Türkiye'nin
dışpolitikasında yeni istikamet arayışlarının
hız kazandığı bir döneme rastlamıştır.
Esasen, Sovyetler Birliğinin dağılması,
Batı dünyasının; yani, Avrupa ve Amerika'nın
Türkiye'ye bakış açısını
ve menfaat ilişkilerinin yapısını değiştirmiştir.
Bu ilişkiler, âdeta, Amerika'nın ve Avrupa'nın
Sovyet Blokuna olan tutumuna endekslenmiştir. 

Amerika'nın 1947 yılından beri, Türkiye
ile münasebetlerinin temelinde askerî güvenlik
unsuru yatmaktadır. 

Sovyetler Birliği ile Amerika arasında detente anlaşmaları,
Türk-Amerikan ilişkilerinde, Ermeni ve Rum lobilerinin
de tesirleriyle zayıflamaya ve iniş çıkaşa
neden olmuştur. Amerika Birleşik Devletlerinin Türkiye'ye
askerî yardımı da bu değişen temayüllere
uygun olarak azalmış veya artmıştır;
fakat, genel olarak bir azalma temayülüne girmiştir.
Bununla beraber, Amerika Birleşik Devletleri, son zamanlarda,
Türkiye'yi Balkanlar, Kafkaslar, Ortadoğu ve Orta Asya'daki
çıkarları bakımından işbirliği
yapabileceği bir ortak olarak görmeye başlamıştır.


İki ülkenin menfaat ve politikalarının
uyuştuğu Bosna gibi bölgelerde işbirliği
müspet sonuçlar vermiştir; ancak, Türkiye'nin
içinde bulunduğu bölgede birçok konuda
menfaatlarımız Amerika'nın menfaatlarıyla
uyuşmamaktadır. Bu durumlarda, gerek Amerika Birleşik
Devletleri ve gerekse Türkiye, imkân buldukları
ölçüde birbirlerini tatmine çalışmakta
ve hiç değilse ihtilaflarının büyük
boyutlara ulaşmamasına özen göstermektedir.


Sayın Başkan, Batı Avrupa ile ilişkilerimize
gelince, başlangıçtan beri bu ilişkiler
üçlü temele oturtulmuştur. Askerî
güvenlik, iktisadi menfaatlar ve Avrupa Birliği. Sovyet
tehdidinin müştereken algılandığı
dönemlerde, Avrupa, Türkiye ile bütünleşmeye
önem vermiş ve Türkiye'yi Avrupa kuruluşlarına
dahil etmeyi kabullenmiştir. Amerika ile olduğu gibi
detente sürecinde ise, Avrupa ile ilişkiler de zayıflamıştır.
Türkiye'yi siyaset, güvenlik ve sosyal açıdan
Avrupa'dan dışlama sürecine, maalesef girilmiştir.


Güvenlik bakımından Avrupa'nın Türkiye'nin
içinde bulunduğu bölgelerde bir sorumluluk alma
arzusu olmadığı gibi, birçok bakımdan
Türkiye'nin izlediği politikalar Avrupa'ya ters gelmektedir;
ancak, Avrupa'nın, Türkiye'nin büyüyen pazarlarında
ve hinterlandını oluşturan bölgelerde
mevcut olan iktisadî menfaatları, ekonomik bakımdan
Türkiye ile işbirliği yapılmasını
yararlı kılmaktadır. 

Türkiye'nin, İkinci Dünya Savaşından
beri tamamen Batı'ya dönük dışpolitikasında,
değişen dünya konjonktürü karşısında,
yeniden, ülkenin kendi çıkarlarını
koruyan ve jeopolitiğinin verdiği imkânları
en iyi bir şekilde kullanmak amacıyla bir revizyon
yapması gerekmektedir. Bu revizyon, Avrupa'nın ve
Batı'nın dışlanması anlamına
gelmeden, ilişkilerdeki menfaat dengelerini daha iyi değerlendiren
bir politikaya yol açmalıdır. 

Zira, Türkiye, ileride Batı Avrupa Birliğine katılması
öngörülen Balkanlar bölgesinde siyasî,
iktisadî ve sosyokültürel bakımdan ciddî
menfaatlara sahiptir. Özellikle Türk azınlığının
güçlü bir unsur teşkil ettiği Balkanlar'ın
yanında, Avrupa Birliği ülkelerinde yaşayan
yurttaşlarımız, ister istemez, içinde
yaşadıkları ülkeler ile Türkiye
arasında bir bağ kurmaktadırlar. Bu bağ,
dönüşü olmayan bir bütünleşmenin
temel unsurudur. 

Başta ekonomik ilişkilerin önemi olmak üzere,
bütün bu nedenler, Türkiye'nin Avrupa'ya müstağni
kalmamasını gerektirir. Bu ilişkilerden azamî
menfaat sağlayabilmemiz, meselelere, Avrupa'nın kendi
yöntemi olan pazarlıkçı bir zihniyetle
yaklaşmamızı gerektirmektedir. Mesela, Avrupa
Birliği, bir yandan Orta ve Doğu Avrupa ülkelerini
Türkiye'den çok önce tam üyeliğe alma
hazırlıklarını sürdürürken,
bu ülkelerin NATO'ya katılmaları da gündeme
gelmiştir. Bu ülkeler, hem Avrupa hem de Atlantik İttifakının
koruyucu ve işbirliğini teşvik edici yapılarından
yararlanacaktır. Buna mukabil, NATO'nun 1952'den beri üyesi
olan Türkiye, yeni genişleme olur ve kendisi Avrupa
güvenlik yapısı içerisinde yer almazsa,
Kuzey Atlantik İttifakı içinde dahi kenarda
kalmış bir ülke durumuna düşecektir.
Bu yüzden, Türkiye'nin, NATO'nun gelişmesine “evet”
derken çok düşünmesi ve kozlarını
iyi oynaması gerekir. Avrupa'nın, Kıbrıs
meselesinde, Kıbrıs'ı üyeliğe alırken,
Türkiye'nin üyeliğini bir takvime bağlamasını
da fazla samimî kabul etmemek gerekir. Zira, Türkiye-Avrupa
ilişkilerinde, Avrupa, birçok defalar, verdiği
sözleri tutmamıştır. 1979 ve 1980 yıllarında,
Yunanistan'ın Topluluğa katılmasının
Türkiye'yle ilişkilerinin gelişmesini engellemeyeceği
konusunda yapılan resmî beyanlar, Yunanistan tam
üye olduktan sonra unutulmuş ve Yunan vetosu Türkiye
aleyhine işler hale gelmiştir. 1973 yılında
imzalanan Katma Protokol, 1985 yılını Türk
işgücünün Topluluk ülkelerinde serbest
dolaşımının gerçekleşmesi
için son tarih olarak tespit etmişti; bu da uygulanmamış
ve müzakere dahi edilmemiştir. Bu yüzden, Avrupa
Birliği, Kıbrıs ile ilgili olarak, Türkiye'ye,
tam üyelik takvimi yapması da sağlam teminata
bağlanmazsa veya eşzamanlı olmazsa, yarın,
Avrupa, Kıbrıs'ı tam üye aldıktan
sonra bunu unutabilir ve başımıza bir sürü
problemler çıkabilir. 

Sayın Başkan, Avrupa ile pazarlıkta en fazla
ağırlık taşıyacak unsur, Türkiye'nin
içinde yaşadığı bölgedeki
ülkelerle ilişkileri, kendi iktisadî gücü
ve çevresindeki nüfuzudur. Bugün, Türkiye,
tesis etmiş olduğu ve yeni başlattığı
siyasî girişimlerle, dünyanın çeşitli
bölgelerine açılan çemberlerin kesiştiği
bir merkez konumundadır. Bu konumda olan ülkelerin
dışpolitikalarının çok yönlü
olması tabiîdir. Balkanları ve Kafkasları
da kapsayan Karadeniz Ekonomik İşbirliği, yeni
dünya üzerinde önemli bir yer işgal edecektir.
Bu işbirliği platformunda, Türkiye'nin en büyük
ortağı Rusya Federasyonudur. İki ülke arasındaki
münasabetlerin karşılıklı şüphe
ortamından çıkarılarak, Avrasya alanında
stratejik bir işbirliğine dönüştürülmesi,
iktisadî münasebetlerdeki gelişmeyi her iki ülkenin
de menfaatına olarak tarsin edecektir. 

Sayın Başkan, İktisadî İşbirliği
Teşkilatı, Türkiye'den Orta Asya'ya uzanan bölgedeki
kardeş ülkelerle işbirliğini geliştirilmesi
ve tarihî İpekyolunun yeniden canlandırılması
için fevkalade bir çerçeve oluşturmaktadır.
Şimdiye kadar bütün üyeler tarafından
yeteri kadar önem verilerek geliştirilmemiş bulanan
bu çerçevenin içinin doldurulması
için de, Türkiye'nin teşebbüsü ele
alması gerekmektedir. Zira, Türkiye gibi büyük
anakara devletlerinin, etraflarında bir güvenlik alanına
ihtiyaçları vardır. Şayet Türkiye'nin
yakın komşuları, Türkiye'ye bu güvenlik
duygusunu vermiyorlarsa ya da güvenliğini tehdit ediyorlarsa,
bu takdirde Türkiye, kendi koruma tedbirlerini almakla birlikte,
bu çerçeveyi aşarak güvenlik çemberini
bu ülkelerin ötesine kurmak ve tehdit kaynaklarını
izole etmek durumundadır.

Müstakar, demokratik bir siyasî rejime sahip olan Türkiye'nin,
ekonomik alanlarda Ortadoğu ülkelerinin hemen hemen tamamıyla
iktisadî ve sosyokültürel ilişkilerin geliştirilmesi
için çabalarını artırması,
gerek kendi gerekse bölgenin çıkarına
olacaktır.

BAŞKAN - Sayın Akçalı, 1 dakikanız
var efendim.

CEVDET AKÇALI (Devamla) - Sayın Başkan, bütün
bu saydığımız imkânların
geliştirilmesi, ülkemizde dışpolitikayı
geliştirmeleri gereken siyasî partilerimiz ve araştırma
kuruluşlarımız ile politika uygulayan bürokrasimizin
görevidir. Bu kuruluşların, bugün, son
derece dar imkânlar içinde çalıştıkları
bir gerçektir.

Soğuk savaş döneminde tek yönlü politika
uygularken dahi yeterli olmayan araştırma ve uygulama
kuruluşlarımızın, bugün, Afrika'dan
Asya'ya, Avrupa'dan Amerika'ya uzanan geniş bir alanda aktif
bir politika uygulaması gereken Türkiye için,
en azından yetersiz olduğunu ifade etmemiz gerekir.
Bölge ülkelerinde etkin bir politika izleyebilmek için
-Dışişleri Bakanlığı dışında-
uzman kadrolarımız, maalesef, eksiktir. Bu kadroların
yetiştirilmesi için gerekli tedbirlerin acilen alınması
gerekmektedir. 

Sayın Başkan, sözlerimi bitirirken, yeni bütçemizin
memleketimize ve milletimize hayırlı olmasını
diler; saygılarımı sunarım. (RP ve
DYP sıralarından alkışlar)

BAŞKAN - Teşekkür ederim Sayın Akçalı.

Refah Partisi Grubu adına, üçüncü
konuşmayı yapmak üzere, İçel Milletvekili
Sayın Mehmet Emin Aydınbaş; buyurun efendim.
(RP sıralarından alkışlar)

Süreniz 10 dakika.

RP GRUBU ADINA MEHMET EMİN AYDINBAŞ (İçel)
- Sayın Başkan, değerli milletvekilleri; Bayındırlık
Bakanlığı bütçesi hakkında
konuşmak üzere, Refah Partisi Grubu adına söz
almış bulunuyorum; bu vesileyle, Yüce Heyetinizi
saygıyla selamlıyorum. 

Bilindiği gibi 1997 yılı bütçesi,
54 üncü Hükümetimizin kendi ekonomik politikaları
doğrultusunda hazırladığı ilk bütçedir
ve iddialı bir bütçedir; çünkü,
bugüne kadar hiçbir hükümetin bir araya
getirmeye muvaffak olamadığı hedefleri bu bütçeyle
gerçekleştirmektedir. İlk hedef, denk bütçedir.
Çalışan kesimi enflasyona ezdirmeyecek bütçedir.
İç borçlanmayı ve dolayısıyla
faiz oranlarını düşürmeyi amaçlayan
bir bütçedir. Buna rağmen, ülkemizin üretim
gücünü ve kaynaklarını seferber ederek,
üretim, ihracat ve yatırım hamlesi başlatan
bir bütçedir. 

Son yıllarda kamu yatırımlarının
gayri safî millî hâsıla içindeki
payı giderek gerilemiş ve sonuçta 1996 yılında
bu oran yüzde 4,6'ya düşmüştür.
Bu düşüş trendi ilk defa olarak, 1997'de
denk bütçe disiplini ve kaynakların verimli
kullanılması sayesinde yükselişe geçmiş
ve kamu yatırımları payı yüzde
6 olarak hedeflenmiştir.

Kamu yatırımları denilince, tabiî ilk
akla gelen Bayındırlık Bakanlığıdır.
Bakanlık bütçesi toplam 228 trilyon liradır.
Bayındırlık Bakanlığı genel
harcamaları 1997'de, 1996'ya göre yüzde 78,2
oranında artmıştır. Özellikle,
Karayolları Genel Müdürlüğüne tahsis
edilen bütçe, yüzde 122 oranında artmıştır;
reel artış yüzde 40'tır. Süregelen
düşüş trendi karşısında
bu artış çok anlamlıdır. Karayolları
Genel Müdürlüğü, bu yıllara kadar,
maalesef, rutin bakım hizmetlerini yerine getiremez, yol
çizgi ve işaretlerini yenileyemez, hatta personel
giderlerini dahi ödeyemez hale düşürülmüştür.
İnşaında çok önemli görevler
üstlenmesine rağmen, köprü ve otoyolları
gelirlerinden mahrum bırakılmışlardır.
O Karayolları ki, rahmetli Menderes'in Türkiye'ye
en büyük yadigârı olan bir müesesesedir.
O Karayolları ki, katma bütçeli kamu kuruluşları
içinde parmakla gösterilen örnek bir teşkilattı.
Toplumda Karayolcu olmak ayrı bir övünç
konusu sayılırdı mensupları için;
sonra ne oldu; ihale yolsuzlukları, Yüce Divan yargılamalarıyla
anılır oldu. Ancak, 1997 yılı, Karayolları
Genel Müdürlüğü teşkilatının
 makûs talihinin değiştiği bir yıl
olacaktır. Karayolları Genel Müdürlüğüne,
genel bütçe ve diğer gelirlerle 193,3 trilyon
lira ödenek verilmiştir; bu ödenekle, 60 bin kilometre
yol ağının bakımını, tamirini,
yeniden inşaını, yeni yolların yapılmasını
ve geliştirilmesini ifa edecektir. Bu bütçe,
1997 konsolide bütçesinin yüzde 2'sine, toplam
kamu yatırımlarının yüzde 13,2'sine
tekabül etmektedir.

Bugün, Türkiye, 1 400 kilometre otoyol ağına
sahiptir. Bu otoyollar yıpranma sürecine girmiştir.
Hem rutin bakım işleri hem yıpranmaların
giderilmesi hem de otoyol ağının büyütülmesi
için, otoyol ve köprü gelirlerinden ayrılan
pay yüzde 14'tür. Önümüzdeki dönemde,
bu oranın daha da artırılmasını,
en az yüzde 50 olmasını temenni ediyorum.

Karayolları proje paketi yatırım tutarları,
halen -1996 yılı sonu itibariyle- 781 trilyon Türk
Lirasıdır. 1997'de tahsis edilen rakam, yaklaşık
71,3 trilyon liradır. Yani, bu oranda bir harcamayla, karayollarının
11 yıllık proje programı doludur. 

Bir ülkenin ulaşım ağları, özellikle
karayolları, bir vücudun kan damarları gibidir.
Sosyal ve ekonomik hareket ve canlılık, en küçük
yerleşim birimlerine kadar uzanan yollarla sağlanır.
Onun içindir ki, Halil Rifat Paşanın dediği
gibi, gidemediğin yer senin değildir.

Önümüzdeki yıllarda karayollarına
ayrılan ödeneklerin dramatik şekilde artırılmasını
temenni ediyoruz. Bu konuda tasarruf düşünülemez.
Ulaşım hizmetleri ve yatırımları,
yapılan yatırımı inkar etmeyen, ekonomiye
olumlu etkilerini hemen gösteren bir alandır. 

Elbette ki, ülke ulaşım ağı denilince,
konu, sadece karayolları değildir. Bugün, ülkemizde
yolcu taşımacılığının
yüzde 95,4'ü, yük taşımacılığının
da yüzde 92'lik kısmı karayollarıyla
yapılmaktadır. Bu oran çok yüksektir.
Halbuki, üç tarafı denizlerle çevrili
ülkemizde, deniz taşımacılığı
ve son teknolojilerle hızlı demiryolu ulaşımı
çift hat olarak geliştirilmeli, özellikle yük
taşımacılığı sektörü
bu yöne aktarılmalıdır. Ancak, bu konular
bir başka bakanlığın ilgi alanında
olduğu için, bu konuya girmiyorum.

Ülkemizin gittikçe gelişen ihtiyaçları,
Karayollarını, belde yollarına kadar girme
noktasına getirmiştir. Halbuki, Karayollarının,
sadece iller arası yollar ve otoyollardan sorumlu tutulması,
kendinden beklenen çok büyük hizmetleri hakkıyla
yapabilmesi için bir zarurettir. 

O bakımdan, il idarelerinin güçlendirilerek,
hatta, İller Bankasının yatırımları,
Köy Hizmetleri yatırımları birleştirilerek,
belde ve köy yollarının, il yollarının,
il içindeki su işlerinin, gölet ve sulama işlerinin,
valilikler bünyesinde oluşturulacak teknik bir heyet
uhdesine, teknik bir daire uhdesine verilmesi, kaynakların
daha yerinde ve daha verimli kullanılması için
çok rasyoneldir. 

Bu noktaya gelmişken, karayollarında yük ve
dingil kontrolünün, behemehal, yol seyrüseferini
aksatmayacak uzaktan tahminli teknolojilerle yapılması
ve aşırı dingil yüklerine müsamaha
gösterilmemesi gerekmektedir. Sayın Bakanımızın
bu konudaki sözlerinin ümit verici olduğunu kaydediyorum.


Tabiî, yük ve yolcu taşımacılığı
ile aşırı yüklü kamyonlar, hem millî
servetin heba olmasına hem de trafik kazalarıyla,
telafisi imkânsız maddî manevî zararlara
yol açmaktadır. Meclisimizin, geçtiğimiz
günlerde kabul edilen Trafik Kanunuyla, bu soruna çözüm
olacağına dair inanç ve ümidimi ifade ediyorum;
ancak, bu konudaki en etkin çözüm, insanımızın
eğitilmesi ve trafik kurallarına uyma konusunda titizlik
göstermesidir. Araç muayene hizmetlerinin, yasalarda
öngörülen bütün teknik icaplarıyla
birlikte, titizlikle uygulanması gerektiğini, ısrarla
belirtiyorum. 

Bir milletvekili olarak, gittiğimiz her yerde, özellikle
otoyol yapımlarından dolayı istimlak edilen
yerlerin bedellerinin ödenmesindeki gecikmeler karşımıza
çıkmaktadır. Bu yıl, kamulaştırma
ödeneği 2,7 trilyon Türk Lirasıdır.
İstimlak bedellerindeki gecikme faizi, en az, kamu alacaklarına
uygulanan gecikme cezasıyla aynı orana getirilmelidir.
Devlet, çifte standart yapamaz. Ödenmeyi bekleyen
kamulaştırma bedelleri 20 trilyondur; yani, bu hızla,
ancak 7-8 yıl sonra bu bedel ödenebilecektir. Her
ne kadar, bu yılkı ödenek, geçen yılki
1,2 trilyonluk ödeneğe nazaran yüzde 125 oranında
bir artışı ifade ediyorsa da, hak sahibi vatandaşların
mağduriyetinin giderilmesi için, ödeneğin,
yine, artırılması gerekir. Burada, gönlümüze
su serpen bir husus da, istimlak bedellerinin, son derece objektif
bir yöntemle, siyasî etkilerin dışında,
sırası gelene ödenmesinde gösterilen hassasiyettir.
 Bundan dolayı, Sayın Bakanımıza teşekkür
ediyoruz.

Geçmiş yıllarda, Bayındırlık
Bakanlığı ihale uygulamaları üzerinde
birçok spekülasyon yapılmış; hatta,
eski bir Karayolları Genel Müdürü hüküm
giymiştir. Bugüne kadar, dirayeti, konusuna hâkimiyeti
ve adil uygulamalarıyla, muhalif-muvafık herkesin
takdirini toplayan Sayın Bakanımız, bu konuda
en büyük güvencemizdir; ancak, bu, ihale sisteminin
eşit, adil, şeffaf, tarafsız bir uygulamayı
güvence altına alacak şekilde ıslahı
zaruretini azaltmamaktadır. 2886 sayılı Yasayı
yeniden ele alarak, günün şartlarına uygun,
kaynak israfını önleyen bir şekilde,
Hükümetimizden yeni bir tasarıyı Meclise
getirmesini bekliyoruz.

Otoyol gişelerinde yapılan yolsuzlukların
ortaya çıkarılmasındaki çabalarını
takdirle kaydediyoruz. 

Sayın Bakandan en büyük beklentimiz, artık,
Bayındırlık Bakanlığının
yolsuzluklarla anılan bir bakanlık olmaktan kurtarılıp,
örnek gösterilen bir hale getirilmesidir; dört
aylık uygulamalar da bu konuda bize ümit vermektedir.


Karayolları teşkilatı, bütün bu
talihsiz olaylardan sonra moralman yaralıdır. Elbette
ki, sepetteki birkaç çürük elma yüzünden
camianın bütünü töhmet altında
tutulamaz. Karayollarının, tekrar iadei itibar ederek,
eski saygın konumuna gelmek için, bütün
teşkilatın arzu dolu olduğuna ve Sayın
Bakanımızın da bu konuda her türlü
manevî desteği sağlayacağına inanıyorum.

Bu arada, kısaca, İller Bankasına değinmek
istiyorum.

BAŞKAN - Sayın Aydınbaş, 1 dakikanız
var efendim.

MEHMET EMİN AYDINBAŞ (Devamla) - Bitiriyorum efendim.

Belediyelerimizin imar planı, harita çalışmalarından,
içmesuyu, kanalizasyon ve arıtma tesislerine kadar
altyapılarının sağlandığı
bu kuruluş teknik eleman sıkıntısı
çekmektedir; aynı sıkıntı,
Karayollarında da vardır. Bunun ana nedeni, Türkiye'de
mühendislere ve teknik elemanlara verilen ücretin azlığıdır.
Konu, Hükümeti ilgilendirir; ama, kendileri de bir mühendis
olan Sayın Bakanımızdan, ücretlerin
iyileştirilmesinde aktif çaba ve teklifler bekliyoruz.

İller Bankasının ödeneği artırılmalı;
özellikle Acil Destek Fonundan önemli ölçüde
kaynak aktarılmalıdır. 

Bilhassa, 1997 yılının arıtma tesisleri
yılı ilan edilmesini istiyorum. Bütün
Türkiye sahilleri, özellikle turistik yöreler elden
çıkmak üzeredir. Marmara Denizini tümden
kaybettik; Tuz Gölü yok olmak üzeredir; nehirlerimiz,
göllerimiz fosseptik çukuruna dönmüştür.
Tabiî, esas çözüm, belediyelerimizin gelirlerini
ve yetkilerini artırarak, mahallî idareler yasasının
bir an önce çıkarılması ve belediyelerimizin,
devamlı, bütçelere yaslanma mecburiyetinden
kurtarılmasıdır. 

İller Bankasının kapsamının
genişletilmesi ve bir nevi yerel yönetimler bankası
haline dönüştürülerek, belediyelerimizin,
on, yirmibeş ve hatta elli yıllık gelişim
planları yapması.

 (Mikrofon otomatik cihaz tarafından kapatıldı)

BAŞKAN - Sayın Aydınbaş, 1 dakika verdim
size; lütfen, son sözünüzü söyleyin
efendim.

MEHMET EMİN AYDINBAŞ (Devamla) - ... ve altyapı
hizmetlerini, şehirlerin varoşları işgal
edilmeden uygulayacak bir hale getirmesi gerekmektedir.

Karayolları ve İller Bankasının bütçesinin
en verimli ve randımanlı biçimde kullanılarak,
ülkemize en faydalı hizmetlerin yapılacağına
inanıyor, milletimize hayırlı ve uğurlu
olmasını diliyorum.

Yüce Heyetinizi saygıyla selamlıyorum efendim.
(RP ve DYP sıralarından alkışlar)

BAŞKAN - Teşekkür ederim Sayın Aydınbaş.

Refah Partisi Grubu adına, son konuşmayı yapmak
üzere, Muş Milletvekili Sayın Sabahattin Yıldız;
buyurun efendim. (RP sıralarından alkışlar)

Sayın Yıldız, konuşma süreniz
10 dakikadır.  

RP GRUBU ADINA SABAHATTİN YILDIZ (Muş) - Sayın
Başkan, değerli milletvekilleri; bütçesini
görüşmekte olduğumuz Bayındırlık
ve İskân Bakanlığı ile bağlı
kuruluşlarının çalışmalarıyla
ilgili olarak, Refah Partisi Grubunun görüş ve
düşüncelerini sunmak üzere huzurlarınızdayım;
bu vesileyle, sözlerime başlamadan önce, Grubum
ve şahsım adına, hepinizi ve şu anda
bizi izlemekte olan bütün vatandaşlarımı
saygı ve sevgiyle selamlıyorum.

Bayındırlık ve İskân Bakanlığı,
kamu binalarının inşa ve onarımlarını
yaptırmak, doğal afetlerde ortaya çıkan
iskân ve acil yardım faaliyetlerini yürütmek,
imar planlarının hazırlanması, değiştirilmesi
ve onaylanmasını sağlamak, bu hizmetlerle ilgili
tüzük ve yönetmelikleri hazırlamak, yayımlamak,
karayollarının yapım, bakım ve onarımlarını
yaptırmakla görevlidir. 

Bakanlığın hizmetleri, merkezde, Bakanlık
teşkilatına ait Yapı İşleri Genel
Müdürlüğü, Teknik Araştırma
ve Uygulama Genel Müdürlüğü, Afet İşleri
Genel Müdürlüğü; bağlı kuruluş
olarak, Karayolları Genel Müdürlüğü
ve ilgili kuruluş olarak da, İller Bankası
Genel Müdürlüğü tarafından yürütülmektedir.


Yapı İşleri Genel Müdürlüğü,
genel bütçeye dahil kuruluşlara ait bina ve
tesislerin programlarını hazırlayıp
projelendirir ve projeleri onaylar; bütün inşaat,
onarım ve kontrolörlük hizmetlerini yürütür;
buna ilave olarak, il özel idarelerinin valilikler nezdindeki
ihalelerin denetim hizmetlerinde kontrollük yapar. Yapı
İşleri Genel Müdürlüğü, 79
ilde teşkilâtlanmış bulunmaktadır.
Bayındırlık müdürlüklerinin
denetiminde olan devlet inşaatlarının kontrollük
hizmetlerinin daha iyi bir şekilde yapılabilmesi
için, inşallah 1997 yılında, büyük
ilçelerden başlamak üzere ilçelerde de,
bayındırlık şube müdürlüklerinin
kuruluşuna başlanılacaktır. 

Afet İşleri Genel Müdürlüğü,
tabiî afete maruz kalması muhtemel olan bölgeleri
tespit etmekte, afete uğramış yerlerde acil yardım
uygulamakta, geçici ve daimi iskân sağlayacak
kısa ve uzun vadeli tedbirleri almaktadır. 1966'dan
günümüze kadar meydana gelen afetler neticesinde,
halen yapılamamış 32 bin konut mevcuttur;
yani, daha açıkçası, şu anda
devletin, Türkiye'de afet dolayısıyla 32 bin
konut borcu mevcuttur. Bunlardan 12 bini yer değiştirme,
20 bin civarındaki konut ise değişik afetlerden
dolayıdır. Bu yıl, 30.11.1996 tarihi itibariyle,
5 199 konut, 2 altyapı, 214 işyeri, 1 417 ahırın
inşaatı bitirilmiş, program gereği 3 234
konut, 21 altyapı, 1 661 orta hasarlı bina, 3 049
az hasarlı binanın onarımlarının
bitirilmesine çalışılmaktadır.


Malumunuz, 1966 Muş-Varto depreminin üzerinden otuz
yıl geçmiştir. Bu uzun zamana rağmen,
konutlarına kavuşamamış 2 500 civarında
hak sahibi, halen konutlarının yapılmasını
beklemektedirler. Hak sahibi olduğu halde, henüz konutuna
kavuşamamış hemşerilerimin durumuyla
yakından ilgilenen, beş aylık Bakanlığı
döneminde 400 civarında afet konutunu 1996'ya ek program
olarak, evini yapana yardım metoduyla yaptırmakta
olan  Sayın Bakanımıza da buradan teşekkür
etmeyi, hemşerilerim adına bir borç biliyorum.
(RP sıralarından alkışlar) İnşallah,
otuz yıldan sonra da olsa, 54 üncü Hükümetimiz
döneminde, geriye kalan bu 2 500 civarındaki hemşerim
de konutlarına kavuşur ve bu mutluluğu yaşarlar.

Bakanlığın 1997 bütçesi 39 trilyon,
Karayollarının bütçesi 124 trilyondur;
bu rakamlara Kamu Ortaklığı Fonundan ve otoyollardan
gelecek 66 trilyon lira da ilave edildiğinde, Bayındırlık
ve İskân Bakanlığının toplam
bütçesi 228 trilyon 500 küsur milyar etmektedir.
Bayındırlık ve İskân Bakanlığı
gibi, Türkiye'nin imarıyla uğraşan bir bakanlık
için, elbette bu bütçe çok küçük
kalmaktadır. Bu, çok önemli yatırımcı
kuruluşumuz, maalesef son yıllarda gerek gerçekleştirmiş
olduğu hizmetlerin dağılımında gerekse
yapmış olduğu ihaleler nedeniyle, çeşitli
tartışma ve söyleşilere konu olmuştur.
Bütçeden yatırıma ayrılan bölümün,
neredeyse tamamına yakın bir kısmını
kullanmakta olan Bayındırlık ve İskân
Bakanlığı, bu kaynakları gerektiği
gibi rasyonel bir şekilde kullanabilme imkânlarından
yoksun bırakılmıştır. 

Bakanlığın teşkilat yapısı
hantal, verimsiz ve etkisiz bir hale gelmiş ve bu yapının
sonucu olarak da, gerçekleştirilen hizmetler ve yatırımlar,
gerek kalite yönünden gerekse ihtiyaca cevap verebilme
açısından, çağın gerektirdiği
norm ve standartların çok gerisinde kalmıştır.
Bunun başlıca nedeni, Bakanlığın,
günün şartlarına uygun olarak kendini yenileyememesi
ve geliştirememesi, modern yönetim tekniklerinin ve
yöntemlerinin uygulanabileceği bir yapıya kavuşturulamamasıdır.

Her yıl yüzlerce işe başlayan, yüzlerce
işi tamamlayarak halkımızın hizmetine
sunmak durumunda olan Bayındırlık ve İskân
Bakanlığı, ülke menfaatlarını
göz önünde tutarak, kaynaklarını
en etkin, verimli ve ekonomik bir biçimde kullanarak, azamî
hizmeti gerçekleştirmek mecburiyetindedir. Bugün
işbaşında bulunan 54 üncü Cumhuriyet
Hükümetinin program ve felsefesinde öngörüldüğü
şekilde, Bakanlık hizmetlerinin şeffaf, dürüst
ve çağdaş yönetim anlayışına
uygun olarak, daha rasyonel bir biçimde yerine getirileceğine
olan inancımı belirtmek istiyorum. Nitekim, Hükümetimizin
işbaşına geldiği günden bu yana -Amasya-Çorum
deprem bölgesinde yapılmakta olan işler de dahil-
yapılmış olan birçok devlet ihaleleri
de bunun en açık bir kanıtıdır.
Bayındırlık ve İskân Bakanlığının,
bundan sonra da ülke kalkınması için
üstlenmiş olduğu görevleri en iyi şekilde
yerine getireceğinden kuşkum yoktur; ancak, Bakanlığın
daha iyi hizmet verebilmesi için, başta teşkilat
kanunu ve 2886 sayılı İhale Kanununda bazı
düzenlemelerin yapılmasına mutlaka ihtiyaç
duyulmaktadır. Özellikle, Bakanlık taşra
teşkilatı, il ve ilçe düzeyinde güçlendirilerek,
ihale kontrollük ve uygulamaların bu teşkilatlar
eliyle yürütülmesi sağlanmalı, Bakanlık
merkez teşkilatı, düzenleyen, norm ve standartları
belirleyen, kural koyan ve denetleyen bir yapıya kavuşturulmalıdır.


Bakanlığın teşkilat kanunu düzenlenirken,
kontrollük hizmetlerinde teknik müşavirlik müessesesinden
yararlanmanın yolları açılmalı
ve bu müessesenin kurumlaşması sağlanmalıdır.
2886 sayılı Kanunun bugüne kadarki uygulamaları
göz önünde bulundurularak, karşılaşılan
sorunlar ve eksiklikler tespit edilmeli ve bu aksaklık
ve eksiklikleri giderecek, günümüz ihtiyaçlarına
cevap verecek, ihalelere açıklık ve rekabet
esasını getirecek uluslararası standartlara
uygun düzenlemeler yapılmalıdır. 

Ayrıca, sayılan bu ana ilkeler yanında, ihalelerde
şeffaflığın, tarafların güveninin
ve kamu denetiminin sağlanması, şaibelerin ortadan
kaldırılması çok önemli olduğundan
yapılacak düzenlemelerde bu hususlara yer verilmesi
çok yararlı olacaktır.

BAŞKAN- Sayın Yıldız, bir dakikanız
var fendim. 

SABAHATTİN YILDIZ (Devamla) - Teşekkür ederim
efendim.

Ayrıca, bana göre yanlış olan, geçmiş
hükümetler dönemindeki bir uygulamadan da bahsetmeden
geçemeyeceğim. Malumunuz olduğu üzere, geçmiş
hükümetler döneminde doğu ve güneydoğudaki
veya daha açıkçası olağanüstü
hal bölgesi dahilindeki illerdeki ihaleler, Ankara'da, Bakanlık
nezdinde, 44 üncü maddeye göre yapılıyordu.
Dileğim şudur: İnşallah 1997 yılında
bu hatadan geri dönülür. Türkiye'nin her yerinde
olduğu gibi, olağanüstü hal bölgesi kapsamındaki
illerde de ihaleler, kendi il bayındırlık
müdürlükleri tarafından yapılır.

Konuşmamı bitirmeden önce bir hususa daha değinmek
istiyorum: Bayındırlık ve İskân
Bakanlığı ile bağlı ve ilgili kuruluşlarında
trilyonluk projelerin altına imza atarak sorumluluğu
üstlenen teknik elemanlar mevcuttur. Bu personelin fedakâr
çalışmaları ile hizmet üretilmektedir;
ancak, böylesine önemli sorumlulukları üstlenmiş
bulunan personele ödenmekte olan ücretler, yaptıkları
hizmetin karşılığı olmaktan uzaklaşmış
olup, hatta, temel ihtiyaçları dahi karşılayamaz
seviyelere inmiştir.  

 (Mikrofon otomatik cihaz tarafından kapatıldı)

BAŞKAN - Sayın Yıldız, lütfen,
son cümlenizi söyler misiniz efendim.

SABAHATTİN YILDIZ (Devamla) - Sayın Başkan,
1 dakika daha rica ediyorum.

BAŞKAN - Peki; son cümlenizi söyleyin.

SABAHATTİN YILDIZ (Devamla) - Bakanlık hizmetlerinde
var olması gereken verimlilik, kalite ve sürekliliğin
sağlanması açısından insan faktörünün
büyük önemi göz önüne alınarak,
personelin bu mağduriyetinin giderilmesi son derece önemlidir.


Sayın Başkan, değerli milletvekilleri; sözlerime
son vermeden önce, 1997 yılı Bayındırlık
ve İskân Bakanlığı bütçesinin
ülkemize ve milletimize hayırlı olmasını
diler, saygılar sunarım. (RP ve DYP sıralarından
alkışlar)

BAŞKAN - Teşekkür ederim Sayın Sabahattin
Yıldız.

Refah Partisi Grubu adına yapılan konuşmalar
sona ermiştir.

Cumhuriyet Halk Partisi Grubu adına, Sayın Murat
Karayalçın; buyurun efendim. (CHP sıralarından
alkışlar)

Sayın Karayalçın, süreleri 20'şer
dakika olarak mı kullanacaksınız efendim?

MURAT KARAYALÇIN (Samsun) - Sanırım daha
kısa olacak efendim.

BAŞKAN - Peki; ben, süreyi 20'şer dakika olarak
veriyorum; zaman artarsa, arkadaşınıza vereceğim.


Buyurun

CHP GRUBU ADINA MURAT KARAYALÇIN (Samsun) - Teşekkür
ederim Sayın Başkan.

Sayın Başkan, sizi, sayın milletvekillerimizi
ve televizyonları karşısında bizleri
izlemekte olan yurttaşlarımızı Cumhuriyet
Halk Partisi Grubu adına ve şahsen selamlıyorum.

Dışişleri Bakanlığı bütçesi
üzerinde çalışmaktayız; ancak,
maalesef, Sayın Dışişleri Bakanı
burada değiller. Sayın Dışişleri
Bakanı, Plan ve Bütçe Komisyonunda yapılan
çalışma sırasında da, o görüşmelerde
de yer almamıştı. Saptayabildiğimiz kadarıyla,
tespit edebildiğimiz kadarıyla, bu, Türkiye'de
ilk kez olmaktadır. Türkiye'de, ilk kez, bir Dışişleri
Bakanı, hem Plan ve Bütçe Komisyonundaki görüşmeye
hem de Meclis Genel Kurulundaki görüşmeye katılmamaktadır.

Hiç kuşkusuz, Dışişleri Bakanlarımızın
zaman kullanımı, özellikle dış
bağlantılar, toplantılar, dış çalışmalar
nedeniyle, öteki bakanlarımıza göre daha
farklıdır, hatta, bir ölçüde, daha
yoğundur; ancak, hepimizin bildiği gibi, durumlara göre,
toplantı tarihlerine göre gerekli düzenlemeler
pekala yapılabilmektedir. Nitekim, bugün, Orman Bakanlığı
ile Turizm Bakanlığı arasında bir değişiklik
yapılmıştır. 

Sayın milletvekilleri, aslında, Sayın Bakanın
bu toplantılara, bu değerlendirme çalışmalarına
katılmaması, yalnızca Plan ve Bütçe
Komisyonuyla ya da şimdi Meclis Genel Kurul çalışmasıyla
sınırlı değil. Daha önce, Cumhuriyet
Halk Partisinin, Sayın Başbakanın dış
gezilerinin ardından verdiği gensoru önergesinin
görüşülmesi sırasında da Sayın
Bakan Mecliste değildi, Mecliste bulunmamıştı,
Türkiye Büyük Millet Meclisinde yoktu; o toplantıda
da, Hükümet adına konuşmayı Sayın
Gül yapmıştı. 

Değerli milletvekilleri, 54 üncü Hükümetin
kurulmasından bu yana, Parlamentoya, izlenen dış
siyasetle ilgili hiçbir bilgi verilmemiştir. 54 üncü
Hükümetin kurulmasından bu yana, siyasî
partilerimizin grup yöneticilerine, genel başkanlarına
da dış siyasetle ilgili bir bilgi verilmemiştir.


Bugün, biraz önce ifade ettiğim gibi, Sayın
Bakanın her iki toplantıda bulunmaması nedeniyle,
Dışişleri Bakanlığımızın
önemli bir geleneğine son verilmektedir. Ancak, kaygım
yalnızca bu değil, Türkiye, dış siyasetinde
çok önemli bir zaman dilimini yaşamaktadır;
54 üncü Hükümetin, Refahyol Hükümetinin,
cumhuriyetin kuruluşundan bu yana izlenmiş olan dış
siyasetin ana doğrultusundan saptığına ilişkin,
sapmakta olduğuna ilişkin önemli eleştiriler
dile getirilmekte ve önemli iddialar ileri sürülmektedir;
bu, tartışılmalıydı, tartışılabilmeliydi;
durum böyle mi, değil mi? Maalesef, bu fırsatı
şimdi elde edemedik. 

Önemli bir başka iddia daha var: İç çevrelerce
ve  dış çevrelerce, Türkiye'de, Hükümetin,
dış siyasette iki başlı bir yol izlemekte
olduğu ileri sürülmektedir. Bu da, son derece önemli
bir sorun, son derece önemli bir iddia. Aslında, bunun
böyle olduğunu gösteren çok önemli ipuçları
var, çok önemli gelişmeler var; bu, böyle
mi, değil mi? Bunu da tartışabilmemiz gerekiyordu.


Her şey bir yana, öteki örnekler bir yana, Sayın
Başbakanın, kendisi için bir tür hakaret
olarak gördüğünü ifade ettiği Dublin
toplantısına, çağrısına
katılmaması, kendi yerine Sayın Dışişleri
Bakanını göndermesi bile, Türkiye'nin
dış siyasetinde iki başlılık
olduğuna ilişkin kaygıların ciddî
bir göstergesi olarak alınabilir. 

Sayın milletvekilleri, bunları tartışabilmeliydik;
ama, daha önemlisi, Dışişleri Bakanlığı
bütçesinin teknik yönleriyle tartışılmasıydı.
Gerçekten, Dışişleri Bakanlığımız,
çok önemli, çok ciddî sorunlarla karşı
karşıya bulunmaktadır. Dışişleri
Bakanlığı bütçesinin toplam bütçe
içindeki payı, maalesef, yalnızca binde 6'dır.
Bizlere, biraz önce, Sayın Bakanın adı
yazılmaksızın dağıtılan
Bakanlık adına yapılacak konuşma metninde,
Dışişleri Bakanlığı bütçesinin
TL cinsinden, cari fiyatlarla, bu yıl yüzde 95 oranında
artırıldığı ileri sürülmektedir,
daha doğrusu, ifade edilmektedir.

Bu, doğru; ancak, Dışişleri Bakanlığı
bütçesinin TL cinsinden artmasının çok
fazla bir önemi yok. Ödeneklerinin üçte
ikiye yakın bir bölümünü döviz
cinsinden harcayan bir Bakanlığın, gerçekten
ciddî bir ödenek artışına sahip
olabilmesi için, artış da, dolar üzerinden
olabilmeliydi; ama, maalesef, sayın milletvekilleri, dolar
cinsinden baktığımızda, Dışişleri
Bakanlığının 1997 yılı
bütçesinde, 1996 yılına göre önemli
bir gerileme görmekteyiz. Bu, doların, 1997'de ortalama
135 bin lira olarak kabul edilmesi varsayımıyla
yapılan hesaplama. Bunu, bir de, değişik iktisatçıların
1997 yılı için ortaya koydukları tahmin
olan 150 bin lira üzerinden yaptığımızda,
Dışişleri Bakanlığının
bütçesindeki gerilemenin daha da yüksek olduğunu
görmekteyiz. 

Sayın milletvekilleri, sizlere, biraz önce dağıtılmış
olan kitapçıktan bir alıntı yapmak
istiyorum. Biraz önce dağıtılan kitapçıkta
şu söylenmektedir: “... Dışişleri
Bakanlığında çalıştırılacak
tüm memurlar için, giriş şartı
olarak yüksek vasıflar aranmasını gerekli
kılmaktadır. Ancak, aranan üstün vasıflar
ile zorlu çalışma ve yaşam koşulları,
her kategorideki memur ihtiyacının karşılanmasında
güçlük yaratmaktadır. Bakanlık
memurlarının vasıflarına bir ölçüde
uygun düşecek, düzeylerine göre asgarî
standardı sağlayacak maddî şartlara kavuşturulmaları
hâlâ önemli bir ihtiyaç teşkil etmektedir.”
Yalnızca bu değil, yalnızca, Dışişleri
Bakanlığında çalışan değerli
arkadaşlarımızın, kamu çalışanlarının
özlük koşulları, yaşam standartları
değil. Dışişleri Bakanlığımızın,
bir bütün olarak, orta vadeli bir altyapı planına
kavuşturulması gerekirdi; burada, bunu tartışabilmeliydik.


Plan ve Bütçe Komisyonunda yapılan görüşmelerde,
daha çok dışsiyaset yönüyle ele
alınan Dışişleri Bakanlığımızın,
çok ciddî, çok önemli bir altyapı
eksikliği vardır; personelin özlük koşullarından,
sabit sermaye yatırımlarına kadar, araç
alımlarına kadar, iletişim şebekesinin
kurulmasına kadar. Maalesef, bu tartışmayı
da, burada yapma olanağına sahip olamıyoruz.


Dile getirilecek görüşlerin, ifade edilecek düşüncelerin
kayda geçirileceğini biliyoruz. Hiç kuşkusuz,
Sayın Tayan, ileri sürülen eleştirilere,
ifade edilen görüşlere gerekli yanıtları
verecektir; ama, sorun o değil. Başbakan Yardımcısı
sıfatını taşıyan bir Dışişleri
Bakanının, bu kritik dönemde, Dışişleri
Bakanlığımızın maddî gereksinmelerinin
çok yüksek olduğu bu dönemde bu tartışmalara
katılması, Dışişleri Bakanlığımız
ve oradaki çalışanlar adına, gerçekten
çok önemli bir fırsat olacaktı. Maalesef,
olmadı; bu fırsatı yitirdik.

Sayın Bakanın bu toplantılara katılmamasını,
Cumhuriyet Halk Partisi olarak, Parlamentonun boşlanması,
Parlamentonun dışlanması olarak görüyoruz.
(CHP ve DSP sıralarından alkışlar)


O nedenle, taşıdığımız devlet
sorumluluğu anlayışının gereği
olarak, Dışişleri Bakanlığı
bütçesi üzerindeki eleştirilerimizi ve
değerlendirmelerimizi sizlere takdim etme fırsatını
bulamıyoruz.

Burada yer alan bir Bakanın, Bakanlığının
sorunlarının tartışılmasına
daha geniş fırsat sağlamak amacıyla konuşmamı
burada noktalıyor, hepinize saygılar sunuyorum.
(CHP, ANAP ve DSP sıralarından alkışlar)

BAŞKAN - Teşekkür ederim Sayın Karayalçın.

Cumhuriyet Halk Partisi Grubu adına ikinci konuşmayı
yapmak üzere, Sayın Eşref Erdem; buyurun efendim.
(CHP sıralarından alkışlar)

Süreniz 20 dakika; ancak, Grubunuzun süresinden 8 dakika
arttı; isterseniz onu da kullanabilirsiniz. 

CHP GRUBU ADINA EŞREF ERDEM (Ankara) - Teşekkür
ederim. İzin verirseniz, ikisini birden kullanacağım.

Sayın Başkan, sayın milletvekilleri; Cumhuriyet
Halk Partisi Grubu ve şahsım adına Yüce
Meclisi saygıyla selamlıyorum.

Sayın milletvekilleri, Bayındırlık
Bakanlığı veya yeni ismiyle Bayındırlık
ve İskân Bakanlığı, Türkiye'nin,
hem en eski hem de en köklü ve gelenekleri oluşmuş
bir bakanlığıdır; Türkiye'de, adı
en erken duyulan ve kamuoyunun dikkatini çeken, kamuoyunun
gözlerinin, üzerinde olduğu bir bakanlıktır.
Bu bakanlığın bütçesini görüşüyoruz.


Bütçe, tabiî, iki türlü yapılabilir:
Bütçede rakamlar konuşulabilir, projeler konuşulabilir;
şu rakam azdı, bu rakam fazlaydı denilebilir.
Bu bir yöntemdir; ama, bir başka haliyle de, bütçe,
bir devletin, geçmişte kalan bir yıllık
işlerinin muhasebesidir ve onu izleyen önümüzdeki
yılda yapılacakların da arkasında
nasıl bir siyasal düşüncenin var olduğu,
nasıl bir mantalitenin var olduğu, Türkiye'ye,
dünyaya, olaylara nasıl baktığımızı
da ortaya koyması açısından ilginçtir
ve bence, bütçe görüşmeleri bu çerçevede
değerlendirilmelidir. 

Üzülerek bir şeyi de ifade etmek istiyorum, tabiî,
kendi adıma söylüyorum: Son yıllarda Türkiye'de
bütçe görüşmeleri, giderek kamuoyunun
gözünden saklanmaya ve Parlamentonun kendisi  de, bizatihi
ciddiye almadığı görüşmeler
haline dönüşmeye başladı. Görüyorum,
iki sayın bakan ve iki sayın bakanın bürokratları
burada; başka şeylerle meşguluz. Nasıl
olursa olsun, bir an önce bu iki bakanlığın
bütçesini geçirmeye ve üstümüzdeki
bir yükü atmaya bakalım düşüncesiyle
bakıyoruz. Bu çok doğru değildir. 1980 öncesini
hatırlayan arkadaşlarımız bilirler;
parti liderlerinin 7-8 saat süreyle Türkiye'yi konuştukları
dönemleri yaşadık. 

Burada demin başka bir şey yaşadık; soru
soracak arkadaşlarımıza 20 dakikalık
sınırlama getiriyoruz. Neye göre 20 dakika
anlayamadım. Her şeyi, biz, “istismar edilmesin”
anlayışı içerisinde değerlendirmeye
çalışıyoruz ve mutlaka bu kötüye
kullanılır, onun için bunu keselim diye bakıyoruz.
Bu, çok doğru değil. Keşke zamanımız
olsaydı, ülke sorunlarını, demin dediğim,
her iki çerçeveden de değerlendirme imkânı
bulabilseydik. 

Önümüzde olan süre içerisinde, kısaca
bu noktadaki anlayışımızı aktarmaya
çalışacağım. 

Değerli arkadaşlarım, Bayındırlık
Bakanlığının teşkilat şemasına
baktığımızda hangi görevleri yaptığını
açıkça görürüz. Onun için,
izin verirseniz, önce, Bayındırlık Bakanlığı
nasıl olmalıdır ve teşkilat şemasında
neler olmalıdır; işlevleri açısından,
görevleri açısından, bugünkü
şema, bugünkü haliyle doğru mudur, değil
midir; ona bakmak lazım. 

Bayındırlık Bakanlığının
-eski haliyle- temel görevi, kamu yapılarını
inşa etmek, onun ötesinde de, ulaştırma
altyapısıyla ilgili yatırımları
gerçekleştirmektir. Nedir ulaştırma
altyapısı; ulaştırma sistemleri (karayolu,
denizyolu, havayolu, demiryolu) ve bunların alt türleri
olan boru hatları, iç suları değerlendirmek
gibi, önemli, komplike, bir arada bulunması gereken
değişik ünitelerden oluşuyor. Bu politikayı
Sayın Bakandan bekliyorduk -ki, Sayın Bakan Cevat
Ayhan'ın kendisinin  ifadesidir- Zannediyorum, Sayın
Bakan, buraya bir ulaştırma anaplanı ile gelecekti.
 “Gelemez diyorum. Niye gelemez; çünkü,
kendi Bakanlığına bağlı değildir.
Bu ulaştırma bütünlüğünü
oluşturan ayakların önemli bir bölümünün
bulunduğu Demiryolları, Limanlar ve Havameydanları
İşletmeleri Genel Müdürlüğü,
Bayındırlık Bakanlığından
alınmıştır, Ulaştırma
Bakanlığı gibi bir işletmeci Bakanlığa
bağlanmıştır. O nedenle, bir Bayındırlık
Bakanından, toplu, entegre, bir bütünlük
içerisinde bir ulaştırma politikasını,
ne yazık ki, alamıyoruz. 

Bir başka temel konu daha var. Biliyorsunuz, Bayındırlık
ve iskân Bakanlığı 1980'den sonra oluştu.1984
yılına kadar, İmar ve iskân Bakanlığı
adı altında bir başka bakanlık vardı.
İmar ve İskân Bakanlığı,
bir anlamda, kentleşme, şehirleşme, konut, imar
vesaire gibi alanlarla ilgilidir. Bayındırlık
Bakanlığı, daha çok, altyapı yatırımları
yapmaya dönük bir bakanlıktır ve görevleri
de bunlardır. Bence, yapılan büyük bir
hata da budur, hızla bundan dönülmelidir ve İmar
Bakanlığı, biraz öncede söylediğim
konuları da, -kentleşmeyi, şehirleşmeyi,
imarı, diğer üst yapıları, yerel
yönetimleri- kapsayan bir başka bakanlık haline
derhal dönüştürülmeli ve çağdaş
ihtiyaçlara da cevap verebilecek hale getirilmelidir. Yine,
dediğim gibi, ulaştırma politikası ile
ilgili temel birimler, hızla, Bayındırlık
Bakanlığının bünyesine ithal edilmelidir.


Ayrı ayrı, kurumları ifade etmek gerekirse,
Yapı İşleri Genel Müdürlüğü,
elbette önemli bir Genel Müdürlüktür.
1980 sonrasında, gözler, özellikle, bu Genel
Müdürlüğün üzerine çok dönmüştür,
çok şeylerin döndüğü ifade edilmiştir,
töhmetler altında kalmıştır, suçlamalara
muhatap olmuştur. Burada bir önemli yanlışlık
yapılmıştır. Yine, 1980 sonrasında,
bu Genel Müdürlüğün bünyesinden bölge
müdürlükleri kaldırılmıştır.
Hangi amaçla kaldırılmıştır?
Niye DSİ'nin bölge müdürlükleri kalırken,
niye Karayollarının bölge müdürlükleri
kalırken, niye İller Bankasının genel
müdürlükleri kalırken, bunlara karşılık,
Yapı İşleri Genel Müdürlüğünün
bölge müdürlüklerinin niye kaldırıldığını
anlamakta zorluk çekiyorum. Şimdi, yük, Bayındırlık
müdürlüklerine bindi. Bayındırlık
müdürlüklerinin iki patronu vardır; biri,
Kurumun bizatihi kendisidir, biri, illerde valilerdir. İki
patronu olan bir kurumdan, çok fazla verim beklemek mümkün
değildir. Onun için, geçmişteki tecrübelerime
dayanarak söylüyorum, Bayındırlık
müdürlükleri, sadece, belli çaptaki oranım
ve ihaleleri, küçük çaptaki, il çapındaki
işleri yaparlardı. Bölge müdürlükleri,
Bayındırlık müdürlükleriyle
genelmüdür arasında bir tampondu ve kendi görevlerindeki
ihaleleri de, yine belli bir çapa kadar, bu bölge
müdürlükleri gerçekleştirirdi. Bunun,
şu anlamı vardır: 

1. Bayındırlık müdürlüklerinin
yükü azalacaktır, 

2. İşler daha verimli hale gelecektir, 

3. Asıl önemlisi, bütün ihalelerin Yapı
İşleri Genel Müdürlüğünde
yapılmasını önleyecek ve ihale açmaların
Türkiye sathına yayılacağı sonucunu
getirecektir ki, bunun, şaibelerin ortadan kalması
açısından da yararlı olacağını
zannediyorum.

Burada, tabiî, üzerinde dikkatle durulması gereken
bir nokta -hızla geçiyorum- İhale Yasasıdır.
Mutlaka, düzeltilmesi gerekiyor. Şu veya bu şekilde
olsun diye önermiyorum; ama, İhale Yasası,
mutlaka, çağdaş, objektif kurallara bağlanmalıdır,
kimsenin indî, kişisel, sübjektif takdirine yer
bırakmayacak kadar objektif olmalıdır. Bu
konuda, gerekiyorsa, bununla ilgili olarak, Türk  Mühendis
ve Mimar Odaları Birliği ve Müteahhitler Birliği
gibi, sivil toplum örgütleri de, hazırlık
aşamasından başlayarak, sonuna kadar katılmalıdır;
hatta, belki de, Türk Mühendis  ve Mimar  Odaları
Birliği, hem yeterlilik komisyonları aşamasında
hem ihale komisyonları aşamasında görevlendirilmelidir
diye düşünüyorum.

Müteahhitlik sicili, ya tutulmalıdır ya tutulmamalıdır.
Bugün tutuluyor gibi gözüküyor; ama, müteahhitlik
sicilinin tutulduğunu söylemek mümkün değildir.

Karne, pırasa gibi, satılır, alınır
bir mal haline geldi. Bence, karne, hak ettiği yere getirilmelidir
ve Karne Yönetmeliği, karne alıp devretme işlemleri
de, gerçek bir yere, kurallara, esaslara bağlanmalıdır.

Afet İşleri için çok fazla bir şey
söylemiyorum; çünkü, zamanım daralıyor.


Teknik Araştırma Uygulama Genel Müdürlüğü,
biraz önce söylediğim gibi, kentleşmeyi de
içine alan, yerel yönetimleri de içine alan
bir bakanlık kurulduğunda, oraya bağlanması
gereken bir kurum.

İller Bankası, 63 yıldır, Türkiye'ye
çok büyük şeyler kattı; ama, artık,
gördüğüm kadarıyla, bu model eskimiştir.
Bu model, artık, çağdaş finansman enstrümanlarını
da kullanan bir bankacılık hizmetini beraberinde
getiren özerk bir yapıya kavuşturulmalı
ve gerçek sahibi olan belediyelerle birlikte daha işlevsel
bir kurum haline getirilmelidir. 

Değerli arkadaşlarım, bugün Bayındırlık
Bakanlığı denilince, piyasada, daha çok,
derhal, akla Karayolları geliyor; önemli olan da,
bu kuruluştur. Herkes, kamuoyu, haklı olarak, Halil
Rıfat Paşa'nın ifade ettiği gibi “gidemediğin
yer senin değildir” ifadesini düşünüyor.
Karayollarının gidişiyle dünyaya her
şey gitmiş oluyor; önemli bir kuruluştur.
Herkesin gözü bu kuruluşun üzerindedir; ama,
ne yazık ki, Türkiye'ye çok büyük
hizmetler yapmış olan Karayolları Genel Müdürlüğümüz,
son yıllarda, bu işlevlerinden alıkonulmuş
ve görevini yapamaz,  hiçbir görev ifa edemez
olmuş, elinden bütün görevleri ve kaynakları
alınmış, bütün kaynakları
sadece ve sadece, otoyollara transfer edilmiş atıl
bir kurum haline gelmiştir. Bence, bu, Karayollarına
yapılabilecek en büyük haksızlıktır.


Değerli arkadaşlarım, gelişmekte olan ülkeler,
o kıt kaynaklarını, çok dengeli ve
planlı bir şekilde kullanmak durumundadırlar.
Dünya Bankasının 1996 raporunda “altyapı
yatırımlarına yapılan bir birimlik
bir yatırım, ekonomide, bire bir eşdeğer
olarak yansır” diyor; ama, eğer, bu altyapı
yatırımlarına, çok kısa sürede,
çok yoğun ve çok fazla şekilde yatırım
yapmaya kalkarsanız, bu takdirde, ekonomiyi olumsuz yönde
etkileyen bir faktör haline dönüşür;
hem enflasyonu tahrik eder hem de ekonomide daha kötü
tahribatlar açar. Bunun için, bütün ülkeler,
bir ulaştırma anaplanı yaparlar. 1983-1993
yıllarını kapsayan bir ulaştırma
anaplanı vardı. 

Değerli arkadaşlarım, ulaştırma
anaplanı nedir; kabaca söylüyorum, çok
konuşmaya gerek yok: Bunun, belli ilkeleri vardır;
bilimdir. Burada, sistemler, birbiriyle yarışan değil,
birbirini tamamlayan; yani, karayolu, denizyolu, havayolu,demiryolu
ve bunların alt modları birbirini tamamlayacak şekilde
yapılmalıdır. Biraz daha açık
söylemek gerekirse, demiryoluyla limanın; demiryoluyla
havayolunun; karayoluyla demiryolunun; karayoluyla limanın
bağlantısı olacak şekilde ve ülkeyi
bütünüyle kavrayacak, ana arterleri taşıyacak,
küçük yerlere bağlayacak bir makro plan olmalıdır.


Bu planda, hatırlarsınız, 1983-1993 yılları
arasında, Türkiye'de 226 kilometre otoyol yapılması
öngörülmüştü. Dönemin iktidarı,
geldi, birdenbire “Türkiye'yi, ben, 5 bin kilometre
otoyolla donatacağım” dedi ve ardı ardına
12 adet ayrı ayrı ihale yapıldı. 

Otoyol nasıl yapılır, niye yapılır?
Otoyolun tarifi şudur:  Otoyol, tam erişme kontrollü
sürat ve konfor yoludur. Yani, bir ülke, gelişmiş
olacak, bütçe kaynaklarında artı vermeye
başlayacak, bu artıyı, artık, konfora
taşıyacak hale gelecek, böylelikle bu yolu yapacak...
Otoyolları, efendim, ben, yük taşımacılığı
yapacağım, nakliye yapacağım, ekonomiye
katkı sağlayacağım anlayışıyla
yapıyorsak, çok büyük bir hata yapıyoruz
demektir. Dünyanın hiçbir yerinde, uzun mesafeli
yük taşımacılığı otoyollarla
yapılmaz; çünkü, otoyollar sürat
yoludur ve hiçbir TIR o sürat yolu üzerinde,
herhalde, kendisine verilen süratin üzerine de çıkamaz.
Bunun ötesinde, biraz sonra anlatacağım başka
şeyler de ortaya çıktı. 

Değerli arkadaşlarım, dönemin iktidarı
bunları yapmaya başladığı sırada,
biz, şunları söylemişiz; ben, o dönem
iktidar partisinin milletvekiline dönerek şöyle
demişim bu yapılan ihale furyası karşısında:
“Projesi olmayan işleri ihale etmekle başınıza
dert açtınız.” Bunları kalem
kalem söylüyorum, biraz sonra bakacağız,
dert açılmış mı açılmamış
mı. “...Bedeli olmayan otoyol ihalelerindeki büyük
fiyat artışlarına mâni olamayacaksınız.
Bugüne kadar teknolojik ve teknik yeniliklere katkısı
olan Karayollarının, sadece bir onay merci haline
dönüştürülmesi, bu kuruma yapılabilecek
en büyük kötülüktür. 

Müşavirlik ve kontrolörlük hizmetlerinin
de yabancı firmalara verilmiş olması, projeler
üzerinde, idare olarak hiçbir denetiminizin kalmaması
demektir. Projelerin yapımcı firmalara bırakılması,
fiyatlarda büyük bir spekülasyon yaratacağı
gibi, müteahhidin kendi yapım gücüne uygun
proje değişikliği talepleri, tüm yönetimi
zan altında bırakacaktır.

İşlerin çoğunluğunun 1/25 000'lik
harita üzerinde tespit edilen güzergâh üzerinden
ihale edilmesi nedeniyle, kamulaştırma bedelleri,
tahminlerinizin ötesinde yeni yükler getirecektir. Bu
da, işin uzun süre sürüncemede kalmasına
ve istismarına yol açacaktır.” 

Değerli arkadaşlarım, bunları, 1989 yılı
sonunda, 1990 yılı bütçesi müzakerelerinde
bu kürsüden söylemişim. Üzülerek
ifade etmek gerekiyor ki, yedi yıl önce, o dönemin
iktidarları tarafından, bunlar, istihza ile karşılanmıştı;
ama, yaşam, sosyaldemokratların, yaşama ne
denli gerçekçi yaklaştıklarını
bir kez daha doğrulamıştır. (CHP sıralarından
alkışlar)

Değerli arkadaşlarım, başından beri
iddiamız şudur: Otoyola karşı değiliz;
eğer, kaynaklarınızı kendiniz buraya
tahsis ediyorsanız, artılarınız varsa
bunu yapın; bunu proje içerisinde yapın.
Siz, Bayındırlık ve İskân Bakanlğında,
bir küçük ev ihalesinde bile bir keşif
hazırlıyorsunuz, o keşif özetiyle ihale
yapıyorsunuz. Sadece, İstanbul-Ankara arasında
1/25 000'lik bir haritanın üzerine çizgi çekerek
otoyol yapmaya kalkarsanız, işte, Bolu Dağı
Tüneli karşınıza çıkar,
daha on yıl süreyle altından kalkamazsınız.
İşte, burada, 1 800 metre yükseklikten otoyol
geçirirsiniz!.. Dünyanın hiçbir yerinde,
1 800 metre yükseklikten otoyol geçtiği görülmemiştir.
Beş yıldır açık olan bu otoyolda,
ne yazık ki, kapasite yüzde 3'tür. İstanbul-Ankara
arasındaki otoyol yüzde 2,81 kapasiteyle çalışıyor.


İstanbul-Ankara arasındaki otoyolda, 150 kilometrelik
kısım hariç, Ankara'dan Gerede'ye kadar ve
Adapazarı'ndan öbür tarafta duble yol vardır;
arada 100-150 kilometrelik boşluk vardır. Bu boşluk
hariç, şu anda İstanbul-Ankara arasındaki,
otoyolda 6 şeritli,  4 şeritli de duble bölünmüş
yolda olmak üzere, 10 şeritli yol çalışıyor.


Değerli arkadaşlarım, 3x3 şeritli bir otoyolda
teorik olarak kapasite 120 bindir. Rakamı söyleyince
güleceksiniz... Son ayda, ekim ayında, bu otoyoldan
yapılan trafik sayımına göre 3 700 civarında
araç geçmiştir. Belki,  ağır vasıtayı,
binek otosu olarak farklı değerlendirmek mümkündür;
2 katsayısıyla, 2,5 katsayısıyla çarpsanız
bile, bu yoldan, günde geçen araç sayısı,
ne yazık ki, 6-7 bini geçmiyor. Türkiye, bu
kadar kör bir alana yatırım yapmak zorunda
değildi.

ANAP'lı arkadaşlarımızın söylediği
bir başka iddia: “Biz, bunu dışkrediyle
yapıyoruz; firmalar krediyi buluyorlar, getiriyorlar, bununla
da otoyol yapıyoruz, Türkiye'ye çok fazla yük
getirmiyor.” Bu da doğru bir hesap değildir. Şu
anda, aşağı yukarı 10 milyar doların
üzerinde bir harcama yapılmıştır.
Bunun 3 küsur milyar doları kredi olarak alınmıştır,
yapılan harcamanın içerisinde aşağı
yukarı yüzde 30 civarında bir rakamdır
ki, o dışarıdan getirilen krediyle, yabancı
müteahhidin kârı, çalıştırdığı
personel, dışarıdan getirdiği araç,
gereç, onların getirdiği yedek parçası,
motoruyla vesairesiyle götürecekleri de cabasıdır.
Bunlar  da zaten 1 milyar dolar civarındadır ve
bu Türkiye'ye hiç girmemiştir.

O dönemde, 1989'da hatırlarsınız,  Bakanlar
Kurulunca,  dövizle yapılan ihalelerde fiyat farkı
ödenmesini mümkün kılan bir kararname çıkarıldı.
Bu kararnameye itirazlarımız oldu. Yine, o dönemde,
bu kürsüden karşılıklı tartıştık.
O sırada, yine, dönemin sayın bakanı
çıktı  “bu solcular, zaten, hesap kitaptan
anlamaz; alt tarafı, koparılan fırtına
114 milyon dolar içindir; önünde sonunda, biz,
114 milyon dolar ödemiş olacağız fiyat farkı
olarak ki, bu da yüzde 18'lik bir şeydir. Ayrıca,
biz,  yüzde 18'lik bir fiyat farkıyla müteahhitleri
de atlattığımız için -bununla
da övünerek burada- Türkiye Hazinesini korudum
diye övünmem gerekir” dedi. Karayolları
bilgisayarlarından çıkan son rakam elimde;
2 milyar 200 küsur milyon dolar fiyat farkı ödenmiştir.
Değerli arkadaşlarım, 114 milyon dolar nerede,
 2 milyar 200 milyon dolar, sadece  fiyat farkı ödenmesi
nerede!..

Yine, değerli arkadaşlarımıza, o sırada
bu gürültü koparılırken “yanlış
yapıyorsunuz. Bu maliyetle olmaz. Böyle bir çizgi
çizerek otoyol yapılmaz. Otoyolun hangi güzergâhtan
geçeceğini tespit ettiniz mi? Zemin araştırması
yaptınız mı? Güzergâh araştırması
yaptınız mı? Keşif yaptınız
mı? Sondaj yaptınız mı? Bunların
hiçbiri yok” dedik. Denilen şey “ne bağırıyorsunuz
canım! Biz, bunların kilometresini 1 milyon dolara
mal ediyoruz.”

Değerli arkadaşlarım, bugünkü rakamlara
göre, 1 kilometre otoyolun maliyeti 7,2 milyon dolardır.
Türk Lirasına çevirdiğiniz zaman, 1 kilometre
otoyol, aşağı yukarı 750 milyar Türk
Lirasına geliyor. Koyun, bugün hakedişleri,
fiyat farkını, KDV'sini; üst üste koyun
dolar olarak ödeneni, bölün, size maliyet ortaya
çıksın. Bu, ortalama maliyettir. E, önümüzde
bir Bolu geçişi var; buradan Bolu'ya otoyolla gideceksiniz,
25 kilometrelik yol yok, sonra da arkadan dolaşacaksınız,
gideceksiniz... Şimdi şükranla anmak gerekir;
Sayın Karayolları Genel Müdürü, bunun,
zamanında bitmeyeceğini anlamış olacak
ki, haklı olarak yeni bir geçiş bulmaya çalışıyor
yönetim olarak.

Değerli arkadaşlarım, bu güzergâh
yanlıştır. Bu güzergah, iddia ediyorum,
o dönemin yönetimince, Karayolları Genel Müdürlüğünce,
havadan, helikopterle seçilmiştir, tespit edilmiştir.
Bu doğru şey değildir, yazıktır...

AHMET KABİL (Rize) - Helikopterle yukarıdan tespit
yapılır mı? 

EŞREF ERDEM (Devamla) - Değerli arkadaşlarım,
ben, muhasebe yapıyorum, parayı nasıl yatırdığınızı,
Türkiye'yi bu çıkmaza nasıl soktuğunuzu
söylüyorum. Burada, Türkiye'yi nasıl çıkmaza
soktuğunuzu, Türkiye'nin kaynaklarını nasıl
çarçur ettiğinizi anlatıyorum...

AHMET KABİL (Rize) - Helikopterle havadan otoyol tespiti
yapılır mı?

MURAT BEŞESGİOĞLU (Kastamonu) - Hangi yılın
bütçesinden bahsediyorsun?

BAŞKAN - Efendim, müdahale etmeyin... Sayın
arkadaşınız çıkıp cevap
verecek. Kendisi öyle diyor.

EŞREF ERDEM (Devamla) - Değerli arkadaşlarım,
bu bölüm 27  kilometrelik yoldur. İlk keşif
 bedeli  270 milyon dolardı. Bugün,  Bolu Tüneli
1  milyar dolar civarına dayanmıştır
ve 1 milyar  dolarla da bitmeyeceği yönünde endişeler
vardır. Benim aldığım duyumlara göre,
Bolu Dağı Tünelinde bugün günlük
alınan mesafe 1 metredir, 1 metre yol alınıyor...

Değerli arkadaşlarım, 1 milyar dolar...Bu,  ne
demektir?!. 

(Mikrofon otomatik cihaz tarafından kapatıldı)

BAŞKAN - Sayın Erdem, normal süreniz doldu.
Arkadaşınızdan kalan 8  dakika var onu kullanın.

Buyurun.

EŞREF ERDEM (Devamla) - Bu demektir ki, 1 kilometrelik yol,
aşağı yukarı 40 milyon dolara  gelecek.
Türk parasına çevirirseniz 4-5 trilyonluk kaynak
ediyor.

Ben inanıyorum ki, aklı başında bir
yönetim, o dönemde,  demin dediğim bu  şeyleri
yapmış olsaydı, ihale öncesindeki hazırlıkları
tam ve  doğru yapmış olsaydı, Bolu Dağında
bir başka türlü  geçiş bulunabilirdi
veya çoğu Karayolcuların geçmişte
de ifade ettiği gibi, Adapazarı-Mudurnu, Akyazı-Kıbrıslı-Göynük-Nallıhan
Beypazarı hattı, fayın olmadığı,
kırığın olmadığı, erozyonun
olmadığı  bir başka güzergâhtı,
belki bu güzergâhtan geçer, bunlarla karşı
karşıya kalmazdık değerli arkadaşlarım.

YUSUF SELAHATTİN BEYRİBEY (Kars) - Dört yıl
iktidarda kaldınız niye çözmediniz?

EŞREF ERDEM (Devamla) - Herkese söylüyorum değerli
 arkadaşlarım. Sizin başladıklarınızı
yarıda kesecek halimiz yoktu tabiî. Başlananları
yarıda bırakmak gibi bir usul yoktur.

Değerli arkadaşlarım, 

YUSUF SELAHATTİN BEYRİBEY (Kars) - Talan yeri oldu
Bayındırlık...

EŞREF ERDEM (Devamla) - Talanı yapanlar sizden öğrendiler.
Birisi mahkûm oldu şimdi... Talanı sizden öğrendi
herkes... 12 Eylül ve 12 Eylül sonrası ara rejim
dönemindeki ANAP'tır, Türkiye'de bugün ahlakî
değerleri yok ettiren orasıdır... (CHP sıralarından
alkışlar)

Değerli arkadaşlarım, Türkiye...

AHMET ALKAN (Konya) - Sözünü geri alsın...
Bir dönemi öyle karalamaya hiç kimsenin hakkı
yok; beş senenin bütün hesabını
verdik...

BAŞKAN -  Efendim, bir dakika... Sözünü kesmeyin...

EŞREF ERDEM (Devamla) - Değerli arkadaşlarım,
çıkar, cevabını verirsiniz...

AHMET ALKAN (Konya) - O dönem soruşturuldu, onların
cevabı verildi.

EŞREF ERDEM (Devamla) - Değerli arkadaşlarım,
Türkiye'nin karayolları  uzunluğu aşağı
yukarı 60 bin kilometredir; ama, Türkiye'de, karayolları
60 bin kilometreden ibaret değildir. Türkiye'de, Köy
Hizmetlerinin de sorumluluğunda olan, kimine göre 250
bin, kimine göre 300 bin kilometre daha başka yol ağımız
vardır. 

Karayolları Genel Müdürlüğü, Kıbrıs
için çok önemli bir master plan yapmıştır
-Kıbrıs, tabiî, küçük bir
yerdir; ama, örnektir- Karayolları Genel Müdürlüğü,
bunu önüne almalıdır; önce, Türkiye'de,
rasyonel, rantabl, verimli bir karayolları ağını
makro düzeyde yapmalıdır; Köy Hizmetlerinin
sorumluluğunda olan yolu da... Ben, tahmin ediyorum ki, 180
bin, 200 bin kilometre civarında bir güzergâh
ağıyla Türkiye donatılabilir; yeni, rasyonel
bir karayolları ağına ulaşılabilir.

Değerli arkadaşlarım, tabiî karayolları
diye gidiyoruz, diğer türleri yok ettik. Demiryolları,
bir başka alan tabiî, Ulaştırma Bakanlığının
görevi; ama, bununla birlikte konuşulması gereken
bir şeyde şudur : Türkiye, cumhuriyetin ilk otuz
yılında, Osmanlı'dan devraldığı
4 bin kilometrelik demiryolu ağına 4 bin kilometre
daha inşa etmiştir; ama, 1950'den bugüne kadar
yaptığınız demiryolu -varyant değişiklikleri
biçiminde- 600-700 kilometreden ibarettir. Türkiye,
demiryollarını, tümüyle ihmal etmiştir.

Dünya, artık, bugün, 200 kilometre, 400 kilometre
süratle giden hızlı trenle tanışmıştır;
hızla oraya doğru gitmekteyiz. Toplutaşım
dünyanın her tarafında önem kazanmakta,
biz bunu ihmal ederek, güdük hale getiriyoruz. Son günlerde
de duyuyorum ki, bir İngiliz firmasına hazırlatılan
bir rapora göre, neredeyse, demiryolları, işin
sorumlusu sayılarak, tu kaka sayılıyor ve
demiryollarını da özelleştirmeye doğru
götürmeye dönük bazı senaryoların
yürürlüğe konulmaya çalışıldığını
hissediyorum; son derece tehlikeli, son derece yanlış
bir şeydir. 

Şurada örnek vereyim: Konya ile Ankara arası,
250 kilometrelik düz bir arazidir; burada iki şey yapılabilirdi:
Birincisi iki duble yol yapılabilirdi, bölünmüş
yol...

AHMET ALKAN (Konya) - Dört senede tamiratını
yapmadınız...

EŞREF ERDEM (Devamla) - Değerli arkadaşlarım,
ikincisi hızlı tren yapılabilirdi buraya.
Örnek vereyim: Türkiye, hızla, Konya-Ankara arasında
hızlı treni yürürlüğe koyabilir
ve bunu, otoyol maliyetlerinden daha düşük fiyatlarla
realize edebilir. 

Değerli arkadaşlarım, Sayın Bakandan şunu
rica ediyorum: Sayın Bakan, daha önce, bölünmüş
yolun Türkiye gerçeklerinde çok daha makul
olduğunu ifade etmişti. Sayın Bakan, bürokrasi
deneyimi fazla olan bir arkadaşımızdır;
Sayın Bakan devletin her kademesinde aşağı
yukarı çalışmıştır;
ciddî bir devlet adamıdır; bunu da ciddiyetle
söylemek istiyorum; ama, Sayın Bakan, Şile yolunun
açılışında, çıktı,
birdenbire, dediklerinin tersine “Türkiye'yi dörtbir
yandan otoyollarla donatacağız” dedi. Bu da çok
dikkatimi çekti, daha önce söyledikleriyle çakışmadığı
için. 

Şimdi bizim iddiamız şudur değerli arkadaşlarım...

ÜNAL YAŞAR (Gaziantep) - Ne zaman iddianız oldu
ki?!.

EŞREF ERDEM (Devamla) - Otoyolları bırakın;
 2X2 bölünmüş bir yolda trafik kapasitesi
 30-35 bin araç/gündür. Aynı otoyolda
kapasite azamî 50 bindir değerli arkadaşlarım;
50 bin ile 35 bin arasında çok fark yoktur; ama,
biri diğerine göre 1/7, 1/8 oranında daha ucuza
çıkıyor. 

Önerimiz şudur: Türkiye'yi, doğu batı
yönünde dört ana arter; kuzey güney istikametinde
beş ana arterle duble yol haline getirelim -ki, buna ızgara
sistemi deniliyor- bu, aşağı yukarı kaba
bir rakamla 14-15 bin kilometre tutuyor. Eğer, bugün,
otoyollara tahsis ettiğimiz kaynakları bu şekildeki
bir yatırıma tahsis etmiş olsaydık
-demin dediğim 14 bin kilometre yolun tümünü-
şu anda, Türkiye, duble yola, bölünmüş
yola kavuşmuş olurdu ve yirmi yılda önümüzde
bir projeksiyon olurdu. 

Şimdi ne yapıyoruz değerli arkadaşlarım;
yüzde 2,81'le otoyolda kapasite... Yazık değil
mi bu ülkeye, bu yatırıma yazık değil
mi?!. Bunun neresi rasyonel, bunun neresi akıllı,
hesaplı, kitaplı yatırımdır?

Değerli arkadaşlarım, demin dediğim gibi,
tabiî, söyleyecek çok şey var; ama, süre
sınırlı. Anavatan Partili arkadaşlarımızın,
o dönemde, üç yılda, dört yılda
bitireceğiz dedikleri tablo önümde; parasal açıdan
yüzde 333'lük artışlar vardır, keşiflerde...
100 milyona ihale ettiğiniz yer, 300 milyona çıkmış!..

BİLTEKİN ÖZDEMİR (Samsun) - Sayın
Erdem, hayatınız bunları eleştirmekle
geçti.

AHMET KABİL (Rize) - Hangi bütçeyi görüşüyoruz?..
1997 bütçesini görüşüyoruz.

EŞREF ERDEM (Devamla) - Değerli arkadaşlarım,
başlangıç noktasını söylüyorum.
(ANAP sıralarından gürültüler) Ben,
bir yatırımı konuşuyorum. Yatırımın
başlangıç noktası, kaynağı,
Anavatan Partisidir. Elbette, devamındaki partilerin de
bir dahli vardır; ama, çıkış
odur.

Değerli arkadaşlarım, “açacağız”
dediğiniz yerler, daha on yıl oldu. -zaten, otoyolların
ekonomik ömrü yirmi yıldır- iki yıldır
üç yıldır, açılan yollarda
yamalar başladı!.. Budur anlatmaya çalıştığımız
şeyler...

Değerli arkadaşlarım...

SÜLEYMAN HATİNOĞLU (Artvin) - Anavatanın
yaptıkları kadar siz de yapsaydınız!..
Siz yaptınız da, hayır mı dedik!..

EŞREF ERDEM (Devamla) - Biz, plana, programa göre yaparız;
kaynaklarımıza göre yaparız...

SÜLEYMAN HATİNOĞLU (Artvin) - Beş yıldır
hiçbir şey yapmadınız.

AHMET KABİL (Rize) - İSKİ'den başka
ne yaptınız?

BAŞKAN - Müdahale etmeyelim, arkadaşınız
çıkıp cevap verecek.

EŞREF ERDEM (Devamla) - Biz, ayağımızı
yorganımıza göre uzatırız. Biz,
bazı çıkar çevrelerine çıkar
sağlamak için otoyol ihale etmeyiz. Bunun altında
o vardır... Bunun altında o vardır değerli
arkadaşlarım... (RP ve DYP sıralarından
alkışlar)

SÜLEYMAN HATİNOĞLU (Artvin) - Keşke siz
de yapsaydınız; memnun olurduk, iftihar ederdik.

BAŞKAN -Sayın Erdem, 1 dakikanız var.

EŞREF ERDEM (Devamla) - Bunu, ben söylemiyorum; içinizden,
Sayın Ekrem Pakdemirli söyledi. Otoyollar Türkiye
için yanlıştır diye, beş yıl
önce, içinizden, Prof. Dr. Ekrem Pakdemirli söyledi.

YUSUF SELAHATTİN BEYRİBEY (Kars) - Parti mi değiştireceksiniz
acaba? Merak ediyoruz, 1997'den hiçbir şey bahsetmediniz?!

BAŞKAN - Müdahale etmeyin, rica ediyorum...

EŞREF ERDEM (Devamla) - 1997... Bu yanlışları
yapmama temennisiyle ifade ediyorum.

SÜLEYMAN HATİNOĞLU (Artvin) - Hangi hükümet
yaptı?! Hükümete bak; bu Hükümetin
doğru bir yeri yok ki!

EŞREF ERDEM (Devamla) - Değerli arkadaşlarım,
onlara da, böyle bir hataya düşmemelerini ve Türkiye'nin
kaynaklarını bu kadar hovardaca harcamamalarını
tavsiye ediyorum.

AHMET KABİL (Rize) - Önce İSKİ'den bahset,
İSKİ'den... O, 1989'dan...

EŞREF ERDEM (Devamla) - Senin genel müdürün
daha yeni mahkûm oldu. 

AHMET KABİL (Rize) - İSKİ'yi izah edin?..

EŞREF ERDEM (Devamla) - İSKİ cezasını
aldı... Ebediyen İSKİ'yle gidemezsin... İSKİ'nin
üzerinden neler geçti, neler, neler... 

BAŞKAN - Sayın Erdem... Lütfen... Son cümlenizi
söyleyin. 

SÜLEYMAN HATİNOĞLU (Artvin) - İş
karışıyor, son cümlesini söylesin
Sayın Başkan.

EŞREF ERDEM (Devamla) - Söylecek daha çok şeyimiz
var.

BAŞKAN -Zaten süreniz bitti, son cümlenizi
söyleyin.

SÜLEYMAN HATİNOĞLU (Artvin) - İş
kötüye gidiyor.

EŞREF ERDEM (Devamla) - Hiç kötüye gitmez...
Çok konuşuldu... Bu ülkenin sorunlarını
burada konuşacağız; kötüye gidecek
bir şey yok. Acı söylüyorsak; dost acı
söyler.  Türkiye kaynaklarını iyi...

AHMET ALKAN (Konya) - 1997'ye gelelim.

YUSUF SELAHATTİN BEYRİBEY (Kars) - Dört yıl
iktidarda kaldınız.

EŞREF ERDEM (Devamla) - Evet, benim gibi dinozorlar az kaldı...
Evet, doğrudur... Elbette, Türkiye'de ülke kaynaklarının
çarçur edilmesine göz yumacak adam sayısı
ne yazık ki azaldı, parti sayısı da
azaldı. (CHP sıralarından alkışlar)


SÜLEYMAN HATİNOĞLU (Artvin) - O tarafa söyle!..

EŞREF ERDEM (Devamla) - Cumhuriyet Halk Partisi onu da sizin
kafanıza sokacak; Cumhuriyet Halk Partisi, bunu da, beytülmala
el uzatılmayacağını da herkese öğretecek.


SÜLEYMAN HATİNOĞLU (Artvin) - Erdem Bey o tarafa
söyle!..

EŞREF ERDEM (Devamla) - Bayındırlık
Bakanlığı bütçesinin hayırlı
ve uğurlu olması dileğiyle sevgilerimi, saygılarımı
sunuyorum değerli arkadaşlarım. (CHP sıralarından
alkışlar)

BAŞKAN - Teşekkür ederim Sayın Erdem.

III. - SATAŞMALARA İLİŞKİN KONUŞMALAR
(Devam)

3. - Aydın Milletvekili Cengiz Altınkaya'nın,
Ankara Milletvekili Eşref Erdem'in şahsına
sataşması nedeniyle konuşması 

CENGİZ ALTINKAYA (Aydın) - Sayın Başkan...

BAŞKAN - Buyurun Sayın Altınkaya.

CENGİZ ALTINKAYA (Aydın) - Sayın Başkan,
sayın sözcü ismimi anmamıştır;
 ama, 1989 ve 1990 yıllarının Bayındırlık
ve İskân Bakanı olarak, o günlerdeki
beyanlarımı ileri sürerek, burada, gerçekdışı
iddialarda, beyanlarda bulunmuştur; yine, o döneme
haksız saldırılarda bulunmuştur. Onun
için, bu konularda  kamuoyunu ve Yüce Meclisi bilgilendirmek
üzere söz istiyorum.

BAŞKAN - Efendim, zaten söz sırası size
geliyor.

CENGİZ ALTINKAYA (Aydın) - Lütfen... Hayır...
O ayrı iş... O ayrı iş efendim.

BAŞKAN - Efendim, bir defa zatı âlinizin isminden
bahsetmedi; karayollarında otoyol yapma politikasını
tenkit etti.

CENGİZ ALTINKAYA (Aydın) - Hayır... Hayır..
O apayrı bir iş.

BAŞKAN - Tamam... Karayolları politikasını...
Arkadaşımızın ismini zikretmedi.

CENGİZ ALTINKAYA (Aydın) - Ben, burada söz
hakkımı istiyorum.

Bir dönem bir iktidardan bahsedilmiştir; otoyol...


ZEKİ ÇAKAN (Bartın) - Gruba sataşma
olmuştur; dolayısıyla, o dönemin milletvekili
olarak...

BAŞKAN - Efendim, o grup başkanvekili değil; buyurun
siz...

ZEKİ ÇAKAN (Bartın) - 1 dakika müsaade
eder misiniz efendim.

BAŞKAN - Evet...

ZEKİ ÇAKAN (Bartın) - Gruba sataşıldığından,
o dönemin ilgili bakanı olarak söz hakkı
doğmuştur; sataşmadan dolayı söz hakkını
verin bilgilendirsin.

BAŞKAN - Hayır... Sayın Çakan, bakın,
karayollarında otoyol politikası gerekli miydi,
değil miydi konusunu burada tartışırsak
bu çok zaman alır.

ZEKİ ÇAKAN (Bartın) - “Gerekli veya
değil” değil; sataştığı konularla
ilgili bilgi verecek.

BAŞKAN - Efendim hangi konuda açıklama yapacaksınız?

CENGİZ ALTINKAYA (Aydın) - Efendim, helikopterle
güzergâh tespiti yapılmıştır,
yandaşlara ihale satılmıştır
gibi burada saçma sapan iddialar ileri sürülmüştür.

BAŞKAN - Peki o zaman 2 dakika süre veriyorum size.

VELİ ANDAÇ DURAK (Adana) - Sayın Başkan,
biraz sonra grup adına konuşacaklar...

BAŞKAN - Efendim, Grup adına konuşma sırası
kendilerinde; buna rağmen ne konuşacak ben de hayret
ediyorum.

SÜLEYMAN HATİNOĞLU (Artvin) - Önce, burada
sataşma var.

BAŞKAN - Aslında, isminizden de bahsetmedi; ama,
size 2 dakika süre veriyorum, buyurun.

CENGİZ ALTINKAYA (Aydın) - Teşekkür ediyorum.

Sayın Başkan, değerli milletvekilleri; Sayın
Eşref Erdem'in, 1989-1990 yıllarında otoyollarla
ilgili iddilarını, o günlerde Mecliste görevli
olan arkadaşlarımız hatırlarlar. O
iddialar o kadar büyütüldü ki- bu, tek taraflı
olarak ileri sürülen iftiralar, karşı görüş
dinlenmeden öylesine büyütüldü ki- bu
iş Yüce Divana gitti. Bizi, bir sene Mecliste, ikibuçuk
sene Yüce Divanda soruşturma altında tutan bu
iddiaların sonunda, beraat ederek karşınıza
çıkıp gelen iki bakan ve orada yargılanan
genel müdür ortada iken, şimdi, daha hâlâ,
o günlerdeki bütün iddiaları, çürütülmüş
olan o lafları burada tekrarlamanın alemi yoktur.
Bu kitapta o günlerde söylenen her iftiranın
cevabı verilmiştir.

MUSTAFA CUMHUR ERSÜMER (Çanakkale) - Ver de okusunlar.

CENGİZ ALTINKAYA (Devamla) - Ve bakınız,
Türkiye'de yapılan otoyollar, karayolları birim
fiyatlarından çok daha ucuz birim fiyatlarla yapılmıştır.


FETHİ ACAR (Kasmatonu) - Değil Sayın Bakan,
değil...

CENGİZ ALTINKAYA (Devamla) - Dünya maliyetlerinin
altında bir maliyetle yapılmıştır
ve Türkiye'de, Anavatan Partisinden önceki dönemde
yapılan otoyollardan daha ucuza yapılmıştır.

FETHİ ACAR (Kastamonu) - Doğru değil Sayın
Bakan...

CENGİZ ALTINKAYA (Devamla) - Şimdi, burada, Ankara-Gerede
arasındaki kapasite az kullanıldı diye, tüm
otoyollara laf etmeye kimsenin hakkı yoktur.

Aslında, otoyola karşı çıkan
arkadaşlarımızın durumu, kedi-ciğer,
tilki-üzüm hikâyesidir. Buraya, Bursalı
bir milletvekili arkadaşımız gelir, İzmir-Bursa
otoyolunu ister; Karadenizli arkadaşlarımız
gelir, Samsun-Sarp otoyolunu ister; Denizlili arkadaşlarımız
gelir, İzmir-Denizli otoyolunu ister, Manavgatlılar
Antalya otoyolunu ister; ama, kendi memleketinde otoyolu elde
edemeyen bu milletvekilleri durmadan otoyollara laf eder.

Otoyollar, bugün, Türkiye'nin çağdaşlaşmasına
sebep olmuştur ve Türkiye'nin Avrupa Birliğine
girmesi için itibarını, prestijini artıran
en önemli eserler olmuştur.

Sayın Eşref Erdem'in söylediği, mesela;
o 114 milyon dolarlık rakam, o günün rakamıdır,
o güne kadar birikmiş olan rakamdır ve tahminen
çıkan bir rakamdır; o mertebede çıkmıştır.


İSMAİL KARAKUYU (Kütahya) - Onu, biraz sonra
konuşacaksınız...

CENGİZ ALTINKAYA (Devamla) - Elbette, ertesi yıl,
daha sonraki yıllarda, enflasyona göre, siz, dolar
kurunu eşit götürmezseniz, farkı da ödeyeceksinizdir
ve bütün bu işler  Yüce Divanda yargılanmıştır
ve biz, hiçbir icraatımızı inkâr
etmeden, hiçbir imzamızı inkâr etmeden,
yaptığımız işi savunmuşuzdur;
işlemimiz de orada yargılanmış ve beraaatle
bitmiştir. Daha, bu işi sürdürmenin alemi
yoktur ve inşallah, Türkiye  -bugünkü gibi
1 400 kilometreyle falan değil- ilk etapta, asgarî 3
bin, daha sonra 10 bin kilometrelik bir otoyol şebekesine
kavuşacak idarî zihniyete, iradeye sahip olur.

Hepinize saygılar sunuyorum. (ANAP sıralarından
alkışlar)

BAŞKAN - Teşekkür ederim Sayın Altınkaya.

ATİLÂ SAV (Hatay) - Sayın Başkan, bu
ne konuşması?!.

BAŞKAN - Sayın milletvekilleri, saat 19.30'a kadar
birleşime ara veriyorum.

Kapanma Saati : 19.13

ÜÇÜNCÜ OTURUM

Açılma Saati : 19.30

BAŞKAN : Başkanvekili Hasan KORKMAZCAN

KÂTİP ÜYELER : Ahmet DÖKÜLMEZ (Kahramanmaraş),
Ali GÜNAYDIN (Konya)

BAŞKAN - Türkiye Büyük Millet Meclisinin
32 nci Birleşiminin Üçüncü Oturumunu
açıyorum.

II. - KANUN TASARI VE TEKLİFLERİYLE KOMİSYONLARDAN

GELEN DİĞER İŞLER (Devam)

1. - 1997 Malî Yılı Genel ve Katma Bütçeli
İdareler Bütçe Kanunu Tasarıları
ile 1994 ve 1995 Malî Yılları Genel ve Katma
Bütçeli İdareler ve Kuruluşlar Kesinhesap
Kanunu Tasarıları (1/518; 1/519, 1/282, 3/414; 1/283,
3/415; 1/492, 3/516; 1/493, 3/517) (S. Sayıları
: 134, 135, 103, 102, 151, 150) (Devam)

C) DIŞİŞLERİ BAKANLIĞI (Devam)

1. - Dışişleri Bakanlığı
1997 Malî Yılı Bütçesi

2. - Dışişleri Bakanlığı
1994 Malî Yılı Kesinhesabı

3. - Dışişleri Bakanlığı
1995 Malî Yılı Kesinhesabı

D) BAYINDIRLIK VE İSKÂN BAKANLIĞI (Devam)

1. - Bayındırlık ve İskân Bakanlığı
1997 Malî Yılı Bütçesi

2. - Bayındırlık ve İskân Bakanlığı
1994 Malî Yılı Kesinhesabı

3. - Bayındırlık ve İskân Bakanlığı
1995 Malî Yılı Kesinhesabı

a) Karayolları Genel Müdürlüğü
(Devam)

1. - Karayolları Genel Müdürlüğü
1997 Malî Yılı Bütçesi

2. - Karayolları Genel Müdürlüğü
1994 Malî Yılı Kesinhesabı

3. - Karayolları Genel Müdürlüğü
1995 Malî Yılı Kesinhesabı

BAŞKAN - 1997 bütçe görüşmelerine
kaldığımız yerden devam edeceğiz.

Komisyon?.. Burada.

Hükümet?.. Burada.

Komisyon ve Hükümet yerlerini aldılar.

8 inci turdaki görüşmelere devam ediyoruz. 

Gruplar adına yapılan konuşmalarda, söz
sırası Anavatan Partisi Grubuna gelmişti.
Bu turda, Anavatan Partisi Grubu sözcüleri; Samsun Milletvekili
İrfan Demiralp, Aydın Milletvekili Cengiz Altınkaya
ve Konya Milletvekili Ahmet Alkan arkadaşlarımızdır.


Anavatan Partisi Grubu adına İlk söz, Sayın
İrfan Demiralp'in.

Buyurun, Sayın Demiralp. (ANAP sıralarından
alkışlar)

Sayın Demiralp, konuşma süreniz ne kadar efendim?

İRFAN DEMİRALP (Samsun) - 20 dakika Sayın
Başkan.

BAŞKAN - Peki; buyurun Sayın Demiralp. 

ANAP GRUBU ADINA İRFAN DEMİRALP (Samsun) - Sayın
Başkan, sayın milletvekilleri; sözlerime başlamadan
önce, Yüce Heyetinizi ve televizyonları başında
bu görüşmeleri büyük bir dikkatle dinleyen
çok kıymetli vatandaşlarımızı,
Anavatan Partisi Grubu ve şahsım adına en
derin saygılarımla selamlıyorum.

Bu görüşmelere, bugün 15.30'da başladık.
O saatten bu saate kadar, bu Mecliste, grubu olan siyasî
partilerin sözcüleri buraya geldiler ve Sayın
Dışişleri Bakanının burada olmadığını
ikaz ettiler. 

Türkiye Cumhuriyeti tarihinde, ilk defa; ama, ilk defa, bir
Dışişleri Bakanlığı bütçesinde,
yani Türkiye Cumhuriyetinin geçmiş ve geleceğe
dair dışpolitikalarının konuşulacağı
bir zemin olan Türkiye Büyük Millet Meclisinde
Dışişleri Bakanı bulunmuyor!

Ben, bir iki dakika daha Dışişleri Bakanının
gelmesini beklemek istiyorum; Dışişleri Bakanı
ümit ederim...

METİN GÜRDERE (Tokat) - Yoldadır herhalde!..

İRFAN DEMİRALP (Devamla) - Ümit ederim...

HALİL İBRAHİM ÖZSOY (Afyon) - Geliyordur
belki!..

İRFAN DEMİRALP (Devamla) - Ümit ederim, çok
gereksiz bir toplantı için gittiği Brüksel'den
dönebilir...

METİN GÜRDERE (Tokat) - Sen öyle zannet, mutlaka
çok gerekliydi!

HALİL İBRAHİM ÖZSOY (Afyon) - Gelecek
mi?!

İRFAN DEMİRALP (Devamla) -...ve 65 milyon nüfuslu
Türkiye Cumhuriyeti Devletinin dışpolitikasıyla
ilgili görüşmeler yapılırken, bu
en önemli zeminde yerini alır inancını
taşıyorum. 

Sayın Başkan, sayın milletvekilleri; ilk defa,
dışpolitikada, Dışişleri Bakanı
eksikliği yaşanmaktadır. Türkiye Cumhuriyeti,
65 milyon nüfuslu koskoca bir devlet, Dışişleri
Bakanı olmadan dışpolitika yapabilir mi?!
Dışişleri Bakanının, bugün,
bu çok önemli görüşmeler yapılırken
burada bulunmamasının sebeplerine değinmek istiyorum.
Yüce Meclise ve televizyonları başında
bu görüşmeleri izleyen, Dışişleri
Bakanından daha dikkatle izleyen, Türk dışpolitikasına
Dışişleri Bakanından daha çok
önem veren vatandaşlarımıza... 

İSMAİL KARAKUYU (Kütahya) - Seni de izliyorlar!

İRFAN DEMİRALP (Devamla) - ... bu zeminde, şimdi,
Dışişleri Bakanının neden burada
bulunmadığını anlatmak istiyorum... (DYP
sıralarından gürültüler)

İSMAİL KARAKUYU (Kütahya) - Samsun'dan da seni
izliyorlar!

İRFAN DEMİRALP (Devamla) - Evet, beni de izliyorlar;
beni de gayet dikkatle izliyorlar.

HASAN EKİNCİ (Artvin) - 3 bin seçmenli Havza'dan...

CENGİZ ALTINKAYA (Aydın) - Bizim oylarımızla
seçildi.

İRFAN DEMİRALP (Devamla) - Dışişleri
Bakanı... (DYP sıralarından gürültüler)

BAŞKAN - Sayın Demiralp, bir saniye...

Değerli arkadaşlarım, Genel Kurulda, kürsüdeki
hatiple karşılıklı konuşmak gibi
bir usulü uygulamıyoruz...

METİN GÜRDERE (Tokat) - Dışişleri
Bakanı olmadığı için, cevap vermeye
çalışıyorlar.

BAŞKAN - Kürsüdeki hatip sözlerini tamamladıktan
sonra, sırası gelen arkadaşlarımız
da, aynı yerde, görüşlerini beyan edebilirler.

Sayın Demiralp, bir yanlış anlama olmaması
için ifade edeyim; şu anda, Sayın Dışişleri
Bakanı Genel Kurul salonunda bulunmuyorlar; ancak, Hükümet,
Genel Kurulda temsil edilmektedir. Onun için, bizim, müzakereler
bakımından beklememizi gerektiren bir durum yoktur.
Hükümet ve Komisyon yerlerini almıştır;
müzakereleri durdurmamızı gerektirecek herhangi
bir konumda değiliz. 

Bir hususa daha açıklık getireyim...

CENGİZ ALTINKAYA (Aydın) - Sayın Başkan,
süreyi durdurun.

İRFAN DEMİRALP (Devamla) - Zamanım geçiyor
Sayın Başkan.

BAŞKAN - Elbette, Türkiye Büyük Millet Meclisinde
yapılmakta olan görüşmeleri televizyonlardan
izleyen vatandaşlarımız vardır; ancak,
kürsüdeki hatipler, sadece, Başkana ve Genel Kurula
hitaben konuşurlar. Televizyonları başında
izleyenlere yönelik hitaplarda zaman zaman ben arkadaşlarımı
uyarıyorum, bir kere daha hatırlatayım, Genel
Kurula hitaben konuşunuz ve Genel Kuruldaki arkadaşlarımdan
da rica ediyorum, hatibe müdahalede bulunmayalım.

Buyurun Sayın Demiralp; ara verdiğim süreleri
de konuşmanıza ilave edeceğim.

İRFAN DEMİRALP (Devamla) - Teşekkür ederim
Sayın Başkan.

Türkiye, 54 üncü Hükümet Döneminde
garip bir dışpolitika ve garip bir Dışişleri
Bakanlığı sergiliyor. Dışişleri
Bakanı, kendisini Başbakan zannediyor.

İSMAİL KARAKUYU (Kütahya) - Allah, Allah!..


HASAN EKİNCİ (Artvin) - Hiç de öyle
değil...

İRFAN DEMİRALP (Devamla) - Evet... Evet...

HASAN EKİNCİ (Artvin) -O seni buraya getirdi!..

İRFAN DEMİRALP (Devamla) - Ben buraya kendim geldim!..
Beni buraya millet getirdi! Seni o getirdi belki!.. Beni buraya
millet getirdi! 

İSMAİL KARAKUYU (Kütahya) - Sabaha kadar ağladığın
günleri unutma...

BAŞKAN - Sayın Ekinci... Sayın Karakuyu...


Biraz önce uyarıda bulundum değerli arkadaşlarım,
kürsüdeki hatibe müdahale etmeyelim ve şunu
da ifade edeyim: Bu çatı altında görev
yapan bütün arkadaşlarımız milletin
oyuyla buraya gelmişlerdir. Hiç kimse, hiç
kimseyi buraya getirmemiştir; Türkiye Büyük
Millet Meclisi üyelerinin hepsi, aziz milletimizin oylarıyla
gelmişlerdir; görev yapmaktadırlar.

Buyurun.

İRFAN DEMİRALP (Devamla) - Sayın Başkan,
burada, şu anda, Dışişleri Bakanlığı
bütçesini temsilen bulunan Sayın Bakan Turhan
Tayan'ı tenzih ediyorum; kendisi, son derece iyi niyetli
bir arkadaşımızdır; ancak, 54 üncü
Hükümette bir gariplik var. 

İSMAİL KARAKUYU (Kütahya) - Allah, Allah...

İRFAN DEMİRALP (Devamla) - Dışişleri
Bakanı dışpolitikayla ilgilenmiyor. Şimdi,
Dışişleri Bakanı Başbakan mı,
yoksa, Başbakan, Sayın Erbakan mı? Bunun...

İSMAİL KARAKUYU (Kütahya) - Sana ne!.. Sana
ne!..

İRFAN DEMİRALP (Devamla) - Ee, bu ülke için
bunun tespiti lazım.

MUSTAFA KEMAL AYKURT (Denizli) - Saçmalıyor.

MUSTAFA CUMHUR ERSÜMER (Çanakkale) - Ne münasebet
saçmalıyor... 

İSMAİL KARAKUYU  (Kütahya) - Sana ne!

MİRAÇ AKDOĞAN (Malatya) - Niye rahatsız
oluyorsunuz bu kadar!

İSMAİL KARAKUYU (Kütahya) - Sana ne!..

HASAN EKİNCİ (Artvin) - Sana ne!..

İRFAN DEMİRALP (Devamla) - Sayın Dışişleri
Bakanı, 9 Aralık günü...

ERKAN KEMALOĞLU (Muş) - Bunu söyleyemeyecek tek
kişi sensin... Utan!

İRFAN DEMİRALP (Devamla) - Sayın Dışişleri
Bakanı, 9 Aralık günü Brüksel'e gitti.

MUSTAFA CUMHUR ERSÜMER (Çanakkale) - Burada bağıramayacak
tek kişi de sensin...

ERKAN KEMALOĞLU (Muş) - Her zaman, her yerde bağırırım!
Biz, bileğimizin gücüyle geldik buraya! 

MİRAÇ AKDOĞAN ( Malatya) - Niye rahatsız
oluyorsunuz bu kadar!

HAYRİ DOĞAN (Antalya) - Konuşma be!

İSMAİL KARAKUYU (Kütahya) - Konuşma oradan.
(DYP  ve ANAP  sıralarından gürültüler)


ERKAN KEMALOĞLU (Muş) - Anladın mı!..
Öyle, atmak yok!.. Bileğimizin gücüyle geldik
buraya...

BAŞKAN - Sayın Kemaloğlu... Sayın Kemaloğlu,
yerine otur lütfen... Sayın Kemaloğlu... (ANAP
ve DYP sıralarından gürültüler)

ERKAN KEMALOĞLU (Muş) - Utan!.. Tek konuşamayacak
sensin.

BAŞKAN - Sayın Kemaloğlu... 

HAYRİ DOĞAN (Antalya) - Ayıp ediyorsunuz yahu.

ÜNAL YAŞAR (Gaziantep) - Siz de ayıp ediyorsunuz.

BAŞKAN - Sayın Kemaloğlu, bu tarzda konuşmaların
yeri burası değil.

İSMAİL KARAKUYU (Kütahya) - Hak ediyor...

HAYRİ DOĞAN (Antalya) - Otuz adres değiştirecek;
sonra da burada konuşacak... (DYP ve ANAP sıralarından
gürültüler)

BAŞKAN - Değerli arkadaşlarım, sizleri
bir kere daha uyarıyorum...

HAYRİ DOĞAN (Antalya) - Her sene parti değiştiriyor...

İSMAİL KARAKUYU (Kütahya) - Utanmaz adam!

BAŞKAN - Sayın Karakuyu, sizi bir kere daha uyarıyorum.
Hiçbir cümleye cevap vermek sizin göreviniz değil.
Yerinizde oturun sükûnetle.... Sükûnetle
oturun.

HASAN EKİNCİ (Artvin) - Tahrik ediyor ..

BAŞKAN - Tahrik olmayın efendim... Tahrik olmayacak
kadar sağduyuya sahip olun.

İSMAİL KARAKUYU (Kütahya) - Biraz terbiyeli
olsun.

BAŞKAN - Sayın Demiralp, buyurun, devam edin efendim.

İRFAN DEMİRALP (Devamla) - Sayın Dışişleri
Bakanı, 9 Aralık günü Brüksel'e gitti.
Brüksel'e gidiş sebebi NATO toplantıları.
10 Aralık günü bu toplantıları
yaptı ve 11 Aralık günü, yani -bugün
ayın 13'ü olduğuna göre- çarşamba
günü Türkiye'ye döndü ve dün, Sayın
Dışişleri Bakanı Brüksel'e tekrar
gitti. Niçin gitti biliyor musunuz; Amerika Birleşik
Devletleri -Belçika Ticaret Birliğinin yemeğine
katılmak ve orada bir konuşma yapmak için
gitti Brüksel'e. Evet, Brüksel'e bunun için gitti...

İSMAİL KARAKUYU (Kütahya) - Bak, yine yalan
söylüyor...

ALİ RIZA GÖNÜL (Aydın) - Bir yemek için
mi gitti yani?!

İRFAN DEMİRALP (Devamla) - Ha, onu söyleyeceğim.
 Avrupa Birliği Dönem Başkanı İrlanda'nın,
Dublin şehrinde yapılan Avrupa Birliği toplantıları
sonucunda vermiş olduğu yemeğe, önce, Sayın
Erbakan'ın katılmamasını takdirle
karşılıyorum ve tebrik ediyorum Sayın
Erbakan'ı; katılmamıştır. 

Ancak, bu yemeğe Sayın Dışişleri
Bakanı yarın akşam katılacak. Bugün
değil, yarın akşam katılacak...

MEHMET GÖZLÜKAYA (Denizli) - Bugün konuşması
var canım, sen de biliyorsun!..

İSMAİL KARAKUYU (Kütahya) - Yalan söyleme!..

ŞÜKRÜ YÜRÜR (Ordu) - Çok ayıp!..

BAŞKAN - Değerli arkadaşlar, yerinizden müdahale
etmeyin lütfen.

İRFAN DEMİRALP (Devamla) - Böyle yersiz, böyle
anlamsız, böyle basit bir toplantı için,
Türkiye Cumhuriyeti Büyük Millet Meclisinin bu
zemininde, Dışişleri Bakanlığı
bütçesi görüşülürken Dışişleri
Bakanının olmamasını affetmek mümkün
değildir; kimse affetmeyecektir, kimse!.. (ANAP sıralarından
alkışlar, DYP sıralarından gürültüler)

HASAN EKİNCİ (Artvin) - Seni buraya taşıdığı
için o da affetmiyor; doğru!..

İRFAN DEMİRALP (Devamla) - Sayın Başkan,
sayın milletvekilleri; bugün, 13 Aralık 1996.
13  Aralık... 13 Aralık nedir; bir yıl önce,
bugün, 13 Aralık günü, Türkiye, gümrük
birliğine girdi; ama, bu gümrük birliğine nasıl
girdiğine bakmak istiyorum. 

Bu memleket hepimizin, 65 milyon hepimizin. Alım gücü
düşen, her gün çoluğunu çocuğunu
nasıl geçindireceğini bilmeyen, her gün
geçimi gerileyen insanlar bizim insanlarımız.
Bunu düşünüyorum ve bunu düşündüğüm
için, bugün, bu tarihi Yüce Meclise ve yüce
millete yeniden hatırlatmak istiyorum. 

Gümrük birliğine, Türkiye Cumhuriyeti, apar
topar, hiçbir hesaba kitaba bakılmadan, Türkiye
Cumhuriyetinin, 65 milyon nüfusun gelecekle ilgili çıkarları
kale alınmadan ve konu, bir içpolitika malzemesi
yapılarak gümrük birliğine sokulmuştur.


İSMAİL KARAKUYU (Kütahya) - O zaman Mesut Yılmaz'a
söylüyordun bunları!..

İRFAN DEMİRALP (Devamla) - Yunanistan, İspanya
ve Portekiz önce Avrupa Birliğine girmişler. Avrupa
Birliğine girerken ve girdikleri süreç içerisinde,
Avrupa Birliği, bu ülkelerin ekonomik yapılarını
Avrupa Birliği ülkelerine uydurabilmek için, özellikle,
küçük ve orta sanayilerini Avrupa Birliği
standartlarına çekebilmek için önce
gümrük birliğine girmişler, malî yardımları
almışlar, ekonomilerini düzeltmişler,
Avrupa Birliği standartlarına şöyle yaklaştırmışlar,
ondan sonra gümrük birliği uygulamasına geçmişler.
Yani, Avrupa Birliğine giden yolda, gümrük birliği
başlangıç değildir, gümrük birliği
sonuçtur. 

İşte, 13 Aralık 1995 -13 Aralık 1996...
Bakın, bir yıl içerisinde ne oldu; Türkiye
Cumhuriyetinin Avrupa Birliği ülkelerinden yapmış
olduğu ithalat 20 milyar dolardan 36 milyar dolara çıktı;
ama, Türkiye'nin Avrupa Birliğine yapmış
olduğu ihracat artmadı; yani, normal, yıllar
boyunca hangi oranda artıyorsa, ancak o oranda artabildi.
Türkiye, Avrupa Birliğinin ihracat sıralamasında
yedinci sıraya geldiği halde, halen, Avrupa Birliği
Türkiye'yi kale almıyor. Emin olunuz ki, içpolitika
malzemesi yapılarak, apar topar gümrük birliğine
girildiği için, bugün, Türkiye, Avrupa Birliğine
giden yolun kapanmış olması tehlikesiyle karşı
karşıyadır. 

Değerli arkadaşlarım, Avrupa Birliği, yine,
dönem başkanı İrlanda'nın başşehri
Dublin'de yapmış olduğu toplantılarda
-hepinizin çok yakından izlediği gibi- bir projeksiyon
yapmış; hangi ülkeleri, belli bir zaman diliminde
tam üye yapacağını tespit etmiş.
Bunların içerisinde, yani birinci halkada Polonya
var, Macaristan var, Çek ve Slovakya var, Malta var, Kıbrıs
Rum kesimi var; Türkiye yok. Bir de ikinci halka yapmış
Avrupa Birliği. Bu ikinci halkanın içerisinde
de Orta ve Doğu Avrupa ülkeleri var. Ne yazıktır
ki, Avrupa Birliğinin ikinci genişleme stratejisinde
de, ikinci halkasında da Türkiye'nin adından,
maalesef, hiç söz edilmemektedir. Bunu da, böyle
önemli bir konunun, Türkiye'nin, 65 milyon insanın
geçimini ilgilendiren, her gün yüz yüze
olduğu pahalılığı ilgilendiren böyle
bir önemli konunun, böylesine aceleye getirilmesini,
burada, tabiî ki eleştireceğiz. Eleştireceğiz,
konuşacağız; Avrupa Birliği karşısında
Türkiye'nin kaybetmiş olduğu veya almadığı,
alamadığı haklarını, burada konuşarak
almak isteyeceğiz, almaya çalışacağız.


Sayın Başkan, sayın milletvekilleri; şimdi,
Sayın Dışişleri Bakanı Brüksel'e,
yani Avrupa Birliğinin başşehrine defalarca gitti
geldi. Bir ay kadar önce Belçika'ya gitti, Belçika'nın
Ostende Şehrinde bir toplantıya katıldı,
Batı Avrupa Birliği (BAB) toplantısına
katıldı. Ertesi gün, Ostende'e 100 kilometre
mesafede olan Brüksel'de bir başka toplantı
yapılıyordu; yani, Türkiye'nin üye olmak
istediği Avrupa Birliği ile Türkiye arasındaki
en önemli iki organdan biri olan, Türkiye-Avrupa Birliği
Karma Parlamento Komisyonunun toplantısı yapılıyordu.
Sayın Dışişleri Bakanı 100 kilometre
mesafeye geldiği halde, hiç önemi olmayan, Avrupa
Birliğine girmediğiniz sürece, tam üye olmanızın
hiç anlam ve önemi olmayan Batı Avrupa Birliği
toplantısına katıldılar; ama, 100
kilometre mesafe katedip, Türkiye-Avrupa Birliği Karma
Parlamento Komisyonu toplantısına katılmadılar.


Şimdi, burada, şunu sormak istiyorum: Sayın
Dışişleri Bakanı, 54 üncü
Hükümet döneminde yapmış olduğu
bu geziler esnasında, özellikle Avrupa Birliğinin
Başşehri olan Brüksel'e yapmış olduğu
geziler esnasında, hangi Avrupa Birliği yetkilisiyle
herhangi bir resmî temasta bulundu? Burada, şunu da
sormak istiyorum: Gümrük Birliği Antlaşmasında
yer aldığı halde, az önce sözünü
ettiğim, Türkiye'nin Avrupa Birliğine giden yolundaki
en önemli iki unsurdan diğeri olan, Türkiye -Avrupa
Birliği Komisyonu niçin toplanmıyor? Bu Protokolde,
Gümrük Birliği Protokolünde, bu Komisyonun
yılda iki defa toplanması gerektiği ve toplanacağı
-Türkiye ile Avrupa Birliği arasındaki sorunların
görüşüleceği bir zemin olmasına
rağmen- kararlaştırılmış
olmasına rağmen, Türkiye ile Avrupa Birliği
arasındaki bu Komisyon neden toplanmıyor? Bunu,
sadece Yunanistan'ın vetosuna bağlamak mümkün
mü; hayır arkadaşlar. Artık, Avrupa Parlamentosu
da, maalesef bir tavır içerisine girmiştir.
Türkiye ile Avrupa Birliği arasındaki ilişkileri,
önceleri, Yunanistan, vetosuyla engelliyordu, malî
yardımın akışını, Akdeniz
fonlarından Türkiye'ye verilecek olan yardımların
akışını Yunanistan veto ediyordu; ama,
bu defa, Yunanistan'ın vetosundan çok daha farklı,
çok daha anlamlı, Türkiye'nin yolunu tıkayan
bir başka veto ortaya çıkmıştır;
bu da, Avrupa Parlamentosunun vetosudur. Bu, çok üzücüdür
değerli arkadaşlarım, çok üzücüdür!

Sayın Dışişleri Bakanımız,
yarın akşam Dublin'de katılacağı
yemekte Avrupa Birliği ülkelerinin üst düzeyde
temsilini sağlamak için bazı büyükelçilerimize
görev vermiş.

İSMAİL KARAKUYU (Kütahya) - Kim?..

İRFAN DEMİRALP (Devamla) - Özellikle Bonn Büyükelçimiz
Volkan Vural, haftalardır, Alman meslektaşı
Klaus Kinkel ile görüşmeler yapıyor “aman,
Sayın Kohl bu yemeğe katılsın” diyor;
ama, Alman Dışişleri Bakanı, Sayın
Kohl'ün bu yemeğe katılmayacağını
söylüyor. Burada, bir ibret vesikası şeklinde,
Alman Başbakanı Sayın Kohl'ün ifadeleri
var. Bu ifadeler, bütün Avrupa basınında
yer almış, Avrupa basınının
tercümesi halinde de Türk basınında yer
almış. Çok kısa olduğu için
bunu okumak istiyorum.

BAŞKAN - Sayın Demiralp, bir saniye... Konuşma
sürenizde duraklamalar olmuştu; o süreyi ekliyorum.
Konuşmanızı toparlayın lütfen.

Buyurun.

İRFAN DEMİRALP (Devamla) - Bunu okuyup bitireceğim
Sayın Başkan.

Kohl'ün ağzından aynen şu sözler çıkıyor:

“Gonzales, Chirac ve ben bir araya geldiğimizde kahkahalarla
gülüyoruz. Çiller, Türkiye'nin gümrük
birliğine girmesi için bizi ikna etmeye çalışırken,
aynı konuda, hepimize ayrı ayrı söz
vermiş; hepimize ayrı ayrı yalan söylemiş.
Biz bir araya gelince, kime, ne söylediği ortaya çıkıyor.”

Türkiye'nin Başbakanı yurtdışında
bu ölçüde acı durumlara düşerken,
Kohl, Fransız Cumhurbaşkanı Jacques Chirac'ın,
Çiller'e dönük bir anısını
da anlatıyor. Bu anı geçen yıl oldu.


“Gümrük Birliği için bana geldiğinde
-Jacques Chirac söylüyor- politika öncesinde, üniversite
öğretim üyesi olduğunu ve yazdığı
bir tezin, Türkiye'nin Avrupa Birliği üyeliğiyle
ilgili olduğunu söyledi; eskiden beri bu işlerle
uğraştığını anlattı.
Ancak, sonradan öğrendim ki, Çiller'in hiç
böyle bir tezi olmamış.”

TAHSİN IRMAK (Sıvas) - Mesut Beyin belgelerine benzemesin
onlar...

İRFAN DEMİRALP (Devamla) - Yani, Sayın Çiller,
uluslararası görüşmelerinde de yalan söylemeyi
elden bırakmıyor ve bu alışkanlığı,
tüm Avrupa ülkelerinde dilden dile dolaşıyor.

Sayın Başkan, sayın milletvekilleri; burada
söyleyemediğimiz çok şey var. Türkiye
Cumhuriyeti Devleti büyük bir devlet olduğu ve biz,
Anamuhalefet Partisi olarak, Türkiye Cumhuriyetinin büyüklüğü
ve ciddiyeti doğrultusunda, aynı orantıda hareket
etme mecburiyetinde olduğumuz için, Dışişleri
Bakanlığı bütçesinin görüşmelerini
protesto etmemiz veya boykot etmemiz gibi bir tavır düşünülemezdi.
Buraya çıkıp, bu Yüce Meclise ve yüce
millete olan saygımızı ifade etmek için,
65 milyonun hakkını hukukunu korumak için
bu düşüncelerimizi söylememiz gerekiyordu.


Dışişleri Bakanlığı bütçesinin
memleketimize ve Dışişleri camiasına
hayırlı olmasını diliyor; Yüce
Heyeti saygılarımla selamlıyorum. (ANAP ve
DSP sıralarından alkışlar)

BAŞKAN - Anavatan Partisi Grubu adına konuşan
Sayın İrfan Demiralp'e teşekkür ediyorum.

Anavatan Partisinin 8 inci turdaki ikinci sözcüsü,
Aydın Milletvekili Sayın Cengiz Altınkaya;
buyurun. (ANAP sıralarından alkışlar)

Konuşma süreniz 10 dakikadır.

ANAP GRUBU ADINA CENGİZ ALTINKAYA (Aydın) - Sayın
Başkan, değerli milletvekilleri; Anavatan Partisi ve
şahsım adına hepinizi saygıyla selamlıyorum.
Sözlerimin daha başında, görüşülmekte
olan Bayındırlık ve İskân Bakanlığı
bütçesinin memlekete hayırlı, uğurlu
olmasını temenni ediyorum.

Sayın Başkan, değerli milletvekilleri; 1991-1995
sonu arasındaki hükümetlerin yönetiminde,
Türkiye'deki hayat şartlarının zorlaştığını,
geçim şartlarının çekilmez boyutlara
geldiğini, insanlarımızın, gençlerimizin
zafiyete düştüğünü hepimiz biliyoruz.
İşte, bundan istifade etmek isteyen bugünkü
İktidarın bir kanadı Refah Partisi ve büyükşehir
belediyeleri -Refah Partisine ait belediyeler- bakınız,
dünkü haberlerde bir uygulama yapmışlar.
İstanbul Büyükşehir Belediyesi, nasıl
tespit ettiğini bilmediğimiz, kimleri seçtiğini
bilmediğimiz öğrencilere burs dağıtıyor.


LÜTFİ YALMAN (Konya) - Çok mu kötü
olmuş!

CENGİZ ALTINKAYA (Devamla) - Tabiî ki, o imkânı
nereden yarattıklarını da bilmiyoruz.

İSMAİL YILMAZ (İzmir) - Sizin aklınız
ermez onlara. 

CENGİZ ALTINKAYA (Devamla) - Ama, dikkat çeken bir
şey vardı. Bu öğrenciler, bu zor şartlara
gark edilmiş olan öğrenciler, saatlerce o kuyruklarda
bekleyip sonunda borçlarına kavuşurlarken,
elleriyle bir de kitap hediye ediliyor. Kitabın adı
Çile; yazarı da Necip Fazıl. Peki, Necip
Fazıl'ın sadece bir tek mi kitabı var, başka
kitapları yok mu, başka raporları yok mu?

İSMAİL YILMAZ (İzmir) - Onları da
siz verin.

CENGİZ ALTINKAYA (Devamla) - Ben de gittim onlara baktım.
Ben de gittim, Kütüphaneden ödünç bir
kitap aldım. Bu kitabın bazı sayfalarında
öyle değerlendirmeler var ki, biraz önce Sayın
Şükrü Sina Gürel'in Sayın Çiller
için yabancı basında yazılanları
nasıl ki söyleyemediğini hep birlikte dinledik,
işte, Necip Fazıl'ın, Erbakan için
yaptığı değerlendirmeler o mahiyette; onun
için ben onları okumuyorum; ama, sadece Çile
kitabına değil, bu kitaba da bakın. İsterseniz
sayfa numaralarını vereyim, bir de onlara bakın.


ALİ ILIKSOY (Gaziantep) - Oku, oku.

CENGİZ ALTINKAYA (Devamla) - Hayır, okumayacağım.
Ben Sayın Gürel'den bekliyordum...

NURETTİN AKTAŞ (Gaziantep) - Yazık ki, Bayındırlık
Bakanlığı yaptın!

CENGİZ ALTINKAYA (Devamla) - Ben de okumuyorum. Sayfaları
291, 293, 294, üç sayfa okuyun; fazla bir şey
söylemiyorum.

Değerli arkadaşlarım, bugün, Türkiye'nin
başındaki Başbakanın bütçe
sunuşundaki göz boyayıcı taktiklerini
dinledik. Yuvarlak şekiller, dört köşe olunca,
bütçe denkleşti. Şimdi, değerli arkadaşlar,
eğer, bu kadar kolaysa bu işler, o zaman, bunca zaman
ter akıtan, titiz çalışan bürokratların
çalışmaları boşuna. Siyasetçilerimize
helal olsun, iki çizgiyle bu işi halletmişler.


İşte, bugün, Bayındırlık
ve İskân Bakanlığı ve Karayolları
bütçesini, İller Bankası bütçesini
tartışıyoruz. Sayın Bakana, tabiî
ki, bazı ricalarımız da var; uyarılarımız
da var; ama, bu yıl tahsis edilen ödeneklerle, İller
Bankasının yatırım portföyündeki
işlerin onbir, oniki yılda, Karayolları Genel
Müdürlüğünün yatırımındaki
işlerin de oniki yılda biteceğine dair çok
iyimser bir ifadeleri var. Mevcut proje stokunu bu yılki
ödeneğe böldüğünüz zaman elde
edilen rakam ihtiyaç duyulan seneyi veriyormuş. Böyle
şey olur mu?! Hiç keşif artışı
olmayacak mı? Yıl içinde fiyat farkı
vermeyecek misiniz? Yeni işler ihale etmeyecek misiniz?
Ki, ben, Plan ve Bütçe Komisyonundaki tutanaklara
baktım; milletvekillerinin talepleri üzerine Sayın
Bakan “o işi yakında ihale ediyoruz; oraya tünel
yapacağız” şeklinde ifadelerde bulunmuş.
Demek ki, yeni ihaleler de var. Öyleyse, burada, devletimizin,
ihalesiz yapılan işler karşısında,
en azından otuz otuzbeş yıl bu işlerle
uğraşacağını açıkça,
açıkyüreklilikle söylemek lazım.
Yani, bu seneki bütçe tahsisatlarına göre,
şu anda yatırımı devam eden işlerin
-hiç fiyat farkı olmazsa, hiç keşif
artışı olmazsa, hiç ihale yapılmazsa-
neticelenmesi için asgarîden yirmibeş ilâ
otuz yıla ihtiyaç vardır. Bu, basit aritmetiktir.
Eğer, ortaokul, lise yıllarında havuz, musluk
hesabı yapmadıysanız, ona diyeceğim yok.

Yine, bir konuda daha uyarıda bulunmak görevimizdir.
Sayın Bakan, 1997 yılı içinde Bayındırlık
ilçe şubelerinin kurulacağından bahsetmiştir.
Sakın ha Sayın Bakan, sakın böyle bir
şeye tevessül etmeyiniz! Eğer, bu kadar teşkilatlanacak
gücünüz varsa, niye çile çektiriyorsunuz;
istimlak parası için yıllarca insanları
evsiz barksız, bahçesiz bırakıyorsunuz?!
Böyle bir gücünüz varsa, niye teknik personele
layık olduğu kadar ücret vermiyorsunuz?! Eğer,
Türkiye'de haberleşme, ulaştırma hizmetleri
ta elli yıl önceki gibi olsaydı anlardık;
belki ilçelere mühendis kadrosu tahsisi uygundu; ama,
lütfen -tekrar ediyorum- eğer Türkiye'de Bayındırlık
ve İskân Bakanlığının böyle
bir gücü varsa, ilçe teşkilatlarını
kuracak kadar malî gücü varsa, evvela şu
vicdanlarımıza sığdıramadığımız
istimlak borcu meselesini halletsin. Türkiye'de, İstimlak
Yasasında “takdir edilen bedel peşin ödenir”
diye çok net bir hüküm var; ama, son yıllarda,
maaselef, bundan dört beş yıl önce takdir
edilen bedellerin henüz yeni ödendiğine şahit
oluyoruz. Ben bunu vicdanıma sığdıramıyorum;
inanıyorum ki, hiç kimse sığdıramıyor.
Dört sene önce, beş sene önce takdir edilen
bir malın, bir taşınmazın bedeli, dört
yıl, beş yıl Çiller'in enflasyonunun
altında ezilmiş, üretimini, geçimini
oradan sağlayan insanların, mekânında
yaşayan insanların, dört sene sonra o günkü
bedelle malına el koymaya kimsenin hakkı yoktur.

Sayın Bakan, lütfen, bu konuda Hükümetle
ilgili istişareler yapınız ve en azından
bundan sonra takdir bedelinin üstünden bir bütçe
yılı geçtikten sonra bedelleri yenileyiniz,
yenilettiriniz. Bu, sadece sizin için söz konusu değil,
tüm istimlaklar için de böyledir. 

Bakınız, bundan beş yıl önce 150
milyon lira takdir edilen bir bahçe, bir ev için,
bugün, aynı parayı o şahsa ödediğiniz
zaman, ikame edememektedir; o  açlıkla karşı
karşıyadır. 

SÜLEYMAN HATİNOĞLU (Artvin) -  Para çok;
verirler. Parayı koyacak yer yok!.. 

CENGİZ ALTINKAYA (Devamla) - Bir başka çözüm
daha, lütfen, o kişilerin, en azından, yılı
geçtikten sonra bedeli ödenen kişilerin tezyidi
bedellerinin derhal ödenmesini, diğer hak sahiplerinin
önüne geçirilmesini sağlayın, hiç
olmazsa, bir nebze de olsa, onların derdine derman olur.

İSMAİL YILMAZ (İzmir) - Öyle yapıyoruz
zaten. 

CENGİZ ALTINKAYA (Devamla) - Bizim zamanımızda
tezyidi bedeller iki seneyi aşmazdı. 

Şimdi, bir başka konu daha var. Sayın Bakan
diyor ki: “Biz, bu istimlak bedellerini ödemek istiyoruz;
ama, paramız yok.” O zaman, bu sözü herhalde
Sayın Başbakan duymamıştır; çok
kolay paketler düzenlediklerine göre, bir paket de,
lütfen, istimlak bedellerini ödemek için düzenlesinler
ve Sayın Bakanı sıkıntıdan
kurtarsınlar. 

SÜLEYMAN HATİNOĞLU (Artvin) - Para çok;
versinler, versinler!..  Parayı koyacak yer yok!..

CENGİZ ALTINKAYA (Devamla) - Sayın Başkan,
değerli milletvekilleri; aslında, Karayolları
Genel Müdürlüğümüzün bütçesi
üzerinde de, epeyce konuşacağımız
şeyler var. Özellikle otoyol, duble yol tartışması
yıllardır sürüyor Türkiye'de. Duble
yol ile otoyolu aynı kefeye koymaya imkân yoktur.
Eğer, bu konuda hâlâ iddiası olan arkadaşlar
varsa, ben, Meclis Başkanlığına buradan
müracaat ediyorum; lütfen, çok özel olarak,
bir gün oturalım, şu otoyol için özel
bir oturum yapalım; nasıl güzergâh tespit
edilmiş, birim fiyatları neymiş, Türkiye'nin
nerelerinde, hangi insanlar otoyol peşinde koşuyormuş;
bunları, burada, zaman limiti koymadan bir tartışalım.

Şimdi, bakın, duble yol, duble yol diye yanıp
tutuşanlar iktidara geldiler. Ankara-Sivrihisar arasında
beş yıldan beri bir metrecik duble yol devreye alınabildi
mi?

EŞREF ERDEM (Ankara) - Niye; geçen sene kondu zaten.

CENGİZ ALTINKAYA (Devamla) - Demek ki, şimdi, otoyol
ile duble yol aynı şey değildir. Ankara çevre
yolundaki bir kol, Sivrihisar-Ankara duble yolunun tamamından
geniştir; bunları  mukayese etmeye imkân yoktur.

(Mikrofon otomatik cihaz tarafından kapatıldı)

BAŞKAN - Sayın Altınkaya, konuşmanızı
tamamlayın efendim.

CENGİZ ALTINKAYA (Devamla) - Ben, bu kitaplardan Meclis
kütüphanesine, istediler, verdim. O yıllarda
ileri sürülen her iddianın gerçek boyutları
ve doğruluğu yanlışlığı
burada yer alıyor. Dileyen gitsin, onları okusun;
sonra gelsin burada tartışalım. 

Demin sataşma sebebiyle söz aldığım
için, bu konuda daha fazla vaktinizi almıyorum.
Bu Hükümetin yerel yönetimlere bakış
açısına da kısaca değinerek sözlerimi
tamamlıyorum.

Tasarruf genelgeleriyle, özel bütçesindeki harcayacağı
paraları havuza toplama genelgeleriyle görülmüştür
ki, Refah Partisi ve Refahyol Hükümeti, yerel yönetimlere
karşı saygıda kusur işlemektedir. Yerel
yönetimlerin özerkliğine saygısı yoktur,
yerel yönetim diye bir şeyi tanımamaktadır
ve hatta, yarın, Plan ve Bütçe Komisyonun da
görüşülecek bir başka taslakla da,
özellikle büyük şehirlerdeki ilçe
belediyelerinin özerkliğine el uzatılmaktadır,
onların varlığı inkâr edilmektedir,
tüzelkişilikleri neredeyse yok edilmektedir. Bu anlayış
içinde, bizim dediğimiz sözü tekrarlıyorsanız,
kimseyi inandıramazsınız. Yerel yönetim
reformu bu çağın icabıdır, Avrupa
Anlaşmasının icabıdır ve yerel
yönetimde de reform yapacağız diyorsanız,
bu, ancak, kendinizi kandırmaktan ibarettir. Buradaki genelgeler
ve uygulamalar bunun tam tersidir. 

İnşallah bu bütçe, en azından,
bürokratlarımızın ter akıttığı,
bürokratlarımızın titizlikle çalıştığı
rakamlar isabetli yerlerde kullanılır ve memleketimize
iyi hizmetler yapılmasına vesile olur; bu duygularla,
hepinize saygılar sunuyorum. (ANAP, DYP sıralarından
alkışlar)

BAŞKAN - Anavatan Partisi Grubu adına konuşan
Sayın Cengiz Altınkaya'ya teşekkür ediyorum.


Anavatan Partisi Grubunun sekizinci turdaki üçüncü
sözcüsü, Konya Milletvekili Sayın Ahmet
Alkan.

Buyurun Sayın Alkan. (ANAP sıralarından alkışlar)

Konuşma süreniz 10 dakikadır. 

ANAP GRUBU ADINA AHMET ALKAN (Konya) - Teşekkür ederim
Sayın Başkan. 

Sayın Başkan, değerli milletvekilleri; Bayındırlık
Bakanlığı bütçesi üzerinde
Anavatan Partisinin görüşlerini açıklamak
üzere huzurlarınızdayım. Sözlerimin
başında, hepinizi saygıyla selamlıyor
ve Bayındırlık Bakanlığı
bütçemizin, milletimize, memleketimize hayırlar
getirmesini temenni ediyorum. 

Bayındırlık Bakanlığı,
hiç şüphesiz, kamu yatırımları
açısından ülkemizin en önemli bakanlığı.
Bünyesinde barındırdığı;
Karayolları, İller Bankası, Yapı İşleri,
Teknik Araştırma Uygulama Genel Müdürlüğü,
Afet İşleri gibi yatırımcı kuruluşlar
sebebiyle de vatandaşlarımızın en çok
ilgi duyduğu, girip çıktığı
Bakanlık olma özelliğini de devam ettiriyor. 

Bugün, sizlere, rakamlarla, Bayındırlık
Bakanlığının nasıl yatırım
yapamayacağını açıklamak gayreti
içinde filan olmayacağım; çünkü,
zaten, bütçenin toplamının sadece yüzde
8'i yatırıma ayrılmış; yani,
yaklaşık 500 trilyon lira civarında bir yatırım
var. Bu yatırımın ya da tutarın ne
anlama geldiğini ifade etmek için, İller Bankasının
yatırımlarıyla, bu yatırım
toplamını mukayese ederek, bu konuyu geçmek
istiyorum. 1996 için, İller Bankası, 1 498
adet işe başlamış, bunların toplam
proje bedeli, 1996 fiyatlarıyla 326 trilyon lira. Bunların
gerçekleşme rakamlarını dikkate alırsanız,
enflasyonun yüzde 86 olduğunu dikkate alırsanız,
Türkiye'nin toplam yatırım bütçesinin,
sadece İller Bankası yatırımlarının
yüzde 80'ini karşılacak seviyede kaldığını
görürsünüz. Kaldı ki, 1997 için
İller Bankasının öngördüğü
yatırım miktarı -iş adedi-  2 115'e
yükselmiştir; yani, bu yıl içerisinde
yeni işlere başlanacaktır. Bunları da
ilave ettiğiniz zaman, Türkiye yatırım
bütçesinin toplam tutarı, sadece İller
Bankamızın başlamış olduğu
işlerin yarısı seviyesine inmektedir.

Sayın Bakan, konuşmalarında on oniki yıllık
gerçekleşme sürelerinden söz etmiştir.
Bunun gerçekçi olup olmadığına
da bakmak durumunda değilim, mesele de o değildir. Ancak,
bugün bilinmektedir ki, bir yatırıma ne kadar
erken başlar ve ne kadar hızla bitirirseniz, verimliliğini
o kadar artırırsınız. Bu anlayışla,
yatırımların, çok sayıda, on
oniki değil, otuz kırk yıllara uzanacak sürede
bitecek çok sayıda yatırıma dağıtılması,
ne memleketin yararına ne bölgenin ne illerin yararınadır.
Burada, verimlilikten söz etme imkânı da yoktur.

Bu bütçe göstermektedir ki -bu tespiti yapma
hakkını kendimde görüyorum- önümüze
gelen Bayındırlık Bakanlığı
bütçesi de, son beş yıldır görmeye
alıştığımız enflasyon, faiz,
borç arasında gidip gelen, yatırımlara
fazla bir şeyler veremeyen, klasik, Doğru Yol Partisi-Cumhuriyet
Halk Partisi bütçelerinin bir kopyası, bir
tekrarı niteliğinde olmuştur. Onun için,
çok şey bekleme hakkına sahip olmadığımızı
düşünüyorum.

Sayın Başkan, değerli milletvekilleri; doğrusunu
isterseniz, sizlere bu kürsüden hitap etme fırsatını
bulmuşken, çok fazla tenkide girerek, zaman harcamak
da istemiyorum. Bir iki cümleyle de olsa, bulabildiğim
beş dakikalık sürelerle de olsa, geçen
konuşmamda bıraktığım noktadan,
Türkiye'yi konuşmak noktasından, devam etmek
istiyorum. 

Değerli arkadaşlarım, 21 inci Yüzyıl,
şehircilik ve şehirlileşme yüzyılı
olacaktır; yani, bir yandan, kırsal nüfusumuz
hızla -önce yüzde 10'lara, giderek yüzde
5'lerin altına- düşecek; bunun getireceği
problemleri çözmek zorunda kalacağız. Bu
noktada, Bayındırlık Bakanlığımıza
çok büyük görevler düştüğüne
inanıyorum. Bunun anlamı şudur: Sadece göçler
yoluyla, önümüzdeki yirmi yıl içerisinde,
Türkiye'de, şehirlere, kırk milyon insan ilave
edilecektir. Bu insanların istihdamı, konut problemi,
eğlence problemi, eğitim problemi, sağlık problemi,
kısaca, şehirden beklediği bütün problemleri
çözmek mecburiyetinde kalacağız.

İkinci ciddî problemimiz, şehirlileşme
problemimiz; şu anda, büyük şehirlerin çevresini
kuşatmış olan ve hep dert yandığımız,
çözüm aradığımız, gecekondularda
yaşayan, bir anlamda, köyünü büyük
şehirlere taşımış olan nüfusumuzun,
şehir kültürüne entegre edilmesidir. Bunun
getireceği önemli problemleri de yaşamak zorunda
kalacağız. 

Şimdi, biz, burada, bütçe üzerinde konuşurken,
kritikler, kavgalar ederken, zaman geçip gitmektedir. Bir
bütçeyle, bir yıl daha kaybedilmektedir; ama,
isterdik ki, bu bütçede, özellikle Bayındırlık
Bakanlığı bütçesinde, Türkiye'nin
geleceği olan, Türkiye'nin önümüzdeki
yirmi yıl içerisinde en büyük problemi
olan bu konuya bir nebze yer verilsin, yeni bir bakış
açısı getirilsin, yeni tedbirler gündeme
getirilsin; bunları tartışalım, bunları
konuşalım.

Bugüne kadar, ciddî olarak üzerine gitme cesaretini
göremediğimiz bu konu, sadece bir şehirleşme,
bir kentleşme problemi değildir; sadece, dilimize çok
doladığımız, âdeta ağzımıza
sakız ettiğimiz mahallî idareler reformu ile
de sınırlı değildir. Bu konu ciddî
olarak gündeme geldiği zaman, bu konu bütün
boyutları ile açıldığı
zaman, tartışıldığı zaman,
görülecektir ki, bu kapıdan yeni bir dünyaya,
yeni bir yaşama biçimine adım atılacaktır.
Yeni hukuk düzeniyle, yeni maliye düzeniyle, yeni beşerî
münasebetler sistemiyle, kısacası, bütün
hayatımızı ihata eden unsurlarıyla,
yeni bir hayata, yeni bir dünyaya geçişin kapısıdır
bu. Üzülerek ifade edeyim ki, bu konuyu konuşan,
tartışan siyasîlerimizin ve bürokratlarımızın,
hatta birkısım bilim çevrelerimizin, bu konunun
hangi cesamette olduğunun, Türkiye'de ne tür depremler
yaratacağının, beş on yıl sonra
ne tür problemlerle karşı karşıya
kalacağımızın farkında olmadıklarını
görüyorum, tespit ediyorum. Onun için, bana sorarsanız,
ağırlıklı olarak tartışmamız
gereken konu, bu konudur; önümüzdeki on yıl,
Türkiye'yi hangi davranış kalıpları,
hangi yaşayış biçimleri, hangi mekân
problemleri beklemektedir ve biz, bu ağır problemlerin
altından nasıl kalkacağız.

Değerli arkadaşlarım, bu konuda elimizdeki en
güçlü aktör belediyelerimiz olacaktır,
belediyelerimiz olmak mecburiyetindedir. Özellikle de, büyük
şehirlerimizden daha çok, küçük
belediyelerimiz, 21 inci Yüzyıldaki hayat standardımızı,
kalkınmışlık seviyemizi, yaşayış
biçimimizi tayin eden önemli aktörler olacaktır.
Eğer, biz, yeni yaşayış biçimi karşısında,
yeni hayat tarzı karşısında, bu belediyelerimizin
alacakları tavrı, onlara ezberletmez, onları
yeni düzene hazırlamazsak, korkarım ki, Türkiye
olarak, bu işin üstesinden gelmekte epeyce zorlanacağız.
Zorlanırsak ne olur; bugün şikâyet ettiğimiz
sosyal problemler, bugün şikâyet ettiğimiz
iş ve aş meseleleri, bugün şikâyet
ettiğimiz gelir dağılımındaki dengesizlikler,
bugün şikâyet ettiğimiz altyapı eksiklikleri,
yirmi, otuz yıl içerisinde bitebilecekken, elli
yıl, altmış yıl gibi sürelere
yayılır gider ve bunun tarih önünde sorumlularından
biri de, bu Meclis olur, bu Meclisteki insanların hepsi
olur.

(Mikrofon otomatik cihaz tarafından kapatıldı)

BAŞKAN - Sayın Alkan, konuşmanızı
tamamlayın efendim.

AHMET ALKAN (Devamla) - Tamamlıyorum Sayın Başkan.

Değerli arkadaşlarım, belediyelerimizin yeni
reformlara hazırlanmasının gerekliliği
konusunda bir küçük örnek anlatarak -Sayın
Başkan, hoşgörünüze sığınıp,
1 dakikanızı alarak- konuşmamı bitirmek
istiyorum.

1985 yılında 3194 sayılı İmar
Kanununu çıkardık. Bu Kanun, mahallî
idarelere yetki verilmesi konusunda çok önemli bir
adımı attı; o güne kadar düşünülmeyen
bir ilki gerçekleştirdi; plan yapma ve uygulama yetkisini,
belediyelere, mahallî idarelere devrettik. Bu bir cümle,
çok basit gibi görülebilir; ama, bu, bugün
üzerinde kıyametler koparılan şehirsel
rantın mahallî idarelere verilmesi demektir, bu bölüşümün,
mahallî idareler tarafından tayin edilmesi demektir.


(Mikrofon otomatik cihaz tarafından kapatıldı)

BAŞKAN - Sayın Alkan, lütfen, toparlayın
efendim.

AHMET ALKAN (Devamla) - Ne yazık ki, mahallî idarelerimiz,
bu yetkiyi çok kötü kullandılar; yeşil
alanlar yağma edildi, inanılmaz kat artışları
ortaya çıktı, altyapı problemleri
aldı başını gidiyor. Bunun sıkıntılarını
da, şu anda, şehirlerimizde ciddî boyutlarda
yaşıyoruz. İş o kadar ileri noktalara
vardı ki, artık, vatandaş ile belediyeler
arasında imar pazarlıkları başladı.
İşi, şunu verirsen şu kadar alırsın,
bunu verirsen bu kadar alırsın noktasına
getirdik. Bu olay göstermiştir ki, henüz mahallî
idarelerimizde -bir mimar olarak, şehir plancısı
olarak çok katıldığım, çok
yerinde bulduğum- bu kararı, uygulama becerisine sahip
değiliz; fikren hazır değiliz, altyapı olarak,
teknik bilgi olarak hazır değiliz. Şimdi, gündeme
getirilen yeni yetkilerin devredilmesine, mahallî idarelerimizin
ne kadar hazırlandıkları konusunda, çok
ciddî tereddütlerim vardır. Bu adımların,
çok ölçüp biçilerek atılması
lazımdır. Bunların yerli yerinde kullanılacağını
bilmeden yapılacak uygulamaların faydadan çok
zarar getireceğine inanıyorum. 

Bu yetkiler devredilmesin demiyorum; ama, mutlaka hazırlığın
yapılması lazım...

(Mikrofon otomatik cihaz tarafından kapatıldı.)

BAŞKAN - Sayın Alkan, konuşma süreniz
tamamlandı efendim. 

AHMET ALKAN (Devamla) - Efendim, hoşgörünüz
için çok teşekkür ederim.

Yüce Meclisi saygıyla selamlıyorum. (ANAP sıralarından
alkışlar) 

BAŞKAN - Değerli arkadaşlarım, sekizinci
turdaki görüşmelerde, kişisel sözlere
sıra geldi. 

Bütçenin lehinde konuşmak üzere, Siirt
Milletvekili Sayın Ahmet Aydın; buyurun. (RP sıralarından
alkışlar) 

Konuşma süreniz 10 dakikadır Sayın Aydın.
  

AHMET NURETTİN AYDIN (Siirt) - Sayın Başkan,
değerli milletvekilleri;  1997 malî yılı
Dışişleri Bakanlığı bütçesiyle
ilgili şahsî görüşlerimi ifade etmek
üzere huzurlarınızdayım; Yüce Heyetinize,
televizyonları başında bizleri izleyen aziz
milletimize saygı ve sevgilerimi arz ederim. 

Küreselleşen bir dünyada, dışpolitikanın
fevkalade önem ve ciddiyet kazandığı bir
gerçektir. Blokların, örgütlerin genişlediği
ve dünyanın küçüldüğü
bir süreçte, Dışişleri Bakanlığı
bütçesinin, genel bütçenin yüzde
1'inden az bir rakama sahip olması, gerçekten yetersizdir
ve büyük bir noksanlıktır. Refah Partisi-Doğru
Yol Partisi Koalisyon Hükümetinin, kurulduğundan
bugüne kadar  ortaya koyduğu politikaya, benim şahsî
kanaatime göre, dışpolitika açısından
belki de en talihli politikadır denebilir.

Biraz evvel, Cumhuriyet Halk Partisi sözcüsü Sayın
Karayalçın, “cumhuriyetten beri ülkemizin
izlemiş olduğu politikanın dışına
çıkılmış ve ülke adeta
rota değiştirmiştir” dediler; bu, dışpolitikayı
yeren ve kınayan konuşmasını, ben şahsen
hayretle karşılıyorum. “Neden?”
diyeceksiniz. Efendim, takriben yüzelli ikiyüz yıldır
Batı yanlısı bir politika güdüyoruz
ve takriben otuz seneden beri, âdeta Batı'ya endekslenmiş
bir politikamız var. Şahsen gördüğüm,
dönüp, otuz yıllık politikamıza
baktığımızda, 1963'le başlayan,
resmen Avrupa ile ilk adım attığımız
bağ ve akabinde 1970'te Katma Protokolün imzalanmasıyla
gelişen dışpolitikamız, 1980'de duraklama
dönemine giriyor ve buna rağmen 1987'de biz -önce
ismi Avrupa Topluluğu, Avrupa Ekonomik Topluluğu ve nihayet
yeni ismiyle- Avrupa Birliğine tam üye olmak için
resmen müracaatta bulunuyoruz.

Değerli milletvekilleri, bu uzun sürece rağmen, Ankara
Anlaşması ve onu takip eden Katma Protokolün
akabinde, 1986'da bize tanınan Avrupa'da serbest dolaşım
hakkını, maalesef alamıyoruz. Batı,
bize, kendi emsali gibi değil, hâlâ ikinci sınıf
insan gözüyle bakmakta ve buna rağmen, biz, 6 Mart
1995'te Ortaklık Konseyi toplantısında Avrupa
Birliğine giriyoruz. Dikkat ediyoruz, 1.1.1996'dan itibaren
Avrupa Gümrük Birliğinin bizim ekonomimize etkileriyle
ilgili tabloyu şöyle bir incelediğimizde, dışticaret
açığımızda ciddî bir açılma,
ithatımızda bir patlama, ihracatta bir duraklama
ve maalesef aleyhte gelişen bir ortam görüyoruz;
yani, şu an baştaki Hükümetin ortaya koyduğu
ciddî, açılımcı ve atılımcı
anlayışı niçin kusurlu buluyorlar,
ben şahsen bir mana veremiyorum.

Refahyol Hükümetinin dört beş aylık
dışpolitikasıyla, biz, yeniden, âdeta
yepyeni bir dünyaya açıldık. Batı'nın
talimatları dışında, Sayın Hocamızın
bakan, milletvekilleri ve işadamları heyetinin iştirakiyle
Uzakdoğu'ya yapmış olduğu sefer, gerçekten
çok geç kalınmış bir sefer.
Bunun yanı sıra, çok açık ve
net olarak gördüğümüz, uzun yıllardır
müzakeresi yapılan ve bir türlü sonuçlanamayan
İran doğalgaz anlaşması bu seyahatle gerçekleşiyor
ve Türkiye'nin şu ileride, yakın tarihte ve
her geçen gün bariz bir biçimde gördüğümüz
enerji açığını kapatacak olumlu
ve ciddî bir adım atılıyor. Bunun yanı
sıra, Afrika seyahatini, şu an bizim layık
olmadığımız bütçe açıklarımızın
kapatılabilmesi, dış ticaretimizin artması
için atılmış çok ciddî
bir adım olarak görüyoruz.

Özellikle, benim bölgemi ilgilendiren fevkalede ciddî
bir husus da şudur: 1990'dan beri, Körfez krizinden
dolayı, âdeta, sefilleri yaşayan doğu ve
güneydoğu bölgesi, Refahyol Hükümeti sayesinde,
son zamanlarda atılan ciddî ve şahsiyetli adımlarla,
Allah nasip ederse, inşallah pazartesi günü açılacak
olan petrol boru hattı sayesinde, yeniden 1990 öncesi
durumuna kavuşacak ve bölgenin, o kangren halini almış
sıkıntılı durumu bir nebze de olsa
hafiflemiş olacaktır.

Değerli milletvekilleri, Irak'a uygulanan ambargonun, Irak'tan
sonra en çok zarar verdiği ülke, denilebilir ki,
bizim ülkemiz olmuştur. Gerek Irak'ın komşu
ülkeleri ve gerekse Batı ülkeleri, Irak'la, az
veya çok, ticarî ilişkilerini sürdürmüşlerdir;
ama, dikkat ediyoruz, Irak'la ticarî ilişkilerde,
altı yıldır Ürdün'ün dahi
sahip olduğu haklara biz hâlâ bir türlü
kavuşamıyoruz. İhracatçı firmalarımızın
Birleşmiş Milletler heyetine yaptıkları
müracatlardan ancak dört beş ay sonra netice alabiliyorlar
ve bu da çoğunlukla reddediliyor. Irak'a insanî
amaçlarla yapılması gereken mal ihracatı
talebi, maalesef, çoğunlukla, Birleşmiş
Milletler Heyeti tarafından reddedilmekte; ama, bakıyoruz,
Ürdün'ün yapmış olduğu müracaatlar,
sekiz on gün içerisinde, büyük bir çoğunlukla
kabul görüyor ve birçok ihracatçı
firmamız, maalesef, Ürdünlü tüccarlara
büyük meblağlar ödeyerek bir miktar mal ihraç
etme imkânı sağlayabiliyorlar.

Değerli milletvekilleri, bu petrol boru hattının
Irak'a sağlayacağı 2 milyar dolarla, Türkiye'den
alınacak mallarla ilgili fevkalade ciddî bir durum
var. Temenni ediyoruz ki, Hükümetimiz, hassasiyet ve
ciddiyet içerisinde bu konuyu ele alır ve bu 2 milyar
dolardan önemli bir pay almış oluruz. 

Güneydoğu bölgemiz, altı yıldır
büyük sıkıntılar içerisinde
kıvranmaktadır. Mersin-İskenderun-Habur hattının
altı yıldır kapalı olması,
gerçekten, halkımıza çok büyük
sıkıntılar getirmiştir. 

(Mikrofon otomatik cihaz tarafından kapatıldı)

BAŞKAN - Sayın Aydın, konuşmanızı
tamamlayın efendim.

AHMET NURETTİN AYDIN (Devamla) - Teşekkür ederim
Sayın Başkanım.

Öyle zannediyorum ki, inşallah, yakında, o hattın
tekrar hayata geçmesiyle, o transit nakliye hattının
tekrar hayata geçmesiyle, faal hale gelmesiyle, tıpkı
Nil Nehrinin Mısır'a hayat verdiği gibi, Mersin-İskenderun-Habur
hattı da o bölge halkına çok büyük
bir rahatlık, çok büyük bir ferahlık
getirecek ve yakın gelecekte de, inşallah, bölgemiz,
1990 öncesinden daha iyi bir duruma, daha iyi bir seviyeye
kavuşmuş olacaktır.

Değerli milletvekilleri, Refahyol Hükümetinin ortaya
koyduğu politika,  somut olarak, şu ana kadar önümüzde
gördüğümüz bu ülke çıkarlarını
daima önplana çıkaran hedefleri ortaya koymuş
ve komşu ülkelerle, ikili...

(Mikrofon otomatik cihaz tarafından kapatıldı)


BAŞKAN - Sayın Aydın, konuşma süreniz
tamamlandı efendim; son cümlenizi lütfen...

AHMET NURETTİN AYDIN (Devamla) - Efendim, Refahyol Hükümetinin
bu memlekete çok büyük hizmetler yapacağına,
bu memlekete dünyanın yalnız Batı'dan
ibaret olmadığı gerçeğini anlatacağına,
yeni bir anlayışla, sahip olduğu bütün
potansiyelleri hayata geçireceğine ve vatandaşına
büyük refah sağlayacağına inanıyor,
bu bütçenin hayırlar getirmesini Cenabı
Hakk'tan niyaz ediyor, hepinize saygılar sunuyorum. (Alkışlar)

BAŞKAN - Siirt Milletvekili Sayın Ahmet Aydın'a
teşekkür ediyorum. 

Şimdi, bütçe aleyhinde, Sıvas Milletvekili
Sayın Nevzat Yanmaz; buyurun. 

Konuşma süreniz 10 dakikadır Sayın Yanmaz.


NEVZAT YANMAZ (Sıvas) - Sayın Başkan, değerli
milletvekilleri; Yüce Heyetinizi, şahsım ve
Büyük Birlik Partisi adına saygıyla selamlıyorum.


Dışişleri Bakanlığı bütçesi
üzerinde konuşmaya geçmeden önce, komisyonda
yapılan bir ifade yanlışlığını
düzeltmek istiyorum. Orta Asya'da oluşmuş bulunan
Türkistan cumhuriyetlerine “Türkî” tabirini
kullanmak uygun değildir. Eğer bu ülkelere ve insanlarına
saygımız ve ilgimiz varsa, bu konuda hassasiyet
göstermemiz gerekmektedir. 

Değerli milletvekilleri, ben, bir cümleden hareketle
müşahhas şeyler ortaya koymak istiyorum. Bu cümle
“Türkiye'nin devamlılık arz eden, barışçı,
tutarlı ve yapıcı politikasıyla, bölgesinde
oynadığı rol ve Birleşmiş Milletlere
yaptığı katkılar takdirle değerlendirilmektedir”
hükmüdür. Kim veya kimler tarafından değerlendiriliyor;
bu takdirle değerlendirilmenin pratik sonuçları
nelerdir; hangi tezimiz kabul ediliyor ve uygulanıyor;
hangi konuda şahsiyetli bir dışpolitikayla
hatırı sayılır, sözü dinlenir
bir ülke konumuna geldik; merak ediyorum.

Gerek bölgesel gerekse uluslararası konularda, maalesef,
Türkiye, proje geliştiren, çözüm üreten
ve kendi tezlerini kabul ettirebilen bir ülke olmaktan uzaklaşmıştır.
Senelerden beri, NATO'nun en vazgeçilmez üyesi olduğumuza
inandırıldık. 

“NATO'nun yeniden yapılandırılması
sürdürülürken, Avrupa güvenlik ve savunma
kimliğinin ittifak içinde geliştirilmesinin kararlaştırılması
karşısında, ancak paralel genişleme
kavramına verdiğimiz özel önemi bu vesileyle
belirtmek ve Avrupa'daki bütünleşme sürecinin
hiçbir veçhesinin dışında kalmaya
razı olmadığımızı, bunun
mücadelesini en kararlı bir şekilde vereceğimizi
vurgulamak isterim” diyorsunuz. Burada verilecek mücadele
nedir; niçin verilecektir?! NATO'nun genişlemesini
onaylamamıza karşılık, Avrupa Birliğine
girmemizin önündeki engeller mi kalkacak?! Avrupa Birliğinin
kapısında bekletilmek, bizden sonra gelenlerin girişini
izlemek, şahsiyetli dışpolitikayla ne kadar
bağdaşmaktadır?!.

Buna rağmen, biz “hiçbir ülkenin gerisinde
kalmaya razı olmadığımızı,
bunun büyük bir haksızlık ve ayrımcılık
teşkil edeceğini, Avrupa Birliği üyeleri bilmektedir”
diyoruz. Peki, biliyorlar da ne yapıyorlar acaba?! Gümrük
birliğine girişimizin, bugün, yıldönümü;
ülkemizde davullarla ilan edilen gümrük birliği,
bir yıldır ülkemize ne gibi faydalar sağlamıştır?!


Türkiye'nin Batı dünyasıyla bütünleşmesini
sağlamak, yetmiş yıldır, dışpolitikamızın
temel hedefi olmuştur. Avrupa, yeniden yapılanmakta
olan mimarîsi içerisinde, Türkiye'ye, ne kadar
yer vermiştir?! Bu konuda alınan mesafe nedir?! Türkiye'nin
hak ettiği yer ve bulunduğu yer neresidir?!

Değerli milletvekilleri, sınır komşularımız,
ülkemize karşı düşmanca tavır
içerisindedirler; Yunanistan, Suriye, Irak, İran,
Ermenistan, Bulgaristan; hangisine sırtımızı
dönebilecek durumdayız?! Bu devletlerle iyi ilişki
kuramıyor, düşmanca tavırlarına
mâni olamıyorsak, diplomasimizi sorgulamak durumunda
değil miyiz?! 

Libya'dan İran'a, Suudi Arabistan'dan emirliklere kadar
İslam ülkeleriyle; İtalya'dan ABD'ye kadar
Batı'lı ülkelerle münasebetlerimizin,
bizim önceliklerimiz ile inisiyatifimiz doğrultusunda
gelişmesini temenni ediyoruz; ama, diplomasimiz tarafından
da, bunun böyle olduğunun ifade edildiğini görmek
istiyoruz. 

Kaddafi'nin tavrı ile İtalya ve Almanya Cumhurbaşkanlarının
Cumhurbaşkanımıza karşı gösterdiği
tavır arasında, üslup farkından başka
bir fark var mıdır?! Bütün Avrupa ülkeleri,
PKK'ya karşı mücadelesinde Türkiye'nin
yanında mı yer aldı, yoksa, açık
veya gizli, PKK'yı mı destekledi?! Bu konuda da,
diplomasimiz yeterli varlık gösterememiştir.
Bir avuç ne idiği belirsiz PKK'lı bütün
dünyaya kendi tezlerini anlatmayı başarırken,
bizim Hariciyemiz, diplomatlarımız ne yapmışlardır;
hangi lobileri oluşturup, hangi ülke nezdinde PKK'nın
terör örgütü olduğunu tescil ettirmişlerdir?!

Dışpolitikada inisiyatif koyamamak yüzünden,
çok uzaklara gitmeye gerek yok, daha dün, Bakü-Ceyhan
petrol boruhattı hayal olmuştur; Bakü-Novorossisk
hattı yakında açılacak, Bakü-Supsa
hattı da tamamlanmak üzeredir. Türkmen doğalgazı
da yön değiştirmiş, Türkmenistan-İran-Türkiye
güzergâhı, Afganistan üzerinden Pakistan'a
kaymıştır. Karadeniz Ekonomik İşbirliği
Projesi, Türkiye tarafından ortaya atılmış
-hangi akla hizmetse- Avrupa Birliğindeki vetosu yetmezmiş
gibi, Yunanistan'ı kendi elimizle söz sahibi yapmışız.
Karadeniz Ekonomik İşbirliği Kalkınma
Bankasının merkezi de Selanik'e kaptırılmıştır.


Değerli milletvekilleri, Dışişlerinin ısrarla
Orta Asya cumhuriyetleri dediği Türkistan cumhuriyetleriyle
ilişkilerimizin kurulması ve geliştirilmesi,
siyasetçiler tarafından yapılmıştır.
Dışişleri bürokrasisi, son derece ağır
davranmış ve pasif kalmıştır;
kendilerine görev olarak verilmesine rağmen, Türk
cumhuriyetleriyle ilişkilerimizin gelişmesini sağlamak
bir yana, ülkemizin bu ülkelerde temsil problemlerinin
çıkmasına sebep olmuşlardır.


Türk cumhuriyetlerinde gönüllü kurulaşlarca
açılan ve yüz akımız olan okulları,
o ülkelerin makamlarına yanıltıcı
beyanlarla şikâyet eden, engellemeye çalışan
diplomatlar mevcuttur. Bu ülkelere üçüncü
sınıf ülkeler, insanlarına da -bırakın
kardeşliği- onuncu sınıf insan gözüyle
baktıkları için, büyük ümit
ve hayallerle kurulan münasebetler şimdi sıkıntı
içerisindedir. Bu ülkelerle olan münasebetlerde
klasik diplomasinin dışına çıkarak,
ilişkilerimizi, hızla, dostluk ve kardeşlik
anlayışı çerçevesinde geliştirsin,
uzmanlar göndererek teknik yardım yapsın, bu
ülkelerdeki değişimin hızlanmasına
katkıda bulunsun, dönüşümün sıkıntılarının
asgariye indirilmesine yardımcı olsun diye kurulan
TİKA bile fonksiyonsuz hale getirilmiştir.

Amerika ve Avrupa'nın değişik ülkelerinde
yaşayan Türk asıllı insanlar, Türkiye
için büyük bir güçtür. Türkiye'ye
karşı büyük bir sevgi ve saygısı
olan bu gruplarla ne ölçüde münasebet kurulabilmektedir?
Bugün, özellikle, ABD'de büyük bir güç
haline gelen, durumları ABD yöneticilerince de kabul
edilen ABD'li Müslümanlarla münasebet kurulmakta
mıdır? Maalesef, evet demek mümkün değildir;
çünkü, Dışişleri teşkilatımız,
bu düşünceye, panislamist ve pantürkist yaklaşım
olarak bakmaktadır. 

Sayın Başkan, değerli milletvekilleri; bizler
ne yaparsak yapalım, Türklüğümüz
ve Müslümanlığımız dünyaca
tescil edilmiştir; olmadığımızı
ispat ve tarihimizi inkar gayreti, bizleri, ancak küçültür.
Bizlere izafe edilen değerlere liyakatimiz ölçüsünde
saygı göreceğimizin bilinciyle hareket edersek,
itibar sahibi oluruz. Bu sade ve basit gerçeği, dışpolitikda
da gözden uzak tutmazsak, kazançlı çıkacağımıza
inanıyorum. Yarın, tarih, bunu, yönetenlerden
böyle soracaktır. 

Değerli milletvekilleri, dışpolitika mecraına
çekilmeli, Yüce Meclis ve hükümetler dışpolitikaya
hâkim olmalıdır. Diplomatlar, teknisyenlerdir;
onlardan mutlaka istifade edilmelidir. Siyasî otorite, sorumluluğuna
sahip olacak, politikaları, stratejileri belirleyecek,
diplomatlar da bunları uygulayacaklardır. 

Sayın Başkan, değerli milletvekilleri; Bayındırlık
ve İskân Bakanlığıyla ilgili de
birkaç söz söyleyip huzurlarınızdan
ayrılmak istiyorum. Bu Bakanlığımız,
Osmanlıdan Türkiye Cumhuriyetine intikal etmiş,
148 yıllık geçmişi olan köklü
bir kuruluştur. Bu güzide kuruluşumuz, zaman
zaman şaibelere ve yolsuzluklara muhatap olmuş ve
halen, günlük şaibelerden kurtulamamıştır.
Bu şaibelere meydan veren İhale Kanunu ile kontrolörlük
sistemi, ciddî manada gözden geçirilmelidir.


Değerli milletvekilleri, özellikle şunu ifade etmek
istiyorum: İmalatı yapılacak yapılar
mutlaka üç hususiyeti bünyesinde taşımalıdır.
Bu hususiyetler, kalite, ekonomi ve verimliliktir. Bir yapı,
hem kaliteli hem ekonomik olmalı hem de kullanımda
verimi sağlamalıdır. Maalesef, bizdeki anlayış,
inşaat tekniği “ne kadar çok malzeme kullanırsan,
o kadar sağlam yapı elde edersin” mantığına
oturmuştur; oysa, malzemenin fazla kullanımıyla
değil, ilmi, tekniği ve işçiliği iyi
kullanarak, yeterli malzemeyle sağlam ve ekonomik yapı
elde etmek esas olmalıdır. 

(Mikrofon otomatik cihaz tarafından kapatıldı)

BAŞKAN - Sayın Yanmaz, konuşma süreniz
bitti efendim; Dışişleri Bakanlığına
9 dakika ayırdınız, Bayındırlık
Bakanlığına 1 dakikanız kalmıştı.

NEVZAT YANMAZ (Devamla) - Sayın Başkan, müsaade
ederseniz 1 dakikada tamamlayayım.

BAŞKAN - Son cümlelerinizi ifade edin lütfen.


Buyurun.

NEVZAT YANMAZ (Devamla) - Sayın Başkan, değerli
milletvekilleri; Bakanlık bünyesindeki garip bir uygulamayı
da bilgilerinize sunmak istiyorum. Bakanlık tarafından
ihaleye açılan işler, yüzde 30, yüzde
40, bazen yüzde 50 gibi tenzilatlarla yüklenici firmalara
ihale edilmektedir. Burada, izah edilmesini istediğim bir
husus var. Birim fiyat tespitlerinde müteahhit kârı
yüzde 25 olarak tespit edilmişken, Bakanlık,
hangi mantıkla, yüzde 30, yüzde 40, yüzde
50 gibi tenzilatlarla müteahhit firmalara iş yaptırabilmektedir.
Bu gibi yüksek tenzilatlı işlerde, zannediliyor
mu ki, devlet, kâr etmektedir; aksine, kalitesiz yapıları
ve kişiler arası çarpık ilişkileri
teşvik etmektedir. 

Sayın Başkan, sabrınızı fazla
zorlamak istemiyorum. 

Yüce Meclisimizi saygıyla selamlıyor, hayırlı
akşamlar diliyorum. (BBP, DYP ve ANAP sıralarından
alkışlar)

BAŞKAN - Sıvas Milletvekili Sayın Nevzat Yanmaz'a
teşekkür ediyorum. 

Gruplar adına yapılan konuşmalar ve kişisel
konuşmalar tamamlanmıştır. 

MURAT BAŞESGİOĞLU (Kastamonu) - Bir arzım
var Sayın Başkanım; arz edebilir miyim?

BAŞKAN - Sayın Matkap bir talepte bulunmuştu.

Buyurun Sayın Matkap.

NİHAT MATKAP (Hatay) - Sayın Başkanım,
Cumhuriyet Halk Partisi Grubu olarak... (RP ve DYP sıralarından
“Ses, ses” sesleri, gürültüler)

BAŞKAN - Değerli milletvekilleri, aranızdaki
konuşmaları bir dakika keser misiniz efendim; bir
grup başkanvekilinin yerinden söylediği talebini
tespite çalışıyorum, işitemiyorum.

Buyurun Sayın Matkap.

NİHAT MATKAP (Hatay) - Sayın Başkanım,
Cumhuriyet Halk Partisi Grubu olarak, Sayın Dışişleri
Bakanının Meclisi hiçe sayan bu tutumunu
benimsemediğimiz için, görüşmelerin
bu bölümünde, Genel Kurul Salonunu terk edeceğiz.
Bu tavrımızın, Millî Savunma Bakanı
Sayın Tayan'la bir ilgisi yoktur.

Arz ediyorum, saygılar sunuyorum. 

(Cumhuriyet Halk Partisi Milletvekilleri Genel Kurul salonunu
terk etti)

NECMİ HOŞVER (Bolu) - Görüşmeler
bitti zaten.

BAŞKAN - Sayın Başesgioğlu, sizin bir sözünüz
mü var?

MURAT BAŞESGİOĞLU (Kastamonu) - Sayın
Başkan... (DYP sıralarından “Görüşmeler
bitti zaten” sesleri)

NECMİ HOŞVER (Bolu) - Yolunuz açık
olsun. 

BAŞKAN - Bir saniye efendim... Sayın Başesgioğlu
da bir talepte bulundu...

NECMİ HOŞVER (Bolu) - Salondan çıkmak
müsaadeye mi bağlı Sayın Başkan?!
Çıkacaklarsa, çıksınlar! 

BAŞKAN - Değerli arkadaşlarım, ben, yerinden
bir isteğini belirtmek isteyen milletvekili arkadaşımın
isteğini dinlerim. 

NECMİ HOŞVER (Bolu) - Ama, böyle bir istek olmaz
Sayın Başkan; isteyen çıkar. 

BAŞKAN - Eğer siz de yerinizden bir söz talebinde
bulunursanız, sizi de dinlerim; ama, şu halinizle
dinlemem. Müsaade buyurun, söz isteyin, ondan sonra
sizi de dinleyeceğim. (ANAP sıralarından “Bravo”
sesleri, alkışlar)

Buyurun Sayın Başesgioğlu.

MURAT BAŞESGİOĞLU (Kastamonu) - Sayın
Başkanım, bizim de arzımız, şu
ana kadar cereyan eden Dışişleri Bakanlığı
bütçesi görüşmelerinde bulunmayan
Dışişleri Bakanı Sayın Çiller'e
ilişkindir. Bu tavrımızın, ne diğer
siyasî gruplarımızla ne de muhtemelen konuşma
yapacak olan Millî Savunma Bakanımız Sayın
Turhan Tayan'la bir ilişkisi yoktur. Plan ve Bütçe
Komisyonundaki görüşmelere gelmeyen Sayın
Çiller, bugün buradaki bütçe görüşmelerine
de katılmamıştır. Bu tavır,
aslında, bütün gruplara yapılan bir saygısızlıktır.
Anavatan Partisi Grubu olarak, bu tavra ortak olmayacağımızı
ve görüşmelerin bundan sonraki bölümüne
katılmayacağımızı arz ediyoruz
efendim. (ANAP sıralarından alkışlar;
RP ve DYP sıralarından gürültüler)

(Anavatan Partisi Milletvekilleri Grubu Genel Kurul salonunu terk
etti)

NECMi HOŞVER (Bolu) - Gidersen git, haydi güle güle...


BAŞKAN - Hükümet adına Millî Savunma
Bakanı Sayın Turhan Tayan; buyurun efendim. (DYP
ve RP sıralarından alkışlar)

ZEKERİYA TEMİZEL (İstanbul) - Sayın
Başkan...

BAŞKAN - Sayın milletvekilleri... (Gürültüler)

Efendim, kürsüye, Hükümet adına konuşmak
üzere Sayın Bakanı davet ettim; söz Sayın
Bakana ait. Tespitimi bilahara yaparım. 

(Demokratik Sol Parti Milletvekilleri Genel Kurul salonunu terk
etti)

NECMİ HOŞVER (Bolu) -Uğurlar olsun milliyetçi
solculara. (DYP sıralarından gülüşmeler)


BAŞKAN - Değerli arkadaşlar, kürsüde,
Sayın Bakan, Hükümet adına bütçe
üzerindeki konuşmasını yapmak üzere
bekliyor.

Buyurun Sayın Bakan. 

Süreniz 20 dakikadır. 

MİLLÎ SAVUNMA BAKANI TURHAN TAYAN (Bursa) - Sayın
Başkan, değerli milletvekilleri; Dışişleri
Bakanlığı bütçesi üzerinde,
Hükümet adına görüşlerimi ifade
etmek üzere huzurlarınızdayım. Sözlerimin
başında, Başkanlık Divanını,
Yüce Meclisin değerli üyelerini ve ekranları
başında bizleri dinleyen aziz vatandaşlarımı
saygıyla selamlıyorum.

Değerli arkadaşlarım, gecenin bu saatinde, fevkalade
önemli bir bakanlığın bütçesini
görüşüyoruz. Dışişleri
Bakanlığı, bütün bakanlıkların
üzerinde, ülkenin, devletin dışa açılan
penceresi, ülkenin itibarı, ülkenin vitrini bir
bakanlıktır. Her konuda ihtilafa düşebiliriz,
her konuda tartışabiliriz; ama, dışa
karşı, dünyaya karşı bizim halimizi
gösterecek olan bu bütçe müzakerelerinde
herkese düşen görev, özellikle Anamuhalefet
Partisine düşen görev, yapıcı eleştirileriyle,
katkılarıyla, bu görüntüye olumlu
katkılarda bulunmaktır. 

Üzülerek ifade edeyim ki, millî birlik ve beraberliğimizin
ve ülkenin yüce menfaatlarının söz
konusu edildiği Dışişleri Bakanlığı
bütçesinin müzakeresi sırasında
-üzülerek tekrar ifade ediyorum- Anavatan Partisi, Cumhuriyet
Halk Partisi ve Demokratik Sol Partiye mensup milletvekilleri,
Meclisi terk etmek suretiyle, Türk dışpolitikasına
karşı sorumsuzluk örneğini ortaya koymuşlardır;
bundan dolayı üzüntülerimi ifade ediyorum.


Değerli arkadaşlarım, dışpolitika
millîdir. Dışpolitika, her şeyden evvel,
Büyük Önder Atatürk'ün kurduğu cumhuriyet
döneminde “yurtta sulh, cihanda sulh” ilkesi esaslarına
dayanarak bugüne kadar yürütülegelmiş;
aşağı yukarı, temel esasları itibariyle,
gelen hükümetler, iktidarlar devresi içerisinde
hiçbir değişikliğe uğramadan, millî
menfaatler doğrultusundan, bağımsız Türkiye
Cumhuriyeti ilkeleri doğrultusunda, bugüne kadar sürdürülegelmiştir.

Türk dışpolitikasının temel ilkelerinden
olan “barışçı olmak”, “iyi
komşuluk münasebetlerine değer vermek”, “ülkelerin
egemenlik haklarına saygılı olmak” gibi
temel esaslardan hareketle, bugüne kadar, Türkiye Cumhuriyeti
Devleti, dışpolitikasını aktif ve saygın
bir şekilde sürdüregelmiştir.

Değerli arkadaşlarım, bütçe müzakerelerinin
başından itibaren, özellikle muhalefete mensup
milletvekilleri ve sözcüler, böylesine önemli
bir Bakanlığın bütçesi üzerinde
yapıcı eleştiriler ve yol gösterici beyanlarda
bulunmak yerine, bu bütçeyi, Doğru Yol Partisi
Genel Başkanı, Dışişleri Bakanı
ve Başbakan Yardımcımız Prof.Dr. Tansu
Çiller'in kişiliğine endekslemek, onu yıpratmak
ve âdeta, Sayın Çiller üzerinde yoğunlaştırmak
suretiyle fevkalade talihsiz bir davranış sergilemişlerdir.
(DYP sıralarından alkışlar)

Başbakan Yardımcımız şu anda
nerede: Başbakan Yardımcımız, şu
anda, Brüksel'de, Türkiye-Avrupa Birliği Karma İstişare
Komitesinin Üçüncü Dönem Toplantısında
bir konuşma yapmaktadır; yine, Başbakan Yardımcımız,
bugün, Brüksel'de Türkiye Odalar ve Borsalar Birliğinin
bürosunu hizmete açmaktadır; yine, Başbakan
Yardımcımız, bugün, Amerikan Ticaret
Odası Avrupa Birliği Komitesi tarafından verilecek
yemekte Türkiye-Avrupa Birliği ilişkileri konusu
üzerinde bir konuşma yapmaktadır ve yarın,
erken saatlerde, Dublin zirvesine katılmak üzere İrlanda'ya
geçecektir.

Değerli arkadaşlarım, bu kadar önemli, Türkiye'nin
yüce menfaatlerine dayalı yoğun bir faaliyette
bulunmak üzere çok önceden planlanmış
ve programlanmış bir dış seyahatte bulunan
Başbakan Yardımcımızın burada
bulunmayışını şu veya bu şekilde
sömürmeyi ve yoruma tabi tutmayı talihsizlik
addediyorum. 

Değerli arkadaşlarım, Sayın Başbakan
Yardımcımızın, yarın, Dublin'de,
İspanya Başbakanıyla randevusu vardır;
yine, Sayın Başbakan Yardımcımızın,
yarın, İtalya Başbakanıyla görüşmesi
vardır; yine, Başbakan Yardımcımız,
yarın, Fransa Cumhurbaşkanı Chirac'la görüşecektir.
Böylesine güzel, böylesine yoğun bir programı
görmezlikten gelmek, fevkalade talihsizliktir ve gaflettir
değerli arkadaşlarım.(DYP ve RP sıralarından
alkışlar) 

Değerli arkadaşlarım, nedir tartıştığınız,
nedir istediğiniz şey; şurada Sayın Tansu
Çiller'i görmek mi? Merak etmeyin, ayın 18'inde
bütçenin tümü üzerinde görüşmeler
yapılacak; Sayın Tansu Çiller çıkacak,
bütçenin tümü üzerinde, sadece Dışişleri
Bakanlığıyla ilgili değil, tüm bakanlıklarla
ilgili, Hükümetin faaliyetleriyle ilgili Yüce Meclise
ve Türk kamuoyuna bilgi verecektir. Tansu Çiller,
Türkiye Büyük Millet Meclisine saygılı
bir Genel Başkanımızdır, eski Başbakanımızdır
ve müstakbel Başbakanımızdır.
(DYP sıralarından alkışlar) 

Değerli arkadaşlarım, Demokratik Sol Parti adına
konuşan Şükrü Sina Gürel, konuşmalarını
yaptıktan sonra, bizim yapacağımız konuşmalara,
cevaplara, açıklamalara kulak vermeden buradan ayrıldılar.
Konuşmalarının bir yerinde, Türk dışpolitikasının
din esasına dayandırılmak istendiğini
ifade ettiler. 

Değerli arkadaşlarım, 54 üncü Cumhuriyet
Hükümetinin dışpolitikası, Doğru
Yol Partisi ve Refah Partisi arasındaki ortaklık
protokolüne ve Yüce Meclisin tasvibine mazhar olmuş,
güvenine mazhar olmuş Hükümet Programına
tabidir. Bu politika, köklü bir politikadır,
millî bir politikadır, aktif bir politikadır
ve şahsiyetli bir dışpolitikadır. 

Değerli arkadaşlarım, Türkiye İslam
Konferansının üyesidir, Türkiye EKO'ya
üyedir; geçmişte CENTO'ya, RCD'ye üye idi.
Bunların tümüne İslam ülkeleri üyedir.
Bunların hiçbirisi bugünkü Hükümet
zamanında üyeliğini kazandığımız
teşekküller değildir. Bunların bir kısmı
Demokrat Parti döneminde, bir kısmı Adalet
Partisi döneminde, bir kısmı da bilahara kurulan
 hükümetler döneminde Türkiye'nin üyeliğini
kazandığı uluslararası kuruluşlardır.
Bu konuda birtakım sapmalara veya saptırmalara başvurmanın
hiçbir gereği ve hiçbir faydası yoktur.

Yine, Sayın Şükrü Sina Gürel, Irak
politikamızı eleştirdiler.

Değerli arkadaşlarım, beş altı yıldır
devam eden Irak buhranı üzerinde, ilk defa petrol
boru hattından petrolü bu Hükümet akıttı.
Yine,  Kuzey Irak'taki hükümet boşluğu karşısında,
özellikle, Türkmen vatandaşlarımızın
buradaki oluşumlar içerisinde değer bulması,
aktif rol alması, ilk defa bu Hükümet döneminde
olabilmiştir. Yine,  Barzani ve Talabani gibi Kuzey Irak'taki
güçler, ilk defa bu Hükümet zamanında
bir araya getirilebilmiş ve ateşkes sağlanabilmiştir.

Değerli arkadaşlarım, Sayın Şükrü
Sina Gürel, özellikle, Kıbrıs ve Türk-Yunan
ilişkileri üzerinde birtakım beyanlarda bulundular.
Her şeyden evvel şunun  bilinmesinde yarar vardır:
Devletlerarası ilişkilerin iyileştirilmesi
tek taraflı olamaz, taraflardan birinin iyi niyetiyle bu
münasebetlerin tanzimi ve ihyası mümkün
değildir. Üzülerek ifade edeyim ki, komşumuz
Yunanistan, anlamsız bir anlaşmazlık içerisindedir,
saldırganlık içerisindedir ve anlaşmamak
için elinden gelen tüm olumsuzlukları kullanmakta
ve bunu, maalesef, Avrupa Birliği zeminlerine taşıyabilmektedir.
Hükümet olarak uyguladığımız
sabırlı, anlayışlı ve olgun
politikamız, hiçbir zaman Türkiye Cumhuriyeti
Devletinin zaafiyetine verilmemelidir. Türkiye Cumhuriyeti
Devleti saldırgan olmamıştır, barışa
karşı olmamıştır, hukuka karşı
olmamıştır; her zaman ağırbaşlılığıyla
ve demokratik bir anlayış içerisinde olaylara
yaklaşmıştır. 

Değerli arkadaşlarım, Sayın Yumakoğulları'nın
özellikle karayoluyla Türkiye'ye gelmekte olan işçilerimizin
karşılaştığı vize sorunlarıyla
ilgili yaklaşımına teşekkür ediyorum.
Her şeyden evvel, Bakanlık personelimiz, bu konuya
büyük bir hassasiyetle yaklaşmaktadır;
esasen, bütçeyle ilgili birtakım taleplerimizin
temelinde de bu yatmaktadır. 

Üzülerek ifade edeyim ki, yurt dışındaki
temsilciliklerimiz, büyük birtakım imkânsızlıklar
içerisindedir. Bunlar tamir edildiği, sağlandığı,
telafi edildiği müddetçe ve nispette, sanıyorum,
yurt dışında bulunan, başta işçilerimiz
olmak üzere, tüm vatandaşlarımıza,
konsolosluk hizmetleri başta olmak üzere, her türlü
hizmet, daha aktif ve müsmir bir şekilde verilmiş
olacaktır. 

Değerli arkadaşlarım, Sayın Cevdet Akçalı,
Avrupa ile ilgili, Avrupa Birliğiyle ilgili ilişkilerimiz
konusunda bazı konulara temas ettiler; birkaç cümleyle
bu konuya da açıklık getirmek istiyorum:
Türkiye Büyük Millet Meclisi ve Türk Hükümeti
olarak, Hükümet olarak, Gümrük Birliği
Anlaşmasından doğan bütün yükümlülükleri
yerine getirmiş durumdayız. Ancak, buna karşılık,
Avrupa tarafı, kendi taahhütlerinin çoğunu
henüz yerine getirememiştir ve Türkiye-Avrupa
ilişkilerini engellemek isteyen komşumuz Yunanistan'ın
yarattığı sorunları henüz çözebilmiş
de değildir. Bu, Avrupa'nın, Türkiye'ye karşı
bir ayıbıdır. Ne yazık ki, Avrupa'da
bazı çevreler de, bizzat Avrupa'dan kaynaklanan
bu olumsuzlukların sorumluluğunu Türkiye'ye yüklemeye
çalışmaktadır; bunu kabul etmemiz mümkün
değildir. Herkes kendi sorumluluğunu bilmek zorundadır.


Değerli arkadaşlarım, Sayın Murat Karayalçın
bazı beyanlarda bulundular -kendilerinin şu anda
burada bulunmasını arzu ederdim- ve konuşmalarının
başlangıcında, Dışişleri
Bakanlığının toplantılarının,
diyaloglarının, temaslarının diğer
bakanlıklardan çok farklı olduğunu ifade
ettiler. Zaten, bunu ortaya koyduktan, bu tespiti yaptıktan
sonra, Sayın Tansu Çiller'in burada bulunmayışının
sebebini aramakta, bence, bir anlam göremiyorum. 

Sayın Karayalçın konuşmasının
bir yerinde “dışpolitikada iki başlılık
mı söz konusudur” gibi bazı çağrışımlar,
bazı istifhamlarda bulundu. Ben Sayın Karayalçın'ın
-özellikle Karayalçın'ın- böyle
bir çağrışıma başvurmasını
gereksiz görüyordum. Zira Karayalçın,
SHP ile DYP'nin ortak olduğu hükümetlerde Dışişleri
Bakanı ve Başbakan Yardımcısı
olarak, bizim, dışpolitikada, hükümet politikası
olarak, devlet politikası olarak nasıl bir anlayış
ve diyalog içerisinde olduğumuzu gayet iyi bilirler.
Kesinlikle dışpolitikamızda iki başlılık
yoktur, dışpolitikayı Hükümet yürütmektedir,
devlet yürütmektedir. 

Değerli arkadaşlarım, Sayın Karayalçın'ın
Dışişleri mensuplarının özlük
haklarıyla ilgili yaklaşımına teşekkür
ediyorum; ancak, bunu ifade etmek kâfi değildir, bunu
birtakım eylemlerle, olumlu teşebbüslerle desteklemek
gereği vardır. Bu konuda da Cumhuriyet Halk Partisi
Grubundan ve milletvekillerinden olumlu birtakım öneriler
beklerdim. Maalesef, bizim cevaplarımızı
bile dinlemek lütfunda bulunmadılar ve Genel Kurulu
terk ettiler. 

Değerli arkadaşlarım, bu akşam en talihsiz
konuşmayı İrfan Demiralp arkadaşımız
yaptı. Herkes bir şey söyleyebilir; ama, İrfan
Demiralp'in, burada, hele hele dışpolitika konusunda
Sayın Tansu Çiller'e laf söylemeye, hiç
ama hiç hakkı yoktur. (DYP sıralarından
alkışlar) Sayın İrfan Demiralp, 19
uncu Dönem Türkiye Büyük Millet Meclisinde,
Doğru Yol Partisinin dışpolitikayla ilgili on
konuşmasının aşağı yukarı
sekizini yapmış ve bu politikaları onaylamış
bir arkadaşımızdır; şimdi, bütün
bunları, geçmişi unutarak, kendisini inkâr
ederek böyle talihsiz bir konuşma yapmasını,
gerçekten üzüntüyle karşıladım.

Değerli arkadaşlarım, dış basında
çıkan birtakım yazılar, birtakım
makalelerden bahsetti; bunu, sadece İrfan Demiralp değil,
yine, DSP sözcüsü değerli arkadaşımız
Şükrü Sina Gürel de dile getirdi. Değerli
arkadaşlarım, dış basında çıkan
yazıların yüzde 99'u, Türkiye'yi dışarıya
jurnallemek isteyen, maalesef, millî menfaatlarımızı,
millî çıkarlarımızı bir
yana bırakan, dışarıyla irtibatlı
birtakım insanların buradan Avrupa basınına
verdiği yazı ve haberlerdir. (DYP ve RP sıralarından
“Bravo” sesleri, alkışlar)

Sayın Demiralp “alelacele gümrük birliğine
girdik” diyor. Elinsaf mineliman!.. Biz, dört sene süreyle
bunun mücadelesini verirken, siz, hangi gün, Genel Kurulda
veya Grupta çıkıp da, bizim gümrük
birliğine girebilmek için gerekli hazırlıklarımız
yapılmamıştır, gibi bir eleştiri
getirdiniz?!

Değerli arkadaşlarım, gümrük birliği,
özellikle, 1963 Ankara Antlaşması ve 1972 Katma
Protokolüyle başlayan bir sürecin sonucudur. 22
yıllık bir hayal gerçek olmuştur. Apar
topar yapılmış bir muamele, bir işlem
değildir.

Şunu da ifade edeyim ki; Sayın Demiralp “geçen
ay, Belçika'nın Ostende şehrinde yapılan
toplantıdan 100 kilometre ötede, Türkiye-Avrupa
Birliği Karma Parlamento Komisyonu toplantısı
vardı; o toplantıya, Sayın Çiller
katılmadı” dediler. Ostende'de yapılan
o toplantıda, ben de, Millî Savunma Bakanı
olarak, Başbakan Yardımcımız Sayın
Çiller ile beraber orada bulunuyordum. Sayın Başbakan
Yardımcımız ve Dışişleri
Bakanımız, bu toplantıya katılmak
için bütün gayretini ortaya koydu; ama, gördük
ki, o toplantıda eşdeğer bir bakan bulunmuyordu.
Eşdeğer bir bakanın bulunmadığı
yerde, bizim Başbakan Yardımcımız ve
Dışişeri Bakanımızın bulunması,
fevkalade büyük bir diplomatik gaf olurdu.

Değerli arkadaşlarım, özellikle, arkadaşlarımız
temas etmediler ama, biz, sorumlu bir Hükümet olarak,
Yüce Meclise ve kamuoyuna “Çekiç Güç”
olarak adlandırılan konuda da kısaca bilgi
vermek istiyoruz. 

1991 yılından beri süren Huzur Harekâtının
31 Aralık 1996 tarihi itibariyle sona erdirilmesi Hükümetimizce
kararlaştırılmıştır. (DYP
ve RP sıralarından alkışlar) Devam
eden bazı güvenlik endişelerimizin karşılanması
bakımından, bazı müttefik ülke
hava unsurlarıyla birlikte, süresi ve kapsamı
Türkiye tarafından tayin edilmek koşuluyla sınırlı
bir faaliyette bulunulması için, Hükümetimiz,
Yüce Meclisten onay almak amacıyla konuyu yakında
huzurlarınıza getirecektir ve Yüce Meclis konuyla
ilgili iradesini ortaya koyacak ve kararını verecektir.

Değerli arkadaşlarım, Dışişleri
Bakanlığı bütçemiz üzerinde
Meclisimizin, değerli milletvekillerimizin gösterdiği
sorumluluk anlayışına müteşekkiriz;
ancak, millî meselelerimizin, millî menfaatlarımızın
görüşüldüğü bu bütçede
gereken ciddiyeti ve sorumluluğu göstermeyen muhalefet
partilerine, maalesef, teşekkürde bulunmak yerine üzüntülerimi
ifade etmekle yetiniyorum.

Yüce Meclisi ve Başkanlık Divanını
saygıyla selamlıyorum. (DYP ve RP sıralarından
alkışlar)

BAŞKAN - Dışişleri Bakanlığı
bütçesi üzerindeki eleştirileri Hükümet
adına cevaplayan Millî Savunma Bakanı Sayın
Turhan Tayan'a teşekkür ediyorum.

MEHMET GÖZLÜKAYA (Denizli) - Sayın Başkan...

BAŞKAN - Sayın Gözlükaya, bir isteğiniz
mi var?

MEHMET GÖZLÜKAYA (Denizli) - Evet Sayın Başkan.

BAŞKAN - Buyurun efendim.

MEHMET GÖZLÜKAYA (Denizli) - Muhalefet grup başkanvekilleri...

BAŞKAN - Değerli arkadaşlarım, aranızdaki
sohbeti keserseniz, Değerli Grup Başkanvekilinin isteklerini
tespit etme fırsatı bulacağım, siz de
işitebileceksiniz.

Buyurun efendim.

MEHMET GÖZLÜKAYA (Denizli) - Sayın Başkan,
muhalefet grup başkanvekilleri salonu terk ederlerken, Doğru
Yol Partisi ve onun Sayın Genel Başkanı hakkında
birtakım yanlış sözler söylemişlerdir.
Bu bakımdan, Doğru Yol Partisi Grup Başkanvekili
olarak yerimden bir iki cümle söylemek istiyorum; müsaade
buyurursanız.

BAŞKAN - Şimdi, Sayın Gözlükaya,
muhalefet gruplarının sayın grup başkanvekilleri
salondan ayrılırlarken, çok dikkatli bir
ifadeyle “Dışişleri Bakanı bütçe
görüşmelerine katılmadığı
için, Dışişleri Bakanının
bu davranışını protesto amacıyla
Genel Kurul salonunu terk ediyoruz” dediler; ne Hükümetle
ilgili ne de Doğru Yol Partisi Genel Başkanıyla
ilgili herhangi bir beyanları olmadı; özellikle
de, davranışlarının, bu oturumda Hükümetin
sözcülüğünü yapan Sayın Turhan
Tayan ile bir ilgisi olmadığını beyan
ettiler.

Bu durumda, Hükümet adına, o davranışla
ilgili, Sayın Tayan gereken şeyleri söyledi,
konuşmasının büyük bir bölümünü
de buna ayırdı. 

Doğru Yol Partisi Grup Başkanı Sayın Çiller
ile ilgili kişisel bir sataşma söz konusu değil;
olsaydı dahi, ancak kendisi tarafından cevaplandırılabilirdi.
Onun için, sizin talebinizi yerinde bulmam ve söz
vermem mümkün değil.

Çok teşekkür ederim.

MEHMET GÖZLÜKAYA (Denizli) - Bir dakika Sayın
Başkan...

BAŞKAN - Şimdi, Bayındırlık ve
İskân Bakanını kürsüye davet
ediyorum.

CEFİ JOZEF KAMHİ (İstanbul) - Sayın
Başkan...

MEHMET GÖZLÜKAYA (Denizli) - Sayın Başkan,
bir dakika...

BAŞKAN - Tamam Sayın Gözlükaya...

MEHMET GÖZLÜKAYA (Denizli) - Hayır Sayın
Başkan...

BAŞKAN - Efendim, Sayın Bakanı kürsüye
davet ettim; başkaca söyleyeceğiniz bir şey
olursa, Sayın Bakanın konuşmasından
sonra tespit ederim.

MEHMET GÖZLÜKAYA (Denizli) - Ama, ben şimdi bir
iki cümle söylemek istiyorum Sayın Başkan.

BAŞKAN - Efendim, iki cümleyi, yerinizden de olsa,
söylemenizin gereği olmadığını
ifade ediyorum; çünkü, usule göre, eğer
siz, kişisel bir sataşma var diyorsanız, o
sataşmayı, ancak, kendisine sataşılan
milletvekili cevaplandırabilir.

MEHMET GÖZLÜKAYA (Denizli) - Ama, müsaade etmiyorsunuz
ki...

BAŞKAN - Hükümet adına diyorsanız,
onu Millî Savunma Bakanınız cevaplandırdı.

Teşekkür ederim.

MEHMET GÖZLÜKAYA (Denizli) - Sayın Başkan,
müsaade eder misiniz...

BAŞKAN - Sayın Bakanı kürsüye çağırdım
efendim, teşekkür ederim.

MEHMET GÖZLÜKAYA (Denizli) - Grup başkanvekilleri
sessizce çıkabilirlerdi; fakat, çıkmadan
önce protestolarını ifade ettiler. 

BAŞKAN  - Sayın Bakanım, konuşma süreniz
20 dakikadır.

MEHMET GÖZLÜKAYA (Denizli) - Şimdi, milleti temsil
eden bu milletvekillerinin Meclisi terk etmeleri, millete hakarettir;
onu söylüyorum.

MAHMUT IŞIK (Sıvas) - Ne münasebet!...

A.ZİYA AKTAŞ (İstanbul) - Sen onu Genel Başkanına
söyle!..

BAŞKAN- Sayın Bakanım, buyurun.

CEFİ JOZEF KAMHİ (İstanbul) - Sayın
Başkan...

BAŞKAN - Değerli arkadaşlarım, kürsüde
hatip varken, herhangi bir arkadaşımıza ilaveten
söz vermem mümkün değil. Türkiye Büyük
Millet Meclisinin bir tane hatip kürsüsü var; siz,
bir sürü seyyar kürsü kurmak istiyorsunuz.
(ANAP, DSP ve CHP sıralarından “Bravo Başkan”
sesleri, alkışlar)

Buyurun Sayın Bakan.

İRFETTİN AKAR (Muğla) - Seyyar kürsü
kurmuyoruz...

Y. FEVZİ ARICI (İçel) - Sayın Başkan,
lütfen tarafsız olun... Lütfen... Tarafsızlığınızı
ihlal ediyorsunuz...

BAYINDIRLIK ve İSKÂN BAKANI CEVAT AYHAN (Sakarya)
- Muhterem Başkan, muhterem üyeler; Bayındırlık
ve İskân Bakanlığı bütçesinin
müzakere edildiği bu toplantıda çok değerli
tenkit ve teklifleriyle çalışmalarımıza
yol gösteren, yön gösteren, tavsiyelerde bulunan
arkadaşlarımıza, değerli milletvekillerine,
grup sözcülerine teşekkür ederim.

Muhterem milletvekilleri, Bayındırlık Bakanlığı,
1848'de kurulmuş 148 yıllık bir bakanlıktır.
Bu Bakanlık, malumlarınız olduğu üzere,
Yapı İşleri Genel Müdürlüğü,
Teknik Araştırma ve Uygulama Genel Müdürlüğü,
Afet İşleri Genel Müdürlüğü,
Karayolları Genel Müdürlüğü, İller
Bankası ve daha önce -nisan ayında- Bakanlığımızdan
ayrılmış olan Devlet Su İşleri
ve geçmişte de... 

BAŞKAN - Sayın Arıcı, sizi, sükûnete
davet ediyorum. 

Y. FEVZİ ARICI (İçel) - İkaza gerek
yok; teşekkür ederim.

BAŞKAN - Burada, Hükümet adına, Sayın
Bakan konuşuyorlar, söyleyeceğiniz bir şey
varsa daha sonra konuşuruz.

Y. FEVZİ ARICI (İçel) - Sayın Başkan,
söz vermiyorsunuz ki!..

BAŞKAN - Efendim, kürsüde hatip varken imkân
olur mu buna!..

Buyurun Sayın Bakanım.

BAYINDIRLIK ve İSKÂN BAKANI CEVAT AYHAN (Devamla)
- ... halen Ulaştırma Bakanlığı
bünyesinde bulunan DLH Genel Müdürlüğüyle,
kamu yatırımlarının altyapı
hizmetlerinin yapılmasını yürütmektedir.


Bayındırlık Bakanlığının
1996 ve 1997 bütçelerine baktığımızda,
bu hizmetlerin yapılması için Bakanlığımıza
-Bakanlığımız merkez teşkilatı
olarak- 1996'da tahsis edilen 19 trilyon 600 milyar liralık
ödenek, 1997 yılında 37 trilyon 463 milyar
liraya yükseltilerek yüzde 90 artırılmış
bulunmaktadır. 

Yine, Karayolları Genel Müdürlüğünün,
1996'da tahsis edilen -yatırım ve cari harcamalarla
ilgili- 58 trilyon liralık bütçesi, 1997'de
124 trilyon liraya yükseltilmiştir. Ayrıca,
Kamu Ortaklığı Fonundan finanse edilen otoyollar
için 1996'da 36 trilyon lira tahsis edilmişken, bu
rakam 1997'de 66,5 trilyon liraya yükseltilmiş bulunmaktadır.
Bu rakamlara göre, devlet yolları ve il yollarına
ait 1997 yılı yatırım bütçemiz
yüzde 110 mertebesinde artırılmış
bulunmaktadır. 

HASAN GÜLAY (Manisa) - Sayın Başkan, Sayın
Bakanı duyamıyoruz.

BAŞKAN - Sayın milletvekilleri, Sayın Bakanın
konuşmasını muhalefet sıralarında
oturanlar izleyemiyorlar. Lütfen...

BAYINDIRLIK VE İSKÂN BAKANI CEVAT AYHAN (Devamla)
- Bakanlığımızın 1997 yılı
bütçesi -devlet ve il yolları, otoyollarla
beraber- 193 trilyon lira olmaktadır. Bu rakam, 1996'da
95 trilyon liradır ve artış yüzde 103
olmaktadır.

İller Bankasının yatırım bütçeleri,
1996'da 19 trilyon 900 milyar lira, 1997'de 38 trilyon 800 milyar
liradır; artış yüzde 95'tir. Bakanlığımız
ile bağlı ve ilgili kuruluşlarla beraber toplam
bütçemiz 1996'da 134 trilyon 900 milyar lira, 1997'de
269 trilyon liradır; artış yüzde 100
mertebesinde olmaktadır. Umut ederiz, 1997'de, ilaveten
verilmesini beklediğimiz kaynaklarla, Karayollarında,
İller Bankasında ve Bakanlığımızın
diğer hizmet birimlerinde, genişleyen bir hizmet imkânına
kavuşmuş olacağız.

Muhterem milletvekilleri, Bakanlığımızın
Yapı İşleri Genel Müdürlüğü
-dağıtılan kitapçıkta da ifade
edildiği üzere- 1996 yılında 4 888 proje
üzerinde çalışmasını yürütmüştür.
Bu 4 888 projenin toplam ödeneği 40 trilyondur. Malumunuz
olduğu üzere, bu Genel Müdürlüğümüzün,
illerde il bayındırlık müdürlükleri
var. Biz, dağıttığımız kitapçıkta
da, burada da ifade ediyoruz, Plan ve Bütçe Komisyonunda
da ifade ettik; valilerden gelen talep üzerine, ilçelerde,
ilçe bayındırlık müdürlükleri
kurmak istiyoruz. Bunu kurarken de, yeni kadrolar alma şeklinde
değil, il merkezindeki, ilçeleri kontrol eden, ilçelerdeki
yatırımları takip eden, kontrol eden mühendis
ve teknik elemanları ilçelere tahsis edelim diye
düşündük. 

Mesela, Ankara'nın 200 kilometre uzağında -bu
talep, Ankara Valisinden gelmiştir, diğer valilerden
gelmiştir- ilçesi var; bu kadar uzak mesafedeki devlet
yatırımlarını, il merkezinden mühendis
gönderip, tekniker gönderip kontrol etmenin zorluğunu
takdir edersiniz. Ayrıca, ilçelere, ilden gönderip,
oraya yerleştireceğimiz elemanlarla oluşturacağımız
ilçe bayındırlık müdürlüğünün,
sadece oradaki kamu yatırımları için
değil, o bölgedeki, ilçe çevresindeki küçük
belediyelere teknik hizmet vermek ve köylerde yapılan
birtakım yatırımlarla ilgili olarak da, kaymakam
emrinde köylere hizmet vermek bakımından faydalı
olacağına inanıyoruz. Valilerimizin de iştiyakla
arzu ettiği bu husus, çalışma halinde
devam ediyor. Neticelenince, umut ederim, ilçelere -büyük
ilçelerden başlayarak- ilçe bayındırlık
müdürlükleri tahsis edeceğiz.

Bu Genel Müdürlüğümüzdeki faaliyetler
içerisinde en çok tartışılan,
takip edilen, konuşulan konu, ihaleler meselesidir. Tabiî,
kamu yatırımlarının uzun süre
devam etmesi, ödeneklerin yetersizliğinden ve çok
projeye başlanmış olmasındandır.
Bu da, bizim Bakanlığımızın kontrolu
dışında bir hadisedir. Yatırımların
çok projeye dağıtılması tabiî
arzu edilmez, başlanan projenin kısa sürede
bitirilip verimli olarak kullanılması arzu edilir;
ancak, önümüzdeki vakıa da budur.

İhaleler sonrasında yatırımların
gecikmesinde bir diğer husus da, maalesef, arsa meselesinin
halledilmemiş olması, tatbikat projelerinin önceden
hazırlanmamış olması ve denetim eksikliğidir.
Bayındırlık Bakanlığı olarak,
bu istikamette tedbirler alıp, gerek ihale safhasında
gerek denetim safhasında ve daha önceden tatbikat
projelerini hazırlayarak, ödenek imkânları
da yeterince tahsis edildiği takdirde, kısa zamanda
yatırımları bitirmeyi arzu etmekteyiz. Nitekim,
misal olarak arz edeyim -bilahara, belki kısmen bahsedeceğim-
1996 yılının ağustos ayında, Çorum
ve Amasya'da meydana gelen deprem felaketi sebebiyle, 1 200 -
1 230 afet evi yapımını programa aldık;
19 Eylülde ihale ettik ve bu aralık ayı sonunda
da, şimdi, evleri teslim noktasındayız; yani,
ikibuçuk aylık bir sürede, 1 200 ev bitirilip
teslim edilebilmektedir. 

Kamu yatırımlarındaki gecikmede, açık
seçik, müteahhidin işi ciddîye almaması,
ciddî takip edilmemesi, kontroldeki eksiklikler yanında
en büyük sebep, ödeneklerin yetersizliğidir;
bunu ifade etmek isterim.

İhalelerde takip ettiğimiz usul, açık
ihaledir, ilandır; davetle ihale, istisnaî durumlarda
yapılmaktadır. Olağanüstü Hal Bölgesindeki
ihaleler, oradaki hassas birtakım meseleler sebebiyle Başbakanlığın
1993'te yayımlamış olduğu bir tamime göre,
terörle ilişkisi olmayan ve güvenlik tahkikatından
geçmiş olan firmalar arasından davetle yapılmaktadır;
ama, kendi dönemimizde, yine, bu davetin de, çok geniş
katılımı ve rekabeti sağlayacak şekilde
olmasına gayret ediyoruz. 

Bir diğer husus, birim fiyatların yüksekliği
alçaklığı meselesidir. Tabiî, birim
fiyatlar, Bakanlığımızın kuruluşları
tarafından, piyasa fiyatları, malzeme fiyatları,
işçilik maliyetleri dikkate alınarak hazırlanmakta
ve ihalelerde esas alınmaktadır. Tabiî, birim
fiyat yerine, anahtar teslimi ihaleye geçmek arzumuzdur.
2886 sayılı Kanunda da inşallah bu değişikliği
yapmayı düşünüyoruz; önümüzdedir.
Ancak, anahtar teslimi ihalelerde ödeneğin hazır
olması ve projenin de çok iyi, dikkatle, mahal listesiyle
beraber hazırlanması, ihtilafsız ve süratli
bir netice almak bakımından gerekli olmaktadır.

Tenzilatların yüksekliği alçaklığı
üzerinde duramıyoruz; çünkü, biz,
açık ihale ve tam rekabete açık bir
sistem uyguladığımıza göre, fazla
kıran batabilir. Bize düşen, her safhada müteahhidi
iyi takip etmek, iyi kontrol etmek ve işin kalitesinden,
malzemesinden, standartlarından birtakım eksiklikleri
önlemektir. İşin kaliteli yapılmasını,
şartnamelere uygun yapılmasını temin
edecek bir kontrol sistemi uygulayabildiğimiz takdirde -ki,
inşallah uygulayacağız, kararlığımız
bu istikamette- yüksek kıran batabilir ve mütaahhit
de hesabını yaparak girer ve devletin inşaatları
da neticeye salimen ulaşır. 

Yine, bu Genel Müdürlüğümüz, afetlerle
ilgili -biraz evvel Çorum ve Amasya vesilesiyle arz ettiğim-
son dört yılda, Erzincan, Senirkent, Dinar, Çorum,
Amasya bölgelerinde onbinlerce afet konutunun ve onların
müştemilatı binaların inşasını
yüklenmiş ve başarıyla neticelendirmiş
bulunmaktadır. 

Bakanlığımızın bir diğer kuruluşu
da Afet İşleri Genel Müdürlüğüdür;
afet anında acil yardımda bulunur, afete maruz bölgelerin
tespiti ve yeniden iskânıyla ilgili çalışmaları
yapar. Erzincan, Senirkent, Dinar, Çorum ve Amasya'da başarıyla
bu hizmetleri yerine getirmiştir. 

Bu Genel Müdürlük, Yapı işleri Genel
Müdürlüğüyle beraber, 1996 yılında
10 476 mesken ve 214 işyerini tamamlayıp hizmete
açmak için gerekli olan altyapı çalışmalarını
hazırlamıştır. 

1960-1996 yılları arasında -36 yıllık
dönemde- bu Genel Müdürlüğümüzün
çalışmaları çerçevesinde,
Yapı İşleri Genel Müdürlüğüyle
beraber, 177 050 ünite -bunun 154 bini mesken olmak üzere,
işyeri, sosyal tesis, geçici iskân tipinde
ünite- inşa edilmiş ve hizmete sokulmuştur.


Bu Genel Müdürlüğümüz, ayrıca
eğitim hizmetleri vermektedir. 

Halen, afet işleri kapsamında 32 bin mesken ihtiyacımız
bulunmakta, bunun takriben 12 bini yer değiştirme sebebiyle,
20 bini de muhtelif şekilde afete maruz kalmış
olan vatandaşlarımıza yeni mesken inşasıyla
ilgili önümüzdeki programdadır.

Bakanlığımızın bir diğer kuruluşu
da Teknik Araştırma ve Uygulama Genel Müdürlüğüdür;
imar planlarını hazırlar, müteahhitlik
hizmetleriyle ilgili karne ve sicil hizmetlerini yürütür,
eğitim hizmetlerini yürütür, Belediyeler Fonundan
Bakanlığımıza intikal eden gelirin belediyelere
dağıtılmasını, Akaryakıt
Fiyat İstikrar Fonundan gelen gelirin yine belediyelerin
asfalt hizmetlerine vesair hizmetlerine dağıtılmasını
sağlar, mücavir alanlarla ilgili tespit ve çalışmaları
yapar. 

Belediyelere yaptığımız yardım,
ifade ettiğim gibi, Belediyeler Fonundan ve Akaryakıt
Fiyat İstikrar Fonundan gelen gelirdir; tabiî, yetersizdir.
Belediyelerin kapısını en çok aşındırdığı
bakanlık da bizim Bakanlığımızdır.
Bir Bakan olarak, tabiî, kendilerine gerekli olan desteği
verememekten de müteessirim; ama, Hükümetimiz ve
Yüce Meclis, umut ederim, önümüzdeki dönemde
belediyeleri daha istikrarlı bir gelir tabanına
kavuşturur. 

1980 öncesi belediyelerin düzenli hiçbir gelir
imkânı yoktu; 2380 sayılı Kanun, vergi
gelirlerinden belediyelere pay ayırınca, bir muntazam
gelire kavuştular; ancak, bu gelir de, bugün belediye
ihtiyaçlarını karşılamaktan
uzaktır, altyapı ihtiyaçlarının
finansmanından tamamen uzaktır. İller Bankasının
desteğiyle altyapı hizmetleri yapılabilmektedir.


Belediyelerle ilgili yapılabilecek olan düzenlemeye
ait görüşümü de burada ifade etmekte
fayda görüyorum müsaade buyurursanız. Belediyelere
genel bütçe vergi gelirlerinden pay vermeye kısmen
paralel olarak, mutlaka her belediye bölgesinde, o bölgede
tahsil edilen vergi gelirlerinden belediyelere bir pay vermenin,
o belediye bölgesinde, belediye başkanlarının,
kendi bölgelerinde ticareti, sanayiyi, iş hayatını
geliştirmeleri bakımından fevkalade müessir
bir teşvik mekanizması olacağına da inanıyorum
 

Ayrıca, tabiî, illerde tahsil edilecek vergilerden,
sadece belediyelerle sınırlı kalmayıp
il özel idaresine de bir destek payı ayırmak,
o bölgedeki köy hizmetlerinin de gelişmesini sağlayacaktır.


Muhterem milletvekilleri, belediyelerin müşahede ettiğim
bir diğer meselesi de, belediyeler yol açarlar, caddeler
açarlar; daha önce belediyelerin “şerefiye
vergisi” diye tahsil ettikleri bir vergi vardı, maalesef
bu vergi bugün yoktur. O bölgede bulunan gayrimenkuller
fevkalade yüksek değer kazanmasına rağmen,
belediyelerin bundan hiçbir geliri olmamakta; o caddeleri,
o yolları açmak için bütün masrafları,
altyapı masraflarını yapmakta; ama, o civardaki
gayrimenkul sahiplerinden de, onların rantlarından
da hiçbir pay alamamaktadır. Bunun da altının
çizilmesinde ve buna ait bir düzenlemenin de dikkate
alınmasında fayda vardır. 

Bakanlığımızda, 1980 öncesi, eski
“yapı malzemeleri genel müdürlüğü”
unvanıyla bir genel müdürlük vardı.
Maalesef, 1980 sonrası, İmar İskân
Bakanlığı, Bayındırlık
Bakanlığıyla birleştirilirken bu genel
müdürlük kaldırılmış.
Halen Bakanlığımız bünyesinde yapı
malzemeleriyle ilgili bir çalışma mevcut değildir.
Mevcut yapı içerisinde, yapı malzemeleriyle
ilgili araştırma, geliştirme konusunda, üniversitelerle
ve araştırma kurumlarıyla işbirliği
yapacak bir yeni kurum kurma kararındayız. Önümüzdeki
yıl, ümit ederim, bu birimimiz de çalışmaya
başlar. 

Muhterem milletvekilleri, Bakanlığımızın
ilgili kuruluşlarından İller Bankası,
bildiğiniz gibi, belediyelerimizin altyapı hizmetlerini,
harita, imar planı, içmesuyu, kanalizasyon gibi
hizmetlerini yürütmektedir. 

Bu Genel Müdürlüğümüz için
1997 ve müteakip yıllarda önümüzdeki
temel mesele, içmesuyu ve daha büyük ağırlıkla
da kanalizasyon ve özellikle de atık su tasfiyesidir.
Bugüne kadar, maalesef, kanalizasyon şebekeleri yapmışız,
ama, bu şebekelerin deşarjlarını, göllere,
nehirlere, derelere ve denizlere vermişiz. Türkiye'de,
artık bu, taşınamaz bir noktadadır.
Sapanca Gölü, Tuz Gölü, Manyas Gölü,
Van Gölü ve daha birçok göllerimiz ve akarsularımız,
maalesef, süratle kirlenmekte ve kullanılamaz hale
gelmektedir. Biz, İller Bankası olarak, inşallah,
1997'de ve devamında bu gölleri, önce kontrol
altına alıp, kirlenme kaynaklarını
tespit edip, bunların kirlenmesini önleyici tedbirleri
de öncelikle uygulayacağız. 

Bakanlığımızın en mühim kuruluşu
-hepsi mühim şüphesiz de en yaygın kurulu
demek istiyorum- Karayolları Genel Müdürlüğüdür
ve bütün belediyelerin, belediyeler  dışında
da bütün vatandaşlarımızın
en çok hizmet beklediği bir genel müdürlüktür.
60 bin kilometre devlet ve il yolu ve 1 400 kilometre otoyolla
hizmet vermekte olan Karayolları Genel Müdürlüğümüzün,
elbette ki, hizmetlerinin kâfi olduğunu ifade etmek
mümkün değil. Zira, Türkiye'de, yolu, sadece
60 bin kilometre olarak da görmemek lazım. Bugün,
330 bin kilometre köy yolumuz var. Köy yollarımızın
ancak 30 bin kilometresi asfalttır; 60 bin kilometrelik
devlet ve il yollarımızın da 53 bin kilometresi
asfalttır, 7 bin kilometresi stabilize yoldur. Tabiî,
vatandaşın yolla ilgili talepleri vardır,
daha iyi yol istemektedir. 

İl yollarının birçoğu çok
eskiden yapılmış yollardır, projesiz
yollardır, standardı yoktur veya çok düşüktür.
Bilhassa, Karadeniz Bölgesinde, büyük ağırlıklı
olarak, bu standardı bozuk yolları -diğer illerimizde,
diğer bölgelerde- çok yaygın olarak görmek
mümkündür. Bu yolların ıslah edilmesi,
standardının yükselmesi önümüzdeki
meseledir. 7 bin kilometrelik stabilize yolun asfaltlanması
önümüzdeki meseledir. Karayolları ağında,
geçit vermeyen, takriben, bin kilometre yolumuz var, bunların
ıslahı gerekmektedir. Karayolları ağına
alınması istenen yeni yol şebekeleri mevcuttur;
bunlar, ilçeler arasında yollardır. Ayrıca,
burada, altını çizerek ifade etmek istiyorum.
Bilhassa, küçük belediyelerimiz ve beldelerimiz
-ilçe olmayan belediyeler- karayolları ağının
dışındadır; Köy Hizmetleri de
bunları, kendi şebekesinin dışında
addetmekte ve bu belediyeler de gerek karayolu... 

(Mikrofon otomatik cihaz tarafından kapatıldı)


BAŞKAN - Sayın Bakan, bir saniye... 

Sizin konuşma sürenize, müdahaleler dolayısıyla,
başlangıçta riayet edemedik. Onun için,
konuşmanızı toparlamanız için
o eksik süreleri ekliyorum efendim. 

Buyurun. 

BAYINDIRLIK VE İSKÂN BAKANI CEVAT AYHAN (Devamla)
- Lütfedersiniz... Toparlıyorum efendim... 

Bilhassa belde belediyeleri, gerek karayolu ağına bağlantı
yolları itibariyle gerekse kendi iç yolları
itibariyle, ne bunu yapacak gelire sahipler ne de bunu yapacak
asfalt tesisine sahipler; bu belediyeler, iki arada bir derede
kalmaktadır. Yani, bunların mutlaka çözülmesi
gerekmektedir, bir tarafa zimmetlenmesi gerekmektedir -ki, muhtemelen
bunları Karayollarına almak gerekmekte- bu istikamette
de gayretimiz olacaktır. 

Yollarla ilgili bir diğer mesele de, daha yüksek standartta
yol ihtiyaçlarıdır. Türkiye'nin -biraz
evvel ifade ettim- 1 400 kilometre otoyol ihtiyacı var;
ama, hemen söylemek gerekir ki, bu otoyollar kâfi değil.


Daha çok otoyol yapmak, daha çok para demektir.
Şöyle takriben, ana güzergâhlar itibariyle,
2 500 kilometre ana güzergâhı otoyol yapmaya
kalksak, bugünkü maliyetlerle -ki, otoyollarda kilometresi
5 milyonla 7,5 milyon dolar arasında değişmekte-
16 milyar 300 milyon dolar yapmaktadır. 

Tabiî, bunları otoyol mu yapalım, bölünmüş
yol mu yapalım; bunu değerlendiriyoruz. Malî
şartlarımız neye imkân verir ve ihtiyaç
hangi noktadadır; bunu değerlendiriyoruz. Değerli
Karayolları mensubu uzman arkadaşlarımız
bu değerlendirmeyi yapıyorlar. 

Tabiî, bu 2 500 kilometre yolu bölünmüş
yol yaptığımız takdirde -ki, bunun manası,
mevcut iki şeritli yolumuz var, bunu ıslah edeceksiniz;
beton asfalt yapacaksınız, bazı kurplarını,
rampalarını vesaire yalnız iki şerit
yaptığınız takdirde- o zaman bu yolun
maliyeti, mevcudun ıslahı ve yeni iki şeritli
yolun inşası, takriben kilometresi 900 bin dolara
mal olmaktadır. Topladığınız zaman,
bu, 2 milyar 266 milyon dolar yapmaktadır. 16 milyar dolar,
2 milyar dolar. 

Şimdi, burada, bazı yolları mutlaka otoyol
yapmak gerekebilir; yani, yakın zamanda büyük
trafik sayılarına ulaşacak olan bazı
hatlara otoyol olarak başlamak gerekir; ama, büyük
çoğunluğu da, malî imkânlarımıza
göre bölünmüş yol olarak yapmak gerekmektedir.
Tabiî, fizibilitesi olan yollar otoyol olarak yapılır,
olmayanlar da bölünmüş yol olarak yapılır.


Söylemek istediğim şudur: Bugün, İzmir'i
İstanbul'a, İzmir'i Aydın üzerinden
Denizli'ye, Konya üzerinden Çukurova'ya, Antalya'ya
bağlayacak yollar; Ankara'yı Bursa'ya bağlayacak
olan yol -ki, Sivrihisar'a kadar çift yol, bölünmüş
yol inşaatı devam ediyor- ve Ankara'yı Adana'ya,
Pozanatı'ya bağlayacak olan yol; Gaziantep'i Urfa'ya
bağlayacak olan yollar; Adapazarı'nı, otoyoldan,
Bilecik - Eskişehir üzerinden Bozüyük sanayi
bölgesine bağlayacak ve Afyon civarında da, güneye,
Antalya'ya inen yola bağlayacak olan yollar var; bu yolların
süratle ele alınıp bitirilmesi gerekmektedir.
Tabiî, doğuya giden yollar var; burada tek tek saymıyorum,
vaktim de doldu; Başkanın lütfuyla konuşmamı
birkaç dakika uzattım.

AHMET KABİL (Rize) - Samsun - Sarp yolu var...

BAYINDIRLIK VE İSKÂN BAKANI CEVAT AYHAN (Devamla)
- Tabiî, Samsun - Sarp yolu zaten başlanmış
bir yolumuzdur; 150 trilyon liralık bir yoldur, 15 trilyon
lira harcamışız ve bunun, ödeneklerinin
artırılıp süratle bitirilmesi gerekir.
Bu yol, sadece Karadeniz Bölgesine değil, Kafkasya'ya,
Orta Asya'ya ve Rusya'ya uzanan, fevkalade ihtiyaç olan
bir yoldur. 

Ayrıca, GAP yöresini Karadeniz Bölgesine bağlayacak
olan yollar, Urfa yöresini Trabzon'a, Mersin'i Samsun'a bağlayacak
olan; yani, Türkiye'yi, batıdan doğuya, kuzeyden
güneye kat edecek olan yollara ihtiyacımız
var; ama, işte, burada rakamları görüyoruz.
Kabaca arz ediyorum: Otoyollar için 16 milyar dolar, bölünmüş
yollar için 2 milyar dolardır; 2 500 kilometrelik
yolun maliyeti. Tabiî, ilave projeler de gelebilir. 

Bunların, hepsi gündemimizdedir. Ödenek ölçüsünde,
imkân ölçüsünde, bu yolları,
tek tek ele alacağız.

Bitiriyorum Muhterem Başkan.

Mevcut yollarda, kara noktalar var, kaza noktaları var.
Mesela, Çorum'a, Amasya'ya gittiğiniz zaman, Beygircioğlu
Kavşağını hemen önünüze
koyarlar. Türkiye'nin birçok yerinde bunlar var. Karayolları,
bunu, Dünya Bankası işbirliğiyle etüt
etti; kara nokta dediğimiz, kazaların, kaza tekerrürlerinin
çok olduğu bu yerler, maddî hasara, can kaybına
sebep olan bu noktaları -takriben 2 trilyon liralık
bir bedeldir- umut ederim, 1997'de süratle ele alacağız
ve halledeceğiz. Bunlar büyük yatırım
değildir; bir yerde, görüş mesafesini açmaktır;
bir yerde, bir virajı, bir kurbu düzeltmektir; bir
yerde, küçük küçük birtakım
tedbirlerdir; bazen, çok basit bir kavşak düzenlemesidir.
Bunları ele alacağız ve çözeceğiz.

Tabiî, bütün bu yol çalışmaları
arasında, istimlak bedellerini zikretmeden geçemeyeceğim.
1980'den sonra yapılan otoyol inşaatlarının
ve devam eden inşaatların bugün önümüze
getirdiği 21 trilyon liralık istimlak bedeli var. Bunun
16 trilyonu otoyollardandır, 5 trilyonu da devlet ve il
yollarındandır. Bunları ödeyememekten
de mustaribiz. Umut ederim, Hükümetimiz kısa
zamanda buna çare bulur.

Bu otoyol ve devlet yolu istimlak bedellerinin devlet tahviliyle
ödenmesiyle ilgili bir teşebbüsümüz
var; belki, onu çözersek, ödemeler büyük
ölçüde süratlenecek. Halen, bendeki nota
göre, 1993'ün 10 Mayısına kadar olan tezyidi
bedel davalarından gelen borçlarımız
ödenmiştir. Tabiî, 10 Mayıs 1993 demek,
1993'te istimlak yapılmış demek değildir,
1990 öncesinden gelen istimlaklar da var. Biz istimlak bedelini
ödemişiz, bunlar tezyidi bedel davası açmış,
belli bir sıraya girmişler.

Muhterem milletvekilleri, bizim, yollardaki temel meselemiz, tabiî,
bir taraftan onarmak, bir taraftan da standardı yükseltmektir.
Yollarda darboğazlarımız var; hemen, söylemeden
geçemeyeceğim. Tabiî, bir Bolu Dağı
geçişi... Arkadaşlarımız da burada
ifade ettiler, teşekkür ederim. Turhan Bey “Bursa'yı
unutmayın” diyor; Bursa çevreyolunu da ihale
edeceğiz 1997'de. Ödenek, gerçi, 1 milyon görünüyor;
bu aldatmasın; sadece bütçe tekniği bakımındandır.
Kamu ortaklığı fonundan finanse edileceği
için, Bursa çevre yolu, inşallah, 1997'de
ihale edilecektir.

Bolu Dağı geçişi... Tünel, 2000 yılına
kadar devam eder. Toprak şartları, zemin şartları,
maalesef, iki tünelin dört ağzından çalışılmasına
rağmen, bu kadar ilerleyebiliyoruz. Tabiî, bütün
Türkiye Bolu Dağından geçer. Bu azabı
nispeten azaltalım diye bir şerit ilave ediyoruz.
Bolu Dağında, inşallah, önümüzdeki
yıl, sonbaharda, iki şerit iniş iki şerit
çıkış olmak üzere, bölünmüş
yol göreceksiniz ve geçiş süratlenecek
ve rahatlayacaktır.

BAŞKAN - Sayın Bakanım...

BAYINDIRLIK VE İSKÂN BAKANI CEVAT AYHAN (Devamla)
- Bitiriyorum. Teşekkür ederim.

Diğer taraftan, Yalova'dan İstanbul'a, Bursa ulaşımında,
İzmir'de, araba vapurunda fevkalade rahatlama var. 1997'de,
süratle, Yalova ile Topçular arasındaki yolu
ihale edeceğiz ve bu şekilde darboğaz olan projeleri
öncelikle ele alıp halletmek istiyoruz. İnşallah,
1997 yılı içerisinde, ilave ödeneklerle,
Karayollarımız ve İller Bankamızın
bütçeleri desteklenirse, değerli milletvekilleri,
size ve milletimize daha çok yol yapmaktan iftihar ederiz.

Ben, bu bilgileri vermekten memnun oldum. Bütçemize
olan desteğiniz ve sabırla dinlediğiniz için
hepinize teşekkür eder, hürmetlerimi arz ederim
efendim. (Alkışlar)

BAŞKAN - Sekizinci turda, Hükümet adına
ikinci konuşma da tamamlanmıştır. Bayındırlık
ve İskân Bakanı Sayın Cevat Ayhan'a
teşekkür ediyorum.

Değerli arkadaşlarım, Bakanlarımız
iki milletvekili arkadaşımızdan sonra konuştukları
için üçüncü bir sözcüye
söz hakkı doğdu. Bendeki taleplere göre,
İstanbul Milletvekili Sayın Hüseyin Kansu,
Antalya Milletvekili Sayın Ahmet Denizolgun ve İstanbul
Milletvekili Sayın Cefi Kamhi söz talebinde bulunmuşlardır.
Sırasıyla, burada bulunan bu arkadaşlarımı
-bir kişi konuşabilecek- kürsüye davet edeceğim.

Sayın Hüseyin Kansu Genel Kurul salonunda mı?
Yok.

Sayın Ahmet Denizolgun?.. Burada.

Buyurun Sayın Denizolgun. (RP sıralarından
alkışlar)

Konuşma süreniz 10 dakikadır.

ARİF AHMET DENİZOLGUN (Antalya) - Sayın Başkan,
değerli milletvekilleri; Dışişleri Bakanlığı
1997 bütçesi üzerinde, şahsım adına
söz almış bulunuyorum; hepinizi saygıyla
selamlıyorum. Dışişleri Bakanlığı
bütçesinin tartışmasından daha
fazla öncelikli Türkiyemizin millî politika oluşturması
konusunda ve genel konularda görüşlerimi sizlere
arz etmek üzere huzurlarınızdayım.

Özellikle, yurtdışına yapılan
gezilerde, ihtisas komisyonlarında, Avrupa Komisyonunda,
Kuzey Atlantik Asamblesinde ve diğer komisyonlarda temsil
ettiğimiz Türk delegasyonunda çeşitli sorunlarla
karşı karşıya kalmaktayız. Kuzey
Atlantik Asamblesinin bir üyesi olarak -kendi adıma
konuşmak istiyorum- zaman zaman bazı toplantılarda,
dışpolitikasının yetersizliğinden
dolayı, millî politika oluşturulmadığından
dolayı, bazı konularda sıkıntı
çektiğimizi arz etmek istiyorum. Özellikle, Lizbon'da
yapılan toplantıda, Türkiye, tabiî ki,
davet edilmek zorundaydı ve davet edildi; diğer özel
Akdeniz grubu olarak davet edilen ülkeler arasında
Cezayir, Mısır, Suriye, Akdeniz ülkeleri İtalya,
Fransa ve bunun yanında, maalesef, Güney Kıbrıs
Rum Kesimi de mevcuttu; ama, Kuzey Kıbrıs Türk
Cumhuriyetinden bir temsilci yoktu ve biz de Güney Kıbrıs
kesiminden gelen üyeleri muhatap almak zorunda kaldık;
çünkü, ülkemiz aleyhinde asılsız
iddialarda bulundular ve orada kendilerine gerekli ikazlar yapıldı;
ancak, tabiî, onları muhatap almaktan dolayı
rahatsız olduğumuzu belirtmek istiyorum. 

Bu gibi toplantılara, Rum kesiminin davet edildiği
toplantılara, belki Türk delegasyonu olarak katılmama
şeklinde bir boykota gidilebilir; yani, demek istediğim
bir millî politika oluşturmak zorundayız; ancak,
Hükümetimizin beş aylık icraatından
sonra kısa bir zaman geçmesine rağmen, dışpolitikada
şahsiyetli adımlar atıldığını
görmekteyiz. İşte, bunun birinci örneği,
Irak boru hattının açılması.
Gerçekten uzun senelerden beri en çok zararlı
ülkeler arasında Türkiye'nin bulunduğunu
hepimiz teslim ediyoruz. Petrol boru hattında, parasını
ödediğimiz bir petrolü alamıyorduk, parayı
ödediğimiz halde alamıyorduk; çünkü,
o hampetrolün işlenmesinden dolayı Irak'a ödenmesi
gereken para ambargo altında olduğu için biz
de hakkımız olduğu halde bu petrolümüzü
alamıyorduk. Pazartesi günü, inşallah,
bu petrol boru hattı açıldığı
zaman, Güneydoğu halkımız, oradaki insanlarımız,
ticaretin zenginleşmesiyle belli bir seviyede rahatlığa
kavuşacaklardır. Bu, tabiî, tüm ekonomimizde
de göze çarpar bir şekilde kendini hissettirecektir.


Tabiî, bu arada, Batı Avrupa Birliğine tam üyelik
çalışmaları üzerinde olduğumuz
şu günlerde ve tabiî ki, Avrupa Birliğine
de girmek için çabaladığımız
şu günlerde, Sayın Başbakanımız,
İrlanda'nın dönem başkanı olması
dolayısıyla Dublin'e davet edilmiştir. Sayın
Başbakanımızın bu daveti kabul etmemeleri
gerçekten çok yerinde bir davranıştır;
çünkü, diğer Avrupa ülkeleri, Avrupa
Birliğine girmek için yarışan bazı
ülkeler -Polonya, Çek Cumhuriyetleri gibi ülkeler-
bildiğiniz gibi, bizden daha ileri derecede ilgi görmektedirler.
Bunu, burada üzülerek belirtmek istiyorum. Biz de tavrımızı
koymak zorundayız. 

Bir de NATO'nun genişlemesi meselesi var. NATO'nun genişlemesi
konusunda, yine, öncelikli, NATO'da tam üye olmamızdan
dolayı, bu hakkımızı veto olarak kullanarak
belli bir şahsiyetli politika geliştirme yolunda adımlar
atmak zorundayız. 

Biz, girmek istediğimiz Avrupa Birliğinin kapısında
beklerken, diğer bazı ülkelerin, ufak ülkelerin,
hiçbir bakımdan Türkiye ile kıyaslanamayacak
ülkelerin bizden çok daha fazla ilgi görmesi
bizleri çok üzmektedir. Bu konuda da, millî
bir politika oluşturmak zorunda olduğumuzu sizlere arz
etmek istiyorum. 

Tabiî, Batı Avrupa Birliği ve Avrupa Birliğine
giriş şartları, eşzamanlı olarak,
birbirinden ayrı olmadan, aynı zamanda değerlendirmeye
alınmak zorundadır. Bu konuda da çeşitli
platformlarda ve Avrupa Konseyinde, arkadaşlarımızın
-şu anda üye arkadaşlarımız da
var, gözüme çarpıyor- ne gibi mücadeleler
verdiklerini ben biliyorum; ama, Avrupa Birliği ve BAB'ı,
eşzamanlı olarak, birbirinden ayırt etmeden,
kararlı bir şekilde üzerine giderek, bu konuda,
ancak bir netice sağlayabiliriz.

Rumların -Güney Kıbrıs kesimindeki Rumların-
Avrupa Birliğine girme çabaları var Yunanistan'ın
yardımlarıyla; bu da, tabiî ki, kabul edilemez
bir durumdur; gerçekten, bizi çok rahatsız
eden bir durumdur. Bizim, burada, 1960 yılında Zorlu
ile Averof arasındaki yapılan anlaşmalardan
yola çıkarak, bu konu üzerinde de çok
şahsiyetli, ağırlıklı bir politika
geliştirmek zorunda olduğumuzu ifade etmek istiyorum.


Bu arada, tabiî, şahsiyetli politika diyorum, bunun
meyvelerini yavaş yavaş almaya başladık.
1931 yılından beri Yunanistan'ın başımızı
ağrıttığı Ege karasuları konusunda
10 mil iddiaları, Amerikan Hükümeti, Amerika'nın
resmî temsilcileri tarafından 6 mil olarak açıklanmasıyla,
Yunanistan -yaramaz komşumuz-  soğuk bir duş yaşamıştır
ve bizim lehimize olan bu gelişme, tabiî ki, şahsiyetli
bir politikanın ürünüdür. 

Bu konuda, dışpolitikada yapacağımız
çalışmaları uyum içerisinde
götürmek zorunda olduğumuzu ve konsolosluklarımızın,
Dışişleri Bakanlığımızın
ve tüm temsilciliklerimizin birbirleriyle uyumlu çalışmaları
gerektiğini ifade etmek istiyorum. Çünkü,
son toplantıda yaşadığımız,
maalesef, acı durum, bizi Rum kesiminden üyelerle
karşı karşıya getirdi ve bize Dışişlerinden
iletilen o not, çok geçersiz olan Daimî Komitenin,
daha önceki almış olduğu kararları
bize dikte etmesi şeklinde oldu; ancak, tabiî, biz
bunu aynen veremedik, değiştirmek zorunda kaldık.
Bu konuda daha tutarlı politikalar yekvücut halinde
olmak zorundadır. Zaten, dışpolitikanın
partisi, rengi veyahut da siyasî bir görüşü
olamaz; tek bir politikamız olmak zorundadır. Dolayısıyla,
bu konuda tüm partilerimizden -muhalefet, iktidar- aynı
duyarlılığı ve aynı yaklaşımı
göstermelerini bekliyorum; hepinize saygılar sunuyorum.
(Alkışlar)

BAŞKAN - Antalya Milletvekili Sayın Ahmet Denizolgun'a
teşekkür ediyorum.

Değerli arkadaşlarım, sekizinci turdaki görüşmeler
tamamlanmıştır. 

Şimdi, sekizinci turla ilgili soruların cevaplandırılması
bölümüne geçiyoruz. Bu bölümde
soru ve cevaplar için ayrılan süre 20 dakikadır.

İlk soru, Amasya Milletvekili Aslan Ali Hatipoğlu'nun.

Sayın Hatipoğlu?.. Burada.

Soruyu okutuyorum:

Türkiye Büyük Millet Meclisi Başkanlığına

Sayın Başkanım, delaletinizle aşağıdaki
sorularımın Sayın Bayındırlık
ve İskân Bakanı tarafından cevaplandırılmasını
arz ederim.

1. Türkiye'nin tüm illerinin, ilçelerinin hatta
beldelerinin giriş ve çıkışları
çift yol (duble yol) olmasına rağmen, Amasya'nın
Tokat çıkışı, maalesef, tek
şerittir. Küçük sanayi, organize sanayi
sitesine de bu yol güzergâhından gidilmektedir.
Artık, yol yükü çekilmiyor. Çevre
yolu da olmadığı için, her yıl
20-25 vatandaşımızı kaybettiğimiz
kazalar meydana gelmektedir. Bu güzergâhın 1997
yılı programına alınıp alınmadığını,
alınmadıysa mutlaka ek programa alınmasını
emirlerinize...

2. Amasya çevre yolunun proje yapım programına
alınıp alınmadığı...

3. Hükümet olarak 1997 yeni otoyol programınız
nedir... 

4. 53 üncü Hükümetin ihale safhasına
getirdiği Ankara-Kulu ve Gaziantep-Şanlıurfa
otoyol ihalesini 1997 yılında yapmayı düşünüyor
musunuz?

5. Köprü ve otoyol gelirlerinin 1996 yılında
olduğu gibi 1997 yılında da Karayolları
Genel Müdürlüğüne bırakacak mısınız?

6. Amasya ve Çorum'da meydana gelen deprem sonrası
yapımına başlanan konutların kesin
teslim tarihi nedir?

 Aslan Ali Hatipoğlu

 Amasya

BAŞKAN - Soruyu cevaplandırıyor musunuz Sayın
Bakan?

BAYINDIRLIK VE İSKÂN BAKANI CEVAT AYHAN (Sakarya)
- Muhterem Başkan, değerli milletvekilimizin sorularına
cevaplarımı arz ediyorum: Amasya'nın çıkışının
çift yol olma ihtiyacını yerinde gördüm,
ziyaret ettim, tetkik ettim valiyle, belediye başkanıyla
ve mahallî kuruluşlarla. Tabiî, orada, çift
yol yapmak istiyoruz; onu, yapacağız. Ancak, Amasya'nın
içinde çift yolu devam ettirme şansı
yok Yeşilırmak'ın kenarında olduğu
için. Orada bir proje çalışması
yapılıyor. Yolun yeni yapılacak olan iki
şeridini ırmağın öbür tarafından
yapmak ve Amasya çıkışında da
çift yol olarak birleştirmek mümkün müdür
diye bunu arıyoruz. Şehir içinden çift
yol geçirmek fiziken mümkün değil; bütün
o apartmanları,  binaları yıkmamız
gerekiyor; ama, şehir dışını
çift yol yapmak mümkün, onu yapacağız.

Amasya çevre yolu da, bu cevabın içinde zaten
mündemiçtir. Bir proje çalışması
yapılıyor, onu ifade etmek istiyorum. Proje tamamlanınca
da yatırım programına alırız.


Diğer soruları yazılı cevaplandıracağız.

BAŞKAN - Soruların bir kısmı cevaplandırılmıştır,
diğer bir kısmı da yazılı olarak
cevaplandırılacaktır. 

Sayın Divan Üyemizin, soruları oturarak okuması
hususunu oylarınıza sunuyorum: Kabul edenler...
Kabul etmeyenler... Kabul edilmiştir.

İkinci soru, Kahramanmaraş Milletvekili Sayın
Ahmet Dökülmez'in. 

Sayın Dökülmez?.. Burada. 

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun delaletinizle, Bayındırlık
ve İskân Bakanı tarafından cevaplandırılmasını
arz ve talep ederim. 

Soru: Kahramanmaraş Andırın yolu onyedi yıldır
bitirilememiştir. Her yıl ödenek azdır
gerekçesiyle bir sonraki yıla devredilmektedir.
Bu sene 1996 yılı bütçesine konulan
260 milyarlık ödenek çok az bir işi kalan
yolun tamamlanmasına yetecek midir?

Sorunun cevabını bilmeme rağmen, halkımız
önünde kesin bir teminat ve takibe vesile olması
için söylüyorum. 

 Ahmet Dökülmez

 Kahramanmaraş

BAŞKAN - Buyurun Sayın Bakan.

BAYINDIRLIK VE İSKÂN BAKANI CEVAT AYHAN (Sakarya)
- Teşekkür ederim. 

Kendilerine istedikleri cevabı da yazılı
olarak vereceğim. Göksun, Andırın bölgesindeki
yolları da 1997'de ele alacağız.

Ayrıca, önceki soruda Çorum Amasya deprem evleri
sorulmuştu ben konuşmamda zikrettiğim için,
tekrar söylemedim. Bu aralık ayı içerisinde
teslim ediyoruz; zaten teslim etmeye başladık köylülere;
peyderpey aralık ayı içinde tamamlanacak.

BAŞKAN - Teşekkür ederim. Soru cevaplandırılmıştır.

Sayın Turan Bilge?.. Burada.

Sorusunu okutuyorum:

Türkiye Büyük Millet Meclisi Başkanlığına

Dışişleri Bakanlığına aşağıda
gösterdiğim hususların sorulmasını
arz ederim.

Türkiye'de bulunan yabancı elçilik ve konsolosluklarda,
vatandaşlarımızın vize ve diğer
konularla ilgili başvurularında maruz kaldıkları
saygısızca, küçültücü
ve onur kırıcı muameleler için, bakanlığın
bir girişimi yok mudur?

Yabancı temsilciliklerde çalışan Türk
ve yabancı personel arasında, Türk ve kendi
vatandaşından nefret eden kişiler öncelikle
mi seçilmektedir?

Almanya Ankara Konsolosluğu girişinde vatandaşlarımızın
cep telefonu, çağrı cihazı vesair aygıtlarla
içeri alınmadığı, bunların
nizamiyede teslim alınmayıp, yakındaki bir
büfeye 150 bin lirası karşılığında
emanet edilmesinin istendiği öğrenilmiştir.
Bunu görevli polis memurları da görmekte ve olaya
dahil olmaktadırlar. Bu konuda, Almanya Büyükelçiliği
nezdinde girişimde bulunulamaz mı?

Bazı yabancı ülkelerin -Fransa, İtalya
gibi- vize başvuruları için Türkiye'yi
bölgelere ayırıp, örneğin Konya ikametgâhlılar
için İzmir Konsolosluklarına başvurulma
zorunluğu getirmesi gibi uygulamalar, caydırıcılık
niyetiyle mi yapılmaktadır?

 A. Turan Bilge

 Konya

BAŞKAN - Buyurun Sayın Hükümet.

MİLLÎ SAVUNMA BAKANI TURHAN TAYAN (Bursa) - Sayın
Başkan, değerli üyeler; Sayın Turan Bilge'nin
sualine şöylece bir açıklık getirmek
istiyorum. Gerek kendi konsolosluklarımızdan gerekse
diğer ülkelerin Türkiye'deki konsolosluklarından,
vatandaşlarımıza iyi muamele yapılması
konusu, Dışişleri Bakanlığımızın
yakından takip ettiği bir hizmettir. Bu konuda Bakanlığımıza
intikal edecek somut olay karşısında, gerekenler
mutlaka yapılacaktır.

İstirhamımız, Sayın Bilge'nin, bu
konuda kendilerine intikal etmiş müşahhas olayları,
süratle Bakanlığımıza, tarih, olay,
isim bildirmek suretiyle intikal ettirmesidir. 

Bazı konsoloslukların, bölgelere ayrılması,
mesela, Konya'da oturanların İzmir'deki konsolosluğa
başvurması gibi konular tamamen, konsolosluk açma
yetkisine sahip ülkelerin sorumluluğu ve yetkisindedir;
ama, bu konudaki ihtiyaçları tekrar değerlendirmeye
tabi tutar, bu ülkeler nezdinde, konsolosluk sayılarının
artırılması hususunda darboğaz varsa,
bunların atlatılması konusunda gerekli demarjı
yaparız.

Arz ediyorum.

BAŞKAN - Soru, cevaplandırılmıştır.

İçel Milletvekili Sayın Abdulbaki Gökçel'in
sorusu.

Sayın Abdulbaki Gökçel?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın, Sayın
Bayındırlık ve İskân Bakanı
tarafından cevaplandırılmasına delaletinizi,
saygılarımla arz ve talep ederim.

 Abdulbaki Gökçel

 İçel

Sorular: 

1. İçel İli Merkez Fındıkpınar
Beldemizin yolu, iki üç seneden beri, çalışmalara
rağmen, hâlâ bitirilememiştir. Yarım
kalan bu yolun bu sene bitirilmesi düşünülüyor
mu?

2. İçel İlimizin kuzeyinden geçmekte
olan otoban yolu için kamulaştırılan
arazilerin kamulaştırma bedelleri, aradan hayli zaman
geçmesine rağmen, halen arazi sahiplerine ödenmemiştir.
Bu sebeple, vatandaşlarımız büyük
ölçüde mağdur edilmiştir. Bu kamulaştırma
bedellerinin bu yıl içerisinde ödenmesi düşünülüyor
mu?

BAŞKAN - Buyurun Sayın Bakan.

BAYINDIRLIK VE İSKÂN BAKANI CEVAT AYHAN (Sakarya)
- Teşekkür ederim.

Abdulbaki Beyin birinci sorusuna yazılı olarak cevap
vereceğiz. Bir yol çalışması hakkında
sordu; değerlere bakmamız lazım.

Konuşmamda Heyeti Umumiyeye kamulaştırma bedelleriyle
ilgili bilgi arz etmiştim; 21 trilyon kamulaştırma
bedeli borcumuz var. Tabiî, bundan sonraki kamulaştırmalarda
takip edilmesi gereken yol, bir kere, bunun yolunun yordamının
bulunup önce, bu 21 trilyonun acilen ödenmesidir. Hükümet
içerisinde bu istikamette de çalışıyoruz,
meseleyi devamlı görüşüyoruz. 

İkinci husus da, bundan sonraki kamulaştırmalarda,
kamulaştırma sırasında paranın
hazır olması, bedelinin ödenip ferağ muamelesinin
yapılması ve tezyidi bedel yolunu kapamak gerekir;
zira, tezyidi bedellerde, anormal rakamlar önümüze
gelmekte; tabiî, vatandaş da burada mağdur olmaktadır.
Ödemediğiniz paralara yüzde 30 gecikme cezası
uyguluyorsunuz. Halbuki, bugün, devletin alacaklarına
uygulanan -benim hatırladığım- ayda yüzde
15'tir; gecikme cezası olarak yılda yüzde 180'dir;
arada bir haksızlık var.

CENGİZ ALTINKAYA (Aydın) - Sayın Bakan, ceza
değil faiz olması lazım.

BAYINDIRLIK VE İSKÂN BAKANI CEVAT AYHAN (Sakarya)
- Siz nasıl isterseniz öyle tabir edin; ben, gecikme
farklarını ifade ediyorum.

İkincisi, önümüze gelen şu tip olaylar
var: 1992'de, 1993'te istimlakı yapılmış,
halen parası ödenmemiş, asıl bedeli ödenmemiş
-bir yerden önümüze getirdi bir milletvekili arkadaşımız-
bunu nasıl tashih ederiz, nasıl yeniden kıymet
takdirine gideriz; bunun yolunu arıyoruz. Yani, bunlar,
hakikaten vatandaşa zulüm olmaktadır; inşallah,
bunun yolunu yordamını da bulacağız.

Teşekkür ederim.

BAŞKAN - Teşekkür ederim Sayın Bakan.

İçel Milletvekili Sayın Abdulbaki Gökçel'in
önergesindeki sorulardan bazıları cevaplandırılmıştır,
bazıları yazılı olarak cevaplandırılacaktır.

Adıyaman Milletvekili Sayın Celal Topkan?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın Bayındırlık
Bakanı Cevat Ayhan tarafından cevaplandırılmasını
aracılığınızla arz ederim.

 Celal Topkan

 Adıyaman

1. 1969 yılında yapımına başlanmış
olan Adıyaman-Yeşilyurt-Malatya yolu, Güneydoğu
Anadolu'yu, İç Anadolu ile Karadeniz'e bağlamayı
hedeflemiştir; ancak yirmiyedi yıldır bitirilemeyen
bu yolu 1997 yılında bitirmeyi düşünüyor
musunuz?

2. Adıyaman'ı kısa yoldan İç
Anadolu'ya bağlayacak Gölbaşı-Kapıdere
yolu programa alınmıştır. Adıyaman'ın
ticarî ve ekonomik kalkınmasına katkıda
bulunacak olan bu yolu 1997 yılı içinde yaptırmayı
düşünüyor musunuz?

3. Dünyanın sekizinci harikası olarak bilinen
Nemrut Dağı her yıl onbirlerce yerli ve yabancı
turist tarafından ziyaret edilmektedir; ancak, Nemrut Dağının
yolu yoktur. Bu yolun tamamlanması halinde buraya gelen
turist sayısında ve turizm gelirlerinde büyük
artış olacaktır. Bu yolu yaptırmayı
düşünüyor musunuz?

BAŞKAN - Buyurun Sayın Bakan.

BAYINDIRLIK VE İSKÂN BAKANI CEVAT AYHAN (Sakarya)
- Teşekkür ederim.

Celal Beyin Adıyaman-Malatya yoluyla ilgili sorusuna cevabımı
arz ediyorum: Bu yolun bir kısmı yapılmıştır,
bir kısmı da programımızdadır;
umut ederim, 1997'de  bitirmeye gayret ederiz; ama ödeneğe
bağlı bir husustur; takriben 30 kilometre civarında
kalan kısmı vardır. Eğer yanlış
anlamadıysam, bu Çelikhan'dan geçen yoldur;
Adıyaman'ı Malatya'ya bağlayacak bir yoldur.
Ben, geçenlerde, Adıyaman'ı ziyaret de ettim;
orada, yerinde de ilgililerle görüştük.

Diğer sorularına yazılı cevap vereceğiz.

Teşekkür ederim.

BAŞKAN - Teşekkür ederim.

Sayın Celal Topkan'ın bazı soruları
cevaplandırılmıştır; diğerleri,
yazılı olarak cevaplandırılacaktır.

A. TURAN BİLGE (Konya) - Sayın Başkan, 3 üncü
sırada sorum vardı; Sayın Bakan, şifahî
cevapladı; fakat, tatmin olmadım, yazılı
cevap istiyorum.

BAŞKAN - Tekrar soruyu yöneltme imkânınız
var efendim.

Ordu Milletvekili Sayın Müjdat Koç?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun, Bayındırlık
ve İskân Bakanı Sayın Cevat Ayhan tarafından
yanıtlanması için, gereğini saygılarımla
arz ederim.

 Müjdat Koç

 Ordu

Soru: Karadeniz Bölgesindeki limanları iç kısımlara
ulaştırarak, Bölgenin kalkınmasını
sağlayacak karayolu iyileştirme projesinin, Ordu İli
ve ilçelerindeki, Fatsa-Aybastı-Reşadiye,
Ordu-Ulubey, Gürgentepe, Gölköy, Mesudiye, Koyulhisar,
Fatsa-Çamaş-Gürgentepe, Fatsa-Eskiköy-Gürgentepe,
Fatsa-Korgan-Niksar, Fatsa-Kumru-Niksar, Ünye-Akkuş-Niksar
etaplarından hangilerini 1997 yılında tamamlamayı
ve programa aldırmayı düşünüyorsunuz?

BAŞKAN - Buyurun Sayın Bakan.

BAYINDIRLIK VE İSKÂN BAKANI CEVAT AYHAN (Sakarya)
- Teşekkür ederim.

Ben, aslında, değerli milletvekili arkadaşımızın
sorusunu, soru olmadan, kürsüde de açıklayacaktım;
Karadeniz'in yollarından bahsettim. Hakikaten, Türkiye'nin
birçok yerinde, il yollarının standardı
çok düşük; ama, özellikle, Karadeniz
Bölgesi, fevkalade engebeli olduğu için, sahile
dik yollar, fevkalade zor yollardır. Fatsa-Aybastı-Reşadiye
yolu da, bunlardan biridir. Umut ederim, önümüzdeki
hafta, Fatsa'ya kadar çıkıp, yolu, yerinde
de göreceğim; bölge müdürü, orada,
bir proje çalışması başlatacak
ve o yolun ıslahı için, diğer yollarla
beraber ele alacağız.

BAŞKAN - Soru cevaplanmıştır.

Ordu Milletvekili Sayın İhsan Çabuk?.. Yok.

Denizli Milletvekili Sayın Hilmi Develi?.. Yok.

Manisa Milletvekili Sayın Hasan Gülay?.. Burada.

13 üncü sıradaki soruyu okutuyorum:

Türkiye Büyük Millet Meclisi Başkanlığına

Aşağıdaki sorularımın Sayın
Dışişleri Bakanı Vekili tarafından
sözlü olarak cevaplandırılması
hususunu bilgilerinize arz ederim.

Saygılarımla.

Dışişleri Bakanı, gerek Türkiye
Büyük Millet Meclisi Plan ve Bütçe Komisyonunda,
gerekse de Türkiye Büyük Millet Meclisi Genel Kurulunda
Bakanlığının bütçe görüşmelerine
katılmamıştır. 

1 - Sayın Çiller'in, Bakanlığının
bütçe görüşmelerine katılmaması,
sayın milletvekillerinin eleştiri ve sorularından
kurtulmak için midir? 

2 - Türkiye Cumhuriyeti hükümetlerinin bütün
sayın bakanlarının, kendi bakanlık
bütçelerinin görüşmelerine katılmalarını
istemek, en azından benim hakkım; ilgili sayın
bakanın da görevi değil midir? 

3 - Sayın Çiller'in, Bakanlığının
bütçe görüşmelerine katılmamasının
başka bir sebebi de var mıdır? 

4 - Bu tutumunu protesto etmek Yüce Meclisin bir üyesi
olarak hakkım değil midir? 

5 - Bu tavırlarının, Yüce Meclisin tüm
üyelerini rahatsız ettiğini bilmiyor mu? 

BAŞKAN - Sayın Bakan...

MİLLî SAVUNMA BAKANI TURHAN TAYAN (Bursa) - Sayın
Başkan, bu suali, fevkalade gayrî ciddî buluyorum
ve Başkanlık Divanının olayı,
Dışişleri Bakanlığını,
Başbakan Yardımcılığını
tahfif edici buluyorum ve bu suali üzülerek karşıladığımı,
Türk dışpolitikasına karşı
büyük bir sorumsuzluk olarak değerlendiriyorum ve
arz ediyorum. (DYP sıralarından alkışlar)


METİN ŞAHİN (Antalya) - Soruyu ne kadar beğenmediyseniz,
cevabınız da aynen öyle. 

BAŞKAN - Sayın Bakan, milletvekillerinin, burada,
sayın bakanların bütçe görüşmelerindeki
programlarıyla ilgili soru yöneltmeleri en doğal
haklarıdır. Bu soruları, Başkanlık
Divanı yöneltmek mecburiyetindedir. Sorunun cevaplarını,
siz, kendi konuşmanız içinde vermeye gayret
etmiştiniz. Demek ki bu sorular sorulabilir; yani, usul
yönünden, böyle bir soruyu ciddî bulup bulmamak,
konusu bakanların takdirine ait değildir. Soru yöneltilmiştir,
cevaplandırılmamıştır. (DSP
sıralarından alkışlar) 

14 üncü sıradaki soruyu okutuyorum; buyurun.


Türkiye Büyük Millet Meclisi Başkanlığına...

AYVAZ GÖKDEMİR (Kayseri) - Sayın Başkan,
neyi tevil ediyorsunuz efendim? Sizin göreviniz nakildir,
tevil değildir, “ciddiyetsizlik” terimi Türkiye
Büyük Millet Meclisi Başkanının
işi değildir, görevleri arasında değildir.
(DYP sıralarından “Bravo” sesleri, alkışlar)


BAŞKAN - Sayın Gökdemir, herhangi bir bakan
arkadaşımızın, bütçe görüşmelerine
neden katılıp katılmadığını,
Türkiye Büyük Millet Meclisi üyeleri sorabilirler,
o soruyu alan Başkanlık Divanı da, bakana
tevcih etmek zorundadır; usul budur; diğer hususlar
sizin kendi değerlendirmeniz. 

14 üncü soruyu okutuyorum; buyurun.

Türkiye Büyük Millet Meclisi Başkanlığına

Aşağıdaki sorumun Sayın Bayındırlık
ve İskân Bakanı tarafından sözlü
olarak cevaplandırılması hususunu bilgilerinize
arz ederim.

Saygı ve hürmetlerimle.

 Hasan Gülay

 Manisa Milletvekili

Denizli'yi İstanbul'a bağlayan otoyolun Denizli-Salihli
arası bitmiştir; ancak, seçim bölgem
Manisa ilinin Salihli-Gölmarmara-Akhisar ilçelerinden
geçen, tahmini 100 kilometrelik kısmına henüz
başlanmamıştır.  Ulaşımı
yarı yarıya kısaltacak olan bu yolun Salihli-Gölmarmara-Akhisar
arasında kalan kısmına 1997 yılı
için ödenek konulmuş mudur; eğer konulmadıysa
yeterli ödenek koymayı düşünüyor
musunuz?

BAŞKAN -Buyurun Sayın Bakan.

BAYINDIRLIK VE İSKAN BAKANI CEVAT AYHAN (Sakarya) - Muhterem
Başkan, teşekkür ederim; soruya yazılı
cevap vereceğim.

BAŞKAN - Soru, yazılı olarak cevaplandırılacaktır.

Sayın Hasan Gülay'a ait 15 inci soruyu okutuyorum;
buyurun.

Türkiye Büyük Millet Meclisi Başkanlığına

Aşağıdaki sorumun Sayın Bayındırlık
ve İskân Bakanı tarafından sözlü
olarak cevaplandırılması hususunu bilgilerinize
arz ederim. 

Saygı ve hürmetlerimle.

Seçim bölgem Manisa il sınırları
içinde, ilin merkezinde, İzmir, Balıkesir
ve İstanbul yolu üzerinde, günlük 40 bin
aracın geçtiği, yapımı yıllardır
süren, geciktiği için devamlı kazalara
sebebiyet veren, hemzemin demiryolu köprüsünün
yapımını bu sene içinde bitirmeyi
düşünüyor musunuz; eğer bitirilemeyecek
ise, 97 yılı içinde bu hemzemin geçidinin
bitirilmesi için ne kadar ödenek koymayı düşünüyor
sunuz?

BAŞKAN -Buyurun Sayın Bakan.

BAYINDIRLIK VE İSKAN BAKANI CEVAT AYHAN (Sakarya) - Muhterem
milletvekili arkadaşımızın bu sorusunu
cevaplandırmak isterim: Ben iki ay kadar önce köprü
inşaatını yerinde gördüm ve Karayollarıyla
da beraber istişare ederek, müteahhidin bu köprüyü
acele hizmete sokması için de gerekli talimatı
verdik. 2 X 2 olan bu köprü, yani bölünmüş
bir köprüdür; iki gidiş iki gelişi
vardır; bunun iki şeridinin tahmin ederim ocak ayı
içinde hizmete alınması lazım; müteakip
iki  şeridinin de hemen ardından, bir iki ay içinde,
yani 1997'nin ilk yarısında veya ilk çeyreğinde,
umut ederim köprünün tamamı hizmete girmiş
olacak, demiryolu üzerinden geçen mühim bir köprüdür.

Teşekkür ederim.

BAŞKAN - Teşekkür ederim Sayın Bakan.

16 ncı sırada, Zonguldak Milletvekili Sayın
Tahsin Boray Baycık'ın sorusu var.

Sayın Baycık?.. Burada.

Soruyu okutuyorum:

Türkiye Büyük Millet Meclisi Başkanlığına

Aşağıdaki sorumun Bayındırlık
ve İskân Bakanı Sayın Cevat Ayhan tarafından
cevaplandırılmasını -aracılığınızla-
saygılarımla arz ederim.

 Tahsin Boray Baycık

 Zonguldak

Soru: Türkiye Taş Kömürü Kurumunun yeraltı
kömür üretim faaliyetleri sonucu meydana gelen
ve yeryüzünde yapılar ile kentsel altyapıyı
tahrip eden, can ve mal güvenliğini tehdit eden tasman
hareketler nedeniyle zarara uğrayan ve 7269 sayılı
Kanundan yararlanmak için Bakanlığınıza
başvuran vatandaşlara yardımda bulunulacak
mıdır?

BAŞKAN - Buyurun Sayın Bakan.

BAYINDIRLIK VE İSKÂN BAKANI CEVAT AYHAN (Sakarya)
- Teşekkür ederim.

Zonguldak'taki kömür havzasındaki bu zemin çökmeleri,
hakikaten orada evleri oturulmaz hale getiriyor; aynı zamanda
da, belediyelerin altyapı tesislerini -su, kanalizasyon
ve yol gibi- tahrip ediyor. Ben, bunu yerinde de gördüm,
Zonguldaklı milletvekili arkadaşlarımız
da getirdiler. Burayı afet kapsamında... Belediye
vergi gelirleri payının yükseltilmesiyle ilgili
bir kararnameyi de Başbakanlığa sevk ettik; ancak,
diğer bazı afet bölgelerine ait belediyeleri de
bu kararnameye derc etmek için, kararname beklemektedir,
bugünlerde o kararnameyi sevk edeceğiz.

Muhterem üyelere şunu arz etmek istiyorum, -genel konuşmamda
vakit darlığı nedeniyle arz edemedim- şöyle
bir çalışma da yapıyoruz, o da şudur:
Bugüne kadar, belediyelerin -afete maruz kaldıklarında-
İller Bankasından aldıkları genel
bütçe vergi gelirleri payları 2-3 misli artırılmaktadır;
ancak, bir hesaba dayalı olarak artırılmamaktadır,
geçmişe dönerek baktım ve bunun üzerine,
Bayındırlık ve İskân Bakanlığımızın
Karayolları ve İller Bankası Genel Müdürlüğüne
talimat verdim. Herhangi bir yerde deprem, sel ve heyelan sebebiyle
afet olduğu takdirde, bir taraftan illerdeki bayındırlık
il müdürlüklerimiz, valinin emriyle, gidip, hasar
tespiti yapmakta konutlarda ve diğer yapılarda, diğer
taraftan da, Karayolları Genel Müdürlüğümüzün
o bölgedeki teşkilatı, yollardaki tahribatı
tespit etmekte; İller Bankası da, su ve kanalizasyon
şebekesindeki tahribatı tespit etmekte; bu tespit,
sadece, fizikî tespit değil; keşif haline getirilmekte,
kuruşlandırılmış hale getirilmektedir.
Bundan sonra afete maruz kalan belediyelere yardım yaparken,
bu kaybettikleri değerleri tazmin edecek şekilde bir
destek ödemesi düzeni getirmek istiyoruz. Tabiî,
Zonguldak da devamlı afete maruzdur, herhalde devamlı
desteklenmesi gereken yerlerden biridir. 

Arz eder, teşekkür ederim.

BAŞKAN - Teşekkür ederim Sayın Bakan.

Sorular için ayırdığımız
süre tamamlanmıştır. 

YUSUF ÖZTOP (Antalya) - Sayın Başkan...

BAŞKAN - Bir saniye efendim. 

Ben, son soru okunduğu zaman süre bitmek üzereydi,
onu için cihazı devreden çıkardım;
aslında, ayrılmış olan süreyi
epeyce aştık.

Buyurun Sayın Öztop.

YUSUF ÖZTOP (Antalya) - Sayın Başkan, ilk kez
soru önergesini ben verdim. Benden yarım saat sonra
soru önergesi veren arkadaşlarımızın
soruları okundu, cevapları verildi. 

İSMET ÖNDER KIRLI (Balıkesir) - Öbürlerine
cevap verilecek mi Sayın Başkan?

BAŞKAN - Diğer soruları yazılı
veya sözlü soru önergesi şeklinde arkadaşlarımızın
Meclis Başkanlığına vermeleri gerekiyor.


İSMET ÖNDER KIRLI (Balıkesir) - Efendim, buradaki
sıraya göre Sayın Başkan.

YUSUF ÖZTOP (Antalya) - Hayır efendim, ilk kez ben
verdim, burada sıra akla gelindiği gibi mi yapılıyor
nedir?

BAŞKAN - Efendim, buradaki sırayı Divandaki
arkadaşlarımız tespit ediyorlar. Ben, buradaki
sıraya göre, 1'den 77'ye kadar sıralanmış
olarak soruları okuttum.

Teşekkür ederim. 

MAHMUT IŞIK (Sıvas)- Efendim, yani soruların
veriliş sırası orada değişiyor mu?

BAŞKAN - Burada değişmez efendim, veriliş
sırasına göre, Hükümetin görüşmesi
tamamlanıncaya kadar, grupların söz aldığı
sırada buraya önergeler geliyor, geliş saatleri
tespit ediliyor, ona göre sıralanıyor.

Değerli arkadaşlarım, soru önergeleri elimde;
bunların üzerinde dakikaları da yazılı;
16.10'dan itibaren soru önergeleri gelmiş.

Teşekkür ederim.

Şimdi, sırasıyla yedinci turda yer alan bütçelerin
bölümlere geçilmesi hususunu ve bölümlerini
ayrı ayrı okutup oylarınıza sunacağım:

Dışişleri Bakanlığı 1997
 malî yılı bütçesinin bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Bölümleri okutuyorum.

C) DIŞİŞLERİ BAKANLIĞI

1. - Dışişleri Bakanlığı
1997 Malî Yılı Bütçesi

A - CETVELİ

Program 

Kodu    Açıklama                               
                                                       Lira  
              

101 Genel yönetim ve Destek Hizmetleri 4 820 650 000 000

 BAŞKAN - Kabul edenler... Etmeyenler... Kabul edilmiştir.

111 Dış Politikanın Yürütülmesi
6 484 500 000 000

 BAŞKAN - Kabul edenler... Etmeyenler... Kabul edilmiştir.

112 Dış Temsil Görevlerinin Yürütülmesi
23 514 850 000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 4 710 600 000 000

 BAŞKAN - Kabul edenler... Etmeyenler... Kabul edilmiştir.
                               

 TOPLAM 39 530 600 000 000

 BAŞKAN - Kabul edenler... Etmeyenler... Kabul edilmiştir.

Dışişleri Bakanlığı 1997
malî yılı bütçesinin bölümleri
kabul edilmiştir.

2. - Dışişleri Bakanlığı
1994 Malî Yılı Kesinhesabı

BAŞKAN - Dışişleri Bakanlığı
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

Genel toplamı okutuyorum :

Dışişleri Bakanlığı 1994
Malî Yılı Kesinhesabı

A - CETVELİ

      1050 S.K. 83. Madde

     Genel Ödenek   Toplam   İptal Edilen        
Ödenek Dışı Ertesi Yıla Gereğince
Saklı

       Toplamı          Harcama            Ödenek
                Harcama    Devreden Ödenek Tutulan Ödenek

TOPLAM :1 7 302 875 872 000  6 427 734 730 000    545 681 091
000 79 403 000 329 539 454 000 141 120 000 000

BAŞKAN - Kabul edenler... Etmeyenler... Kabul edilmiştir.

Dışişleri Bakanlığı 1994
malî yılı kesinhesabının bölümleri
kabul edilmiştir; hayırlı ve uğurlu olmasını
temenni ederim.

3. - Dışişleri Bakanlığı
1995 Malî Yılı Kesinhesabı

BAŞKAN - Dışişleri Bakanlığı
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler...  Etmeyenler... Kabul edilmiştir.

Genel toplamı okutuyorum :

Dışişleri Bakanlığı 1995
Malî Yılı Kesinhesabı

A - CETVELİ

     Akreditif, Taahhüt

     Art. ve Dış Proje

 Genel Ödenek Toplam İptal Edilen Ertesi Yılı
Kred. Saklı Tut.

           Toplamı                    Harcama         
        Ödenek                Devreden Ödenek      
         Ödenek     

TOPLAM 12 606 031 266 000    11 414 945 220 000 1 142 356 874
000 48 729 172 000        207 574 425 000

BAŞKAN - Kabul edenler... Etmeyenler... Kabul edilmiştir.

Dışişleri Bakanlığı 1995
malî yılı kesinhesabının bölümleri
kabul edilmiştir.

Dışişleri Bakanlığı 1997
malî yılı bütçesi ile 1994 ve
1995 malî yılı kesinhesaplarının
bölümleri kabul edilmiştir; hayırlı
ve uğurlu olmasını temenni ederim.

Bayındırlık ve İskân Bakanlığı
1997  malî yılı bütçesinin bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Bölümleri okutuyorum.

D) BAYINDIRLIK VE İSKÂN BAKANLIĞI

1. - Bayındırlık ve İskân Bakanlığı
1997 Malî Yılı Bütçesi

A - CETVELİ

Program 

Kodu    Açıklama                               
                                                       Lira  
              

101 Genel yönetim ve Destek Hizmetleri 10 143 885 000 000

 BAŞKAN - Kabul edenler... Etmeyenler... Kabul edilmiştir.

111 Devlet Yapı İşleri 6 402 545 000 000

 BAŞKAN - Kabul edenler... Etmeyenler... Kabul edilmiştir.

113 Doğal Afetlerin Zararlarını Önleme
ve Giderme Hizmetleri 641 990 000 000

 BAŞKAN - Kabul edenler... Etmeyenler... Kabul edilmiştir.

114 Teknik Araştırma ve Uygulama Hizmetleri 471 330
000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 19 487 156 000 000

 BAŞKAN - Kabul edenler... Etmeyenler... Kabul edilmiştir.

999 Dış Proje Kredileri 317 000 000 000

 BAŞKAN - Kabul edenler... Etmeyenler... Kabul edilmiştir.
                               

 TOPLAM 37 463 906 000 000

 BAŞKAN - Kabul edenler... Etmeyenler... Kabul edilmiştir.

Bayındırlık ve İskân Bakanlığı
1997 malî yılı bütçesinin bölümleri
kabul edilmiştir.

2. - Bayındırlık ve İskân Bakanlığı
1994 Malî Yılı Kesinhesabı

BAŞKAN - Bayındırlık ve İskân
Bakanlığı 1994 malî yılı
kesinhesabının bölümlerine geçilmesini
oylarınıza sunuyorum : Kabul edenler... Etmeyenler...
Kabul edilmiştir.

Genel toplamı okutuyorum :

Bayındırlık ve İskân Bakanlığı
1994 Malî Yılı Kesinhesabı

A - CETVELİ

      1050 S.K. 83. Madde

     Genel Ödenek      Toplam             İptal Edilen
      Ödenek Dışı Ertesi Yıla
Gereğince Saklı

        Toplamı             Harcama                Ödenek
             Harcama        Devreden Ödenek Tutulan Ödenek

TOPLAM   12 522 560 473 000   11 254 026 205 000   1 263 318 872
000     206 543 000 5 421 939 000 2 386 959 000

BAŞKAN - Kabul edenler... Etmeyenler... Kabul edilmiştir.

Bayındırlık ve İskân Bakanlığı
1994 malî yılı kesinhesabı kabul edilmiştir;
hayırlı ve uğurlu olmasını temenni
ederim.

3. - Bayındırlık ve İskân Bakanlığı
1995 Malî Yılı Kesinhesabı

BAŞKAN - Bayındırlık ve İskân
Bakanlığı 1995 malî yılı
kesinhesabının bölümlerine geçilmesini
oylarınıza sunuyorum : Kabul edenler...  Etmeyenler...
Kabul edilmiştir.

Genel toplamı okutuyorum :

Bayındırlık ve İskân Bakanlığı
1995 Malî Yılı Kesinhesabı

A - CETVELİ

     Akreditif, Taahhüt

     Art. ve Dış Proje

 Genel Ödenek Toplam İptal Edilen Ertesi Yılı
Kred. Saklı Tut.

           Toplamı                    Harcama         
        Ödenek                Devreden Ödenek      
         Ödenek     

TOPLAM 18 388 329 466 000    17 362 886 935 000 955 432 719 000
70 009 812 000        2 386 959 000

BAŞKAN - Kabul edenler... Etmeyenler... Kabul edilmiştir.

Bayındırlık ve İskân Bakanlığı
1995 malî yılı kesinhesabı kabul edilmiştir.

Bayındırlık ve İskân Bakanlığı
1997 malî yılı bütçesi ile 1994
ve 1995 malî yılları kesinhesaplarının
bölümleri kabul edilmiştir; hayırlı
ve uğurlu olmasını temenni ederim.

Karayolları Genel Müdürlüğü 1997
 malî yılı bütçesinin bölümlerine
geçilmesini oylarınıza sunuyorum : Kabul
edenler... Etmeyenler... Kabul edilmiştir.

Bölümleri okutuyorum.

1. - Karayolları Genel Müdürlüğü
1997 Malî Yılı Bütçesi

A - CETVELİ

Program 

Kodu    Açıklama                               
                                                       Lira  
              

101 Genel yönetim ve Destek Hizmetleri 39 608 500 000 000

 BAŞKAN - Kabul edenler... Etmeyenler... Kabul edilmiştir.

111 Karayolları Planlama, Proje ve Keşif Hizmetleri
1 632 500 000 000

 BAŞKAN - Kabul edenler... Etmeyenler... Kabul edilmiştir.

112 Karayolları Yatırım Hizmetleri 60 088
200 000 000

 BAŞKAN - Kabul edenler... Etmeyenler... Kabul edilmiştir.

Program 

Kodu    Açıklama                               
                                                       Lira  
              

113 Bakım ve İşletme Hizmetleri 12 611 500
000 000

 BAŞKAN - Kabul edenler... Etmeyenler... Kabul edilmiştir.

900 Hizmet Programlarına Dağıtılamayan
Transferler 1 233 174 000 000

 BAŞKAN - Kabul edenler... Etmeyenler... Kabul edilmiştir.

999 Dış Proje Kredileri ile Gerçekleştirilen
Hizmetler 9 383 000 000 000

 BAŞKAN - Kabul edenler... Etmeyenler... Kabul edilmiştir.
                               

 TOPLAM 124 556 874 000 000

 BAŞKAN - Kabul edenler... Etmeyenler... Kabul edilmiştir.

 (B) cetvelini okutuyorum :

B - CETVELİ

Gelir

Türü                                   Açıklama
                                                         Lira
                

2 Vergi Dışı Normal Gelirler 398 000 000 000

 BAŞKAN - Kabul edenler... Etmeyenler... Kabul edilmiştir.

3 Özel Gelirler, Hazine Yardımı ve Devlet Katkısı
124 158 874 000 000

 BAŞKAN - Kabul edenler... Etmeyenler... Kabul edilmiştir
                                 

 TOPLAM 124 556 874 000 000

 BAŞKAN - Kabul edenler... Etmeyenler... Kabul edilmiştir.

Karayolları Genel Müdürlüğü 1997
malî yılı bütçesinin bölümleri
kabul edilmiştir.

2. - Karayolları Genel Müdürlüğü
1994 Malî Yılı Kesinhesabı

BAŞKAN - Karayolları Genel Müdürlüğü
1994 malî yılı kesinhesabının
bölümlerine geçilmesini oylarınıza
sunuyorum : Kabul edenler... Etmeyenler... Kabul edilmiştir.

(A) cetvelinin genel toplamı okutuyorum :

Karayolları Genel Müdürlüğü 1994
Malî Yılı Kesinhesabı

A - CETVELİ

      1050 S.K. 83. Madde

     Genel Ödenek       Toplam              İptal
Edilen        Ödenek Dışı Ertesi Yıla
Gereğince Saklı

        Toplamı             Harcama                 Ödenek
              Harcama        Devreden Ödenek Tutulan Ödenek

TOPLAM   21 855 867 993 000   20 629 358 254 000   1 173 272 692
000    3 452 716 000    56 689 763 000 17 226 795 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B - CETVELİ

 Tahmin Tahsilat

                                  Lira                       
                             Lira           

TOPLAM        20 389 500 000 000 18 953 012 158 000

BAŞKAN - Kabul edenler... Etmeyenler... Kabul edilmiştir.

Karayolları Genel Müdürlüğü 1994
malî yılı kesinhesabı kabul edilmiştir.

3. - Karayolları Genel Müdürlüğü
1995 Malî Yılı Kesinhesabı

BAŞKAN - Karayolları Genel Müdürlüğü
1995 malî yılı kesinhesabının
bölümlerine geçilmesini oylarınıza
sunuyorum : Kabul edenler...  Etmeyenler... Kabul edilmiştir.

(A) cetvelinin genel toplamı okutuyorum :

Karayolları Genel Müdürlüğü 1995
Malî Yılı Kesinhesabı

A - CETVELİ

     Akreditif, Taahhüt

     Art. ve Dış Proje

     Genel Ödenek       Toplam                 İptal
Edilen        Ödenek Dışı       Ertesi
Yıla Kred. Saklı Tut.

        Toplamı             Harcama                   Ödenek
             Harcama        Devreden Ödenek         Ödenek
       

TOPLAM   40 125 105 165 000   37 630 899 492 000   2 155 743 541
000   6 231 570 000       344 693 702 000 8 170 278 000

BAŞKAN - Kabul edenler... Etmeyenler... Kabul edilmiştir.

(B) cetvelinin genel toplamını okutuyorum :

B - CETVELİ

 Tahmin Tahsilat

                                  Lira                       
                             Lira           

TOPLAM        27 735 900 000 000 36 143 475 469 000

BAŞKAN - Kabul edenler... Etmeyenler... Kabul edilmiştir.

Karayolları Genel Müdürlüğü 1995
malî yılı kesinhesabı kabul edilmiştir.

Böylece, Bayındırlık ve İskân
Bakanlığı ve Karayolları Genel Müdürlüğü
1997 malî yılı bütçeleri ile 1994
ve 1995 malî yılları kesinhesapları
kabul edilmiştir; hayırlı ve uğurlu olmasını
temenni ederim.

Programdaki bütçeleri görüşme için,
14 Aralık 1996 Cumartesi günü saat 10.00'da toplanmak
üzere, birleşimi kapatıyorum.

Kapanma saati: 22.32


Türkiye Büyük Millet Meclisi

GÜNDEMİ

32 NCİ BİRLEŞİM

13 . 12 . 1996  CUMA

Saat : 10.00

1

BAŞKANLIĞIN GENEL KURULA SUNUŞLARI

2

ÖZEL GÜNDEMDE YER ALACAK İŞLER

X 1. - 1997 Malî Yılı Bütçe Kanunu
Tasarısı ve Plan ve Bütçe Komisyonu
Raporu (1/518) (S. Sayısı : 134) (Dağıtma
tarihi : 6.12.1996)

X 2. - 1994 Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1994 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/282, 3/414) (S.
Sayısı : 103) (Dağıtma tarihi : 6.12.1996)

X 3. - 1995  Malî Yılı Genel Bütçeye
Dahil Kuruluşların Kesinhesaplarına Ait Genel
Uygunluk Bildiriminin Sunulduğuna İlişkin Sayıştay
Başkanlığı Tezkeresi ile 1995 Malî
Yılı Kesinhesap Kanunu Tasarısı ve
Plan ve Bütçe Komisyonu Raporu (1/492, 3/516) (S.
Sayısı : 151) (Dağıtma tarihi : 6.12.1996)

X 4. - Katma Bütçeli İdareler 1997 Malî
Yılı Bütçe Kanunu Tasarısı
ve Plan ve Bütçe Komisyonu Raporu (1/519) (S. Sayısı
: 135) (Dağıtma tarihi : 6.12.1996)

X 5. - 1994 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1994 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/283, 3/415) (S. Sayısı
: 102) (Dağıtma tarihi : 6.12.1996)

X 6. - 1995 Malî Yılı Katma Bütçeli
İdarelerin Kesinhesaplarına Ait Genel Uygunluk Bildiriminin
Sunulduğuna İlişkin Sayıştay Başkanlığı
Tezkeresi ile 1995 Malî Yılı Katma Bütçeli
İdareler Kesinhesap Kanunu Tasarısı ve Plan
ve Bütçe Komisyonu Raporu (1/493, 3/517) (S. Sayısı
: 150) (Dağıtma tarihi : 6.12.1996)

3

SEÇİM

4

OYLAMASI YAPILACAK İŞLER

5

MECLİS SORUŞTURMASI RAPORLARI

6

GENEL GÖRÜŞME VE MECLİS ARAŞTIRMASI

YAPILMASINA DAİR ÖNGÖRÜŞMELER

7

SÖZLÜ SORULAR

8

KANUN TASARI VE TEKLİFLERİYLE

KOMİSYONLARDAN GELEN DİĞER İŞLER



TUTANAĞIN SONU
        	
       	    



















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












