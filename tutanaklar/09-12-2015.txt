



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 12’nci
Birleşim
 9
Aralık 2015 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


 İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Konya Milletvekili Mustafa Baloğlu'nun,
Hazreti Mevlâna’nın 742’nci vuslat yıl dönümüne ve 7-17 Aralık Mevlâna
Haftası’na ilişkin gündem dışı konuşması
2.- Gaziantep Milletvekili Mahmut
Toğrul'un, sokağa çıkma yasaklarına ilişkin gündem dışı konuşması
3.- İstanbul Milletvekili Mahmut Tanal'ın,
İstanbul ilinin sorunlarına ilişkin gündem dışı konuşması
IV.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi
Başkanlığının, Karadeniz Ekonomik İşbirliği Parlamenter Asamblesi (KEİPA) ve
Türk Dili Konuşan Ülkeler Parlamenter Asamblesinde (TÜRKPA) Türkiye Büyük
Millet Meclisini temsil edecek grupları oluşturacak üyelerin isimlerine ilişkin
tezkeresi (3/380)


B) Önergeler
1.- Başkanlığın,
Diyarbakır Milletvekili Çağlar Demirel’in, Kadın Erkek Fırsat Eşitliği
Komisyonu; Şanlıurfa Milletvekili Dilek Öcalan ve Batman Milletvekili Saadet
Becerekli’nin, Avrupa Birliği Uyum Komisyonu; Diyarbakır Milletvekili Feleknas
Uca’nın, Dışişleri Komisyonu; Samsun Milletvekili Fuat Köktaş’ın ve Karaman
Milletvekili Recep Şeker’in, Kamu İktisadi Teşebbüsleri Komisyonu; Gaziantep
Milletvekili Şamil Tayyar’ın, İnsan Haklarını İnceleme Komisyonu; Bursa
Milletvekili İsmail Aydın’ın, Dışişleri Komisyonu; Kütahya Milletvekili Mustafa
Şükrü Nazlı’nın Avrupa Birliği Uyum Komisyonu; Sakarya Milletvekili Mustafa
İsen’in, İçişleri Komisyonu üyeliklerinden, 9/12/2015 tarihinde istifa
ettiklerine ilişkin önergesi (4/4)
C) Meclis Araştırması Önergeleri
1.- Konya Milletvekili Muhammet Uğur Kaleli
ve 23 milletvekilinin, Konya kapalı havzasıyla ilgili sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/4)
2.- Çorum Milletvekili Lütfiye İlksen
Ceritoğlu Kurt ve 28 milletvekilinin, tıbbi ve aromatik bitkilerin üretimi,
satılması, kontrolü, ekolojik dengenin korunması ve bu konuda kadın
girişimciliğin desteklenmesi konularında yaşanan sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/5)
3.- Kayseri Milletvekili İsmail Tamer ve 27
milletvekilinin, istilacı yabancı türlerin çevresel, ekonomik ve sağlık
alanındaki olumsuz etkilerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/6)
4.- Tekirdağ Milletvekili Candan Yüceer ve
20 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/7)
5.- MHP Grubu adına Grup Başkan Vekilleri
İzmir Milletvekili Oktay Vural ve Manisa Milletvekili Erkan Akçay’ın, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/11)
6.- İstanbul Milletvekili Filiz
Kerestecioğlu ve 24 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/14)

7.- İstanbul Milletvekili Tülay Kaynarca ve
26 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/16)
V.- AÇIKLAMALAR
1.- Diyarbakır Milletvekili İdris
Baluken'in, Güneydoğu Anadolu Bölgesi’nde bazı yerleşim yerlerinde uygulanan
sokağa çıkma yasaklarına, mülki idare amirleriyle görüşmek isteyen Halkların
Demokratik Partisi milletvekillerinin muhatap alınmadığına ve bu mülki idare
amirlerinin uyarılması konusunda İçişleri Bakanlığının bir genelge göndermesi
için Meclis Başkanlık Divanının müdahil olması gerektiğine ilişkin açıklaması
2.- Amasya Milletvekili Mehmet Naci
Bostancı'nın, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
3.- İstanbul Milletvekili Engin Altay'ın,
mülki idare amirlerinin milletvekillerinin görüşme taleplerine cevap vermesi
gerektiğine ve Hükûmetin bu konuda bilgi vermesini beklediğine ilişkin
açıklaması
4.- Adalet Bakanı Bekir Bozdağ'ın, Diyarbakır
Milletvekili İdris Baluken’in yaptığı açıklamasındaki bazı ifadelerine ilişkin
açıklaması
5.- Manisa Milletvekili Erkan Akçay'ın,
Adalet Bakanı Bekir Bozdağ’dan, Hükûmetin Öcalan’la görüşmelerinin devam edip
etmediği hususunda millete ve Meclise bilgi vermesini beklediğine ilişkin
açıklaması
6.- Adalet Bakanı Bekir Bozdağ'ın,
milletvekillerinin görüşme taleplerine cevap vermeleri konusunda mülki idare
amirlerine gerekli uyarıyı yaptığına ve İstanbul Milletvekili Engin Altay ile
Manisa Milletvekili Erkan Akçay’ın yaptıkları açıklamalarındaki bazı
ifadelerine ilişkin açıklaması
7.- Manisa Milletvekili Erkan Akçay'ın,
Adalet Bakanı Bekir Bozdağ’ın yaptığı açıklamasındaki bazı ifadelerine ilişkin
açıklaması
8.- Ankara Milletvekili Levent Gök'ün,
Adalet Bakanı Bekir Bozdağ’ın yaptığı açıklamasındaki bazı ifadelerine ilişkin
açıklaması
9.- Adalet Bakanı Bekir Bozdağ'ın, Ankara
Milletvekili Levent Gök’ün yaptığı açıklamasındaki bazı ifadelerine ilişkin
açıklaması
VI.- SATAŞMALARA İLİŞKİN KONUŞMALAR
1.- Diyarbakır Milletvekili İdris
Baluken'in, Adalet Bakanı Bekir Bozdağ’ın yaptığı açıklaması sırasında
Halkların Demokratik Partisine sataşması nedeniyle konuşması



VII.- ÖNERİLER
A) Danışma Kurulu Önerileri
1.- Danışma Kurulunun, aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla verilmiş olan, (10/7), (10/8), (10/9), (10/10), (10/11), (10/12),
(10/13), (10/14), (10/15), (10/16), (10/17), (10/18) esas numaralı Meclis
Araştırması Önergelerinin Genel Kurulun 9 Aralık 2015 Çarşamba günkü
birleşiminde okunmasına; bu önergelerin görüşmelerinin gündemde bulunan aynı
konuda verilmiş olan Ardahan Milletvekili Orhan Atalay ve 25 milletvekilinin
(10/2) esas numaralı Meclis Araştırması Önergesi’yle birlikte birleştirilerek
aynı günkü birleşimde yapılmasına; bu birleşimde görüşmelerin tamamlanması
hâlinde başka bir işin görüşülmemesine; mezkûr Meclis araştırması önergelerinin
görüşmelerinin Genel Kurulun 9 Aralık 2015 Çarşamba günkü birleşiminde
tamamlanamaması hâlinde Genel Kurulun 10 Aralık 2015 Perşembe günkü
birleşiminde görüşmelerinin tamamlanmasına kadar çalışmalarını sürdürmesine ve
bu işin tamamlanmasından sonra başka bir işin görüşülmemesine; Genel Kurulun 15
Aralık 2015 Salı günkü birleşiminde sözlü soruların görüşmelerinin
tamamlanmasına kadar çalışmalarını sürdürmesine ilişkin önerisi
VIII.- SEÇİMLER
A) Komisyonlarda Açık Bulunan Üyeliklerine
Seçim 
1.- Millî Savunma Komisyonunda açık bulunan
üyeliğe seçim 
2.- Tarım, Orman ve Köyişleri Komisyonunda
açık bulunan üyeliğe seçim 
3.- Kamu İktisadi Teşebbüsleri Komisyonunda
açık bulunan üyeliğe seçim 
4.- İnsan Haklarını İnceleme Komisyonunda
açık bulunan üyeliğe seçim 
5.- İçişleri Komisyonunda açık bulunan
üyeliğe seçim 
6.- Dışişleri Komisyonunda açık bulunan
üyeliğe seçim 
7.- Avrupa Birliği Uyum Komisyonunda açık
bulunan üyeliğe seçim 
IX.- MECLİS ARAŞTIRMASI
A) Ön Görüşmeler
1.- Ardahan Milletvekili Orhan Atalay ve 25
milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/2)
2.- Tekirdağ Milletvekili Candan Yüceer ve
19 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/7)
3.- Afyonkarahisar Milletvekili Burcu
Köksal ve 20 milletvekilinin, Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/8)
4.- Kocaeli Milletvekili Fatma Kaplan
Hürriyet ve 21 milletvekilinin, Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/9)
5.- Adana Milletvekili Aydın Uslupehlivan
ve 21 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/10)
6.- MHP Grubu adına Grup Başkan Vekilleri
İzmir Milletvekili Oktay Vural ve Manisa Milletvekili Erkan Akçay’ın, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/11)
7.- Aydın Milletvekili Deniz Depboylu ve 21
milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/12)
8.- Ankara Milletvekili Aylin Nazlıaka ve
20 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/13)
9.- İstanbul Milletvekili Filiz
Kerestecioğlu ve 24 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/14)
10.- Bursa Milletvekili Emine Yavuz Gözgeç
ve 24 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/15)


11.- İstanbul Milletvekili Tülay Kaynarca
ve 26 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/16)
12.- Çorum Milletvekili Lütfiye İlksen
Ceritoğlu Kurt ve 21 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/17)
13.- Ağrı Milletvekili Dirayet Taşdemir ve
22 milletvekilinin, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/18)
9 Aralık 2015 Çarşamba
BİRİNCİ OTURUM
Açılma Saati: 15.00
BAŞKAN: Başkan Vekili Ahmet AYDIN
KÂTİP ÜYELER : İshak GAZEL (Kütahya), Ali Haydar HAKVERDİ (Ankara)
------0-----
BAŞKAN
– Türkiye Büyük Millet Meclisinin 12’nci Birleşimini açıyorum.
Toplantı yeter sayısı vardır, görüşmelere başlıyoruz. 
Gündeme geçmeden önce üç sayın milletvekiline gündem
dışı söz vereceğim. 
Gündem dışı sözlerde süre beş dakikadır. Beş dakikadan
sonra uzatma kullanmayacağız. Tüm konuşmacılara, hatiplere özellikle şimdiden
duyurayım.
Gündem dışı ilk söz, Mevlâna Haftası hakkında söz
isteyen Konya Milletvekili Mustafa Baloğlu’na aittir. 
Buyurun Sayın Baloğlu. (AK PARTİ sıralarından alkışlar)
III.- GÜNDEM DIŞI
KONUŞMALAR
A) Milletvekillerinin
Gündem Dışı Konuşmaları
1.- Konya
Milletvekili Mustafa Baloğlu'nun, Hazreti Mevlâna’nın 742’nci vuslat yıl
dönümüne ve 7-17 Aralık Mevlâna Haftası’na ilişkin gündem dışı konuşması
MUSTAFA BALOĞLU (Konya) - Sayın Başkanım, değerli
milletvekilleri; Hazreti Mevlâna’nın 742’nci vuslat yıl dönümü ve 10-17 Aralık
Mevlâna Haftası sebebiyle gündem dışı söz aldım. Hepinizi saygıyla selamlıyorum.
Öncelikle yeni görevinizin hayırlı ve başarılı olmasını
diliyorum Sayın Başkanım. 
Vefatının 742’nci yılında büyük mütefekkir, gönül
insanı, sevgi medeniyetimizin mimarlarından Mevlâna Celâlettin Rûmi
Hazretlerini rahmetle anıyorum. Hazreti Mevlâna tüm insanlığın önem verdiği bir
şahsiyettir. Büyük mutasavvıf, mütefekkir, şair ve din âlimi Hazreti Mevlâna
aynı zamanda bir gönül eğitimcisi, sevgi eri, Anadolu velisidir. Rehber eseri
Mesnevi milletimizin asırlardır beslendiği temel manevi bir kaynak olmuştur.
Dergâhı ise asırlardır halkın büyük alaka gösterdiği bir ziyaretgâh, yedi yüz
yıllık derin mazi içerisinde bir ahlak ve fazilet mektebinin merkezi
durumundadır. Bugün, bütün dünyayı birliğe, dirliğe, barışa, dostluğa,
kardeşliğe ve beraberliğe çağıran Hazreti Mevlâna’nın mesajları gönülden gönüle
dolaşmaktadır. 
Hazreti Mevlâna insanı çok iyi tanımış ve analiz
etmiştir, bu yönüyle Mevlâna’ya “insan mühendisi” demek yanlış olmaz. Ona göre
insan iki ana unsurdan oluşmaktadır: Bir tanesi topraktan yaratılan beden,
diğeri Yaradan’ın ruhundan üflediği can. Mevlâna’ya göre insan, eğer topraktan
yaratılan bedene önem verirse sadece toprağa mensuptur; eğer Allah’tan
geldiğine inanarak cana önem verirse, onun istediği gibi yaşamaya gayret ederse
insan melek gibidir, hatta meleklerden de üstündür. 
Hazreti Mevlâna asırlar boyunca sesiyle, soluğuyla hep
taze ve canlı kalmıştır. Zaman onu eskitememiş, olaylar ve esen rüzgârlar ona
tesir etmemiştir. Ortaya koyduğu çağlarüstü ölümsüzlük mesajları, fazilet ve meziyet
yüklü öğretileri uyuyan gönülleri uyarmış ve uyandırmıştır. Ortaya koyduğu ruhi
ve ahlaki kaideler o kadar yenidir ki sanki bugün söylenmiş, az önce yazılmış
gibidir. Asırlar önce Anadolu’da, Konya’da mutasavvıf ve mukaddes bir şahsiyet
olarak yaşayan Celâlettin Rûmi insanlara ilahi aşkı, hoşgörüyü, umudu
öğretmiştir. Günümüze kadar bu değerler geçerliliklerini kaybetmemiştir.
Özellikle gerçek değerlerin yitirildiği, ortalığa kan ve barut kokularının
yayıldığı, kardeş kavgalarının zirveye çıktığı zamanlarda Mevlâna öğretilerinin
değeri çok daha artmıştır. Bugün, İslam mütefekkirleri gibi, Hazreti Mevlâna’ya
göre de insan bedeniyle pek küçük ve değersizdir ama mana cihetiyle o, âlemin
en kıymetli unsurudur. “Sen görünüşte bu âlemde en küçük şeysin ama taşıdığın
mana bakımından en büyük âlem sensin.” “Öyleyse yakınlık dili bizatihi
başkadır, gönüldaşlık aynı dili konuşmaktan daha iyidir. Gönülden konuşmasız,
imasız ve kayıtsız yüz binlerce tercüman yükselir.” diyen Hazreti Mevlâna,
gönülden gönüle konuşma ve anlaşmanın yollarının bulunmasına vurgu yapmıştır.
Ayrılık için harekete geçenlerin insanları kavim kavim yaratan ve ona can veren
Hakk’ın ayetlerini dahi ayrılık aracı yapabileceklerini belirtir. Bunların
varlıklarını kendi dışındakilerinin -moda tabirle- ötekilerin yokluğuna
endekslemiş olduklarını düşünür. Hâlbuki dünya hepimize yetecek genişliktedir.
Duygu ve üslup farklılığı kişilere ve dönemlere göre anlama sorununu büyütmekte
veya küçültmektedir. İttifak ettiklerimizle birleşik, ihtilaf ettiklerimizle
barışık olmayı öğreten Hazreti Mevlâna diyor ki: “Onun şekline ve rengine
bakma, onun azmine ve niyetine bak. O, siyah da olsa seninle aynı niyettedir,
sen ona beyaz de, zira seninle aynı renktedir. Çünkü kervanın kalabalığı ve
çokluğu yol kesicilerin mızrağını ve belini kırar.” Öğütlerinde gerçek
insanlardan oluşan mutlu toplumun nasıl oluşacağını anlatan Hazreti Mevlâna
“Dün dünle gitti cancağızım, şimdi yeni şeyler söylemek lazım.” “Eski
satanların nöbeti geçti, benim pazarımda şimdi hep yeni şeyler satılıyor.” der.
Hazreti Mevlâna’yı anmayla ilgili, Konya’mızda, 10-17
Aralık tarihleri arasında, Mevlâna Haftası olarak birçok etkinlik yapılıyor.
Özellikle Konya Büyükşehir Belediyesi, dünyanın en büyük restorasyon projesi
olan Mevlâna Kültür Vadisi Projesi’yle 3 milyon 950 bin metrekarelik alan ve
7.316 bina, 17 müze ve 371 tescilli binayla Hazreti Mevlâna’ya yakışır bir
Konya’yı oluşturma çabasında. 
Yine, 17 Aralık -bildiğiniz gibi- Hazreti Mevlâna’nın
“düğün gecesi” olarak tanıdığı Şebiarus günüdür. Ben bu vesileyle, hem değerli
milletvekillerimizi hem de bizi dinleyen tüm vatandaşlarımızı Şebiarus’a ve
Konya’mıza Hazreti Mevlânâ etkinliğine davet ediyor, hepinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkürler Sayın Baloğlu. 
Gündem dışı ikinci söz, sokağa çıkma yasakları hakkında
söz isteyen Gaziantep Milletvekili Mahmut Toğrul’a aittir. 
Buyurun Sayın Toğrul. (HDP sıralarından alkışlar) 
2.- Gaziantep
Milletvekili Mahmut Toğrul'un, sokağa çıkma yasaklarına ilişkin gündem dışı
konuşması
MAHMUT TOĞRUL (Gaziantep) – Sayın Başkan, değerli
milletvekilleri; Genel Kurulu saygıyla selamlıyorum. Sokağa çıkma yasaklarıyla
ilgili gündem dışı söz almış bulunmaktayım. 
Sayın milletvekilleri, son yedi ay içerisinde
kürdistanda Sur, Nusaybin, Derik başta olmak üzere toplam 18 merkezde cari
ulusal ve uluslararası hukuk kurallarına uyulmadan, tamamen kanun dışı ve
saraydan emirlerle kaymakam ve valiler aracılığıyla sokağa çıkma yasakları
uygulanmaktadır. Son yedi ayda 18 merkezde toplamda yüz elli gün sokağa çıkma
yasağı uygulanmıştır. Bu yasak boyunca burada yaşayan insanların en temel
ihtiyaçlarını karşılamak bir yana, hareket eden her türlü canlı keskin
nişancılar marifetiyle infaz edilmiştir. 1990’lı yılların katil JİTEM’cilerinin
günümüz versiyonu olan IŞİD zihniyetli esedullah tim mensuplarınca bugüne kadar
çocuk demeden, kadın demeden, genç demeden, yaşlı demeden 301 sivil insanımız
katledilmiştir. Bu esedullah timi paramiliter çeteler sokakları dakikalarca
bombaatarlarla, havanlarla, hatta toplarla dövmektedirler; sadece insanları
değil, hayvanları bile telef etmektedirler. Eş Genel Başkanımız ve halkımızın
temsilcileri vekillerimiz birçok defa bu paramiliter çetelerce öldürücü
saldırılara maruz bırakılmıştır. AKP iktidarı “sokağa çıkma yasakları” adı
altında devlet terörü estirmektedir. Sokaklarda devletin paramiliter çeteleri
halkı korumak bir yana, halkın evlerini boşaltmalarını, aksi takdirde mal ve
can güvenliklerinin sağlanamayacağını anonslarla duyurmaktadırlar. Devlet, yasak
ilan ettiği ilçelerde halkı göçe zorlamakta ve bölgeyi insansızlaştırmaya
çalışmaktadır. Kürdistanda devletin uyguladığı şiddet, sadece bölge halkına
değil bu halkın kültürel ve kentsel dokusuna karşı da yürütülmektedir. Sadece
Kürtlerin, Ermenilerin, Süryanilerin, Yahudilerin, Türklerin, Arapların değil
tüm halkların ve dinlerin ortak mirası olan ve gelecek nesillerin de görmeye,
dokunmaya hakkı olduğu Diyarbakır Kalesi içindeki binlerce yıllık tarihî
eserler, helikopterlerden atılan bombalarla umursamazca tahrip ediliyor. Bu
tarihî eserlerin dostu ve koruyucusu Sevgili Tahir Elçi gibi siviller maalesef
katlediliyor.
Sur’da beş yüz yıllık geçmişi olan Kurşunlu Camisi,
Paşa Hamamı, Dört Ayaklı Minare; Ermeni, Keldani ve Surp Giragos Kiliselerine
verilen tahribatlar uluslararası hukuka göre kültürel bir soykırımdır; İnsan
Hakları Evrensel Bildirgesi, Avrupa Kentsel Şartı’nı hiçe saymaktır ve savaş
suçudur. Bu yapılanlar IŞİD çetelerinin Palmira’da yaptığı Vandalizmden farklı
değildir. Bunu yapanlar, Yugoslavya iç savaşında Mostar Köprüsü’nü yıkanlar ve
başkaca katliamlar nedeniyle Lahey’de yargılanan Sırp katil Miloseviç gibi
uluslararası mahkemelerde yargılanmaktan kurtulamayacaklardır. 
Devlet güçlerinin halka karşı düşmanca davranışları ve
uyguladıkları yoğun şiddet, ülkemizde şiddetin gündelik bir yaşam pratiğine
dönüşmesini sağlamakta, diyalog, uzlaşı ve adalet duygusunu yok ederek müzakere
yollarının tamamen kapandığını toplumsal bir algıya dönüştürmeyi
hedeflemektedir. Bu şiddetin en önemli nedeninin Kobane ve Rojava devrimi
olduğunu biliyoruz. Orada kırılamayan irade… Hendekler bahane edilerek bu
halkın, yüz yıllık ulus devlet zulmünden kurtulmak ve kendisini yönetmek üzere
oluşturduğu öz yönetimler üzerinden iradeleri kırılmak istenmektedir. 
Şunu açıkça ifade etmek gerekir ki hendekler bir neden
değil uyguladığınız şiddetin bir sonucudur ve biz Kürtler hiçbir şekilde
şiddetinize boyun eğmeyecek, sonuna kadar direneceğiz. Şiddetiniz direnişimizi
büyütecek ve tüm kürdistana yayılmasına neden olacaktır. Bunun böyle bilinmesi
gerekir. Şiddet sonuç getirmeyecektir.
Kürt sorununun tek çözümü demokratik müzakere ve
toplumsal bir barış projesinin hayata geçirilmesidir. Savaşı, tasfiyeyi ve
çatışmayı esas alan tekçi ve iktidarcı anlayışın başlattığı bu çatışma ve
şiddet ortamının halklarımıza ve bu toprakların geleceğine hiçbir faydası
yoktur. Kürt sorununun demokratik ve adil çözümü için taraflar yeniden müzakere
masasına oturmalı ve Kürt şehirlerindeki polis, asker ve devlete bağlı
paramiliter çetelerin ablukasına derhâl son verilmelidir.
Değerli arkadaşlar, bunlar, tarafınızdan yaratılan
tablonun örnekleridirler.
(Mikrofon otomatik cihaz tarafından kapatıldı) 
MAHMUT TOĞRUL (Devamla) – İnsanlar çocuklarını,
yaralılarını beyaz bayraklarla hastanelere taşıtmaktadır. Tarihî eserler bu
şekilde yakılmaktadır. Bunlar eserlerinizdir, övünebilirsiniz.
Saygılarımla. (HDP sıralarından alkışlar) 
HALİS DALKILIÇ (İstanbul) - Bundan daha acı resimler
var terör örgütünün yaptıkları! 
BAŞKAN – Teşekkürler Sayın Toğrul, süreniz bitmiştir. 
Gündem dışı üçüncü söz, İstanbul’un sorunları hakkında
söz isteyen İstanbul Milletvekili Mahmut Tanal’a aittir. 
Buyurun Sayın Tanal. (CHP sıralarından alkışlar) 
3.- İstanbul Milletvekili
Mahmut Tanal'ın, İstanbul ilinin sorunlarına ilişkin gündem dışı konuşması
MAHMUT TANAL (İstanbul) – Değerli Başkan, değerli
milletvekilleri; televizyonun başında bizi izleyen vatandaşlarımıza, herkese
selam ve saygılarımı iletiyorum. 
Değerli arkadaşlar, bugün 9 Aralık Dünya Yolsuzlukla
Mücadele Günü. Yani tam 17-25 Aralık yolsuzluğuna dokuz gün kala siyasi
iktidara baktığımız zaman, dünyada Yolsuzlukla Mücadele Günü’nde yolsuzluğu
engellemek için, yolsuzlukla mücadele etmek için çok etkin sözler, mesajlar
kamuoyuna verildiği hâlde, siyasi iktidar da herhâlde yolsuzluğun içerisine
battığı için yolsuzlukla ilgili herhangi bir mesaj vermemekte. Onun için
iktidarın bu tavrını, bu sessizliğini kınıyorum ben. (CHP sıralarından
alkışlar) 
Değerli arkadaşlar, İstanbul’un sorunlarına geldiğimiz
zaman, 78 milyon insanımız, hepsine sesleniyorum: Türkiye’de bir soygun düzeni
var. Şimdi, bu soygun düzenini resmî mahkeme kararlarıyla birlikte sayın
milletvekili arkadaşlarıma da anlatmak istiyorum ben.
“İstanbulkart” denilen bir kart var; Ankara’da
AnkaraKart var, İstanbul’da İstanbulkart var.
CAHİT ÖZKAN (Denizli) - İzmir’de yok, koçan var hâlâ.
MAHMUT TANAL (Devamla) - Netice itibarıyla sözü olan,
lafı olan, bilgisi olan insan gelir, burada konuşur. Yani yerinizden bana laf
atacağınıza bu sorunu nasıl gidereceğinizi söyleyin. 
İstanbulkart İstanbul’da 10 TL’ye satılıyor, hırsızlık
yapılıyor, yolsuzluk yapılıyor, halkın cebindeki parası çalınıyor.
İstanbulkart’la ilgili, ben halkın vekili olarak, Cumhuriyet Halk Partisi varsa
herkes için var olan parti olarak biz, bu İstanbulkart’ın Tüketici Kanunu’nun
5’inci maddesine aykırı olduğunu, devletin bir kamu hizmeti verirken bunu bir
kartla bedelli olarak satmasının yasak olduğunu tüketici mahkemesine götürdük,
tüketici heyeti bunu iptal etti. İstanbul Büyükşehir Belediyesi bu karara
itiraz etti ve sayın tüketici mahkemesi şöyle bir karar verdi: “Siz, bu taşıma
hizmetini veriyorsanız taşıma ücretini vatandaşa kart satarak sağlayamazsınız.”
dedi. 
Şu anda tüm İstanbullulara sesleniyorum: İstanbulkart’ı
10 TL’ye aldığınız paranızın iadesi için İstanbul Büyükşehir Belediyesine
müracaat ediniz. İstanbul Büyükşehir Belediyesinin İstanbulkart’la ilgili
bugüne kadar almış olduğu tüm paralar haksızdır, yolsuzdur ve belediye o parayı
başka yerlere harcamıştır ama bir şeye harcamadığını iyi biliyorum, kamu
hizmeti için harcamadığını iyi biliyorum. Niçin iyi biliyorum? Aynı şekilde,
İstanbul’daki tüm yolların, tüm caddelerin otopark olarak kullanılmasıyla
ilgili kararını iptal ettirdiğim hâlde yani yolların ücretli otopark olarak
İSPARK tarafından kullanılması kararını iptal ettirdiğim hâlde, hâlen devam
etmektedir. Vatandaşın bu konuyla ilgili İstanbul idare mahkemesinin kararı
var. 
Aynı zamanda Ankaralı hemşehrilerime sesleniyorum:
Ankara’daki caddelerin de, sokakların da ücretli otopark olarak
kullanılmamasına ilişkin Ankara idare mahkemesinden karar aldım. Ankara’da
ancak şehir eşkıyaları tarafından bir esnaf öldürüldükten sonra Ankara
Büyükşehir Belediyesi bunu ücretsiz hâle getirebildi. 
Değerli arkadaşlar, Ankaralı hemşehrilerim şu konuda emin
olsunlar: AnkaraKart’la alınan o 5 TL’lik haksız, yolsuz parayı da iptal
ettireceğim, onunla ilgili de mücadeleye devam edeceğim. 
Benim vatandaşlarımızdan istirhamım şudur: Haksız
olarak belediye tarafından alınan bu paranın iadesi için belediyeye müracaat
ederek bu paraların toplu iadesi hususunda mücadele etmeleridir.
Bana laf atan milletvekillerinin, bu şekilde kamuya
nasıl hizmet ediyorsam onlar da kendi illeriyle ilgili böyle bir hizmet
verirlerse ellerinden öpeceğim ben. Oradan laf  atarak
milletvekilliği yapılmaz. Allah rızası için çıkın bir gün burada şehrinizle
ilgili, seçildiğiniz bölgeyle ilgili sorunları bir dile getirin yahu! Grup
başkan vekillerinize bakarak parmak kaldırıp parmak indirmeyin; parmak
kaldırarak, parmak indirerek milletvekilliği yapılmaz. 
Hepinize teşekkür ediyorum, saygılarımı sunuyorum. (CHP
sıralarından alkışlar) 
BAŞKAN – Teşekkürler Sayın Tanal. 
Gündeme geçiyoruz. 
Başkanlığın Genel Kurula sunuşları vardır…
MUSA ÇAM (İzmir) – Söz istemiştik, söz. 
ERKAN AKÇAY (Manisa) – Sayın Başkan…
AYTUĞ ATICI (Mersin) – Söz taleplerimiz var Sayın
Başkan. 
BAŞKAN – Değerli milletvekilleri, dün de ifade etmiştim
60’a göre yerinden söz vermeyeceğimi ama engelliler için özel ve istisnai bir
durum olarak… Bundan sonraki süreçte de bakacağız, böyle bir hususiyete binaen
gerektiğinde vereceğim. Bu, tamamen Başkanlığın takdirinde olan bir husustur.
Bu takdire tüm milletvekillerinin saygı ve rıza göstereceğini temenni ediyorum.

Teşekkür ediyorum. 
AYTUĞ ATICI (Mersin) – Göstermiyoruz Sayın Başkan. 
ERKAN AKÇAY (Manisa) – Sayın Başkan…
MUSA ÇAM (İzmir) – Dün söz verdiniz, ne kaybettiniz? 
BAŞKAN – Başkanlığın Genel Kurula sunuşları vardır…
ERKAN AKÇAY (Manisa) – Sayın Başkan…
BAŞKAN – Buyurun Sayın Akçay.
ERKAN AKÇAY (Manisa) – Elbette dün Engelliler Gün
münasebetiyle söz verdiniz ama en az bir o kadar önemli olan 9 Aralık Dünya
Yolsuzlukla Mücadele Günü dolayısıyla bu konuda söz alan arkadaşlara da söz
vermeniz gerekir. Yani, özel bir gün. 
BAŞKAN – Teşekkür ediyorum Sayın Akçay, tutanaklara geçmiştir,
çok sağ olun. 
MUSA ÇAM (İzmir) – Sayın Başkan, Adıyaman’la ilgili
konuşacaklarım var, Adıyaman’la ilgili, lütfen! 
BAŞKAN – Günü geldiğinde söz alır konuşursun Sayın Çam.

MUSA ÇAM (İzmir) – Bir dakika sizin ilinizle ilgili
konuşacağım, sizin ilinizle ilgili!
BAŞKAN – Çok teşekkür ediyorum. 
Buyurun.
İDRİS BALUKEN (Diyarbakır) – Sayın Başkan, şu hususu
hatırlatmaya ihtiyaç var: Dün zaten bu konu tartışıldı, diğer grup başkan
vekilleri de Meclis başkan vekillerinin Meclis oturumlarında farklı tutumlar
göstermesiyle ilgili ortaya çıkan karışıklığı ifade ettiler. Bir kere, bunun
giderilmesi gerekiyor. Yani, sizin milletvekiline söz vermeyip bir başka Meclis
başkan vekilinin yine aynı İç Tüzük’ü gerekçe göstererek söz vermesi başlı
başına bir çelişki yaratıyor. 
İkincisi: İç Tüzük 60’ta, herhangi bir konuda “Pek kısa
bir sözü olduğunu ifade eden bir milletvekiline Meclis oturumunu yöneten Başkan
ya da Başkan Vekili söz verir.” diye bağlayıcı bir ibare var. 
BAŞKAN – Bağlayıcı değil Sayın Baluken. 
İDRİS BALUKEN (Diyarbakır) – Her gün Türkiye’nin
gündemiyle ilgili son derece önemli gelişmeler yaşanıyor ve bu konuda da
milletvekillerini susturmak değil; tam tersine, o sorunları Genel Kurulda ifade
etmek, Genel Kurulu bilgilendirmek üzere, takdir hakkınızı İç Tüzük’ü doğru
yorumlayarak kullanmanız gerektiğini düşünüyorum. 
BAŞKAN – Teşekkürler Sayın Baluken. 
Tamamen İç Tüzük’ten aldığımız yetkiye dayanarak bunu
yapıyoruz. (CHP, HDP ve MHP sıralarından gürültüler) 
Ben sözümü bitireyim sayın milletvekilleri. 
Dün de benzeri ifadeler kullandım. Evet, İç Tüzük
60’ta, “Pek kısa sözü olduğunu belirten üyeye Başkan, yerinden konuşma izni
verebilir.” diyor, “verir” demiyor Sayın Baluken. Bunu, tabii ki her Başkan
vekili… Geçmişte de böyle uygulandı, şimdi de böyle uygulanabilir. Benim
buradaki takdirim şu: Bir taraftan, tabii ki milletvekillerinin söz hakkını
gasbetmemek -mümkün mertebe de geniş olmaya çalışıyorum, zaten gündem dışılar
var- ama bir başka hususiyetle de önümüzdeki gündemi icra etmekle, Meclisi verimli,
rantabl bir şekilde çalıştırmakla da mükellefiz. Milletvekilleri her
platformda, her sözünü açık bir şekilde, cesaretle sarf edebilir; basın
toplantıları, basın açıklamaları, başka türlü programlar, Meclis çatısı altında
gündem gereği kendisine söz hakkı olduğu zamanlarda bunu yapabilir ama burada,
siz de takdir edersiniz ki bizler bu gündemi uygulamakla da mükellefiz. Hem
sözleri çok fazla kısmadan hem de özel ve istisnai birtakım durumlarda esneme
payı bırakarak böyle bir irade kullanacağımı söyledim ve şimdi de ben tekrar
teşekkür ediyorum. 
Başkanlığın Genel Kurula sunuşları vardır…
MUSA ÇAM (İzmir) – Sayın Başkan, siz konuşacağınıza
şimdiye kadar biz 10 kişi konuşmuştuk, 10 kişi konuşmuştuk. 
BAŞKAN – Sayın Çam, bakın, dün de böyle yaptınız. 
MUSA ÇAM (İzmir) – 10 kişi konuşmuştuk. Ne oldu?
BAŞKAN – Kusura bakmayın…
İSMAİL OK (Balıkesir) – Sayın Başkan, niye söz
vermiyorsunuz? Biz sorunlarımızı nerede dile getireceğiz?
BAŞKAN – Bakın, ben İç Tüzük’e göre davranıyorum
efendim.
AYTUĞ ATICI (Mersin) – Hayır efendim, takdir hakkınızı
kullanıyorsunuz.
İSMAİL OK (Balıkesir) – Efendim, İç Tüzük size
milletvekillerinin yöresel sorunlarını burada dile getirmelerini…
BAŞKAN – Yöresel sorunları günü geldiğinde de burada
söz alır konuşursunuz. 
İSMAİL OK (Balıkesir) – Nerede söyleyeceğiz? Bu millet
bizi niye gönderdi buraya?
BAŞKAN – Ama her gün, her daim, her milletvekili…
Burada geniş bir şekilde yorumladığınız zaman da bunu çözme imkânınız yok. 
İSMAİL OK (Balıkesir) – Sayın Başkan, bir dakika
verseniz bunu söylemiştik.
BAŞKAN – Özel ve istisnai durumlarda bu olabilir. 
ENGİN ALTAY (İstanbul) – Sayın Başkan…
BAŞKAN – Buyurun Sayın Altay.
ENGİN ALTAY (İstanbul) – Sayın Başkan, tutanaklara
geçmesi bakımından ifade etmek istiyorum. Dün de belirttim, dün çok güzel bir
başlangıç yaptınız. Dün için çok teşekkür ediyorum öncelikle.
BAŞKAN – Engellilere duyduğumuz hususiyetin bir
gereğiydi, önemli değil.
ENGİN ALTAY (İstanbul) – Evet, evet. Yarın da İnsan
Hakları Günü, umarım aynı tutumunuzda…
BAŞKAN – Yarın da bakacağız inşallah. 
ENGİN ALTAY (İstanbul) – Sayın Başkan, İç Tüzük’e
aykırı bir tavır içinde olduğunuzu ben söyleyemem, ancak İç Tüzük’ün size
verdiği bir takdir var. Dün, yalnız, bir şeyin altını ana muhalefet partisi
olarak çizdik: Türkiye Büyük Millet Meclisinde bir uygulama birliğine ihtiyaç
var. Oturum yöneten Meclis başkan vekillerinin uygulama birliği yapmamaları bu
tartışmalara, bu reflekslere neden oluyor. 
Önümüzde olacağı da söyleyeyim: İktidar partisine
mensup başkan vekilleri otururken 60 işlemeyecek, muhalefet partisine mensup
başkan vekilleri otururken 60 elli kere işleyecek. Ne olacak? Çok garip bir
durum olacak. Yani bu milletvekillerinin söz hakkına, denetim hakkına, şu veya
bu sebeple bu hakka çekince koymanız sizin tasarrufunuzdur ama yarın göreceğiz
ki önümüzdeki haftalarda oturum yöneten diğer Meclis başkan vekilleri bu hakkı
sayın milletvekillerine verecekler. Böyle olunca da hem siz hem Meclis zor
durumda kalır. Ben diyorum ki gelin -güzel bir başlangıç oldu- 10 konuşma devam
etsin, sizin açtığınız yoldan diğer başkan vekilleri de devam eder, uygulama
birliğini sağlamış olursunuz. Büyük de bir hizmet yapmış olursunuz.
Arz ederim efendim.
BAŞKAN – Teşekkürler Sayın Altay, çok teşekkür
ediyorum. 
İDRİS BALUKEN (Diyarbakır) – Bir de Sadık Yakut dışında
bunu yapan yoktu, ikinci Sadık Yakut olmayın. 
BAŞKAN – Bakın, şunu ifade edeyim: Ben özel ve istisnai
durumlarda, kullanılması gereken durumlarda zaten bu takdir hakkını en geniş
şekilde kullanmaya çalışacağım ama şunu da ifade edeyim: Burada, İç Tüzük’ün
vermiş olduğu bir yetki ki bizim asli görevimiz, hepimizin İç Tüzük’e,
Anayasa’ya uygun olarak bu Meclisi yönetmek, burada çalışma sürecini, çalışma
dönemini geçirmek. Ona riayet edeceğimden hiç kimsenin en ufak bir kuşkusu
olmasın. Eğer İç Tüzük’te bu tür problemli hususlar varsa buradan benim de
istirhamım, aslında Meclis olarak hep birlikte belki bir araya gelerek çok
sağlıklı, çok düzgün, uygulama birliğinin esas alınacağı, herkesin altına imza
atacağı çok güzel bir iç tüzük getirmekle bunu yapabiliriz. Burada asıl problem
İç Tüzük’teyse, bu İç Tüzük’ü hep birlikte değiştirebiliriz diyorum. (AK PARTİ
sıralarından alkışlar) Dolayısıyla endişeniz olmasın adil bir şekilde, en güzel
bir şekilde ben yöneteceğim.
CEMAL OKAN YÜKSEL (Eskişehir) – Sayın Başkan, takdir
hakkınızı kullanıyorsunuz, İç Tüzük’ü uygulamıyorsunuz. 
BAŞKAN - Bugün için böyle bir karar verdim ama yarın
İnsan Hakları Günü, yarına ilişkin olarak da yarın görüşeceğiz. 
LEVENT GÖK (Ankara) – Sayın Başkan… 
BAŞKAN – Teşekkür ediyorum. 
ZİHNİ AÇBA (Sakarya) – Sayın Başkan, yarın mı insan
olacağız, bugün değil miyiz? 
BAŞKAN - Sayın Gök, buyurun. 
BÜLENT TURAN (Çanakkale) – Sayın Başkan, gündeme
geçelim artık.
LEVENT GÖK (Ankara) – Sayın Başkanım…
BAŞKAN – Sayın Gök, sizi dinliyoruz. 
LEVENT GÖK (Ankara) – Sayın Başkanım, sizinle beraber
grup başkan vekilliği görevini uzun bir süre sürdürdük. Sonunda Meclis Başkan
Vekili seçildiniz. Ben de sizi kutluyorum ve başarılar diliyorum. 
Ben, dün bu tartışmaları izledikten sonra, geçmiş
tutanaklara baktım sizin davranışlarınız açısından. Pek çok oturumda
arkadaşlarımızın gösterdiği talebi siz hepimizden fazla göstererek 60’a göre
söz talep etmişsiniz ve kullanmışsınız. 
Şimdi, böyle bir uygulama birliğini sağlamak açısından
geçmişte sizin de talep ettiğiniz, haklı olarak talep ettiğiniz ve
faydalandığınız bu haklı taleplerin yerine getirilmesi, hem sizin geçmişteki
duruşunuza hem de şu anda uygulamada bir birlik sağlanması açısından çok
yararlı olacaktır. Bunu hiç uzatmayalım, bir on dakika daha kaybedecek
zamanımız yoktur. 
BAŞKAN – Problem o değil. 
LEVENT GÖK (Ankara) – Çok da başarılı olacağınızı ben
düşünüyorum. Sizi hem kutluyorum hem de bu uygulamayı beraber sağlayalım
diyorum. 
BAŞKAN – Teşekkür ediyorum Sayın Gök. Ama sizin
bahsettiğiniz konuda uygulama birliği zaten var, grup başkan vekilleri
konusunda böyle bir kısıtlamamız yok. 
İDRİS BALUKEN (Diyarbakır) – Milletvekillerini
susturmaya çalışmayın. 
BÜLENT YENER BEKTAŞOĞLU (Giresun) – Biz de konuşalım. 
MEHMET NACİ BOSTANCI (Amasya) – Sayın Başkan…
BAŞKAN – Buyurun Sayın Bostancı.
ENGİN ALTAY (İstanbul) – Bir dakika… Benim mikrofonumu
açmadın, onunkini de açma Başkan; itiraz ediyorum. 
BAŞKAN – Talep etseydiniz sizin de mikrofonunuzu
açardık. 
MEHMET NACİ BOSTANCI (Amasya) – Önce Engin Bey konuşsun.

ENGİN ALTAY (İstanbul) – Hayır, ben konuştum.
ZİHNİ AÇBA (Sakarya) – Bizim öyle bir talimat verme
yetkimiz yok Sayın Başkan.
BAŞKAN – Kusura bakmayın, kimsenin kimseye talimat
verme yetkisi yok. 
Grup Başkan Vekili, buyurun. 
MEHMET NACİ BOSTANCI (Amasya) – Sayın Başkanım, İç
Tüzük’ün kimi maddelerine ilişkin yorum farklılıkları zaman zaman Mecliste
gözlemlenen bir olgu. Esasen dileriz ve isteriz ki oraya kim oturursa otursun
üzerinde anlaşılmış bir pratik üzerinden gitsin, yerleşmiş kurallarla Meclis
yönetimi gerçekleşsin. 
Bugün de muhalefetin değerli sözcüleri 60’a göre en
azından ilk 10 kişiye söz talebinde bulunuyorlar ve Sayın Altay’ın ifade ettiği
gibi, belki yarın başka başkan vekilleri 60’ı başka türlü yorumlayıp başka tür
bir pratikle Meclisi yüz yüze bırakabilirler. 
Benim önerim, bugün biz gündeme geçelim ama muhalefetin
bu talebini lütfen Başkanlık Divanında değerlendirelim, ortak bir pratik
üzerine anlaşalım ve o çerçevede gidelim. Doğrudur, bunun nihai unsuru İç Tüzük
üzerine anlaşmak ve herkesin aynı muradı anladığı bir iç tüzük düzenlemektir.
Ancak mevcut durumda zikredilen probleme ilişkin önerim bugün gündeme geçmek,
Başkanlık Divanında konunun tartışılması, konuşulması ve ortak bir karara
varılmasıdır. 
Arz ediyorum. 
BAŞKAN – Teşekkür ediyorum Sayın Bostancı. 
Tabii ki Başkanlık Divanında bu konu herhâlde gündeme
gelir. Aslında grupların da bu noktada bir mutabakatı bence de önemlidir. Ondan
da önemlisi, değerli milletvekilleri, hepimizin her zaman bir şekliyle
şikâyetçi olduğumuz İç Tüzük’ün, yeni Meclisin verimli esaslar dâhilinde
çalıştırılması üzerine, milletvekillerinin söz haklarının gasbedilmemesi
üzerine yapılacak olan yeni bir iç tüzükle belki çok daha sağlıklı sonuçlara
ulaşabiliriz. Bu yorum farklılıklarını da ortadan kaldırabiliriz. Ama şundan
emin olun: Buradaki uygulama tamamen Anayasa ve İç Tüzük’e uygun olarak devam
edecektir, bundan hiç kimsenin şüphesi olmasın diyorum ve bu bağlamda
Başkanlığın Genel Kurula sunuşlarına geçiyorum.
Türkiye Büyük Millet Meclisi Başkanlığının bir
tezkeresi vardır, okutup bilgilerinize sunacağım.
Buyurun:
IV.- BAŞKANLIĞIN
GENEL KURULA SUNUŞLARI
A) Tezkereler
1.- Türkiye Büyük
Millet Meclisi Başkanlığının, Karadeniz Ekonomik İşbirliği Parlamenter
Asamblesi (KEİPA) ve Türk Dili Konuşan Ülkeler Parlamenter Asamblesinde
(TÜRKPA) Türkiye Büyük Millet Meclisini temsil edecek grupları oluşturacak
üyelerin isimlerine ilişkin tezkeresi (3/380)
9/12/2015
Türkiye Büyük Millet Meclisi
Genel Kuruluna
Türkiye Büyük Millet Meclisinin Dış İlişkilerinin Düzenlenmesi
Hakkında 3620 sayılı Kanun’un 2'nci maddesine göre Karadeniz Ekonomik İşbirliği
Parlamenter Asamblesi (KEİPA) ve Türk Dili Konuşan Ülkeler Parlamenter
Asamblesinde (TÜRKPA) Türkiye Büyük Millet Meclisini temsil edecek grupları
oluşturacak üyelerin isimleri ekte yer almaktadır.
Genel Kurulun bilgisine sunulur.
 İsmail
Kahraman
 Türkiye Büyük
Millet Meclisi
 Başkanı
Karadeniz Ekonomik İşbirliği
Parlamenter Asamblesi (KEİPA) Türkiye Delegasyonu Üyeleri
Ramazan Can (Kırıkkale)
Özcan Ulupınar (Zonguldak)
Sabri Öztürk (Giresun)
Metin Gündoğdu (Ordu)
Ahmet Demircan (Samsun)
Uğur Bayraktutan (Artvin)
Bülent Yener Bektaşoğlu (Giresun)
Mahmut Celadet Gaydalı (Bitlis)
Atila Kaya (İstanbul)

Türk Dili Konuşan Ülkeler
Parlamenter Asamblesi (TÜRKPA) Türkiye Delegasyonu Üyeleri

Haluk İpek (Amasya)
Ekrem Erdem (İstanbul)
Feyzullah Kıyıklık (İstanbul)
Hasan Karal (Rize)
Mustafa İsen (Sakarya)
Erkan Aydın (Bursa)
Mustafa Hüsnü Bozkurt (Konya)
Mahmut Celadet Gaydalı (Bitlis)
BAŞKAN – Bilgilerinize sunulmuştur.
B) Önergeler
1.- Başkanlığın,
Diyarbakır Milletvekili Çağlar Demirel’in, Kadın Erkek Fırsat Eşitliği
Komisyonu; Şanlıurfa Milletvekili Dilek Öcalan ve Batman Milletvekili Saadet
Becerekli’nin, Avrupa Birliği Uyum Komisyonu; Diyarbakır Milletvekili Feleknas
Uca’nın, Dışişleri Komisyonu; Samsun Milletvekili Fuat Köktaş’ın ve Karaman
Milletvekili Recep Şeker’in, Kamu İktisadi Teşebbüsleri Komisyonu; Gaziantep
Milletvekili Şamil Tayyar’ın, İnsan Haklarını İnceleme Komisyonu; Bursa Milletvekili
İsmail Aydın’ın, Dışişleri Komisyonu; Kütahya Milletvekili Mustafa Şükrü
Nazlı’nın Avrupa Birliği Uyum Komisyonu; Sakarya Milletvekili Mustafa İsen’in,
İçişleri Komisyonu üyeliklerinden, 9/12/2015 tarihinde istifa ettiklerine
ilişkin önergesi (4/4)
BAŞKAN - Sayın milletvekilleri, Diyarbakır Milletvekili
Sayın Çağlar Demirel’in Kadın Erkek Fırsat Eşitliği Komisyonu üyeliğinden
istifasına ilişkin yazısı 9/12/2015 tarihinde; Şanlıurfa Milletvekili Sayın
Dilek Öcalan ve Batman Milletvekili Sayın Saadet Becerekli’nin Avrupa Birliği
Uyum Komisyonu üyeliğinden istifasına ilişkin yazıları 9/12/2015 tarihinde;
Diyarbakır Milletvekili Sayın Feleknas Uca’nın Dışişleri Komisyonu üyeliğinden
istifasına ilişkin yazısı 9/12/2015 tarihinde; Samsun Milletvekili Sayın Fuat
Köktaş’ın ve Karaman Milletvekili Sayın Recep Şeker’in Kamu İktisadi
Teşebbüsleri Komisyonu üyeliğinden istifalarına ilişkin yazıları 09/12/2015
tarihinde; Gaziantep Milletvekili Sayın Şamil Tayyar’ın İnsan Haklarını
İnceleme Komisyonu üyeliğinden istifasına ilişkin yazısı 09/12/2015 tarihinde;
Bursa Milletvekili Sayın İsmail Aydın’ın Dışişleri Komisyonu üyeliğinden
istifasına ilişkin yazısı 09/12/2015 tarihinde ve Kütahya Milletvekili Sayın Mustafa
Şükrü Nazlı’nın Avrupa Birliği Uyum Komisyonu üyeliğinden istifasına ilişkin
yazısı 09/12/2015 tarihinde; Sakarya Milletvekili Mustafa İsen’in Millî Eğitim,
Gençlik ve Spor Komisyonu üyeliğinden istifasına ilişkin yazısı 09/12/2015
tarihinde Başkanlığımıza ulaşmıştır. 
Bilgilerinize sunulmuştur.
Meclis araştırması açılmasına ilişkin üç adet önerge
vardır, ayrı ayrı okutuyorum.
Buyurun:
C) Meclis Araştırması
Önergeleri
1.- Konya
Milletvekili Muhammet Uğur Kaleli ve 23 milletvekilinin, Konya kapalı
havzasıyla ilgili sorunların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/4)
Türkiye Büyük Millet Meclisi
Başkanlığına
Konya kapalı havzası ile ilgili sorunların tespit
edilerek çözüm önerilerinin araştırılıp çözüm için gereken acil tedbirlerin
alınması amacıyla Anayasa’nın 98’inci, Türkiye Büyük Millet Meclisi
İçtüzüğü’nün 104’üncü ve 105’inci maddeleri gereğince Meclis araştırması
açılmasını arz ederiz.
1) Muhammet Uğur Kaleli  (Konya)
2) Sebahattin Karakelle (Erzincan)
3) Adem Yeşildal (Hatay)
4) Şirin Ünal (İstanbul)
5) Orhan Karasayar (Hatay)
6) Hacı Bayram Türkoğlu (Hatay)
7) Mehmet Öntürk (Hatay)
8) Fatma Benli  (İstanbul)
9) Osman Boyraz (İstanbul)
10) Erkan Kandemir (İstanbul)
11) Aziz Babuşcu (İstanbul)
12) Ali Ercoşkun (Bolu)
13) Ziya Altunyaldız (Konya)
14) Ömer Ünal (Konya)
15) Mustafa Baloğlu (Konya)
16) Halil Etyemez (Konya)
17) Hüseyin Filiz (Çankırı)
18) Süreyya Sadi Bilgiç (Isparta)
19) Mehmet Babaoğlu (Konya)
20) Erol Kaya (İstanbul)
21) Mehmet Erdoğan  (Gaziantep)
22) Mücahit Durmuşoğlu (Osmaniye)
23) Hasan Karal (Rize)
24) Tülay Kaynarca (İstanbul)
Gerekçe:
Son yıllarda gerek küresel ısınma, gerekse yağışların
azlığı ve yüzey sularının yetersizliği sebebiyle ülke genelinde yer altı suyu
kullanımına olan talep artmıştır. Bu durum Konya kapalı havzasında daha
belirgin ve sıkıntılı bir durum olarak ortaya çıkmaktadır.
Gerek ülkemizin en az yağış alan bölgesi olması ve
gerekse ekonomik olarak sulanabilir arazi büyüklüğü bakımından mevcut su
kaynakları Konya havzasının su ihtiyacını karşılayamamaktadır. Konya kapalı
havzasında yüzey su kaynaklarının yeterli olmayışı başta tarımsal sulama olmak
üzere tüm sektörleri yer altı suyuna yöneltmiştir. Bu durum havzada tespit
edilen emniyetli yer altı suyu rezervinin çok üzerinde bir çekime neden
olmuştur. Bunu rakamsal olarak ifade edecek olursak Türkiye'de yıllık
çekilebilir emniyetli yer altı suyu rezervi 17,2 milyar metreküp/yıldır. Konya
kapalı havzasında ise bu oran ülke genelinin yüzde 17'si ve fiili çekim ise
yaklaşık yüzde 30'una tekabül etmektedir.
Geçmiş yıllarda değeri bugünkü kadar anlaşılamayan yer
altı suları esasında çok önemli stratejik bir kaynaktır. Yer altı sularının
sulamada kullanılmasından ziyade öncelikle deprem, savaş ve nükleer tehlike
gibi olağanüstü hâllerde kullanılmak üzere mümkün olduğunca rezerv olarak
tutulması gerekmektedir. Bu durum 2014-2018 kalkınma planında da yer almış ve
her yıl yer altı suyunun sulamalarda kullanım oranın yüzde 5 düşürülmesi
hedeflenmiştir.
Konya kapalı havzasında rezerv-çekim ilişkisinin
geldiği durum tüm alt havzalarda yer altı suları bakımından kırmızı alarm
vermektedir. Aşırı çekimler sebebiyle yer altı suyu seviyeleri hızla
düşmektedir. Çekimlerin bu hızla devam etmesi durumunda kısa, orta ve uzun
vadede çok olumsuz durumların ortaya çıkması kaçınılmazdır.
Bu durum sürdürülebilir bir yer altı suyu yönetimi için
rezerv-çekim ilişkisinin modern sulama sistemleri ile desteklenerek kontrol
altında tutulmasını zorunlu hâle getirmiştir. Bu nedenle tüm kuyulardan çekilen
veya çekilecek yer altı suyunun ölçülmesi ve buna yönelik ölçüm sistemlerinin
tespit ve tesis edilmesi, gerekliliği ortaya çıkmış ve 167 sayılı Yeraltı
Suları Hakkında Kanun’da yapılan bir düzenlemeyle ülke genelinde tüm kuyulara
ölçüm sistemi kurulma zorunluluğu getirilmiştir. Ancak çeşitli öngörülemeyen
nedenlerle uygulamanın kanuni süre içerisinde tamamlanamayacağının anlaşılması
üzerine kanunda yapılan yeni bir düzenlemeyle "Ölçüm sistemi kurulması
zorunlu havzalar Devlet Su İşleri Genel Müdürlüğünün teklifi üzerine Bakanlar
Kurulunca tespit edilir" hükmü getirilmiştir. Bunun üzerine ilk aşamada
Konya ve Ergene havzalarında ölçüm sistemi kurulması zorunluluğu getirilmiştir.
Tüm ilgili birimlerinin çalışmalarına rağmen bugün itibarı ile Konya kapalı
havzasında ölçüm sistemi kurulum oranı yüzde 16 düzeyindedir.
Konya, Karaman, Niğde ve Aksaray illerini içine alan
Konya kapalı havzasında belirlenen emniyetli yer altı suyu rezervinden daha
fazla çekim yapılmasından dolayı bölgenin tek su kaynağı olan yer altı suları
tehdit altındadır. Havzayı sosyoekonomik yönden etkileyen ve stratejik öneme
sahip yer altı suyu kullanımının araştırılıp çözüm için gereken acil
tedbirlerin alınması ve çözüm önerilerinin ortaya konulması amacıyla Meclis
araştırma komisyonunun kurulması uygun olacaktır.
2.- Çorum Milletvekili
Lütfiye İlksen Ceritoğlu Kurt ve 28 milletvekilinin, tıbbi ve aromatik
bitkilerin üretimi, satılması, kontrolü, ekolojik dengenin korunması ve bu
konuda kadın girişimciliğin desteklenmesi konularında yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/5)
Türkiye Büyük Millet Meclisi
Başkanlığına
Ülkemizde tıbbi ve aromatik bitkilerin üretimi,
satılması, kontrolü, ekolojik dengenin korunması, bu konuda kadın
girişimciliğin desteklenmesi gibi konularda problemlerin tespit edilerek çözüm
önerilerinin belirlenmesi amacıyla Anayasa'nın 98’inci maddesi, Türkiye Büyük
Millet Meclisi İçtüzüğü’nün 104 ve 105’inci maddeleri gereğince bir Meclis
araştırma komisyonu kurularak konunun tüm boyutlarıyla araştırılmasını
saygılarımızla arz ederiz.
1) Lütfiye İlksen Ceritoğlu Kurt  (Çorum) 
2) Orhan Deligöz  (Erzurum)
3) Nursel Reyhanlıoğlu  (Kahramanmaraş)
4) Zeki Aygün  (Kocaeli)
5) Nihat Zeybekci (Denizli) 

6) Hilmi Bilgin (Sivas)
7) Hasan Sert  (İstanbul)

8) Yusuf Beyazıt  (Tokat)

9) Fatma Seniha Nüket Hotar (İzmir)
10) Ayşe Nur Bahçekapılı  (İstanbul)
11) Erol Kaya (İstanbul)

12) Markar Eseyan (İstanbul)

13) Yılmaz Tunç (Bartın)

14) Hüseyin Şahin (Bursa)

15) Ali Ercoşkun  (Bolu)
16) Ahmet Sami Ceylan  (Çorum)
17) Zehra Taşkesenlioğlu  (Erzurum)
18) Osman Boyraz  (İstanbul)

19) Mustafa Ilıcalı  (Erzurum)
20) Fuat Köktaş  (Samsun)
21) Adem Yeşildal  (Hatay)
22) Mehmet Öntürk (Hatay)
23) Mustafa Baloğlu  (Konya)
24) Taner Yıldız (Kayseri)
25) Ertuğrul Soysal  (Yozgat)
26) Celalettin Güvenç (Kahramanmaraş)
27) İbrahim Aydemir  (Erzurum)
28) Jülide Sarıeroğlu  (Ankara)
29) Serkan Bayram (Erzincan)
Gerekçe:
Dünya pazarlarında tıbbi ve aromatik bitkilere olan
talep çok değişik alanlarda ve sanayi kollarında tüketimine paralel olarak her
geçen gün giderek artmaktadır. Türkiye tıbbi ve aromatik bitkilerin dış
satımında dünyanın önde gelen ülkelerinden biridir. Ülkemiz, farklı iklim ve
ekolojik koşullara sahip olması, floranın çok sayıda bitki türü ve çeşitliliği
içermesi bakımından doğadan toplanan ve kültürü yapılan tıbbi ve aromatik
bitkiler açısından büyük bir ekonomik potansiyele sahiptir. Bu kadar zengin bir
kaynağa sahip ülkemizde hâlen doğadan toplanan ve üretimi yapılan bitkilerin
sayısı çok azdır. Ülkemizde tıbbi ve aromatik bitkilerin üretiminin
arttırılması, bu daldaki birçok sanayi kolunun gelişmesi bazı önlemlerin
alınmasıyla kısa zamanda sağlanabilir.
Son dönemlerde tıbbi bitkilerin endikasyon belirtilerek
kontrolsüz olarak satılması toplum sağlığını ciddi bir şekilde tehlikeye
sokmaktadır. Piyasada satılan tıbbi bitkilerin gerçekten o bitki olup olmadığı
konusunda şüpheler vardır. Toplanan tıbbi bitkilerin doğru bitki olup olmadığı
ancak bir uzmanın bitkiyi teşhis etmesi ile mümkün olabilir. Ayrıca, tıbbi
bitkilerin etki gösterebilmesi için standardize olması gerekir. Tıbbi
bitkilerin doğru kısımları, doğru mevsimde, doğru saatte ve doğru bölgeden
toplandıklarında standardizasyondan söz edilebilir, Çünkü bitkilerin
içerdikleri maddeler ekolojik şartlara göre değişmektedir. Çevrecilik açısından
bakıldığında, bilinçsiz toplamayla biyoçeşitlilik azalabilir ve bazı türlerin
nesli tükenebilir.
Kalkınmanın, ekonomik büyümenin, istihdamın artışının
temelinde girişimcilik vardır. Ülkemizde kadın girişimci oranı yüzde 7
civarındadır, oysa Avrupa'da bu oran yüzde 35 civarındadır. Avrupa ülkelerine
oranla daha düşük olan kadın girişimci sayısının artırılması, kadınların iş
kurmaya heveslendirilmesi gereklidir. Özellikle kadın girişimcilerin
desteklenmesi yalnızca onları değil, Türkiye'yi de ilgilendirmektedir.
Araştırma önergemize konu alan kadın girişimcilerimize çok uygun bir alandır.
Tıbbi bitkiler ve etkileri konusunda eğitim almış tek
meslek grubu eczacı olduğu için, 6197 sayılı Kanun’da yapılan değişiklikle
tıbbi bitkilerin eczanelerde eczacının danışmanlığıyla satılması söz konusudur.
Bu alanda da pek çok sorun bulunmaktadır.
Gerek iç tüketimde kullanılan gerekse dış satımı
yapılan tıbbi ve aromatik bitkilerde üretimi arttırmak ve istenen kalitede
ürünü elde edebilmek için doğadan toplamaların sürdürülebilirlik ilkesine
dayalı floraya zarar vermeden yapılması, bitki toplayıcıların eğitilmesi,
talebi fazla olan bitkilerin kültüre alınması, yetiştirme tekniklerinin her
bitkiye ve ekolojik koşullara göre saptanması, yurt dışında geliştirilmiş ve
ülkemiz ekolojik koşullarına adapte olabilecek çeşitlerin getirtilerek ülkemiz
iklim koşullarında denenmesi, bu bitki grubunun en önemli sorunlardan biri olan
tohumluk temini için kurumsal alt yapının oluşturulması, çeşit geliştirmeye
yönelik ıslah çalışmalarının desteklenmesi, hasat sonrası işlemler, depolama ve
nakliyede uygun şartların sağlanması gerekmektedir. Yine sosyoekonomik
yoksunluk içinde bulunan vatandaşlarımızın topluma entegre olmaları ve
ekonomide aktif üretken duruma geçerek sürdürülebilir gelire ulaşmaları
amacıyla tıbbi bitkilerin bölge kadınlarına toplatılarak kadınlar için istihdam
alanı oluşturulması ekonomimiz açısından büyük fayda sağlayacaktır.
Ülkemizde tıbbi ve aromatik bitkilerin üretimi,
satılması, kontrolü, ekolojik dengenin korunması, bu konuda kadın
girişimciliğin desteklenmesi gibi konularda problemlerin tespit edilerek çözüm
önerilerinin belirlenmesi amacıyla Anayasa'nın 98’inci maddesi, Türkiye Büyük
Millet Meclisi İçtüzüğü’nün 104 ve 105’inci maddeleri gereğince bir Meclis
araştırma komisyonu kurularak konunun tüm boyutlarıyla araştırılması her
bakımdan yararlı olacaktır.
3.- Kayseri Milletvekili
İsmail Tamer ve 27 milletvekilinin, istilacı yabancı türlerin çevresel,
ekonomik ve sağlık alanındaki olumsuz etkilerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/6)
Türkiye Büyük Millet Meclisi
Başkanlığına
İstilacı yabancı türlerin ülkemizde
çevresel, ekonomik ve sağlık alanında ne gibi olumsuz etkilerinin olduğu ve bu
konuda alınması gereken önlem ve tedbirlerin tespit edilmesi amacıyla
Anayasa'nın 98’inci, TBMM İçtüzüğü'nün 104’üncü ve 105’inci maddeleri gereğince
Meclis araştırması açılmasını arz ederiz.
1) İsmail Tamer  (Kayseri)
2) Erol Kaya  (İstanbul)
3) Ali Ercoşkun  (Bolu)
4) Zeki Aygün  (Kocaeli)
5) Şirin Ünal  (İstanbul)
6) Mustafa Baloğlu  (Konya)
7) Metin Külünk  (İstanbul)
8) Ahmet Uzer  (Gaziantep)
9) Orhan Karasayar  (Hatay)
10) Hacı Bayram Türkoğlu  (Hatay)
11) Adem Yeşildal  (Hatay)
12) Osman Boyraz  (İstanbul)
13) Mücahit Durmuşoğlu  (Osmaniye)
14) İmran Kılıç  (Kahramanmaraş)
15) Şamil Tayyar  (Gaziantep)
16) Ertuğrul Soysal  (Yozgat)
17) Emine Nur Günay  (Eskişehir)
18) Harun Karacan  (Eskişehir)
19) Zehra Taşkesenlioğlu  (Erzurum)
20) Fevai Arslan  (Düzce)
21) Abdulkadir Yüksel  (Gaziantep)
22) Ramazan Can  (Kırıkkale)
23) Sait Yüce  (Isparta)
24) Süreyya Sadi Bilgiç  (Isparta)
25) Nabi Avcı  (Eskişehir)
26) Abdullah Nejat Koçer  (Gaziantep)
27) Halil Etyemez  (Konya)
28) Tahir Öztürk  (Elâzığ)
Gerekçe:
Son yıllarda küreselleşmenin hız kazanmasıyla beraber
insan, bitki ve hayvan hareketleri de hız kazanmış, bir yerden başka bir yere
taşınmaları da kolaylaşmıştır. İstilacı yabancı türlerinde gerek belirli bir
amaç için veya istem dışı taşınmaları da her gün artmaktadır.
Bugün dünyada istilacı yabancı türler hem sucul, hem de
karasal ortamlarda ekonomik, sosyal ve çevresel sorunlar olarak karşımızda
durmakta ve küresel olarak biyoçeşitlilik üzerine en büyük tehditlerden biri
olmaya devam etmektedir. Dünyada istilacı yabancı türlerin verdiği zarar 1,4
trilyon dolardan daha fazladır ve dünya ekonomisinin yaklaşık yüzde 5'ine
tekabül etmektedir. Avrupa'da ise her yıl 12 milyon avro masraf açtığı ve bu
rakamın devamlı yükseldiği görülmektedir.
Dünyanın pek çok ülkesinde sucul-karasal bitkiler,
memeliler, kuşlar, sürüngenler, mikroorganizmalar, amfibiler ve balıkları
içerisine alan yüzlerce canlı türü "istilacı, yayılımcı veya yabancı,
egzotik tür" olarak tanımlanmaktadır. İstilacı yabancı türler, bir
ekosisteme herhangi bir nedenle ülke içinden veya dışından sonradan eklenmiş olan
ve belli bir süre zarfında oradaki biyolojik çeşitliliği doğrudan veya dolaylı
olarak olumlu-olumsuz etkileyerek ekosistemde baskın hale gelen türler olarak
tanımlanmaktadır. Biyoçeşitlilik Sözleşmesi'ndeki tarife göre, yerleşmesi ve
istilasıyla ekonomik veya çevresel zararlar vererek ekosistemleri, habitatları
veya türleri tehdit eden yabancı türdür. Beş kıtada istilacı türlerin neden
olduğu problemler mevcuttur. Avrupa'daki iç sularda gelişen yaklaşık 80 yabancı
türün akvaryum balıklarından kaynaklandığı tespit edilmiştir. İstilacı türlerin
kontrolü, araştırılması, engellenmesi ve izlenmesi için yapılan harcamalara
tarım, balıkçılık, ormancılık ve insan sağlığına verdiği zarar da eklendiğinde
Avrupa'da yaklaşık 12,5 milyar avroluk bir maliyet ortaya çıkmıştır. Ülkemizde
ise böyle bir maliyet hesaplaması yapılmamıştır. 
Dünya Koruma Birliği (IUCN) tarafından yayınlayan
dünyanın en kötü 100 istilacı yabancı türlerinden 14 tanesi Türkiye'de
bulunmaktadır.
Süveyş Kanalı’nın açılması, iklim değişikliğinin etkisi
ve alıcı ortamın biyolojik çeşitlilik yönünden fakirliği yeni türlerin
yerleşimini kolaylaştırmıştır. Akdeniz'de yabancı bitki ve hayvan türlerinin
gelişimi oldukça hızlı olup uzmanlar bu hızla devam ederse 21’inci asrın
ortalarında Akdeniz'deki yabancı deniz bitkisi türlerinin sayısının yerli
türleri geçeceği endişesini taşımaktadır. Küresel ısınmanın etkisiyle Akdeniz'e
özgü türlerin yok olacağı, yerini Kızıldeniz canlılarına bırakacağı ve
Karadeniz'in de giderek Akdenizleşeceği dolayısıyla balık stoklarının zarar
görmesi nedeniyle de ticari balıkçılığın zarar göreceği kaçınılmazdır.
Son on yirmi yılda istilacı yabancı türler konusu
gündeme çok sık gelmekle beraber, iklim değişikliği ile bu türlerin yayılış
alanları hızlı bir şekilde artmaktadır. Bu türleri yerleştirdikten sonra
sularımızdan çıkartmak, yok etmek çok zor ve maliyetlidir. Türkiye'nin iç
suları, kontrolsüzce salınan balıkların tehdidi altındadır. Birçok göl ve
akarsu, Türkiye faunasına ait olmayan türlerin istilası altındadır. Tatlı suları
işgal eden bu türler, bulunduğu ortamdaki organizma ve canlıları yiyerek yerli
türlerle besin rekabetine girmekte ve beraberinde getirdiği hastalık ve
parazitleri ortama bulaştırarak endemik ve doğal türlerimizin yok olmasına
sebep olmaktadır. Bu istilacı yabancı türler balık yumurtası ve larvalarıyla
beslenerek biyolojik çeşitlilik açısından da büyük tehdit oluşturmaktadırlar.
Meclis araştırma komisyonun kurulmasıyla gerek denizel
gerekse karasal istilacı yabancı türlerin ülkemizde çevresel, ekonomik ve
sağlık alanında ne gibi olumsuz etkilerinin olduğu ve bu konuda alınması
gereken önlem ve tedbirler ile istilacı yabancı türler çalışmalarında yetkili
kurum ve kuruluşların iş birliğinin geliştirilmesi ve artırılması için gerekli
adımların atılması gerekmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki görüşmeler, sırası geldiğinde
yapılacaktır. 
İDRİS BALUKEN (Diyarbakır) – Sayın Başkan…
BAŞKAN – Bir dakika Sayın Baluken, bir düzeltmeyi de
yapalım.
Sayın milletvekilleri, az önce komisyondan istifa
yazıları okunurken sehven Sakarya Milletvekili Mustafa İsen’in Millî Eğitim
Gençlik ve Spor Komisyonu üyeliğinden istifa ettiğini ifade ettik. Bunu
düzeltiyoruz. Bir yanlışlık olmuş burada metinde. Sakarya Milletvekili Mustafa
İsen İçişleri Komisyonu üyeliğinden istifa etmiştir. 9/12/2015 tarihli
dilekçesi de ilişiktedir. 
Bilgilerinize sunuyorum.
Evet Sayın Baluken, sizin bir söz talebiniz var,
buyurun.
V.- AÇIKLAMALAR
1.- Diyarbakır
Milletvekili İdris Baluken'in, Güneydoğu Anadolu Bölgesi’nde bazı yerleşim
yerlerinde uygulanan sokağa çıkma yasaklarına, mülki idare amirleriyle görüşmek
isteyen Halkların Demokratik Partisi milletvekillerinin muhatap alınmadığına ve
bu mülki idare amirlerinin uyarılması konusunda İçişleri Bakanlığının bir
genelge göndermesi için Meclis Başkanlık Divanının müdahil olması gerektiğine
ilişkin açıklaması
İDRİS BALUKEN (Diyarbakır) – Sayın Başkan, teşekkür
ediyorum.
Sayın Başkan, bir konuyla ilgili Genel Kurulu
bilgilendirmek üzere ve Başkanlık Divanınızın da bir tavır, bir tutum ortaya
koymasını talep etmek üzere söz aldım.
Biliyorsunuz, hukuksuz bir şekilde, Anayasa’ya aykırı
olarak devam ettirilen sokağa çıkma yasaklarına karşı halkımız ve partimiz, büyük
bir mücadele, büyük bir direniş örneği ortaya koyuyor. Ancak partimizin yapmış
olduğu çalışmalara yönelik fiilî olarak sürekli öldürücü müdahaleler, alanda
idari, mülki, adli amirlerin muhatap almama şeklinde bir itibarsızlaştırma
kampanyasıyla karşı karşıya kalıyoruz. 
Bugüne kadar, milletvekillerimize yönelik yapılan
öldürücü müdahaleleri, eş başkanlarımıza yönelik suikastları dile getirdik.
Uzun süredir Parlamentoda dile getirmemize rağmen bir türlü çözüm bulunmayan
bir sorunla karşı karşıyayız. Milletvekillerimiz gittikleri illerde, o ilin
yetkili valisiyle ya da herhangi bir idari amiriyle sorunu çözme adına görüşme
talebinde bulundukları zaman muhatap alınmıyorlar. Atanmış bir vali, yüz
binlerce insanın iradesini temsil eden bir seçilmiş milletvekilini muhatap
almama terbiyesizliğini ve basiretsizliğini gösteriyor. Konuştuğumuz bu dakika
itibarıyla da Mardin Valisi aynı basiretsiz ve terbiyesiz tutumu sergilemeye
devam ediyor. 
İki gündür Mardin’de olan Sayın Ali Atalan, Sayın
Mizgin Irgat ve Sayın Berdan Öztürk Milletvekillerimiz Mardin Valisiyle görüşme
talebinde bulunmalarına rağmen,, kendilerine bu saate kadar herhangi bir
randevu verilmemiştir. Milletvekillerimiz, bu saat itibarıyla Mardin Valisinin
makamında oturuyorlar ve Mardin Valisi kendileriyle görüşünceye kadar da orada
oturmaya devam edecekler. 
Parlamentonun ve milletvekillerinin itibarını sağlamak
Meclis Başkanlığının ve Meclis Başkanlık Divanının da görevidir. Dolayısıyla
sizin de bu tutumla ilgili, Mardin Valisi başta olmak üzere, bu tutumu
sergileyen valileri uyaracak İçişleri Bakanlığından bir genelgenin hızla bütün
valilere ulaştırılması noktasında müdahil olmanız gerekiyor. Eğer bir kentte
yüz binlerce oyla seçilmiş bir milletvekili dikkate alınmıyorsa o kentin
Ankara’dan atanmış bir memur olan valiyi de dikkate almama hakkı doğuyor. Öz
yönetim talebi derken tam da bunu ifade ediyoruz. Öz yönetim dediğimizde
atanmış bir memurun, halkın iradesini tanımama, arkanızda yazan “Egemenlik
kayıtsız şartsız milletindir.” sözünü boşa çıkarma tutumundan dolayı vali,
kaymakam ve kenti yönetecek bütün meclislerin o kent tarafından, o kentte
yaşayan halklar tarafından seçilmesini ifade ediyoruz.
Dolayısıyla bu konuyla ilgili -Hükûmet yetkilileri de
burada- Hükûmet olarak vermiş oldukları bir talimat var mı? Herhangi bir ilin
valisinin o ilin seçilmiş milletvekillerini muhatap almama, randevu vermeme ya
da onu dikkate almama gibi bir talimatı olup olmadıklarını açıklamalarını
istiyoruz. Sizin de Başkanlık Divanı olarak, Parlamentonun ve milletvekillerinin
itibarını koruyacak bu yaklaşımlarla ilgili bir tavır ortaya koymanızı, oturuma
ara vermek suretiyle, Mardin Valisini arayarak kendisini Parlamento iradesinin
üstünde görme hakkına ve haddine sahip olmadığını hatırlatmanızı istiyoruz.
Diğer taraftan, söz konusu görüşmeye konu
olan Nusaybin’deki sokağa çıkma yasağı dördüncü gününde, Sur ilçemizdeki sokağa
çıkma yasağı da sekizinci günündedir. Yasalara ve Anayasa’ya, hukuka aykırı bir
şekilde işletilen bu sokağa çıkma yasaklarında Sur’da bugüne kadar, son sokağa
çıkma yasağından bugüne kadar 5 sivil yurttaş, Nusaybin’de de dört gün
içerisinde 5 sivil yurttaş yaşamını yitirmiştir. Onlarca yaralı da mahallelere
ambulans ulaşamadığı için ölümle maalesef pençeleşmek durumunda kalmaktadır.
Bunun bir çözüm olmadığını, silahla, halka yönelik öldürücü müdahalelerle bir
sonuç alınmayacağını Halkların Demokratik Partisi olarak bir kez daha ifade
etmek istiyoruz.
Oradaki sorunların çözüm yönteminin
diyaloğu ve müzakereyi esas alan demokratik siyasi çözüm olduğunu, halkın
taleplerine savaş açmanın da diktatöryal bir sistem olduğunu bir kez daha
hatırlatıyor, teşekkür ediyorum.
BAŞKAN – Teşekkürler Sayın Baluken. 
Tabii, hukuka, Anayasa’ya ve yasalara uymak hepimizin
görevidir. Dolayısıyla hiç kimse hukukun, Anayasa’nın ve yasaların üzerinde
değildir. Milletin iradesiyle seçilen milletvekillerine, hangi partiden olursa
olsun herkesin saygı duyması lazım. Milletin sorunlarını ulaştırma noktasında
elinden gelen tüm gayreti gösteren milletvekillerine, atanmışların da muhakkak
ki bu noktada duyarlılık göstermesi lazım, gereken en üst düzeyde ilgiyi,
alakayı göstermesi lazım. Bu hususu da özel olarak araştırırız. 
Sayın Bostancı, buyurun.
2.- Amasya Milletvekili
Mehmet Naci Bostancı'nın, Diyarbakır Milletvekili İdris Baluken’in yaptığı
açıklamasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım, burası
Parlamento. Parlamento bu ülkedeki en temel iradeyi, halkın iradesini temsil
eden yer, genel iradeyi temsil eden yer. Bu ülkede mikro düzeyde moleküler
iradeler olmaz. Parlamento, bu ülkenin her yerindeki insanları temsil eden
vekillerle teşekkül etmiştir ve Türkiye'deki sistem, idare, bu işlerin nasıl
yürüdüğü bellidir. Varsayımsal, tahayyüli birtakım öneriler yahut da
değerlendirmelerde bulunarak mikro düzey iradelere atıf yapmak, aynı diskurun
içerisinde aynı zamanda Parlamentonun da iradesine atıf yapmak bir çelişkidir.
Aslolan, Parlamentonun iradesidir. Öncelikle bunun altını çizmek isterim. 
Bu Parlamentonun iradesi çerçevesinde Türkiye'de
teşekkül eden idari yapının görev yapan valilerine ilişkin değerlendirmede
bulunurken yapmış oldukları işler, bölgenin vekillerine randevu verip vermeme,
ne yapmaları gerektiği konusundaki öneriler şikâyet konusu olabilir, burada
dile getirilebilir. Bütün bunları elbette değerlendirmesi için Hükûmetin sayın
yetkilileri buradadır, burası da Parlamento, bunlar elbette söylenecek. Ancak
nezaketten, itibardan bahsederken, vekillerin itibarından bahsederken
unutmayalım ki cumhuriyetin ve demokrasinin olduğu bir ülkede bırakın valiyi,
her sıradan insanın dahi itibarına ilişkin bu Parlamentoda konuşulurken dikkat
etmek bizim boynumuzun borcudur. Burada bir haktan, bir talepten, bir
nezaketsizlik iddiasıyla ortaya konulan bir değerlendirmeden bahsederken nezaketsizlik
yapmamak, itibarsızlık yapmamak bu ülkedeki iradeyi temsil eden Parlamento ve
idari yapı esasında görevlendirilen valilere ilişkin de dikkatli bir dil
kullanmak, benim söylememe gerek yok, Sayın Baluken’in kendi diskurunun içinde
de mündemiçtir. 
Arz ederim. 
İDRİS BALUKEN (Diyarbakır) – Sayın Başkan, bu konuyla
ilgili Sayın Bostancı’ya daha önce söz vermiştiniz Grup Başkan Vekili olarak.
Tekrar neden söz verdiğinizi anlayamadım. 
BAŞKAN – Söz vermedik ki daha önce. Nasıl?
İDRİS BALUKEN (Diyarbakır) – Söz aldı tabii, grubu
adına konuştu, düşüncelerini dile getirdi. Ben de HDP adına Grup Başkan Vekili
olarak söz aldım. Oturum ilk başlarken sizin grup başkan vekillerine vermiş
olduğunuz söz hakkını Sayın Bostancı kullandı. 
BAŞKAN – Evet, veriyorum, size de veriyorum. Sınırsız
da konuştunuz. 
İDRİS BALUKEN (Diyarbakır) – Burada AKP Grubu ya da
kendisiyle ilgili herhangi bir konuyla ilgili söz talebinde de bulunmadı. Ona
söz verdiniz. Bazı değerlendirmeleri çarpıttı. 
Tutanağa geçmesi açısından tekrar söz talebim var. 
ENGİN ALTAY (İstanbul) – Benim de söz talebim var Sayın
Başkan.
BAŞKAN – Şimdi, Sayın Baluken, siz ifadelerinizi
kullandınız, söylenmesi gerekeni, kendinizce doğru olanları… Sizin kendinizce
doğru.
İDRİS BALUKEN (Diyarbakır) – Hayır, hayır,
“nezaketsizlik” dedi, sataştı. 
BAŞKAN – Tabii, sizin söylediğiniz her şeyin herkes
tarafından doğru kabul edilmesi mümkün değil. Sayın Bostancı da kendince doğru
olması gerekenleri kendi tarafından söyledi. Dolayısıyla, bu beyanlar zaten
zapta geçti, tutanağa geçti beyanlarınız. Yani bunu uzatmak bence çok…
İDRİS BALUKEN (Diyarbakır) – O zaman sataşmadan söz
isteyeceğim. Yani benim kullandığım ifadeleri nezaketsizlik olarak
değerlendirdi.
MEHMET NACİ BOSTANCI (Amasya) – Ne sataşması.
BAŞKAN – Hayır, sataşma olarak bunu algılamamak lazım.
Kaldı ki kürsüde zaten konuşmadı.
İDRİS BALUKEN (Diyarbakır) – O zaman onu düzeltmemiz
için yerimizden kısa bir söz verin. Ben oradan neyi kastettiğimi ifade edeyim.
BAŞKAN – Tamam, buyurun Sayın Baluken. Bir dakikada
çözelim bu işi.
ENGİN ALTAY (İstanbul) – Sayın Başkan, ben de varım bu
arada. Bu topa ben de girmek istiyorum.
İDRİS BALUKEN (Diyarbakır) – Sayın Başkan, burada
herhangi bir kelimeyi kullanırken bile on kez düşünerek o şekilde dile
getiriyoruz. Bir valinin Parlamentonun iradesini, milletvekilinin iradesini,
halkın iradesini dikkate almaması, buradan ifade etmiş olduğumuz kelimelerden
çok daha ağır bir söylemi fazlasıyla hak ediyor. Bir vali eğer halkın
hizmetinde olacak şekilde yetki alıp görev alanına gitmişse insani terbiyeden
nasibini almalı, siyasi terbiyeden nasibini almalı, bürokratik terbiyeden
nasibini almalı, devlet terbiyesinden nasibini almalı. Eğer halkın oylarıyla
seçilmiş bir milletvekilini dikkate almıyorsa, onunla görüşmeyi reddediyorsa,
onun sorunu çözmek için yaptığı bütün başvuruları göz ardı, kulak ardı ediyorsa
orada hem insani açıdan hem siyasi hem bürokratik hem devlet terbiyesi
açısından çok büyük bir terbiyesizlik vardır. Burada benim dile getirdiğim
husus da herhangi bir nezaket kurallarını zorlayacak bir söylem değil, bu
durumu tespit için ifade edilmiştir.
BAŞKAN – Tutanaklara geçmiştir.
İDRİS BALUKEN (Diyarbakır) – Sayın Bostancı’nın da bir
siyasi partinin grup başkan vekili olarak milletvekillerinin ya da
Parlamentonun itibarını, halkın iradesinin dikkate alınmamasını nasıl
değerlendirdiğiyle ilgili bir söylem ifade etmesi gerekirken burada bu şekilde
bir savunmaya girmesi, bu terbiyesizliğe karşı kendini siper etmesi de hiçbir
şekilde kabul edilemez.
Teşekkür ediyorum.
BAŞKAN – Sayın Altay, buyurun.
3.- İstanbul
Milletvekili Engin Altay'ın, mülki idare amirlerinin milletvekillerinin görüşme
taleplerine cevap vermesi gerektiğine ve Hükûmetin bu konuda bilgi vermesini
beklediğine ilişkin açıklaması
ENGİN ALTAY (İstanbul) – Teşekkür ederim Sayın Başkan.
Sayın Baluken’in Türkiye Büyük Millet Meclisinin
gündemine getirdiği konuyla ilgili, öncelikle ben sizin, Türkiye Büyük Millet
Meclisinin oturumunu yöneten Başkan Vekili sıfatıyla, bu durum parlamenter
demokratik sistemde kabul edilemez olduğundan, derhâl bu konuda Meclise bir
izahat vermek üzere Hükûmeti kürsüye davet etmenizi beklerdim, bu bir.
İkincisi, Sayın Baluken’in gündeme getirdiği bu konuyla
ilgili Hükûmetin 2 sayın bakanı oradayken Sayın Bostancı’nın Hükûmet üyesi gibi
bu konuyla ilgili topa girmesi, valilere arka çıkmasını anlamak mümkün değil.
Hangi sebeple olursa olsun, konu ne olursa olsun Türkiye’nin 81 valisi şunu
bilecek: Onlar devletin valisidir, gestapo şefi değillerdir. (CHP ve HDP
sıralarından alkışlar) Gestapo şefi gibi valilik yapan valilere de milletten
aldığımız yetkiyle hadlerini bildireceğiz. 
Sayın Grup Başkan Vekilimize kasıtlı ve aleni şekilde
fotoğrafla, belgeyle yüzüne gaz sıkıldığı… Üstelik Sayın Grup Başkan Vekilimizi
olayda arabulucu olmak üzere polisler yanlarına çağırıyor, ondan sonra gaz
sıkılıyor. Özür dilemekten geçtim, Ankara Valisi diğer Grup Başkan Vekilimiz
Özgür Özel’in telefonuna çıkmıyor. Bunun adı Parlamentoya saygısızlıktır! Bunun
adı terbiyesizliktir! (CHP ve HDP sıralarından alkışlar) 
Mardin’de 3 Türkiye Büyük Millet Meclisi üyesiyle
görüşmeyen vali olamaz, o valinin derhâl görevden alınması lazım ve sizden
Türkiye Büyük Millet Meclisi adına İsmail Kahraman burada olmadığına göre bir
izahat bekliyoruz. Ankara Valisine de buradan çağrıda bulunuyorum. Özgür Özel’i
arayıp telefonuna dönecek, Levent Gök’ten özür dileyecek. Yoksa, bu ayıp
Özgür’e, Levent’e, şuna buna değil, hepimize yapılan bir ayıptır sayın
milletvekilleri, bunun altında kalmamalısınız. Bugün bize yarın size! Türkiye
Büyük Millet Meclisi önce kendi itibarını korumak, yüceltmek zorundadır.
İtibarsız bir Meclis hiçbir işe yaramaz.
Saygılar. (CHP ve HDP sıralarından alkışlar)
BAŞKAN – Teşekkürler Sayın Altay.
MAHMUT TANAL (İstanbul) – Sayın Başkan…
BAŞKAN – Sayın Tanal, bir dakika.
Öncelikle, az önce ben de ifade ettim, tabii, milletin
temsilcilerine, millî irade adına, millete hizmet etmek için seçilen her türlü
milletvekiline, her milletvekiline -hangi gruptan olursa olsun- tüm
atanmışların hizmet noktasında yardımcı olmaları lazım, en üst düzeydeki ilgiyi
göstermeleri lazım, söyledim, bu bir.
İkincisi, “Sayın Bostancı niye topa girdi?” dediniz de,
siz nasıl topa giriyorsanız, o da Grup Başkan Vekili olarak topa giriyor. O
onun da doğal hakkı, bütün grup başkan vekilleri konuşuyor.
ENGİN ALTAY (İstanbul) – Efendim orada Hükûmet var,
Hükûmet var orada, Hükûmet izahat versin.
BAŞKAN - Tabii ki Hükûmet, burada, bu noktada notlarını
almıştır. Söylenenlerin, söylemlerin boyutunun doğruluğunun ne derece olduğunu
şimdi bilmeden kesin bir karar vermenin de doğru olmadığını ifade edeyim. Tabii
ki bu araştırılacak. Hiçbir milletvekiline hiçbir atanmışın bu tarz
davranmasının doğru olmadığını ifade ediyorum.
İDRİS BALUKEN (Diyarbakır) – Araştırmaya gerek yok
Sayın Başkan, ara verin, Mardin Valisini arayın. (HDP ve CHP sıralarından
gürültüler) Araştırılacak bir şey yok, ara verirsiniz… 
BAŞKAN - Bunu söylüyoruz ve Parlamentonun üstünde,
millî iradenin üstünde de hiçbir güç tanımıyoruz. Tanımıyoruz, bunu…
İDRİS BALUKEN (Diyarbakır) – Sayın Başkan, araştırılacak
hiçbir şey yok. Ara verirsiniz, Mardin Valisini ve Ankara Valisini ararsınız,
çünkü iki vali burada dile getirilen…
BAŞKAN – Sayın Baluken, bu konu tüm Türkiye’nin
nazarında gündeme geldi. Bu konuyla ilgili mutlaka soruşturulacaktır. Onu…
İDRİS BALUKEN (Diyarbakır) – Parlamentonun iradesine…
Hayır, böyle şey olur mu? Bunu sağlamakla yükümlüsünüz. Eğer bir vali
milletvekillerini dikkate almayıp randevu vermiyorsa, iki gün boyunca
milletvekilleri onunla görüşemiyorsa, grup başkan vekilinin telefonuna
çıkmıyorsa ara verin…
BAŞKAN – Sayın Baluken, bakın, milletin iradesinin
üstünde hiçbir güç tanımadığımızı söylüyoruz. Parlamentonun itibarını… 
İDRİS BALUKEN (Diyarbakır) – Ararsa zaten bir şey yok.
BAŞKAN – Bakın bir dakika. Parlamentonun itibarını tüm
milletvekilleri olarak hep birlikte korumak zorundayız, katılıyorum. Bunu hem
söylemlerimizle hem de eylemlerimizle göstermek durumundayız. Saygıya davet
ederken de ifadelerimizin doğru olması gerektiğini söyledi Sayın Bostancı,
başka bir şey söylemedi. “Bu yalandır, yanlıştır.” diye ifade etmedi. 
CEYHUN İRGİL (Bursa) – Valiler devletin itibarını
korumuyor!
BAŞKAN - Dolayısıyla, değerli arkadaşlar, sayın
milletvekilleri, biz…
İDRİS BALUKEN (Diyarbakır) – Sayın Başkan, bakın
Nusaybin’de dört günde 5 sivil yaşamını yitirmiş. Milletvekillerimiz bu sorunu
görüşmek için valiyle görüşmeye gidiyorlar, 5 yurttaşın cenazesinin yerde
olduğu bir yerde vali milletvekilleriyle görüşmüyor. Böyle bir tutumu nasıl
kabul etmemizi bekliyorsunuz?
BAŞKAN – Bunu, bu tutumunu kabul etmiyoruz, kabul
etmiyoruz efendim, tutanaklara geçmiştir.
İDRİS BALUKEN (Diyarbakır) – Ara verirsiniz, Mardin
Valisini Meclis Başkanlığı adına ararsınız, o tutumundan da derhâl vazgeçmesini
söylersiniz.
BAŞKAN – Tamam Sayın Baluken.
MAHMUT TANAL (İstanbul) – Sayın Başkan…
BAŞKAN – Sayın Tanal.
MAHMUT TANAL (İstanbul) – Teşekkür ederim. Açabilir
misiniz lütfen?
BAŞKAN – Siz niye söz istediniz Sayın
Tanal?
MAHMUT TANAL (İstanbul) – Anlatayım niçin istediğimi.
Sayın Başkan, Bursa Milletvekilimiz Sayın Ceyhun İrgil
ve Balıkesir Milletvekili Sayın Namık Havutça’yla birlikte biz Şırnak’a,
bölgeyi tespitle ilgili, Cumhuriyet Halk Partisi Grubu heyeti
olarak ziyarete gittik.
Efendim, orada...
BAŞKAN – Sayın Tanal, bakın...
Bakın...
MAHMUT TANAL (İstanbul) – Bitiriyorum, tek cümle.
ÖZGÜR ÖZEL (Manisa) – Önemli, çok önemli.
BAŞKAN – Çok kısa lütfen. Bakın, çok kısa.
ENGİN ALTAY (İstanbul) – Konuyla ilgili Sayın Başkan.
MAHMUT TANAL (İstanbul) – Bitiriyorum, tek cümle Sayın
Başkan.
Ve orada, Sayın Vali ile Sayın Belediye Başkanının
konuşmadıklarını, Şırnak Valisinin Şırnak Belediye Başkanına görüşmek için
randevu vermediğini söylediler.
ENGİN ALTAY (İstanbul) – Bu da ayıp!
MAHMUT TANAL (İstanbul) – Şimdi, bakın, devlet
işlerinde küslük olmaz. 
İDRİS BALUKEN (Diyarbakır) – Ya, hangi birini sayalım!
MAHMUT TANAL (İstanbul) – Siz beni sevmeyebilirsiniz,
benimle konuşmak istemeyebilirsiniz, aynı düşüncede olmayabilirsiniz...
BAŞKAN – Evet Sayın Tanal...
MAHMUT TANAL (İstanbul) – ...ama devlet işlerinde, kamu
kurumlarında çalışan insanların...
BAŞKAN – Tutanaklara geçmiştir Sayın Tanal.
Sayın Bostancı, buyurun.
MAHMUT TANAL (İstanbul) – ...bu şekilde parti il
başkanı sıfatıyla görüşmemesi gerçekten Türkiye Cumhuriyeti devletini zedeler,
düzeni bozar, kaos çıkarır. Bir vali il başkanı gibi davranmamalıdır. (CHP
sıralarından alkışlar) Netice itibarıyla...
BAŞKAN – Tamamdır Sayın Tanal.
Sayın Bostancı, buyurun.
MEHMET NACİ BOSTANCI (Amasya) – Sayın Başkanım...
BARIŞ YARKADAŞ (İstanbul) – AKP militanı Başkan onlar!
Vali falan değil, AKP militanı hepsi! Hepsi AKP militanı! 
BAŞKAN – Bakın, haksızlık yapmayın kimseye. (CHP ve HDP
sıralarından gürültüler) Kimse militanlık yapamaz, hiç kimse.
BARIŞ YARKADAŞ (İstanbul) – Militan bunlar, vali falan
değil! Rahatsızsanız...
İDRİS BALUKEN (Diyarbakır) – Ağzınızdan çıkanı
kulağınız duysun ya! Vali milletvekilini muhatap almıyor, sizin söylediğinize
bakın.
BAŞKAN – Bunun doğru olmadığını söylüyorum Sayın
Baluken.
İDRİS BALUKEN (Diyarbakır) – Ara verin çözelim. 
BAŞKAN – Hayır Sayın Baluken, bunun doğru olmadığını...
İDRİS BALUKEN (Diyarbakır) – Ara vermek zorundasınız.
BAŞKAN – Ara vermek zorunda değilim Sayın Baluken, ara
vermek zorunda değilim ben. Ben, bunun doğru... (HDP sıralarından sıra
kapaklarına vurmalar, gürültüler)
İDRİS BALUKEN (Diyarbakır) – Milletvekilinin
Parlamentoda itibarını sağlayacaksınız.
(HDP milletvekillerinin Başkanlık kürsüsü önünde
toplanmaları)
BAŞKAN – Siz böyle mi itibarı sağlayacaksınız? Nasıl
yapıyorsunuz?
İDRİS BALUKEN (Diyarbakır) – Mardin Valisi neden milletvekilleriyle
oturmuyor?
BAŞKAN – Ben söylüyorum size, ben onun doğru olmadığını
söyledim.
İDRİS BALUKEN (Diyarbakır) – Niye karşılamıyor?
BAŞKAN – Doğru olduğunu söylemedim.
İDRİS BALUKEN (Diyarbakır) – Genel Kurulu
bilgilendireceksiniz.
BAŞKAN – Doğru olmadığını, millî iradenin...
İDRİS BALUKEN (Diyarbakır) – Genel Kurulu
bilgilendirmek zorundasınız.
BAŞKAN – Buyurun oturun, öğrendiğimizde açıklarız.
Buyurun oturun.
İDRİS BALUKEN (Diyarbakır) – Burada milletvekilinin
itibarı, Parlamento itibarı sağlanmadan hiçbir oturum yürütemezsiniz.
BAŞKAN – İtibar bu şekilde mi sağlanır?
İDRİS BALUKEN (Diyarbakır) – Bu şekilde sağlanır tabii.
BAŞKAN – Milletvekilinin itibarı bu şekilde mi
sağlanır?
İDRİS BALUKEN (Diyarbakır) – Ara verip, bizim
milletvekillerimizle niçin görüşmediklerini izah edeceksiniz. Böyle bir şey
olamaz.
BAŞKAN – Bu buranın konusu değil, buranın konusu değil.

Bakın, sayın milletvekilleri, lütfen
yerinize buyurun. Öğrendiğimizde... Hükûmet yetkilileri burada. 
İDRİS BALUKEN (Diyarbakır) – Mardin Valisinden bilgi
istiyoruz…
BAŞKAN – Bakın, tamam, Hükûmet yetkilileri burada. 
İDRİS BALUKEN (Diyarbakır) – Parlamentonun
temsilcileri… 
BAŞKAN – Sayın Baluken, Hükûmet yetkilileri burada,
öğrenip…
İDRİS BALUKEN (Diyarbakır) – Hükûmetin söz talebi yok. 
BAŞKAN – Söz talebi…
İDRİS BALUKEN (Diyarbakır) – Söz talebi yok. 
BAŞKAN – Öğrenince verecekler, bilgi alıyorlar.
İDRİS BALUKEN (Diyarbakır) – Meclis Başkanı olarak
sizin ara vermenizi ve bilgi almanızı istiyoruz. 
BAŞKAN – Sayın Baluken, bu şekilde olmaz, lütfen
yerinize oturun. 
İDRİS BALUKEN (Diyarbakır) – Bu şekilde olur, aynen bu
şekilde olur. 
BAŞKAN – Hayır, bu şekilde olmaz. 
İDRİS BALUKEN (Diyarbakır) – Valinin yaptığını burada
yapamazsınız. 
BAŞKAN – Bakın, lütfen…
İDRİS BALUKEN (Diyarbakır) – Bizim söylemimizi göz
önüne almalısınız.
BAŞKAN – Valinin yaptığını ben yapmıyorum. Şu anda
sizin yaptığınız nedir? Sizin yaptığınız nedir?
AYŞE ACAR BAŞARAN (Batman) – Tarafsız değilsiniz.
BAŞKAN – Sizin yaptığınız nedir şu an?
AYŞE ACAR BAŞARAN (Batman) – Hayır, tarafsız
değilsiniz. 
BAŞKAN – Bakın, Hükûmet bilgi alıyor. 
İDRİS BALUKEN (Diyarbakır) – Bilgi almak zorundasınız. 
BAŞKAN – Hükûmet bilgi alıyor. Bilgi almadan nasıl
söylesin? Bilgi alıyor. 
Sayın Baluken, lütfen, istirham ediyorum. 
ENGİN ALTAY (İstanbul) – Ara ver Başkan 68’e göre.
İDRİS BALUKEN (Diyarbakır) – Hayır, hayır, Başkanlık
Divanı olarak…
BAŞKAN – Sayın Baluken…
ENGİN ALTAY (İstanbul) – Sayın Başkan, 68’i uygulamanız
lazım. 
İDRİS BALUKEN (Diyarbakır) – …grup başkan vekilleriyle
toplanıp bu meseleyi konuşmanız lazım. 
BAŞKAN – Sayın Baluken, ama bu doğru değil. Bakın,
Hükûmet bilgi alıyor.
İDRİS BALUKEN (Diyarbakır) – Bu sıradan bir olay değil.

BAŞKAN – Tamam, yerinize buyurun. 
ENGİN ALTAY (İstanbul) – 68’i uygulayın Sayın Başkan,
68’i. 
AYŞE ACAR BAŞARAN (Batman) – Ara verin.
BAŞKAN – Bir dakika, talimat mı veriyorsunuz? 
AYŞE ACAR BAŞARAN (Batman) – Hayır, talimat vermiyorum,
tarafsız olmanız gerekiyor. 
BAŞKAN – Tarafsızım, tamam, oturun. Ben tarafsızım,
oturun, lütfen oturun. 
İDRİS BALUKEN (Diyarbakır) – Sayın Başkan…
BAŞKAN – Sayın Baluken, lütfen…
Tamam, bir oturun, bakalım arkadaşlar. 
İDRİS BALUKEN (Diyarbakır) – Grup başkan vekilleriyle
birlikte değerlendirme için sizi bekliyoruz. 
BAŞKAN – Oturun, oturun. 
İDRİS BALUKEN (Diyarbakır) – İtibarsız olduğumuz…
BAŞKAN – Sayın Baluken, lütfen oturun, bu şekliyle
değil, lütfen oturun. 
GÜLSER YILDIRIM (Mardin) – Başkan, biz vekil olarak
orada, valilikte, bahçede saatlerce oturduk ki bir valiyle görüşelim. 
BAŞKAN – Siz oturun, lütfen oturun.
GÜLSER YILDIRIM (Mardin) – Yani, bölge valileri AKP’nin
valileri olmak zorunda değil, bu sizin sorumluluğunuzdadır. 
BAŞKAN – Değil, kesinlikle…
GÜLSER YILDIRIM (Mardin) – Bunu siz çözün o zaman. 
BAŞKAN – Bakın, bakın…
GÜLSER YILDIRIM (Mardin) – O vali bizim görüşme
talebimizi reddediyorsa bu sizin…
İDRİS BALUKEN (Diyarbakır) – Hayır, bu… Sayın Başkanım…
BAŞKAN – Lütfen Sayın Baluken…
İDRİS BALUKEN (Diyarbakır) – Sayın Başkanım, grup
başkan vekillerini arkaya çağırın.
BAŞKAN – Siz buyurun oturun, bu şekilde olmaz. Böyle
zorlamayla, böyle şeyle olmaz, kusura bakmayın. Burada hep birlikte, önce grup
başkan vekilleri başta olmak üzere iktidar-muhalefet tüm milletvekilleri
Parlamentonun itibarını korumak durumundayız. (AK PARTİ sıralarından alkışlar) 
GÜLSER YILDIRIM (Mardin) – Biz parlamenter değil miyiz?
Sadece siz mi parlamentersiniz?
BAŞKAN – Herkes öncelikle kendi tavrına da dikkat etmek
zorunda. 
ENGİN ALTAY (İstanbul) – Sayın Başkan…
BAŞKAN – Buyurun. 
İDRİS BALUKEN (Diyarbakır) – Sayın Başkan, bu konuyla
ilgili grup başkan vekillerini arkaya çağırıp bilgi vermeniz, durumu
açıklamanız gerekiyor.
BAŞKAN – Bir dakika Sayın Baluken, anladım, tamam. 
Sayın Altay, buyurun. 
ENGİN ALTAY (İstanbul) – Sayın Başkan, biraz önce
kastınızı aşan bir söz ifade ettiniz ya da yanlış anlamaya meydan verilebilecek
bir söz ifade ettiniz. Söylediniz ki… Bunu açarsanız…
BAŞKAN – Sesiniz duyuluyor Altay, yüksek, davudi bir
ses. 
ENGİN ALTAY (İstanbul) – Bunu düzeltmeniz lazım. 
BAŞKAN – Ama, bakın, sizden önce tam on
beş dakikadır Sayın Bostancı ayakta bekliyor orada. (CHP sıralarından “Biz
muhalefetiz.”sesi)
Ne olmuş muhalefet olunca?
ENGİN ALTAY (İstanbul) – Sayın Başkan, parlamentolarda
iktidar az konuşur, muhalefet çok konuşur; bu genel bir kaidedir. 
Sayın Başkan, biraz önce bir söz söylediniz.
Söylediğiniz söz izaha muhtaç, yanlış anlaşılmaya açık bir söz. “Parlamentonun
itibarını korumak öncelikle grup başkan vekillerinin görevidir.” dediniz. Bunu
dinleyen herkes, grup başkan vekillerinin Parlamentonun itibarını korumak
konusunda bir hassasiyet kaybı içinde olduğunu düşünebilir. 
BAŞKAN – “Grup başkan vekilleri ve tüm milletvekilleri”
dedim. 
ENGİN ALTAY (İstanbul) – Ama ben beklerdim ki Türkiye
Büyük Millet Meclisinin ve milletvekillerinin itibarını korumak elbet hepimize
düşer ama önce Türkiye Büyük Millet Meclisi Başkanına düşer, önce oturduğunuz
koltuğa düşer. (CHP sıralarından alkışlar) Burada 2 vali zikredildi; Ankara
Valisi, Mardin Valisi. Bu valilerin yaptığı iş ve işlemler yüce Meclise
saygısızlıktır. 
AYŞE ACAR BAŞARAN (Batman) – Her yer aynı.
ENGİN ALTAY (İstanbul) – Bu meseleyle ilgili sizin daha
keskin bir açıklama yapmanızı öncelikle beklerdim. 
DİRAYET TAŞDEMİR (Ağrı) – Hepsi öyle, hepsi. 
ENGİN ALTAY (İstanbul) – İkincisi, hakikaten 3
milletvekili valiyle görüşemiyorsa, sayın milletvekillerimize vali dönmüyorsa
bu Meclis niye çalışsın? Valiler Türkiye’yi idare etsin!
BAŞKAN – Sayın Altay, bunun kabul edilemez olduğunu…
ENGİN ALTAY (İstanbul) – Evet, evet. 
BAŞKAN - …bunun doğru olmadığını en keskin şekilde ifade
ediyorum, ediyorum ama siz beni dinlemiyorsunuz ki.
ENGİN ALTAY (İstanbul) – Hükûmet bir izahat niye
vermez? 
BAŞKAN – Şimdi geleceğim, o konuya geleceğim. 
ENGİN ALTAY (İstanbul) – Hükûmet niye bir izahat
vermiyor? 
BAŞKAN – O konuya geleceğim. 
Sayın Bostancı’yı da dinleyelim. 
Buyurun Sayın Bostancı. 
BARIŞ YARKADAŞ (İstanbul) – Başçavuş vekili tehdit
ediyor, sesiniz çıkmıyor Sayın Başkan. Atanmış mı önemli seçilmiş mi önemli?
Demokrasi dersi anlatıyorsunuz herkese. Başçavuş milletvekilini tehdit ediyor.
İDRİS BALUKEN (Diyarbakır) – Bu konuda anlatacağımız
çok şey var. 
BARIŞ YARKADAŞ (İstanbul) – Bu nasıl Meclis, bu nasıl
bir iş?
İDRİS BALUKEN (Diyarbakır) – Sayın Başkan,
anlatacağımız çok şey var. Grup başkan vekilleriyle arkada bu konuyu görüşmeniz
gerekiyor. (Gürültüler) 
BAŞKAN – Arkadaşlar lütfen, lütfen arkadaşlar…
MEHMET NACİ BOSTANCI (Amasya) – Sayın Başkanım, yol
olmaması için bir açıklama yapmayı görev addediyorum, o da şudur: Burada bir
milletvekili görüşlerini açıkladığında başka bir milletvekilinin onun ne
konuşması gerektiği, nasıl konuşması gerektiği, aslında hakikatin ne olduğu
üzerine tahakkümcü bir tavırla konuşması uygun bir davranış değildir. Herkes
kendi görüşlerini açıklıyor, bütün grup başkan vekilleri aynısını yapıyor,
netice olarak biz de onu yapıyoruz ama buradan biz, diğer sayın grup başkan
vekillerine, muhalefetin sözcülerine, onların nasıl konuşması gerektiğine
ilişkin tahakkümcü bir tavırla davranmıyoruz. Onlardan da ricamız, bizim yapmış
olduğumuz açıklamaları eleştirebilirler, itiraz edebilirler ama lütfen neyi,
nasıl konuşacağımızı bize bıraksınlar. Bizi buraya getiren millettir.
İkincisi, benim yapmış olduğum konuşmada, Sayın
Baluken’in “topa girmek” yahut da “valilerin itibarını korumak” tarzında
anlamlandırdığı bir hususi değerlendirme söz konusu değildir. 
İDRİS BALUKEN (Diyarbakır) – Yani ne söylediğinizin
farkında değilsiniz o zaman.
MEHMET NACİ BOSTANCI (Amasya) - Eğer dikkatli bir
şekilde kulak vermiş olsaydı, valiler dâhil bu ülkedeki en sıradan insanın bile
onurunu korumakla mükellef bir Parlamentodan bahsettiğim tutanaklarda
mevcuttur. 
İDRİS BALUKEN (Diyarbakır) – Tutanakları tekrar okuyun,
ne söylediğinizi bilmiyorsunuz o zaman.
MEHMET NACİ BOSTANCI (Amasya) – Bu görev sadece bizim
değil, aynı zamanda Sayın Baluken’indir.
O yüzden, burada biz validen de bahsederken, bir
vatandaştan da bahsederken eleştirebiliriz, görüşlerimizi dile getiririz ama
onların onurlarına ilişkin dikkati, inceliği ve nezaketi göstermek
Parlamentonun boynunun borcudur. Benim söylediğim budur.
BAŞKAN – Teşekkürler Sayın Bostancı.
İDRİS BALUKEN (Diyarbakır) – Sayın Başkan…
BAŞKAN - Sayın Baluken…
İDRİS BALUKEN (Diyarbakır) – Sayın Başkan…
BAŞKAN - Sayın Baluken, bir dakika; ben de konuşayım.
Şimdi, burada tabii yürütmenin işlemine konu bir husus.

İDRİS BALUKEN (Diyarbakır) – Evet.
BAŞKAN - Yürütmenin temsilcileri var, Sayın Bozdağ
burada, Adalet Bakanı. 
ENGİN ALTAY (İstanbul) – Hele şükür.
İDRİS BALUKEN (Diyarbakır) – Bravo ya, bravo.
BAŞKAN - Sayın Bozdağ’a söz veriyoruz. Sayın Bozdağ konuyla
ilgili… 
İDRİS BALUKEN (Diyarbakır) – Hayır, defalarca söyledik.
BAŞKAN - Beni dinleseniz bunu ifade edeceğim. “Bilgi
alıyor, bilgi aldıktan sonra Parlamentoyu bilgilendirecek.” dedim. 
Buyurun Sayın Bozdağ.
Yerinizden Sayın Bozdağ.
ENGİN ALTAY (İstanbul) – Oradan bir açıklama yaparsa
onar dakika da biz konuşuruz.
İDRİS BALUKEN (Diyarbakır) – Hayır, kürsüden verin ya,
önemli bir konu.
BAŞKAN – Tamam.
Buyurun Sayın Bozdağ.
ADALET BAKANI BEKİR BOZDAĞ (Yozgat) – Peki, uygun bir
süre verirseniz…
BAŞKAN – Tamam Sayın Bozdağ.
Hükûmet adına Sayın Bozdağ bir açıklama yapacak bu
konuyla ilgili. (AK PARTİ sıralarından alkışlar) 
MAHMUT TANAL (İstanbul) – Sayın Başkan, yani Cumhuriyet
Halk Partisi Hükûmetin de hakkını hukukunu savunuyor işte, gördünüz değil mi? Gerçekten
yani. (Gülüşmeler)
4.- Adalet Bakanı Bekir
Bozdağ'ın, Diyarbakır Milletvekili İdris Baluken’in yaptığı açıklamasındaki
bazı ifadelerine ilişkin açıklaması
ADALET BAKANI BEKİR BOZDAĞ (Yozgat) – Sayın Başkan,
değerli milletvekilleri; hepinizi saygıyla selamlıyorum.
İki gündür Parlamentomuzu, dün nöbetçi olmam hasebiyle,
bugün de görüşülecek bir araştırma önergesi nedeniyle yakından takip ediyorum.
Gördüğüm kadarıyla burada sağlıklı bir çalışma ortamı oluşması için herkes
elinden geleni yapıyor ama gönül arzu ediyor ki buradaki konuşmaların bilgiyle
olması, gerçeğe dayanması son derece önemli. Deminden beri Mardin Valimiz
burada maalesef linç edilmek üzere. İki gruptan arkadaşlarımız konuştular,
değerlendirmeler yaptılar. Ben de nedir, hakikaten Valimiz milletvekilinin bir
randevu talebine “Hayır.” mı demiş, böyle bir davranışta bulunmuş mu diye
aradım. Kendisi de bana döndüler, görüştüm. Valimizden randevu talep edilmiş.
Orada talep sırasında Valimiz -kalkınma ajansları var bölgelerde- kalkınma
ajansının… (HDP sıralarından gürültüler)
MAHMUT TOĞRUL (Gaziantep) - Sürekli toplantıdalar
Bakanım, sürekli toplantıdalar.
İDRİS BALUKEN (Diyarbakır) – Bir aydır toplantıdalar,
telefonlara çıkmıyorlar!
ADALET BAKANI BEKİR BOZDAĞ (Devamla) – Bir dakika… Bir
dakika… Müsaade edin… Müsaade edin…
BAŞKAN – Arkadaşlar, müsaade edin… Bakın, sizi
dinledik, müsaade edin de Hükûmeti dinleyelim.
ADALET BAKANI BEKİR BOZDAĞ (Devamla) – Siz konuştunuz,
ben cevap veriyorum. 
Vali toplantıda olduğu için hemen cevap verememiş, toplantıdan
sonra da randevu taleplerini kabul etmiş. Şu anda da Valinin odasında sizin
milletvekilleriniz ile Mardin’in Valisi görüşüyor. (HDP sıralarından
gürültüler)
AYŞE ACAR BAŞARAN (Batman) – Vali doğru söyler hep, biz
yalan söyleriz!
İDRİS BALUKEN (Diyarbakır) – Görüşmek zorunda işte,
görüşecek, görüşecek! Burada görüşüldüğü için görüşmek zorunda kaldı.
ADALET BAKANI BEKİR BOZDAĞ (Devamla) - Ayıptır,
ayıptır, ayıp, ayıp! (AK PARTİ sıralarından alkışlar) Hemen bir yanlışla kalkıp
burada yargısız infaz yapıyorsunuz, fevkalade büyük bir yanlış yapıyorsunuz.
İkincisi, sokağa çıkma yasaklarıyla ilgili…
MAHMUT TOĞRUL (Gaziantep) – Ne zaman arasak valileriniz
toplantı hâlindeler!
ADALET BAKANI BEKİR BOZDAĞ (Devamla) – Müsaade buyurun.
Kim sokaklara hendek kazıyor? PKK’nın teröristleri
kazıyor. Kim mayınlıyor? Teröristler mayınlıyor. Kim barikatı kuruyor?
Teröristler kuruyor. (AK PARTİ sıralarından alkışlar, HDP sıralarından
gürültüler)
İDRİS BALUKEN (Diyarbakır) – Kim halkı katlediyor?
Mezarlıkları bombalıyorsunuz, mezarlıkları!
ADALET BAKANI BEKİR BOZDAĞ (Devamla) – Bakın, Türkiye
Cumhuriyeti devletinin güvenlik güçleri, sokakları tuzaklayan, mayınlayan,
hendek kazan, askerin, polisin, masum insanların hayatına kasteden terör
örgütüne karşı müdahale ediyor. (HDP sıralarından gürültüler)
İDRİS BALUKEN (Diyarbakır) – Sivilleri katlederek mi?
ÇAĞLAR DEMİREL (Diyarbakır) – Kadınları öldürerek mi
müdahale ediyor?
ADALET BAKANI BEKİR BOZDAĞ (Devamla) – Şimdi, bakın,
çok net, hiç konuşmaya gerek yok, Sur’da Dört Ayaklı Minare’nin yanında
Diyarbakır’ımızın değerli baro başkanı hayatını kaybetti. (HDP sıralarından
gürültüler)
ÇAĞLAR DEMİREL (Diyarbakır) – Kim yaptı? Kim yaptı?
MAHMUT TOĞRUL (Gaziantep) – Kim sorumlu?
ADALET BAKANI BEKİR BOZDAĞ (Devamla) - Olay yeri
incelemesine giden başsavcı, başsavcı vekilleri, savcılar, baronun avukatları
delilleri toplamak için inceleme yapıyor, sizin yaslandığınız teröristler
otomatik silahla saldırıyor. (AK PARTİ sıralarından “Bravo” sesleri, alkışlar) 
İDRİS BALUKEN (Diyarbakır) – Hepsi yalan!
MAHMUT TOĞRUL (Gaziantep) - Hepsi yalan, siz delilleri
toplatmak istemiyorsunuz.
ADALET BAKANI BEKİR BOZDAĞ (Devamla) - Arkasından,
otomatik silah yetmiyor, roketle saldırıyor, roket atıyorlar savcıların
üzerine.
ÇAĞLAR DEMİREL (Diyarbakır) – Biz oradaydık, öyle bir
şey yok.
MAHMUT TOĞRUL (Gaziantep) – Delilleri toplamak
istemediniz.
ADALET BAKANI BEKİR BOZDAĞ (Devamla) - O yetmiyor,
uzaktan kumandayla, o güvenlik alanı içerisinde, olay yeri incelemesi yapan
başsavcı, savcı, uzman, Diyarbakır Barosunun üyelerinin olduğu yerde güvenliği
alan polisin aracını patlattılar orada. Şimdi sizden ben şunu duymak isterdim:
“Ey teröristler, ey PKK’lılar -ne diyorsanız öyle deyin- bu hendekleri
kaldırın, bu tuzakları kaldırın, bu mayınlamaya son verin, askeri, polisi şehit
etmeyin.” diye oradan sesinizi yükseltmeniz lazım. (AK PARTİ sıralarından
alkışlar) 
ÇAĞLAR DEMİREL (Diyarbakır) – Peki, siz niye bu halkı
muhatap almıyorsunuz?
MAHMUT TOĞRUL (Gaziantep) – Bakın, öz yönetim…
Hendeklerle uğraşmayın.
ADALET BAKANI BEKİR BOZDAĞ (Devamla) - Sanki
Diyarbakır’ın Valisi, Silvan’ın Kaymakamı, Cumhuriyetin Hükûmeti keyfine sokağa
çıkma yasağı ilan ediyor.
MAHMUT TOĞRUL (Gaziantep) – Keyfî bir şekilde. Sadece
Nusaybin’de son bir ayda 20 gün sokağa çıkma yasağı ilan ettiniz.
ADALET BAKANI BEKİR BOZDAĞ (Devamla) - Oradaki
vatandaşların can güvenliği için, mal güvenliği için, temel hak ve
hürriyetlerini özgürce kullansın diye devlet vazifesini yapıyor ama burada
çıkmışsınız konuşuyorsunuz.
MAHMUT TOĞRUL (Gaziantep) – Vazifesi çocukları mı
katletmek?
İDRİS BALUKEN (Diyarbakır) – Sen Bakan mısın, militan
mısın, ne biçim konuşuyorsun? Neye şimdi açıklık getiriyorsun?
ADALET BAKANI BEKİR BOZDAĞ (Devamla) - Bakın, o
hendekleri oradan kaldıracağız. Burada, Parlamentoda Hükûmete sesinizi
yükselttiğiniz gibi terör örgütüne karşı da sesinizi yükselteceksiniz. (AK
PARTİ sıralarından alkışlar) 
ENGİN ALTAY (İstanbul) – Ankara Valisine gel Sayın
Bakan.
ADALET BAKANI BEKİR BOZDAĞ (Devamla) - Dün iki
polisimiz şehit oldu, bugün bir polisimiz şehit oldu. Biz ne yapıyoruz? Oradaki
sivillerin hayatını korumak için özen gösteriyoruz. Hayatını kaybeden siviller
yok mu? Var ama bunların neredeyse tamamı teröristlerin saldırısıyla hayatını
kaybetti. (AK PARTİ sıralarından “Bravo” sesleri, alkışlar) 
ÇAĞLAR DEMİREL (Diyarbakır) – Siz altmış yaşındaki
kadını nasıl…
ADALET BAKANI BEKİR BOZDAĞ (Devamla) -
Hepsiyle ilgili de soruşturma açtık, hepsi soruşturuluyor. Bakın, Tahir
Elçi’nin olayında bile hakikatin ortaya çıkmasından korkuluyor ve olay yerini
inceleyenlere saldırı yapılıyor. Gerçeğin ortaya çıkmasından kimse korkmasın.
Olayların üzerine Hükûmetimiz kararlılıkla gidecek, terörle mücadele
kararlılıkla devam edecektir.
(Mikrofon otomatik cihaz tarafından
kapatıldı)
BARIŞ YARKADAŞ (İstanbul) – Ankara Valisi
dönmedi mi size de Sayın Bakan?
ADALET BAKANI BEKİR BOZDAĞ (Devamla) -
Onun için, bu konuyu özellikle burada bir kez daha ifade ediyorum. 
BARIŞ YARKADAŞ (İstanbul) – Sayın Bakan,
Ankara Valisinin neyi vardı?
ENGİN ALTAY (İstanbul) – Sayın Bakan,
Ankara Valisi?
ADALET BAKANI BEKİR BOZDAĞ (Devamla) –
Ankara’yı görüşmedim, görüşüp bilgi vereceğim.
Saygılar sunarım. (AK PARTİ sıralarından
alkışlar)
BAŞKAN – Teşekkürler Sayın Bozdağ.
İDRİS BALUKEN (Diyarbakır) – Sayın
Başkan…
BAŞKAN – Buyurun Sayın Baluken.
MAHMUT TANAL (İstanbul) – Sayın Bakan,
Ankara Valisinden bahsetmedi.
BARIŞ YARKADAŞ (İstanbul) – Nerede Ankara
Valisi, Ankara Valisi nerede?
İDRİS BALUKEN (Diyarbakır) –
Milletvekillerinin ve Parlamentonun itibarıyla ilgili, valilerin milletvekillerini
muhatap almaması durumuyla ilgili bilgi istediğimiz Hükûmet yetkilisi kürsüye
çıktığında o konuyla ilgili gerçeğe tekabül edecek tek bir bilgi açıklamadı.
Kendisi bir siyasi partiyi hedefleştirerek tamamen konuyu gündemden düşürmek
üzere yalan yanlış bilgilerle bir konuşma yaptı.
ADALET BAKANI BEKİR BOZDAĞ (Yozgat) –
Dediklerimin hepsi doğru. (AK PARTİ ve CHP sıralarından gürültüler)
BAŞKAN – Arkadaşlar, dinliyoruz…
Arkadaşlar lütfen…
Buyurun Sayın Baluken.
İDRİS BALUKEN (Diyarbakır) – O konuşması
sırasında da partimize açık şekilde sataştı.
ADALET BAKANI BEKİR BOZDAĞ (Yozgat) –
Teröristler orada, hendekler orada.
İDRİS BALUKEN (Diyarbakır) – Dinleyin,
dinleyin, Bakan olmuşsunuz dinleyin.
BAŞKAN – Bir dakika arkadaşlar...
Dinleyin.
İDRİS BALUKEN (Diyarbakır) – Mardin
Valisini infaz etmemizden tutun da, sırtımızı nereye yaslayacağımıza kadar
grubumuza defalarca sataşmada bulundu.
ADALET BAKANI BEKİR BOZDAĞ (Yozgat) – E,
siz söylediniz.
BAŞKAN – Sataşmadan iki dakika süre
veriyorum efendim.
MUSTAFA AKAYDIN (Antalya) – Sayın Başkan,
Sayın Bakana bir sorum var: Halkına küfür eden eski Adana Valisi ne yapıyor şu
anda? Ne yapıyor Adana Valisi? 
BAŞKAN – Sayın Baluken, siz buyurun.
İDRİS BALUKEN (Diyarbakır) – Bu ortamda
konuşamam Sayın Başkan, süreyi durdurun.
MUSTAFA AKAYDIN (Antalya) - Ne cevap
vereceksin Sayın Bakan? Halkına küfür eden valin var, halkına.
İDRİS BALUKEN (Diyarbakır) – Hayır,
süreyi tekrar başlatır mısınız?
BAŞKAN – Evet, sataşmadan süreyi tekrar
başlatalım -iki dakika- arkadaşlar.
VI.- SATAŞMALARA İLİŞKİN
KONUŞMALAR
1.- Diyarbakır Milletvekili
İdris Baluken'in, Adalet Bakanı Bekir Bozdağ’ın yaptığı açıklaması sırasında
Halkların Demokratik Partisine sataşması nedeniyle konuşması
İDRİS BALUKEN (Diyarbakır) – Hepinizi
saygıyla selamlıyorum.
Sayın Bakanın burada yapmış olduğu hiçbir
açıklamanın gerçeğe tekabül eden bir yanı yok. Bir kere bu valilerin toplantıda
olması meselesi… Yahu, bir toplantı bir ay boyunca sürer mi? (HDP sıralarından
alkışlar) Mardin Valisi, Şırnak Valisi, İstanbul Valisi bir aydır, bırakın yüz
yüze görüşmeyi, telefonla aradığımızda bile toplantı gerekçesini öne
sürüyorlar.
MUHAMMET BALTA (Trabzon) – Yanlış yeri
arıyorsunuzdur.
İDRİS BALUKEN (Devamla) – Meclis Başkan
Vekili Sayın Pervin Buldan üç gün önce İstanbul Valisiyle telefonla görüşmek
istediği zaman toplantıda olduğunu ve kendisine geri döneceğini söylüyorlar.
Milletvekilini de geçtim, Meclis Başkan Vekilini üç gündür toplantı nedeniyle
İstanbul Valisi hâlâ arayamamış durumda. Utanmıyor musunuz gelip bu gerekçeleri
burada yalan yanlış şekilde Genel Kurula aktarmaya. Burada açık bir şekilde
milletvekillerinin itibarı zedeleniyor. 
Bakın, bu hendek meselelerine gelince. Bu hendeklerin
nasıl oluştuğunu, nasıl kapatıldığını da siz çok iyi biliyorsunuz. Şu anda
abluka altına aldığınız, havadan bombaladığınız, havan toplarıyla dövdüğünüz,
keskin nişancılarla katlettiğiniz halkın…
AHMET HAMDİ ÇAMLI (İstanbul) – Halk değil terörist!
İDRİS BALUKEN (Devamla) - … halkın sonuç olarak bunları
kazmak zorunda kaldığını çok iyi biliyorsunuz. 
MEHMET AKİF YILMAZ (Kocaeli) – Daha bugün PKK’lı
teröristler bir polisimizi öldürdüler. 
İDRİS BALUKEN (Devamla) - Diyaloga ve müzakereye
geldiğiniz anda, siyasi çözüme geldiğiniz anda, halka katliamdan vazgeçtiğiniz
anda hendek meselesi çözülür. 
AHMET HAMDİ ÇAMLI (İstanbul) – Halk değil terörist!
İDRİS BALUKEN (Devamla) - Diğer taraftan, Tahir
Elçi’nin soruşturmasıyla ilgili verdiğiniz bilgilerin hepsi yanlış. Orada, olay
yerinde delilleri karartan sizsiniz. Olay yeri incelemelerinde hiçbir güvenlik önlemi
almadan oradaki delilleri karartan sizsiniz. 
TAHİR ÖZTÜRK (Elâzığ) – Hadi canım!
İDRİS BALUKEN (Devamla) – Biz Tahir Elçi cinayeti,
sokağa çıkma yasakları, camiler başta olmak üzere kültürel değerlere
saldırılarla ilgili araştırma önergesi getirdik. Madem söylediklerinize
güveniyorsunuz niye reddettiniz? 
(Mikrofon otomatik cihaz tarafından kapatıldı) 
İDRİS BALUKEN (Devamla) – Madem yalan söylemiyorsunuz
niye reddettiniz? (HDP sıralarından alkışlar, AK PARTİ sıralarından gürültüler)
MEHMET AKİF YILMAZ (Kocaeli) - Gerçek ortada, o yüzden
reddettik. 
TAHİR ÖZTÜRK (Elâzığ) – Yalandan başka bir şey
konuşmuyorsunuz. 
BAŞKAN – Sayın milletvekilleri, düşünceler dile
getirildi. Maksat hasıl oldu diye düşünüyorum. 
Milletvekili milleti temsil ediyor. Tabii ki tüm
atanmışların bu noktada milletvekili iradesine, milletin iradesine saygı
göstermesi lazım ama her birimizin de tabii ki bilgileri olduğu gibi doğru bir
şekilde yansıtması ve birbirimize bu çerçevede doğru kaynaktan besleninceye
kadar en azından söylenen ifadeler noktasında dikkatli olmamız gerektiğini
düşünüyorum. 
İDRİS BALUKEN (Diyarbakır) – Sayın Başkan, doğru kaynak
diye bir şey yok. 
BAŞKAN – Niye üzerinize alınıyorsunuz Sayın Baluken?
Niye üzerinize alınıyorsunuz? 
İDRİS BALUKEN (Diyarbakır) - Bizi yalancılıkla
suçlayamazsınız.
BAŞKAN – Hayır, hayır, sizi değil. 
İDRİS BALUKEN (Diyarbakır) - Burada konuşulduğu için,
kendilerine telefon açıldığı için görüşmek zorunda kaldı. Bizimle görüşmeseydi
biz burada yasama faaliyeti yapmayacaktık. 
BAŞKAN – Tamam. 
Gündeme bağlılık ilkesi gereği gündemdeki işlere devam
ediyoruz. 
Danışma Kurulunun bir önerisi vardır, okutup… 
ENGİN ALTAY (İstanbul) – Sayın Başkanım, Ankara’yla
ilgili bilgi bekliyoruz Sayın Bakandan. 
BAŞKAN – Tamam efendim, onu da bilahare Sayın Bakan
görüşüp iletir.
Danışma Kurulunun bir önerisi vardır, okutup işleme
alacağım ve oylarınıza sunacağım. 
ERKAN AKÇAY (Manisa) – Sayın Başkan…
BAŞKAN – Buyurun Sayın Akçay.
V.- AÇIKLAMALAR (Devam)
5.-  Manisa Milletvekili
Erkan Akçay'ın, Adalet Bakanı Bekir Bozdağ’dan, Hükûmetin Öcalan’la
görüşmelerinin devam edip etmediği hususunda millete ve Meclise bilgi vermesini
beklediğine ilişkin açıklaması
ERKAN AKÇAY (Manisa) – Bir süredir Mardin Valisiyle
bazı HDP milletvekillerinin görüşüp görüşmeme hususu tartışıldı ve Sayın Bakan
da burada kendine göre cevaplar da verdi. Sayın Altay da Ankara Valisinin
tutumuyla ilgili bilgi istedi Sayın Bakandan. Ben de, Milliyetçi Hareket
Partisi Grup Başkan Vekili olarak Sayın Bakandan Hükûmet adına bir açıklama
yapmasını bekliyorum, o da şu: Geçtiğimiz günlerde Adalet ve Kalkınma
Partisinin bir sayın milletvekili devletin ve Hükûmetin İmralı’da PKK elebaşı
Öcalan’la görüşmelerinin sürdüğünü ifade etti.
İDRİS BALUKEN (Diyarbakır) – Yalan söylemiş.
ERKAN AKÇAY (Manisa) – Bence, kamu hayatı bakımından ve
Hükûmet faaliyetleri bakımından bu görüşmelerin devam edip etmediği, hangi
safhada olduğu hususunda milletimize ve Meclisimize ayrıntılı bir bilgi verir
ise buradaki tartışmalar zannediyorum biraz daha vuzuha kavuşacaktır. Ben Sayın
Bakanın bu hususta bir açıklama yapmasını bekliyorum.
Teşekkür ediyorum.
BAŞKAN – Teşekkürler Sayın Akçay.
Soru-cevap yapmıyoruz tabii burada, her konuyu şu anda
dile getirebilmek durumunda…
ERKAN AKÇAY (Manisa) – Yani bu önemli ama Sayın Başkan.
BAŞKAN - …ya da her soruya cevap verebilmek durumunda
değil.
Gündeme geçtik değerli arkadaşlar…
İDRİS BALUKEN (Diyarbakır) – Sayın Başkan, özgün bir
konuyu da aktarmıştım, o konuda özellikle bilgi bekliyoruz. 
Sizin koltuğunuzda oturacak olan Meclis başkan
vekilinin telefonlarına cevap vermeyen bir İstanbul Valisinin gerekçesi nedir
diye Hükûmetten açıklama beklediğimizi de ifade ederim.
BAŞKAN – Teşekkürler Sayın Baluken.
İDRİS BALUKEN (Diyarbakır) – Sizin de buna karşı bir
tutumunuzun olması gerekiyor.
BAŞKAN – Danışma Kurulunun bir önerisi vardır, okutup
işleme alacağım ve oylarınıza sunacağım:
VII.- ÖNERİLER
A) Danışma Kurulu
Önerileri
1.- Danışma
Kurulunun, aile bütünlüğünü olumsuz etkileyen unsurlar ile boşanma olaylarının
araştırılması ve aile kurumunun güçlendirilmesi için alınması gereken
önlemlerin belirlenmesi amacıyla verilmiş olan, (10/7), (10/8), (10/9),
(10/10), (10/11), (10/12), (10/13), (10/14), (10/15), (10/16), (10/17), (10/18)
esas numaralı Meclis Araştırması Önergelerinin Genel Kurulun 9 Aralık 2015
Çarşamba günkü birleşiminde okunmasına; bu önergelerin görüşmelerinin gündemde
bulunan aynı konuda verilmiş olan Ardahan Milletvekili Orhan Atalay ve 25
milletvekilinin (10/2) esas numaralı Meclis Araştırması Önergesi’yle birlikte
birleştirilerek aynı günkü birleşimde yapılmasına; bu birleşimde görüşmelerin
tamamlanması hâlinde başka bir işin görüşülmemesine; mezkûr Meclis araştırması
önergelerinin görüşmelerinin Genel Kurulun 9 Aralık 2015 Çarşamba günkü
birleşiminde tamamlanamaması hâlinde Genel Kurulun 10 Aralık 2015 Perşembe
günkü birleşiminde görüşmelerinin tamamlanmasına kadar çalışmalarını
sürdürmesine ve bu işin tamamlanmasından sonra başka bir işin görüşülmemesine;
Genel Kurulun 15 Aralık 2015 Salı günkü birleşiminde sözlü soruların görüşmelerinin
tamamlanmasına kadar çalışmalarını sürdürmesine ilişkin önerisi
Danışma Kurulu Önerisi
Danışma Kurulunun 09/12/2015 Çarşamba günü yaptığı
toplantıda aşağıdaki önerilerin Genel Kurulun onayına sunulması uygun
görülmüştür.
 Ahmet
Aydın
 Türkiye
Büyük Millet Meclisi 
 Başkanı
Vekili 
 Nurettin Canikli Engin
Altay
Adalet Ve Kalkınma Partisi Cumhuriyet
Halk Partisi 
 Grubu Başkan Vekili Grubu
Başkan Vekili

 İdris Baluken Oktay
Vural
Halkların Demokratik Partisi  Milliyetçi
Hareket Partisi 
 Grubu Başkan Vekili Grubu
Başkan Vekili
Öneriler:
1 - Aile bütünlüğünü olumsuz etkileyen unsurlar ile
boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla verilmiş olan Tekirdağ
Milletvekili Candan Yüceer ve 19 milletvekilinin (10/7) esas numaralı;
Afyonkarahisar Milletvekili Burcu Köksal ve 20 milletvekilinin (10/8) esas
numaralı; Kocaeli Milletvekili Fatma Kaplan Hürriyet ve 21 milletvekilinin
(10/9) esas numaralı; Adana Milletvekili Aydın Uslupehlivan ve 21
milletvekilinin (10/10) esas numaralı; MHP Grubu adına grup başkan vekilleri
İzmir Milletvekili Oktay Vural ve Manisa Milletvekili Erkan Akçay'ın (10/11)
esas numaralı; Aydın Milletvekili Deniz Depboylu ve 21 milletvekilinin (10/12)
esas numaralı; Ankara Milletvekili Aylin Nazlıaka ve 20 milletvekilinin (10/13)
esas numaralı; İstanbul Milletvekili Filiz Kerestecioğlu ve 24 milletvekilinin
(10/14) esas numaralı; Bursa Milletvekili Emine Yavuz Gözgeç ve 24
milletvekilinin (10/15) esas numaralı; İstanbul Milletvekili Tülay Kaynarca ve
26 milletvekilinin (10/16) esas numaralı; Çorum Milletvekili Lütfiye İlksen
Ceritoğlu Kurt ve 21 milletvekilinin (10/17) esas numaralı; Ağrı Milletvekili
Dirayet Taşdemir ve 22 milletvekilinin (10/18) esas numaralı Meclis araştırması
önergelerinin Genel Kurulun 9 Aralık 2015 Çarşamba günkü (bugün) birleşiminde
okunması, bu önergelerin görüşmelerinin gündemde bulunan aynı konuda verilmiş
olan Ardahan Milletvekili Orhan Atalay ve 25 milletvekilinin (10/2) esas numaralı
Meclis Araştırması Önergesi’yle birlikte birleştirilerek aynı günkü (bugün)
birleşimde yapılması, bu birleşimde görüşmelerin tamamlanması hâlinde başka bir
işin görüşülmemesi,
2 - Mezkûr Meclis araştırması önergelerinin
görüşmelerinin Genel Kurulun 9 Aralık Çarşamba günkü (bugün) birleşiminde
tamamlanamaması hâlinde Genel Kurulun 10 Aralık 2015 Perşembe günkü
birleşiminde görüşmelerinin tamamlanmasına kadar çalışmalarını sürdürmesi ve bu
işin tamamlanmasından sonra başka bir işin görüşülmemesi,
3 - Genel Kurulun 15 Aralık 2015 Salı günkü
birleşiminde sözlü soruların görüşmelerinin tamamlanmasına kadar çalışmalarını
sürdürmesi önerilmiştir.
BAŞKAN – Danışma Kurulunun bu ortak önerisini
oylarınıza sunuyorum: Kabul edenler... Kabul etmeyenler... Kabul edilmiştir.
Gündemin “Seçim” kısmına geçiyoruz.
VIII.- SEÇİMLER
A) Komisyonlarda Açık Bulunan
Üyeliklerine Seçim 
1.- Millî Savunma
Komisyonunda açık bulunan üyeliğe seçim 
BAŞKAN – Sayın milletvekilleri, Millî Savunma
Komisyonunda boş bulunan ve Cumhuriyet Halk Partisi Grubuna düşen 2 üyelik için
seçim yapacağız. Gösterilen adayları ayrı ayrı oylarınıza sunacağım.
Bilecik Milletvekili Yaşar Tüzün: Kabul edenler...
Kabul etmeyenler... Kabul edilmiştir.
İzmir Milletvekili Murat Bakan: Kabul edenler... Kabul
etmeyenler... Kabul edilmiştir.
2.- Tarım, Orman ve Köyişleri
Komisyonunda açık bulunan üyeliğe seçim 
BAŞKAN – Tarım, Orman ve Köyişleri Komisyonunda boş
bulunan ve Halkların Demokratik Partisi Grubuna düşen 1 üyelik için seçim
yapacağız. Gösterilen adayı oylarınıza sunacağım.
Mardin Milletvekili Gülser Yıldırım: Kabul edenler...
Kabul etmeyenler... Kabul edilmiştir.
3.- Kamu İktisadi
Teşebbüsleri Komisyonunda açık bulunan üyeliğe seçim 
BAŞKAN – Boş bulunan ve Adalet ve Kalkınma Partisi
Grubuna düşen komisyon üyelikleri için seçim yapacağız. Gösterilen adayları
ayrı ayrı oylarınıza sunacağım.
Kamu İktisadi Teşebbüsleri Komisyonunda boş bulunan
üyeliklere, İstanbul Milletvekili Aziz Babuşcu: Kabul edenler... Kabul
etmeyenler... Kabul edilmiştir.
Kilis Milletvekili Reşit Polat: Kabul edenler... Kabul
etmeyenler... Kabul edilmiştir.
Kırşehir Milletvekili Salih Çetinkaya: Kabul edenler...
Kabul etmeyenler... Kabul edilmiştir.
4.- İnsan Haklarını İnceleme
Komisyonunda açık bulunan üyeliğe seçim 
BAŞKAN – İnsan Haklarını İnceleme Komisyonuna İstanbul
Milletvekili Hulusi Şentürk: Kabul edenler... Kabul etmeyenler... Kabul
edilmiştir.
5.- İçişleri Komisyonunda
açık bulunan üyeliğe seçim 
BAŞKAN – İçişleri Komisyonuna Kütahya Milletvekili
Mustafa Şükrü Nazlı: Kabul edenler... Kabul etmeyenler... Kabul edilmiştir.
6.- Dışişleri Komisyonunda
açık bulunan üyeliğe seçim 
BAŞKAN – Dışişleri Komisyonuna Karaman Milletvekili
Recep Şeker: Kabul edenler... Kabul etmeyenler... Kabul edilmiştir.
7.- Avrupa Birliği Uyum
Komisyonunda açık bulunan üyeliğe seçim 
BAŞKAN – Avrupa Birliği Uyum Komisyonuna Aksaray
Milletvekili Cengiz Aydoğdu: Kabul edenler... Kabul etmeyenler... Kabul
edilmiştir.
Şimdi, alınan karar gereğince gündemin “Genel Görüşme
ve Meclis Araştırması Yapılmasına Dair Öngörüşmeler” kısmına geçiyoruz.
Bu kısımda, aile bütünlüğünü olumsuz etkileyen unsurlar
ile boşanma olaylarının araştırılması ve aile kurumunun güçlendirilmesi için
alınması gereken önlemlerin belirlenmesi amacıyla verilen, Ardahan Milletvekili
Orhan Atalay ve 25 milletvekilinin (10/2) esas numaralı; Tekirdağ Milletvekili
Candan Yüceer ve 19 milletvekilinin (10/7) esas numaralı; Afyonkarahisar
Milletvekili Burcu Köksal ve 20 milletvekilinin (10/8) esas numaralı; Kocaeli
Milletvekili Fatma Kaplan Hürriyet ve 21 milletvekilinin (10/9) esas numaralı;
Adana Milletvekili Aydın Uslupehlivan ve 21 milletvekilinin (10/10) esas
numaralı; MHP Grubu adına Grup Başkan Vekilleri İzmir Milletvekili Oktay Vural
ve Manisa Milletvekili Erkan Akçay’ın (10/11) esas numaralı; Aydın Milletvekili
Deniz Depboylu ve 21 milletvekilinin (10/12) esas numaralı; Ankara Milletvekili
Aylin Nazlıaka ve 20 milletvekilinin (10/13) esas numaralı; İstanbul
Milletvekili Filiz Kerestecioğlu ve 24 milletvekilinin (10/14) esas numaralı;
Bursa Milletvekili Emine Yavuz Gözgeç ve 24 milletvekilinin (10/15) esas
numaralı; İstanbul Milletvekili Tülay Kaynarca ve 26 milletvekilinin (10/16)
esas numaralı; Çorum Milletvekili Lütfiye İlksen Ceritoğlu Kurt ve 21
milletvekilinin (10/17) esas numaralı; Ağrı Milletvekili Dirayet Taşdemir ve 22
milletvekilinin (10/18) esas numaralı Meclis araştırması açılmasına ilişkin
önergelerinin görüşmelerine başlayacağız.
(10/2) esas numaralı Meclis Araştırması Önergesi dünkü
birleşimde okunduğundan tekrar okutmuyorum. 
Şimdi, birlikte görüşülecek olan Meclis araştırması
önergelerinden bilgiye sunulmamış olanlardan, her siyasi parti grubuna mensup
milletvekillerinden birer önerge okunarak bilgilerinize sunulacaktır. Ancak,
birlikte görüşülen bütün araştırma önergeleri tam metin olarak Tutanak
Dergisi’nde yayımlanacaktır. (x)
IV.- BAŞKANLIĞIN
GENEL KURULA SUNUŞLARI (Devam)
C) Meclis Araştırması
Önergeleri (Devam)
4.- Tekirdağ Milletvekili
Candan Yüceer ve 20 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/7)
Türkiye Büyük Millet Meclisi
Başkanlığına
Kadına yönelik ekonomik ve fiziksel şiddetin boşanmalar
üzerindeki etkisi, boşanma aşaması ve sonrasında kadının yaşadığı sorunların
araştırılarak kadının güçlenmesi, can güvenliğinin sağlanması yönünde hangi
adımların atılması gerektiğinin belirlenmesi amacıyla Anayasa’nın 98’inci ve
Türkiye Büyük Millet Meclisi İçtüzüğü’nün 104’üncü ve 105’inci maddeleri
uyarınca Meclis araştırması açılmasını saygılarımızla arz ederiz.06/12/2015
1)
Candan Yüceer  (Tekirdağ)
2)
Ali Yiğit (İzmir)
3)
Devrim Kök (Antalya)
4)
Utku Çakırözer (Eskişehir)
5)
Veli Ağbaba (Malatya)
6)
Okan Gaytancıoğlu (Edirne)
7)
Mustafa Sezgin Tanrıkulu (İstanbul)
8)
Burcu Köksal (Afyonkarahisar)
9)
Mevlüt Dudu (Hatay)
10)
Mehmet Tüm   (Balıkesir)
11)
Namık Havutça (Balıkesir)
12)
Erdin Bircan (Edirne)
13)
Gülay Yedekci (İstanbul)

14)
Mustafa Ali Balbay  (İzmir)

15)
İlhan Cihaner (İstanbul)

16)
Onursal Adıgüzel  (İstanbul)

17)
Nurettin Demir  (Muğla)

18)
Çetin Osman Budak (Antalya)

19)
Muharrem Erkek (Çanakkale)

20)
Gamze Akkuş İlgezdi (İstanbul)

21)
Lale Karabıyık  (Bursa)

Genel Gerekçe: 
Boşanma, eşlerin evlilik durumlarını hukuken
ve fiilen sona erdirmeleri olarak tanımlanmaktadır. Hukuki, psikolojik ve
sosyal bir süreç olan boşanma, aile ve çocuklar için çoğunlukla travma
yaşatabilen bir olgudur. 
Ülkemizde her yıl yanlış ve yetersiz
ekonomik politikalara bağlı olarak artan işsizlik ve yoksulluk aile içinde
kadına şiddet olarak karşımıza çıkmaktadır. Nüfusun önemli bir kısmının
yoksulluk sınırında yaşadığı ülkemizde “ekonomik şiddet” başlı başına boşanma
ve kadına yönelik şiddet nedenidir. Ülkemizde kadına yönelik şiddet, cinayet,
toplumsal bir gerçek ve kanayan bir yara olarak varlığını sürdürmektedir.
Ancak, AKP iktidarı çıkarmaya çalıştığı reformlarla, yasalarla kadını dışlayıp
sadece aileyi güçlendirmek çerçevesinde politikalar üretirken kadını
güçsüzleştirmekte, kadını aile içindeki görevi ve geleneksel normlar
çerçevesinde şekillendirmekte, birey olarak değil, aile içinde tanımlamaktadır.

Siyasi iktidar, ülkemizde toplumsal
hayatın ve ekonomik yaşamın dışına itilmeye çalışılan kadınların birey, yurttaş
olma hakkını gasbederek kadını sadece aile içinde var etmeye çalışmaktadır.
Kadınların kimliğini ve haklarını aile kurumu içinde eritip boşanmayı
“toplumsal bir sorun” olarak tanımlarken boşanmanın da evlenmek gibi ve
evlenmeye eş değerde meşru bir hak olduğunu, “sorun olmadığını” görmemektedir. 
Kadın sorunlarıyla ilgili Aile ve Sosyal Politikalar
Bakanlığı, şiddeti görmezden gelip çiftler arası “ara buluculuğa” soyunmakta,
başka bir seçeneğe kapıları kapatmakta, boşanmaları önlemek için çiftlere
terapi ve ombudsmanlık hizmeti vermeyi bir meziyet olarak topluma sunmaktadır.
Anneliği bir kariyer olarak sunan, kadını geri planda tutan, kadını baskılayan
açıklamalarla kadının şiddet görmesi ve canı pahasına evliliği devam ettirmesi
istenmekte, en az 3 çocuk doğurması yönünde telkin ve teşvik politikaları
uygulanmaktadır. İstatistikler, kadın cinayetlerinin yüzde 47’sinin eski koca
ya da boşanmak üzere olunan koca tarafından işlendiğini ortaya koymaktadır.
Şiddet yaşayan kadınların korunma talebiyle polise ya da savcılıklara başvurması
da çözüm olmamaktadır. Koruma kararı alınmasına karşın kadınların yüzde 73’ü
öldürülmektedir. Oysaki kadının aile içindeki güçsüz konumunun değiştirilmesi,
kadın erkek arasındaki toplumsal cinsiyet eşitsizliğinin giderilmesi için kadın
yoksulluğunun azaltılması ve kadının ekonomik olarak güçlendirilmesi
tartışılmaz bir gerçektir. Kadınların eğitim düzeyinin artırılması için
yapılacak çalışmalar, kadını toplumsal yaşamın içinde tutacak, ekonomik olarak
güçlenmelerini sağlayacak, kadınların insan hakları ihlallerini engelleyecek,
kadına yönelik şiddetle mücadelede de önemli bir adım olacaktır. 
Yukarıda özetlenen gerekçelerle toplumsal cinsiyet
eşitliğini sağlamak, kadının ekonomik olarak ve eğitim yönünden “birey” olarak
toplumsal yaşam içerisinde durumunu güçlendirmek, şiddet gördüğü ya da eşiyle
birlikte yaşamak istemediği için boşanmayı seçen kadınları koruyacak, boşanma
aşamasında veya sonrasında kadının can güvenliğini sağlayacak politikalar
üretmek amacıyla Anayasa’nın 98’inci ve Türkiye Büyük Millet Meclisi
İçtüzüğü’nün 104’üncü ve 105’inci maddeleri uyarınca Meclis araştırması
açılmasını saygılarımızla arz ederiz.
5.- MHP Grubu adına Grup
Başkan Vekilleri İzmir Milletvekili Oktay Vural ve Manisa Milletvekili Erkan
Akçay’ın, Aile bütünlüğünü olumsuz etkileyen unsurlar ile boşanma olaylarının
araştırılması ve aile kurumunun güçlendirilmesi için alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/11)
08/12/2015
Türkiye Büyük Millet Meclisi
Başkanlığına
Toplumumuzun temel taşı olan aile müessesemizin
güçlendirilmesi için, sosyokültürel alanda yaşanan yozlaşmanın aile üzerindeki
etkileri, pek çok ailenin yıkımına yol açan ve gelecek nesillerimiz olan
çocuklarımızın mağduriyetine neden olan boşanma hadiselerinin ve sebeplerinin
araştırılarak gerekli önlemlerin alınması amacıyla Anayasa’nın 98’inci, Türkiye
Büyük Millet Meclisi İçtüzüğü’nün 104 ve 105’inci maddeleri uyarınca Milliyetçi
Hareket Partisi Grubu adına Meclis araştırılması açılmasını arz ederiz.
 Erkan Akçay Oktay
Vural
 Manisa İzmir
 MHP Grup Başkan Vekili MHP
Grup Başkan Vekili
Gerekçe:
Millî ve manevi değerlerin
geliştirilip korunmasında, millî bütünlüğün ve dayanışmanın pekiştirilmesinde
aile müessesesi özel öneme sahiptir. Ülkemizde son yıllarda meydana gelen hızlı
sosyokültürel değişmeler, ekonomik sıkıntılar, iç göçler sonucu nüfusun
şehirlerde toplanması, günlük hayatın karmaşıklığı, tüketim kültürünün gelişmesi,
bireysel menfaatlerin ön plana çıkartılmasıyla birlikte millî ve manevi
değerlerin zaafa uğraması toplumların temeli olan aile mefhumunu temelden
sarsmıştır.
Günümüzde Türk ailesini kuşatan sorun
alanlarına bakıldığında boşanmanın ilk sırada yer aldığını görüyoruz. TÜİK
verilerine göre 2005 yılında 95.895 olan boşanma ve 641.241 olan evlenme sayısı
son on yılda önemli değişim göstererek 2014 yılında boşanan çiftlerin sayısı
130.913'e yükselmiş, evlenen çiftlerin sayısı ise 599.704'e gerilemiştir.
Kuşkusuz boşanma sadece sayısal,
istatiksel bir hadise olmayıp psikolojik, sosyal ve ekonomik boyutlarıyla eş ve
çocukların hayatlarını büyük oranda etkilemektedir. Boşanmadan en çok mağdur
olanlar, boşanmanın ağırlığını en çok omuzlarında hissedenler de çocuklarımız
olmaktadır.
Mahkeme kayıtları üzerinden boşanma
nedenleri incelendiğinde en fazla payı evlilik birliğinin sarsılması
almaktadır. Ancak geçimsizliğe iten nedenlerin temelinde sosyal, kültürel,
ekonomik ve psikolojik birçok neden yatmaktadır.
Toplumun kanayan bir yarası olan
parçalanmış aile çocukları madde bağımlılığı ve fuhuş tuzaklarının ana
hedefleri hâline gelmekte, parçalanan aile çocuklarının artması değerlerinden
uzak, uyuşmuş, kendi değerlerine yabancılaşmış nesiller olarak karşımıza
çıkmaktadır.
2011 yılında yayımlanan 633 sayılı
Aile ve Sosyal Politikalar Bakanlığının Teşkilat ve Görevleri Hakkında Kanun
Hükmünde Kararname’yle, ailenin bütünlüğünün korunması, aile yapısının ve
değerlerinin korunması, aile yapısını ve değerlerini tehdit eden sorunların ve
bu sorunlara yol açan faktörlerin tespit edilmesi, bu sorunlara karşı çözüm
önerilerinin geliştirilmesi, aile içi şiddet ve istismar, töre cinayetleri,
intihar ve benzeri sorunların önlenmesi gibi görevler Aile ve Sosyal
Politikalar Bakanlığına verilmiştir. Ancak aradan yaklaşık dört yıl geçmesine
rağmen aile bütünlüğünü sağlayıcı, boşanma nedenlerini ortadan kaldırıcı ciddi
bir çalışma yapılamamıştır. Hükûmetinizce bu hususta "Evlilik Öncesi
Eğitim Programı" adı altında yapılan seminerler ise amaca ulaşmakta
oldukça yetersiz ve sığ kalmaktadır.
Ülkemizde giderek sosyal bir sorun
hâline gelen evlenme oranındaki azalış, buna karşın aile içi şiddet ve
beraberinde getirdiği boşanma oranlarındaki artış bizleri bu konuda daha
duyarlı olmaya ve bu sorunların nedenlerini araştırmaya, çözüm önerileri
geliştirmeye itmektedir.
Medeni Kanun başta olmak üzere
uygulanmakta olan kanunların -örneğin 20 Mart 2012 tarih ve 28239 sayılı
Ailenin Korunması ve Kadına Yönelik Şiddetin Önlenmesine Dair Kanun- ve diğer
yönetmeliklerin yeniden gözden geçirilerek kendi toplumsal değerlerimize uygun
hâle getirilmesi gerekmektedir.
Aile birliğinin bozulmasının en
önemli sebeplerinden biri de sosyokültürel alanda yaşanan yozlaşmanın her geçen
gün toplumda kendini büyük oranda hissettirmesi, toplumdaki aidiyet duygularını
giderek yok etmesidir. Bu nedenle günümüzde aile kurumu sadece boşanmalarla
sarsılmamaktadır. Toplumun sosyokültürel alanında yaşanmaya başlayan
yetersizlik, yoksunluk ve yoksullaşmanın etkisi ailenin varlığına yönelik bir
tehdide dönüşmüş durumdadır.
Türk toplumunun aile yapısının sağlıklı
işleyebilmesi, toplumun mirasının gelecek nesillere aktarılabilmesi için
toplumun en küçük yapı taşı olan ailenin sağlam temellere dayanması, evlilik
kurumunun güçlenmesi, aile yapımızı derinden sarsan ve son zamanlarda giderek
artan boşanma hadiselerinin ve sebeplerinin ele alınması, sosyokültürel alanda
yaşanan yozlaşmanın aile üzerindeki etkileri ve bu konuda gerekli tedbirlerin
tespiti için Anayasa’nın 98’inci, Türkiye Büyük Millet Meclisi İçtüzüğü’nün 104
ve 105’inci maddeleri uyarınca Meclis araştırması açılmasını arz ederiz. 
6.- İstanbul Milletvekili
Filiz Kerestecioğlu ve 24 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/14)
Türkiye Büyük Millet Meclisi
Başkanlığına
Özellikle taciz ve kötü muamele içeren evlilikler
içerisindeki kadınların yaşadıkları sorunların araştırılarak evlilik bağını
sonlandırmak isteyen kadınlara yönelik sosyal destek politikalarının
belirlenmesi için Anayasa’nın 98’inci ve Türkiye Büyük Millet Meclisi
İçtüzüğü’nün 104 ve 105’inci maddeleri uyarınca Meclis araştırması açılmasını
saygılarımızla teklif ederiz. 
1) Filiz Kerestecioğlu (İstanbul)
2) Besime Konca (Siirt)

3) Pervin Buldan  (İstanbul)
4) Meral Danış Beştaş (Adana)
5) Behçet Yıldırım (Adıyaman)
6) Berdan Öztürk  (Ağrı)
7) Dirayet Taşdemir (Ağrı)
8) Sırrı Süreyya Önder (Ankara)
9) Ayşe Acar Başaran (Batman)
10) Mehmet Ali Aslan (Batman)
11) Saadet Becerikli (Batman)
12) Hişyar Özsoy (Bingöl)
13) Mizgin Irgat (Bitlis)
14) Altan Tan  (Diyarbakır)
15) Çağlar Demirel (Diyarbakır)
16) Feleknas Uca (Diyarbakır)
17) İmam Taşçıer (Diyarbakır)
18) Nimetullah Erdoğmuş (Diyarbakır)
19) Nursel Aydoğan (Diyarbakır)
20) Sibel Yiğitalp (Diyarbakır)
21) Ziya Pir  (Diyarbakır)
22) Mahmut Toğrul  (Gaziantep)
23) Abdullah Zeydan (Hakkâri)
24) Mehmet Emin Adıyaman (Iğdır)
25) Erdal Ataş  (İstanbul)
Gerekçe:
Aile, karşılıklı görev ve
sorumluluklara dayanan, tarihsel olarak ekonomik ve ideolojik koşullarla
değişegelmiş bir yapıdır. Ne var ki aile tarih ötesi, ekonomik ve politik
şartlardan bağımsız, mutlak ve ideal bir yapı gibi tariflenmekte, bu ideal
yapının korunması gereği özellikle yeni muhafazakâr siyasetçilerce sıkça
gündeme getirilmektedir. Bu siyaset anlayışı, aile içindeki iktidar
ilişkilerini ve kadın erkek eşitsizliğini gizleyerek ev içi şiddet, işsizlik,
boşanma, yoksulluk gibi konuları ailenin çözülmesiyle açıklamakta, ailenin ne
şartta olursa olsun korunmasını öncelemektedir. 
Neoliberal politikalar sonucu
kısıtlanan sosyal güvenlik ve refah hizmetlerinin aileye, esasen ailedeki
kadınlara devredilmesi de “ailenin güçlendirilmesi” söylemiyle
meşrulaştırılmaktadır. Tüm dünyada kentleşme, kadınların iş gücüne katılımının
artması, kadınların güçlenmesi ve aile içinde yaşadıkları sorunlara karşı
çıkabilmeleri sonucu boşanma oranları artsa da Türkiye, boşanma oranları bakımından
OECD ülkeleri arasında sonlarda, 27’nci sırada yer almaktadır. Aslında
Türkiye’deki sorun, boşanma oranlarının yükselmesi değil, taciz ve kötü muamele
içeren evlilikler içindeki kadınların boşanmak istediklerinde eşleri ve
aileleri tarafından baskıya ve şiddete maruz kalmaları ve maalesef
öldürülmeleridir. 
Boşanmak isteyen kadınlar yalnızca şiddet
görecekleri korkusuyla değil, sosyal ve ekonomik güvenceden yoksun olacakları
için de evliliklerini sürdürmeye mecbur bırakılmaktadırlar. İçinde bulundukları
evlilikleri sonlandırmak isteyen kadınların birçoğu evlilik dışında kendilerini
ve hanede birlikte yaşadıkları kişileri idame ettirebilecek ekonomik olanaklara
sahip değiller. Kadınların istihdama katılımı Türkiye’de yüzde 27,1 gibi düşük
bir oranda seyrettiğinden, kadınların çoğu evlilikleri boyunca ücretli bir işte
çalışmıyorlar. Boşanma durumunda da iş bulmakta güçlük çekiyorlar, cinsiyetçi
iş bölümü sebebiyle düşük ücretli ve güvencesiz, ailelerini geçindirmelerine
imkân vermeyen işlerde çalışıyorlar. Devlet ve iş yerleri yaygın, ücretsiz ve
ulaşılabilir çocuk bakım hizmeti sunmadığından kazandıklarıyla çocuk bakımı
masraflarını karşılayamıyorlar. 
Ön yargılar, toplumsal roller, boşanmış
kadınlara yönelik çevre baskısı, kadınların tekrar evlenmeye zorlanmaları
sebebiyle boşanma kadınların ancak en son olarak başvurabilecekleri bir
durumdur. 
“Aileyi korumak” adı altında kötü
evliliklerin devamının özendirilmesi, şiddete karşı koruyucu ve güçlendirici
önlemler almak yerine karakollar ve ŞÖNİM’ler aracılığıyla kadınların şiddet
uygulayan erkeklerle bir araya getirilerek ara buluculuk yapılması,
sığınaklarda kadınları güçlendirici, kadın dayanışmasını esas alan destek
mekanizmaları bulunmadığından kadınların bir hapishane gibi tarif ettikleri
sığınaklara yerleşmek istememeleri kadına yönelik şiddeti önemli ölçüde
artırmaktadır. Bu yaklaşımla kurgulanan, kadını değil aileyi korumayı esas alan
politikalar, kadınların kötü muameleye maruz kaldıkları evliliklerin içinde
sıkışmalarına sebep olmaktadır. 
Taciz ve kötü muameleye dayalı
evliliklerde çocuklar da fiziksel ve psikolojik zarar görmektedir. Şiddet
içeren bir evliliğin devlet tarafından “çocukların korunması” maksadıyla
sürdürülmesinin teşvik edilmesi, Türkiye'nin imzacısı olduğu ve taraf
devletleri çocuklara bedensel veya zihinsel saldırı, şiddet ve suistimale,
ihmal ya da ihmalkâr muameleye, ırza geçme dâhil her türlü istismar ve kötü
muameleye karşı korumakla yükümlü kılan Çocuk Hakları Sözleşmesi’ne aykırıdır.
Türkiye’de eşi vefat etmiş kadınlar ile boşanmış
kadınlar benzer yoksulluk koşullarıyla baş etmeye çalışmalarına rağmen, eşi
vefat etmiş kadınlar için sosyal yardım programlarından boşanmış kadınlar
yararlanamıyorlar. Bu durum, devletin sosyal politika oluştururken hak ve
ihtiyaç saikıyla değil, siyasi saiklarla hareket ettiğini ortaya koymaktadır. 
Pek çok ülkede evliliğini sona erdiren kadınlara
yönelik sosyal destek programları oluşturulmuştur. Boşanmış kadınların iş
gücüne katılımını kolaylaştıracak önlemlerin alınması, tüm bireylere tanınması
gereken yaşlı, hasta ve çocuk bakım hizmetlerinin boşanmış kadınları da
kapsayacak şekilde genişletilmesi, maddi, hukuki ve psikolojik destekler
kadınların devam ettirmek istemedikleri evliliklerini sonlandırmalarına
yardımcı olmaktadır. Türkiye’de de boşanan kadınlara yönelik sosyal destek
politikalarının araştırılması amacıyla Anayasa’nın 98’inci ve Türkiye Büyük
Millet Meclisi İçtüzüğü’nün 104’üncü ve 105’inci maddeleri uyarınca Meclis
araştırması açılmasını saygılarımızla teklif ederiz. 
7.- İstanbul Milletvekili
Tülay Kaynarca ve 26 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/16)
Türkiye Büyük Millet Meclisi Başkanlığına
Ailelerin dağılmasına ve çocuklarımızın
mağdur olmasına neden olan boşanma olaylarının ve sebeplerinin, özellikle,
sosyal medyanın boşanmaya etkilerinin araştırılarak alınması gereken tedbirlerin
belirlenmesi amacıyla, Anayasa’nın 98’inci, Türkiye Büyük Millet Meclisi
İçtüzüğü’nün 104 ve 105’inci maddeleri uyarınca Meclis araştırması açılmasını
arz ederiz. 
1) Tülay Kaynarca (İstanbul)
2) Mustafa Baloğlu (Konya)
3) Hamza Dağ (İzmir)

4) Nihat Zeybekci (Denizli)
5) Ali Ercoşkun (Bolu)
6) Yılmaz Tunç (Bartın)
7) Adem Yeşildal (Hatay)
8) Orhan Atalay (Ardahan)
9) Selim Dursun (Sivas)
10) Gökçen Özdoğan Enç (Antalya)
11) İsmail Bilen (Manisa)
12) Mihrimah Belma Satır (İstanbul)
13) Radiye Sezer Katırcıoğlu (Kocaeli)
14) Mücahit Durmuşoğlu (Osmaniye)
15) Cahit Özkan (Denizli)
16) Emrullah İşler (Ankara)
17) Şahin Tin (Denizli)
18) Ahmet Sami Ceylan (Çorum)
19) Lütfiye İlksen Ceritoğlu Kurt (Çorum)
20) Hatice Dudu Özkal (Afyonkarahisar)
21) Orhan Karasayar (Hatay)
22) Fevzi Şanverdi (Hatay)
23) Fehmi Küpçü (Bolu)
24) Murat Alparslan (Ankara)
25) Ravza Kavakcı Kan (İstanbul)
26) Ceyda Bölünmez Çankırı (Mardin)
27) Mustafa Şükrü Nazlı (Kütahya)
Gerekçe: 
Aile yararlı bir kurumdur ve sürdürülmesi gereklidir.
Aile, bireye temel eğitiminin verildiği, ruhsal ve fiziksel yönden sağlık
kazandırıldığı, dış tehlikelerden ve zararlardan korunduğu, böylece bireyin
kendisini huzur ve güvende hissettiği bir yuvadır. Aile, toplumun çekirdeği ve
temel birimidir. Her toplum varlığını sürdürebilmek için aile kurumuna ihtiyaç
duyar. Sağlıklı bir toplumun oluşumu ve devamı açısından ailenin devamlılığı
oldukça önemlidir.
Ülkemizde artan genç nüfusa rağmen, evlenen çiftlerin
sayısı bir önceki yıla göre yüzde 0,1 azalarak 2014 yılında 599.704 olmuştur.
Kaba evlenme hızı ise binde 7,8 olarak gerçekleşmiş, boşanan çiftlerin sayısı
bir önceki yıla göre yüzde 4,5 artarak 130.913'e yükselmiştir. Böylece kaba
boşanma hızı binde 1,7 olarak gerçekleşmiştir. Bütün bu rakamsal değerler göstermektedir
ki gelecekte bu durumun sosyal sorunlara sebep olması ihtimali yüksektir.
Araştırmalar, boşanma nedenlerinde ilk sıranın iletişim
çağında iletişimsizlik olduğunu göstermektedir. Uzmanlar iletişimsizliğe neden
olan sosyal medyanın boşanmayı tetiklediğini belirtmektedirler. Facebook,
Twitter ve sosyal medyanın hayatımıza çok fazla girmesiyle aile hayatının
olumsuz etkilendiği son zamanlarda basında da sıkça yer almaktadır. Son
yıllarda artan boşanma olaylarının sonuçları incelendiğinde bu sonuçların
altında İnternet’in, özellikle de sosyal medyanın önemli bir yeri olduğunu
görmekteyiz. Çiftlerin en büyük problemlerinden bir tanesi iletişim kuramamaktır.
Bu iletişimi sosyal medyayla çok daha iyi kurmakta ve birbirleriyle konuşmak
yerine iletişimi atlayarak ne yazık ki sosyal medyaya daha çok yüklenmekteler
ve bu da çiftlerin birbirleriyle olan ilişkilerini azaltan ve koparan bir
vaziyet hâline gelmektedir. 
Boşanma olaylarının en büyük mağdurları çocuklar
olmaktadır. Anne veya babasından ayrı kalmak zorunda kalan veya devletin
kurumlarına verilen çocukların kişisel gelişimlerinde ciddi sorunlar ortaya
çıkmakta ve bu nedenle ilerleyen yıllarda topluma entegre olma sorunu
yaşamaktadırlar. Dolayısıyla boşanma hadiseleri kişisel ve ailevi problemler
olmaktan öte toplumun genelini ilgilendiren sonuçlar doğurmakta ve toplumumuzun
geleceğini derinden etkilemektedir. 
2002’den bu yana aile kurumunun güçlendirilmesi
amacıyla pek çok kanuni düzenleme yapılmış, Aile ve Sosyal Politikalar
Bakanlığı kurulmuş, aile mahkemeleri oluşturulmuş, çeyiz, konut ve doğum
yardımları çıkarılmıştır. Bu konuda büyük ilerlemeler kaydedilmiştir. Tüm
iyileştirmelere rağmen toplumda bu sorunun artış göstererek devam etmesi
nedeniyle bu konuda çalışma yapılması toplumumuz için önem arz etmektedir.
Yapılacak çalışmalar boşanmaların ciddi bir toplumsal soruna dönüşmeden kontrol
edilmesini mümkün kılacaktır. 
Bu nedenlerle ailelerin dağılmasına ve çocuklarımızın
mağdur olmasına neden olan boşanma olaylarının ve sebeplerinin, özellikle sosyal
medyanın boşanmaya etkilerinin araştırılarak alınması gereken tedbirlerin
belirlenmesi amacıyla bir Meclis araştırması açılması faydalı olacaktır.
BAŞKAN - Bir Meclis araştırması açılmasına ilişkin
önergelerin birlikte yapılacak görüşmesine başlıyoruz. 
Hükûmet? Burada.
IX.- MECLİS
ARAŞTIRMASI
A) Ön Görüşmeler
1.- Ardahan
Milletvekili Orhan Atalay ve 25 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2)
2.- Tekirdağ
Milletvekili Candan Yüceer ve 19 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun güçlendirilmesi
için alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/7)
3.- Afyonkarahisar
Milletvekili Burcu Köksal ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/8)
4.- Kocaeli
Milletvekili Fatma Kaplan Hürriyet ve 21 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/9)
5.- Adana
Milletvekili Aydın Uslupehlivan ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/10)
6.- MHP Grubu adına
Grup Başkan Vekilleri İzmir Milletvekili Oktay Vural ve Manisa Milletvekili
Erkan Akçay’ın, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/11)
7.- Aydın
Milletvekili Deniz Depboylu ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/12)
8.- Ankara
Milletvekili Aylin Nazlıaka ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun güçlendirilmesi
için alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/13)
9.- İstanbul
Milletvekili Filiz Kerestecioğlu ve 24 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/14)
10.- Bursa
Milletvekili Emine Yavuz Gözgeç ve 24 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/15)
11.- İstanbul
Milletvekili Tülay Kaynarca ve 26 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/16)
12.- Çorum
Milletvekili Lütfiye İlksen Ceritoğlu Kurt ve 21 milletvekilinin, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/17)
13.- Ağrı
Milletvekili Dirayet Taşdemir ve 22 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/18)
BAŞKAN – İç Tüzük’ümüze göre Meclis araştırması açılıp
açılmaması hususunda sırasıyla Hükûmete, siyasi parti gruplarına ve
önergelerdeki birinci imza sahibine veya onların göstereceği bir diğer imza sahibine
söz verilecektir. Konuşma süreleri Hükûmet ve gruplar için yirmişer dakika,
önerge sahipleri için onar dakikadır. 
Şimdi, söz alan sayın üyelerin isimlerini okuyorum:
Hükûmet adına Adalet Bakanı Sayın Bekir Bozdağ; gruplar adına, Halkların
Demokratik Partisi Grubu adına Sayın Filiz Kerestecioğlu, İstanbul
Milletvekili; Milliyetçi Hareket Partisi Grubu adına Sayın Ruhi Ersoy, Osmaniye
Milletvekili; Cumhuriyet Halk Partisi Grubu adına Sayın Candan Yüceer, Tekirdağ
Milletvekili; Adalet ve Kalkınma Partisi Grubu adına Sayın Emrullah İşler,
Ankara Milletvekili. 
Önerge sahipleri: Sayın Orhan Atalay, Ardahan
Milletvekili; Sayın Burcu Köksal, Afyonkarahisar Milletvekili; Sayın Fahrettin
Oğuz Tor, Kahramanmaraş Milletvekili; Sayın Nuri Okutan, Isparta Milletvekili;
Sayın Aylin Nazlıaka, Ankara Milletvekili; Sayın Besime Konca, Siirt
Milletvekili; Sayın Emine Yavuz Gözgeç, Bursa Milletvekili; Sayın Tülay
Kaynarca, İstanbul Milletvekili; Sayın Lütfiye İlksen Ceritoğlu Kurt, Çorum
Milletvekili; Sayın Dirayet Taşdemir, Ağrı Milletvekili.
İlk söz, Hükûmet adına Adalet Bakanı Sayın Bekir
Bozdağ’a aittir.
Buyurun Sayın Bozdağ. (AK PARTİ sıralarından alkışlar)
Süreniz yirmi dakikadır.
ADALET BAKANI BEKİR BOZDAĞ (Yozgat) – Sayın Başkan,
değerli milletvekilleri; boşanma olaylarının artmasının toplumsal dokuda
meydana getirdiği tahribatın ve özellikle kadınlarımıza, çocuklarımıza, aile
yapısına verdiği zararların, aile içi şiddet ve diğer bazı konuların
araştırılmasına ilişkin Parlamentodaki siyasi parti gruplarınca ayrı ayrı
verilen araştırma önergesi vesilesiyle huzurlarınızdayım, bu vesileyle değerli
üyeleri saygıyla selamlıyorum. 
Sözlerimin başında, öncelikle böylesine ciddi ve
ülkemiz, milletimiz açısından önem arz eden bir konuda Türkiye Büyük Millet
Meclisimizin bir araştırma komisyonu kurarak konuyu bütün yönleriyle
araştırmasının Hükûmetimiz bakımından da son derece önemli ve yol gösterici
olacağına olan inancımı burada açıklıkla ifade etmek isterim.
Öncelikle, bu komisyonun bu konudaki bütün sorunların
tespiti, çözüm önerilerinin değerlendirilmesi ve Hükûmetimize bulunacağı
tavsiyeler bizim açımızdan verimli bir çalışma için yol haritası olacak ve bu
rapor doğrultusunda bu konuda atacağımız tedbirler olacak ve o adımlarla hem
aile yapımızı güçlendirmek hem kadınlarımızın toplumda daha güçlü bir konuma
gelmesi hem geleceğimizin teminatı çocuklarımızın güçlendirilmesi, iyi
yetiştirilmesi hem de toplumun temeli olan ailenin korunması bakımından önemli
adımlar atılmasına vesile olacaktır. 
Değerli milletvekilleri, boşanma olayları elbette
ülkemizde artan nüfus ve başka nedenlerle artmaktadır. Cumhuriyetimizin ilk
yıllarında 20 bin civarında olan evlenme sayısının 2014 yılı sonu itibarıyla
600 binlere ulaştığını görüyoruz ve yine 2 bin civarında olan ilk yıllardaki
boşanma sayısının 130 bin civarına yaklaştığını da görmekteyiz. 2014 yılı TÜİK
verileri incelendiğinde gerçekleşen 130.913 boşanmanın 126.732’sinin şiddetli
geçimsizlikten kaynaklandığı, 107 boşanmanın zinadan, 31 boşanmanın cana kast
ve pek fena muameleden, 36 boşanmanın cürüm ve haysiyetsizlikten, 200
boşanmanın terkten, 61 boşanmanın akıl hastalığı sebeplerinden, 1.280
boşanmanın da diğer sebeplerden gerçekleştiği şu andaki adli kayıtlardan da
anlaşılmaktadır, TÜİK verilerinden de açıkça görülmektedir. Tabii, boşanma
oranlarında Türkiye’de bir artış olduğu gerçek; bu artan nüfus ve başka
sorunlar, pek çok şey bunda etki sahibidir, elbette bunların araştırılmasında
fayda var. 
OECD ülkeleri arasında Türkiye 34 ülke içerisinde
boşanma oranının yüksekliği bakımından 27’nci sırada. Buradaki durumumuz iyidir
ancak Türk toplumu bakımından baktığımızda durumumuzun iyi olmadığını da
buradan ifade etmek lazım. Zira, bizim toplumumuzun sahip olduğu kültürel
anlayışlar, değer yargıları, medeniyet tasavvuru diğer ülkelerle farklılık arz
ettiğinden bu rakamın elbette aşağıda olmasında fayda vardır. Esasında, boşanma
nedenlerinin verilerinin yanlışlığını da görüyoruz biz çünkü pek çok ailenin
gerçek boşanma sebebi yerine yargılama süreçleri içerisinde onları gizleyerek
“şiddetli geçimsizlik” çatısı altında bir boşanma veri bankası âdeta
oluşturduğunu da görüyoruz çünkü sebepleri ailelerin de gizlediğini hepimiz
müşahede ediyoruz. Onun için bu noktada sebeplerin gerçek olarak tespiti de
çözüm arayışlarına yardımcı olacaktır. Hem Aile Bakanlığımız hem de Adalet
Bakanlığımız yeni dönemde bu konuda gerekli adımları atmak için ayrı ayrı
çalışmalar yürütmektedirler. İnşallah, bu komisyonun çalışması da bizim için
yol gösterici olacaktır.
Değerli milletvekilleri, tabii toplumda aile yapısını
güçlendirmek bakımından atılması gereken bütün adımları sadece erkek
penceresinden, sadece kadın penceresinden değerlendirmek de fevkalade büyük bir
yanlışlıktır. Bunu hem erkek hem kadın penceresinden değerlendirmek ve ikisini
birlikte ele almak, kadının hakları ve sorumluluklarıyla erkeğin hakları ve
sorumluluklarını birlikte değerlendirmek ve bu konuda atılacak adımların
birlikte atılmasını, birlikte geliştirilmesini temin etmek son derece
önemlidir. Ailenin korunması sadece kadının görevi olmadığı gibi sadece erkeğin
de görevi değildir. Evliliklerin sürdürülmesi sadece bir tarafın omuzlarına
yıkılacak bir yük değildir, her iki tarafın büyük bir sorumluluk içerisinde
sürdürmesi gerekir, her iki tarafın da bu konuda ödevleri vardır; onların üzerinde
de ciddiyetle durulmasında büyük faydalar olduğunu görüyoruz. 
Tabii toplumumuzda erken yaşta evliliklerle ilgili de
önemli veriler var. Bunların üzerinde de Parlamentomuz geçmiş dönemde kurduğu
komisyonlarla da durdu, incelemeler yaptı; bunun üzerinde de belki bu
komisyonumuzun bir kez daha durmasında fayda var. Türkiye İstatistik Kurumunun
verilerine baktığımız zaman 2002 yılı verilerinde 37.263 kız çocuğunun erken
yaşta evlendiğini, 2.592 erkek çocuğunun erken yaşta evlendiğini veya
evlendirildiğini daha doğrusu görüyoruz, aileler vasıtasıyla veya başka
şekilde. 2014 yılına baktığımızda ise erkek çocuklarda 1.670, kız çocuklarında
ise bu rakamın 34.629 olarak gerçekleştiğini görüyoruz. Esasında hem erkek
çocuklarda hem de kız çocuklarda hükûmetlerimiz döneminde erken yaşta evlilik
konusunda az da olsa bir azalmanın olduğunu görüyoruz ancak bu yeterli değil,
bunu daha ileri noktaya taşımamız lazım. 
AK PARTİ hükûmetleri döneminde kız çocuklarımızın ve
erkek çocuklarımızın erken yaşta evlenmelerini önlemek maksadıyla pek çok adım
atılmıştır. Bunlardan en önemlisi nedir diye sorarsanız, bana göre en önemli
attığımız tarihî adım 4+4+4 eğitim sistemiyle beraber zorunlu eğitimin on iki
yıla çıkarılmasıdır. Zorunlu eğitimin on iki yıla çıkarılması, hem kız çocuklarımızın
hem de erkek çocuklarımızın erken yaşta evlendirilmeleri konusunda en önemli
güç kaynağı olacaktır, hem velilerin bu noktadaki anlayışlarını değiştirmesine
etki edecek hem de devletin bu meseleyi yakından takibi konusunda da önemli bir
imkân oluşturacaktır. Şu anda Türkiye’de lise mezunu olmayan pek çok evladımız
var ama artık yeni Türkiye’de lise mezunu olmayan kızımız da lise mezunu
olmayan oğlumuz da kalmayacak, hepsi en az lise mezunu olacaktır. Bu da bu
konudaki olumsuzluğu değiştirme bakımından elimizdeki en önemli imkânlardan
birisidir. 
Elbette daha çok adımı atmamız lazım. Hem erkekleri hem
de kadınları bilinçlendirme konusunda da bizim ciddi adımlara ihtiyacımız var. 
Bizim, toplum olarak, insan olarak hepimizin kafasında
ayrımlar olduğu gibi, bizim yasalarımızda da ciddi ayrımlar vardı. 2004’te
yürürlüğe giren Türk Ceza Kanunu ve diğer ceza adalet sistemine ilişkin mevzuat
ve 2002 yılında yürürlüğe giren Türk Medeni Kanunu ve diğer mevzuatlar beraber
değerlendirildiğinde esasında bizim hukukumuzda yer alan pek çok ayrımcılığın
yasalarla himaye edildiğini görüyoruz. Ceza Kanunu’nda baktığınızda kız var,
kadın var, karı var, dul var pek çok ifade var. Kadınları tek gözle görmeyen
bir anlayış var, kadınları da kendi içinde ayrıma tabi tutan bir Ceza Kanunu,
bir Medeni Kanun ve diğer pek çok kanunumuz var ve bu kanunlar bu
ayrımcılıkları himaye ederken öte yandan kadına karşı ayrımcılıkla mücadele
eden anlayışlar var. Bir yandan kanun himaye ediyor, öte yandan biz bu
anlayışlara karşı mücadele ediyoruz. Hem mücadele edeceğiz hem de bu
yanlışlardan hukukumuzu arındırmak için çalışmalar yapacağız. AK PARTİ
hükûmetleri döneminde Ceza Kanunu’nda yapılan büyük değişimlerle -Cumhuriyet
Halk Partisi’yle de uzlaşmayla yaptık, onun için onlara da buradan teşekkür
ediyorum, beraber yaptık- bu ayıplardan ceza hukukumuzu temizledik. Bakın neler
vardı, birkaçını sizlerle paylaşmak istiyorum.
Tabii Ceza Kanunu içerisinde tecavüze uğrayan bir
kadının tecavüz edenle evlenmesi hâlinde soruşturmanın, dava aşamasındaysa
davanın, infaz aşamasındaysa infazın ertelenmesini öngören bir düzenleme vardı.
Bir yandan kadın böylesi bir cinsel saldırıyla mağdur edilirken, öte yandan
cinsel saldırıyı yapanı ödüllendiren bir evliliğe de razı edildiğini görüyoruz
ve bunun da hukukumuz tarafından himaye edildiğini maalesef bir gerçek olarak
hep yaşadık. Buna son veren adımı bu Parlamento attı, AK PARTİ hükûmetleri
attı. Artık böylesi bir ayıp bizim hukukumuzun içerisinde bulunmamaktadır. 
Aile içerisinde başka alanlarda da ciddi sorunlar
vardı. Örneğin bir hanımefendi namus saikıyla çocuğu öldürdüğü zaman ona cezada
büyük bir indirim yapılıyordu. Bizim Ceza Kanunu’muzda 2004’e kadar yürürlükte
olan bir düzenleme. Masum bir çocuk gayrimeşru veya başka tür bir ilişkiden
olmuş durumda. Onun hiçbir günahı yok. Sonra annesi veyahut da o çocuğa neden
olan erkek onu öldürdüğü zaman buradan bir bakıyorsunuz bir himaye çıkıyor,
cezada indir, indir, indir, indir… Ne yapıyor? Kanun diyor ki: “Cinayet
işleyebilirsin.” Böylesi hastalıklı bir anlayış olur mu? Oldu. Hukukumuzda var
mıydı? Vardı. Hâkimlerimiz yıllar yılı bunu uyguladı mı? Bunu uyguladı ve bu
ayıbı da hukukumuzdan 2004 yılında yaptığımız reformla kaldırdık. Kadınımızı
güçlendiren karı, kız, dul ve benzeri ayrımların tamamına hukuk içerisinde son
veren adımı attık ve yine Ceza Kanunu’nun içerisine ayrımcılıkla mücadele
anlamında önemli bir adım attık ve orada cinsiyete dayalı ayrımcılığı suç sayan
ve buna yaptırım uygulayan bir düzenlemeyi de hukukumuzun içerisine
yerleştirdik. Biz biliyoruz ki kadını güçlendirdiğimizde -sadece erkeği değil
aynı zamanda kadını güçlendirdiğimizde- aile yapısı daha iyi korunacaktır,
ailelerin, karı kocanın birlikte mutlu olmaları daha iyi bir şekilde temin
edilecektir. Bu anlamda önemli adımların atıldığını özellikle ifade etmek
isterim. 
Tabii, ailede boşanmaların nedenlerine baktığınızda
şiddetli geçimsizliğin en üst noktada olduğunu görüyoruz. Şiddetli geçimsizliğe
karşı da bizim ciddi adımlar attığımız ortadadır. Yeter mi? Yetmez, çünkü
şiddetli geçimsizliği, bizim, sadece kanunlarda yapılacak düzenlemelerle
ortadan kaldırma imkânımız yok. Esasında, bu, biraz da toplumun geneliyle de
alakalı bir konu. Okul, iş yeri, üniversite, camiler, toplumun hayatını devam
ettirdiği her yer şiddetli geçimsizliğe karşı bir eğitim yeri olarak görülmeli
ve buralardan toplumsal bilinçlendirmenin bireyin gelişmesine etkisi bakımından
da son derece istifade etmemiz gerekir. 
İstatistiklere baktığımızda, zaman zaman eğitim
düzeyiyle bunu ilişkilendirmeler var ama üniversite mezunları arasında eşine
şiddet uygulayanların sayısının üniversiteyi bitirmeyenleri aratmayacak kadar
yüksek olduğunu da hepimiz biliyoruz. Esasında bu sadece eğitim düzeyiyle de
ilgili bir konu değil, bunun pek çok boyutları vardır. Son dönemlerde hükûmetlerimizce
atılan adımlarla bu konuda ciddi mesafeler alındı. 
Tabii, rakamlarda da büyük patlamalar oldu. Rakamlara
bakıldığında, şiddetin çok yükseldiğini esasında görüyoruz, birdenbire büyük
patlamalar var. Bunun üzerinde de durmak lazım. Neden patlamalar oldu? Bir
defa, Türk Ceza Kanunu’nda aile içi şiddeti resen takip eden bir hukuksal
düzenleme yaptık. Artık, ailenin şikâyetiyle sadece gündeme gelmiyor, bundan
haberdar olan soruşturma makamları, savcılıklar resen harekete geçip bununla
ilgili soruşturma yapma imkânı buldular. Yine, yayınlanan genelgelerle, atılan
adımlarla, polisin karakollarda hemen buluşturup, barıştırıp gönderme devrine
son veren, her şikâyeti kayda alan ve bununla ilgili işlem yapan bir döneme
geçtik. Dolayısıyla, kayıt dışılık sona erdi bu alanda, her şey kayıt içine
girdi. Bu da rakamların değişmesine, farklılaşmasına yol açtı. 
Yine, bu konularla ilgili, hem hâkim ve savcılarımız
hem de kolluk ayrıca eğitimlere tabi tutuldu. Bu alanda kim yanlış yaparsa ona
müeyyidenin etkin uygulanması, şiddetin gizlenmemesi, üzerinin örtülmemesi, bu
konuda alınacak tedbirlerden geri durulmaması konusunda da ciddi mesafeler
alındı. Yeter mi? Yetmez. Bu konuda da yapacağımız elbette çok şeyler var.
Umarım ki bu çalışma sırasında bunun üzerinde de ciddiyetle durulur ve önemli
mesafeler almamıza yol açacak öneriler bizim Hükûmet olarak önümüze getirilir. 
Değerli milletvekilleri, kadınla ilgili yaptığımız
önemli düzenlemeler oldu. Hepsini burada sayma imkânım yok. Ama en
önemlilerinden bir tanesi, Anayasa’nın 10’uncu maddesinde yaptığımız 2004
yılındaki değişikliktir. Eklenen bir cümleyle “Kadınlar
ve erkekler eşit haklara sahiptir. Devlet, bu eşitliğin yaşama geçmesini
sağlamakla yükümlüdür.” hükmünü getirip koyduk. Ondan önce kanun önünde
herkesin eşit olduğunu söyleyen ama devlete bu konuda bir yükümlülük
yüklemeyen, kadını erkeği ayrı ayrı zikretmeyen bir anlayış vardı. Şimdi hem
ayrı ayrı burada ifade edildi hem de bu eşitliği hayata geçirmek için devlete
bir yükümlülük yüklendi, “Bu eşitliği hayata geçirecek adımları at.” dedi
Anayasa. Ancak gördük ki bu bile yetmiyor çünkü eşitsizlik, ayrımcılık o kadar
fazla ki eşitlik kuralına riayet ederek bu açığı kapama imkânımız yok. Bunun
üzerine Anayasa’da 2010 yılında yapılan değişiklikle kadınlar lehine pozitif
ayrımcılık yapılmasının eşitlik ilkesine aykırı olmayacağına dair hükmü
Anayasa’ya koyarak burada tarihî bir adımı attık çünkü bu alanda yapacağımız
bazı düzenlemeler eşitlik ilkesine aykırı görülüp Anayasa Mahkemesi tarafından
iptal edilebilirdi. Onun önüne geçmek için böylesine önemli bir adımı
attığımızı da buradan ifade etmek isterim. 
Tabii, kadının eğitim hayatında kendi
içinde eşitsizlik doğuran sorunları vardı. Türkiye uzun yıllar başı açık başı
kapalı kadınları ayıran, birbirinin karşısına diken hastalıklı bir yapıyla
maalesef yaşamak zorunda kaldı ve bunlar nedeniyle Türkiye’de partiler kapandı,
nice hayatlar karardı ve atılan adımlarla önce üniversitede bu Orta Çağ
anlayışı sona erdirildi, arkasından ortaöğretimde başörtüsü, başı açıklıkla
alakalı herhangi bir sorunun olmadığı ortaya çıktı ve orada da bu sorun
çözüldü, arkasından çalışma hayatında da eşitliği hayata geçiren adımlar
atıldı. Bizde sadece kadın ve erkek arasında ayrımcılık yoktu, maalesef
kadınlarımızın arasında da ayrımcılık vardı. İşin garibi Parlamentoda da,
yargıda da, üniversitelerde de bu ayrımcılığı “adalet” diye savunan insanlar
vardı, “hak” diye savunan insanlar vardı. Hamdolsun, Türkiye, bu ayıptan
kurtulmuş oldu. 
Tabii, parlamentoda kadınların temsiline
ilişkin adım, Türkiye bakımından övünç kaynağı olan bir adım. Çok eski bir
tarihte, pek çok başka ülkeden, Avrupa ülkelerinden önce, Türkiye, bu tarihî
adımı attı ama başı örtülü kadınların Parlamentoda temsili ilk defa 25’inci
Dönemde sağlanmış oldu. Böylece, Parlamento içinde de devam eden bir
ayrımcılığa da son verilmiş oldu. 
İnşallah önümüzdeki süreçte, kadın erkek
arasında ayrımcılık yapan, kadınların kendi içinde ayrımcılık yapan, erkeklerin
kendi içinde ayrımcılık yapan bütün anlayışlara karşı Parlamentomuz grup farkı
gözetmeksizin birlikte hareket eder, birlikte adımlar atar ve bu konuda
ülkemizi dünyanın örnek ülkelerinden biri hâline hep beraber getiririz diyor,
ben tekrar böylesi bir komisyonun hayırlı olacağına olan inancımızı ifade
ediyor, Parlamentoyu saygıyla selamlıyorum. (AK PARTİ sıralarından alkışlar)
LEVENT GÖK (Ankara) – Sayın Bakan…
BAŞKAN- Teşekkürler Sayın Bozdağ.
LEVENT GÖK (Ankara) – Sayın Başkanım…
Sayın Bakan, ben tabii, burada değildim, Sayın Ankara Valisiyle herhâlde bir
görüşme yaptınız; onu bir lütfederseniz sevinirim. 
BAŞKAN – Sayın milletvekilleri, o
bilgilendirme de yapılacak.
Birleşime on dakika ara veriyorum. 
Kapanma
Saati: 17.16
İKİNCİ OTURUM
Açılma Saati: 17.34
BAŞKAN: Başkan Vekili Ahmet AYDIN
KÂTİP ÜYELER : İshak GAZEL (Kütahya),
Ali Haydar HAKVERDİ (Ankara)
------0-----
BAŞKAN
– Sayın milletvekilleri, Türkiye Büyük Millet Meclisinin 12’nci Birleşiminin
İkinci Oturumunu açıyorum.
Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla verilen önergelerin birlikte yapılan görüşmesine devam ediyoruz. 
Şimdi söz sırası Halkların Demokratik
Partisi Grubu adına…
LEVENT GÖK (Ankara) – Sayın Başkanım, benim bir talebim
vardı Sayın Bakandan, onu rica edelim lütfen.
BAŞKAN – Tamam.
Sayın Bakanım, Sayın Levent Gök’ün bir talebi vardı,
bir açıklama bekliyorlar.
Buyurun efendim.
ERKAN AKÇAY (Manisa) – Bizim de vardı Sayın Başkan.
İDRİS BALUKEN (Diyarbakır) – Aynı şekilde bizim de
vardı. Meclis Başkan Vekilinin telefonuna cevap vermeme durumu vardı. Yani,
artık ötesi yok bunun.
BAŞKAN – Buyurun.
V.- AÇIKLAMALAR
(Devam)
6.- Adalet Bakanı
Bekir Bozdağ'ın, milletvekillerinin görüşme taleplerine cevap vermeleri
konusunda mülki idare amirlerine gerekli uyarıyı yaptığına ve İstanbul
Milletvekili Engin Altay ile Manisa Milletvekili Erkan Akçay’ın yaptıkları
açıklamalarındaki bazı ifadelerine ilişkin açıklaması
ADALET BAKANI BEKİR BOZDAĞ (Yozgat) – Sayın Başkan,
değerli milletvekilleri; Sayın Levent Gök’ün telefonuna cevap vermemesiyle
ilgili Ankara…
LEVENT GÖK (Ankara) – Benim telefonuma değil efendim.
ADALET BAKANI BEKİR BOZDAĞ (Yozgat) – Telefon değil mi?
LEVENT GÖK (Ankara) – Değil efendim.
ADALET BAKANI BEKİR BOZDAĞ (Yozgat) – Tamam, neyse.
Sizinle ilgili konuda bana anlatılan şeyi söylüyorum: Orada Vali Bey sizinle
bir telefon görüşmesi yapmamış, bana söylediği o. Kendisine “Durum nedir?” diye
sordum, orada bir görüşme yapmadığını ifade etti. Ben de kendisine bunun,
tabii, yanlışlığını söyledim. Bütün valilerin, sadece sizin değil Parlamentoda
bulunan bütün vekillerimizin, bütün vatandaşlarımızın -eğer kendisine telefon
etmek istediyse- herkesin telefonuna çıkması millete ve bulunduğu makama
saygısının bir gereğidir. Bunun aksini bizim savunmamız, tasvip etmemiz mümkün
değildir. Ben, sizinle ayrıca diğer kısmını özel de konuşuruz. Yani bu konuda
maalesef böyle bir durum olmuş.
Tabii, Pervin Buldan Hanımefendi’yle ilgili İstanbul
Valimizle de görüştüm. Kendisi, daha önce Pervin Hanım’la değişik vesilelerle
telefonla konuştuğunu ifade etti ancak son araması üzerine kendisiyle bir
telefon konuşması, görüşmesi yapmadığını ifade ettiler. Ben de ona gene aynı
şeyleri söylediğimi ifade etmek isterim. 
Tabii, diğer tartışmalar çerçevesinde
valilerimizin bütün milletvekillerimizin, bütün vatandaşlarımızın görüşme
taleplerine, yüz yüze görüşme talebi olsun, telefonla görüşme talebi olsun,
hepsini saygıyla karşılayıp, saygıyla cevap vermesi hem temsil ettiği makamın
hem de kendisinin, vergilerinden maaşını aldığı vatandaşlarımıza karşı en
önemli vazifesidir diye düşünüyorum. Bu konuda gerekli uyarıları ben her üç
valimize de yaptım. Ayrıca, İçişleri Bakanımızla da bu konuyu görüşeceğim.
Sayın Bakanımız da gerekli uyarıları yapacaktır. Bunu ifade etmek isterim.
Tabii, MHP Grup Başkan Vekilimizin söylediği hususla
alakalı da şunu ifade edeyim: Daha önce de biz söyledik -AK PARTİ, siyasi parti
olarak- tüzel kişiliği olan AK PARTİ’den herhangi birinin İmralı’yla görüşmesi
kesinlikle söz konusu değildir, bu bir. Hükûmet üyesi herhangi bir bakanın
görüşmesi de söz konusu değildir, bu iki. Geçmişte olduğu gibi, hükûmetlerimiz
döneminde de bazı devlet görevlilerinin görüşmesi olmuştur. Bu, MHP’nin
koalisyon Hükûmeti olduğu dönemde de var, başka dönemlerde de var. Bunu Genel
Kurula saygıyla arz ederim.
ERKAN AKÇAY (Manisa) – Sayın Başkan, lütfen, söz
istiyorum. 
BAŞKAN – Evet, Sayın Akçay.
7.- Manisa Milletvekili Erkan
Akçay'ın, Adalet Bakanı Bekir Bozdağ’ın yaptığı açıklamasındaki bazı
ifadelerine ilişkin açıklaması
ERKAN AKÇAY (Manisa) – Teşekkür ederim Sayın Başkan. 
Biraz evvelki sorumu yine bir AKP milletvekiline atfen
ifade etmiştim. Son derece açık bir şekilde kamuoyunda, basında da yer aldı ve
bu görüşmelerin devam ettiği ifade edildi. Buradan, işte, AKP tüzel kişiliğinin
veya yöneticilerinin veya Hükûmetten sayın bakanların görüşüp görüşmediği değil
önemli olan, görüştürülüp görüştürülmediği. Elbette devlet görevlileri
vasıtasıyla olacak. 
Ayrıca, Milliyetçi Hareket Partisinin koalisyon ortağı
olduğu dönemle ilgili bu iddialar zaman zaman bu tür sorulara muhatap olunca
söyleniyor. Biz defalarca, her ne görüşme yapılmış ise, kimler tarafından
yapılmış ise ve neler görüşülmüş ise devletin bütün gizli açık bilgileri sayın
Hükûmette, sayın bakanlardadır. Bunları açıklamaları gerekir. 
ADALET BAKANI BEKİR BOZDAĞ (Yozgat) – Kayıtlı hepsi.
ERKAN AKÇAY (Manisa) – Milliyetçi Hareket Partisinin
dâhil ve müdahil olduğu, ortak olduğu bir iktidar döneminde hiçbir zaman böyle
bir görüşme, diyalog asla ve asla olmamıştır, “Oldu” diyenler, lütfen,
bilgilerini, belgelerini de ortaya koysunlar.
Teşekkür ederim. 
BAŞKAN – Teşekkürler Sayın Akçay.
Sayın Gök, buyurun. 
8.- Ankara Milletvekili
Levent Gök'ün, Adalet Bakanı Bekir Bozdağ’ın yaptığı açıklamasındaki bazı
ifadelerine ilişkin açıklaması
LEVENT GÖK (Ankara) – Sayın Başkanım, teşekkür ederim. 
Sayın Bakan sanırım bizim talebimiz konusunda eksik bir
bilgiyle Sayın Valiyle görüşmüş. Oradaki mevzubahis olan konu daha bir
farklıdır. 
Sayın Bakan, 27 Kasım tarihinde Can Dündar ve Erdem
Gül’ün tutuklanması üzerine, Ankara’da Gazeteciler Cemiyeti öncülüğünde yapılan
basın açıklamasına ben de katıldım. Bu arada, basın açıklaması yapıldıktan
sonra gazeteci arkadaşlarımız Cumhuriyet gazetesine gitmek üzere, otobüse
binmek üzere hareket ettiler. Yaklaşık 30-40 metrelik bir güzergâh konusunda
Emniyetle aralarında anlaşmazlık çıktı. Bu arada Emniyet amiri beni yanlarına
davet ederek “Levent Bey kitleyi siz tanıyorsunuz, lütfen bize yardımcı olur
musunuz.” dedi. Ben de, arkadaşlar da rica edince, gazeteci arkadaşlar da
yanlarına giderek Emniyet mensuplarıyla görüşmeye başladım. Tamamen Emniyetin
davetiyle bulunduğum bir esnada, o andaki bir hareketlilikte, en ön sırada, tam
bir metre mesafeden üç dört tane polis memurunun hedef gözeterek, vücudumun her
yerine olmak üzere, defalarca sıktığı biber gazına maalesef maruz kaldım. Bu
olay üzerine derhâl hastaneye giderek birkaç gün süren bir tedaviden sonra
sağlığıma kavuştum.
Benim buradaki en büyük üzüntülerimden bir tanesi, bir
milletvekili sıfatıyla değil, bir yurttaşın dahi böyle bir olaya maruz kalması
kabul edilemez bir davranıştır. Ankara Valisiyle Ankara Emniyet Müdürü bizzat
Emniyet müdürlerinin beni davet ettiği bir hadisede, o günden bugüne değin bir
dakika dahi beni telefonla ya da yanıma gelerek bir geçmiş olsun nezaketi dahi
göstermemişlerdir. 
ADALET BAKANI BEKİR BOZDAĞ (Yozgat) – Aramamışlar.
LEVENT GÖK (Ankara) – Elbette. 
Bu olay sıradan bir hadise değildir. Yani ortada çok
basit bir 20-30 metrelik güzergâh sorununu, ben de tam da Emniyetin istediği
gibi çözme noktasında bir iradeyi arkadaşlarımızla paylaşmak üzereyken yapılan
bu saldırı, açıkça Emniyetin nasıl bir artık milletvekillerine, muhalefet
milletvekillerine karşı bir psikolojik yapı içerisinde olduğunu, bunda
iktidarınızın da sorumlu olduğunu gösteriyor. Böyle bir cüreti nereden
alıyorlar bunlar? Nasıl alıyorlar? Bir vali milletvekiliyle görüşmüyor; bir
vali kendi ilinin milletvekiline, emniyet müdürü kendi ilinin milletvekiline,
toplumsal olaylarda yardım istediği bir milletvekiline polisin bizzat gaz
sıkmasını gördüğü, gazetelerde, basında yer aldığı hâlde bunu önemsenmeyecek
bir davranış olarak nasıl gösterebiliyorlar? Bu cüreti nereden buluyorlar?
Böyle bir tablo olamaz Sayın Bakan! 
BAŞKAN – Teşekkürler Sayın Gök. 
LEVENT GÖK (Ankara) – Benim sizden istediğim budur.
Yoksa, elbette diğer grup başkan vekilimiz Ankara Valisini arıyor ben hastaneye
gittikten sonra, onun da telefonuna çıkmıyorlar. Ben sizlerden bu konuda
açıklama bekliyorum. Bu gecikti. 
BAŞKAN – Sayın Gök “Geçmiş olsun.” diyoruz bizler de.
Özellikle, tabii ki milleti temsil eden, milletin iradesiyle burada olan her
milletvekiline herkesin en üst düzeyde saygı göstermelerini bizler de
bekliyoruz.
ADALET BAKANI BEKİR BOZDAĞ (Yozgat) – Sayın Başkan… 
BAŞKAN - Sayın Bozdağ, kısa bir cümle, gündeme geçmemiz
lazım. 
Buyurun Sayın Bozdağ. 
9.- Adalet Bakanı Bekir
Bozdağ'ın, Ankara Milletvekili Levent Gök’ün yaptığı açıklamasındaki bazı
ifadelerine ilişkin açıklaması
ADALET BAKANI BEKİR BOZDAĞ (Yozgat) – Tek bir cümle
söyleyeceğim. 
Tabii, olan hadiseyi tasvip etmemiz mümkün değil yani
hem sizin şahsınıza hem de kim olursa olsun. Buna karşı böyle bir şeyi bizim
tasvip etmemiz mümkün değil. Ben Vali Bey’le konuşurken bu telefon tartışmaları
nedeniyle, sadece o çerçevede bir konuşma yaptım ama tabii sizin dediğiniz konu
ayrı bir konu. Ben onu da ayrıca kendisiyle görüşeceğim, bunu buradan ifade
etmek isterim ama olayı, oluş şeklini tasvip etmemiz mümkün değil, fevkalade
yanlış bir durum. Yani, bununla ilgili de ben gerekli girişimlerde bulunacağım.

EMİN HALUK AYHAN (Denizli) – Sayın Bakan, özel mevzu bu
muydu?
BAŞKAN – Evet, çok teşekkür ediyorum. 
IX.- MECLİS
ARAŞTIRMASI (Devam)
A) Ön Görüşmeler
(Devam)
1.- Ardahan
Milletvekili Orhan Atalay ve 25 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/2) (Devam)
2.- Tekirdağ
Milletvekili Candan Yüceer ve 19 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/7) (Devam)
3.- Afyonkarahisar
Milletvekili Burcu Köksal ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/8) (Devam)
4.- Kocaeli
Milletvekili Fatma Kaplan Hürriyet ve 21 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/9) (Devam)
5.- Adana
Milletvekili Aydın Uslupehlivan ve 21 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/10) (Devam)
6.- MHP Grubu adına
Grup Başkan Vekilleri İzmir Milletvekili Oktay Vural ve Manisa Milletvekili
Erkan Akçay’ın, Aile bütünlüğünü olumsuz etkileyen unsurlar ile boşanma
olaylarının araştırılması ve aile kurumunun güçlendirilmesi için alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/11) (Devam)
7.- Aydın Milletvekili
Deniz Depboylu ve 21 milletvekilinin, Aile bütünlüğünü olumsuz etkileyen
unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/12) (Devam)
8.- Ankara
Milletvekili Aylin Nazlıaka ve 20 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/13) (Devam)
9.- İstanbul
Milletvekili Filiz Kerestecioğlu ve 24 milletvekilinin, Aile bütünlüğünü
olumsuz etkileyen unsurlar ile boşanma olaylarının araştırılması ve aile
kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/14) (Devam)
10.- Bursa
Milletvekili Emine Yavuz Gözgeç ve 24 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/15) (Devam)
11.- İstanbul
Milletvekili Tülay Kaynarca ve 26 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/16) (Devam)
12.- Çorum
Milletvekili Lütfiye İlksen Ceritoğlu Kurt ve 21 milletvekilinin, Aile
bütünlüğünü olumsuz etkileyen unsurlar ile boşanma olaylarının araştırılması ve
aile kurumunun güçlendirilmesi için alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/17) (Devam)
13.- Ağrı
Milletvekili Dirayet Taşdemir ve 22 milletvekilinin, Aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/18) (Devam)
BAŞKAN – Hükûmet yerinde. 
Şimdi söz sırası, Halkların Demokratik Partisi Grubu
adına İstanbul Milletvekili Filiz Kerestecioğlu’na aittir. 
Buyurun Sayın Kerestecioğlu, süreniz yirmi dakikadır. 
HDP GRUBU ADINA FİLİZ KERESTECİOĞLU (İstanbul) – Sayın
Başkan, sayın milletvekilleri, değerli halkımız; hepinizi saygıyla
selamlıyorum. 
Öncelikle, öldürücü olan biber gazına hem tüm
milletvekillerimizin hem de halkımızın maruz kalmaması ve daha özgür günlerde
yaşama dileğimi ileterek geçmiş olsun dileklerimle sözüme başlamak istiyorum. 
AK PARTİ Grubunun komisyon teklifi şu cümlelerle başlıyor: “Toplumun en
küçük birimi olan aile kurumunun temelini evlilik oluşturmaktadır. Milletlerin
tarih sahnesindeki varlıklarını devam ettirebilmelerinin en sağlam ve sağlıklı
yolu da bu kurumun varlığını koruyabilmesidir.” Oysa, ifade etmek isterim ki
milletler, tarih sahnesindeki varlıklarını her alanda yaptıkları üretimlerle,
insan haklarıyla, kadın-erkek eşitliğiyle, adaletle, istisnasız her bireyin
özgürlüklerine ve yaşam hakkına verdikleri değerle ve adı ister evlilik olsun
ister olmasın, sevgiyle devam eden gönüllü birlikteliklerle devam
ettirebilirler. Bütün bunlar olmadan sadece bir kurum olarak adlandırılan
evliliği devam ettirmeye yönelmek, yine sadece nüfusun çoğalması politikalarına
bağlı olarak bir kalabalık ve ucuz iş gücü olarak tarihte yer almaktan başka
bir anlam ifade etmez.
Teklif, AK PARTİ iktidarı döneminde aile kurumunu
güçlendirmek için birçok düzenleme yapıldığı, Aile ve Sosyal Politikalar
Bakanlığı kurulduğu, çeyiz, konut, doğum yardımları çıkarıldığı hâlde
boşanmaların arttığından dem vurarak, boşanmaların nedenlerini araştırmak ve
evlilik kurumunu güçlendirmek için bir araştırma komisyonu kurulmasını
önermektedir. Öncelikle sormak isteriz: Ayrılmaya çalıştığında defalarca
öldürülmekle tehdit edilen, aldığı koruma kararlarına, devam eden ceza
davalarına rağmen ve sürekli şiddet uygulayan kocasına direnen, “Ne olursa
olsun bu hayatı kabul etmeyeceğim.” diyen kadınlara sözünüz bu mudur? 
Pek çok kadın boşanmak istediklerinde eşleri ve
ailelerinin şiddetine maruz kalıyorlar, öldürülüyorlar. Evlilikleri
sonlandırmak isteyen kadınların bir çoğu evlilik dışında kendilerini ve hanede
birlikte yaşadıkları kişileri idame ettirebilecek ekonomik olanaklara sahip
değiller. İş bulmakta güçlük çekiyor, cinsiyetçi iş bölümü nedeniyle düşük
ücretli, güvencesiz işlerde çalışmak zorunda kalıyorlar. Ülkemizde yaygın,
ücretsiz, ulaşılabilir çocuk bakım hizmeti de olmadığından kazandıklarıyla çocuk
bakım masraflarını karşılayamıyorlar. Ön yargılar, toplumsal roller, boşanmış
kadınlara yönelik çevre baskısı zaten kadınları evlilik içerisine
sıkıştırmışken Hükûmetin kurmayı öngördüğü komisyon maalesef boşanmayı önleme
komisyonu.
Meclisin bugün acil gündemle toplanıp böylesi taciz ve
kötü muamele içeren evlilikler içindeki kadınlar için ne yapabiliriz? Ne
yapabiliriz de bu kadınları tek seçeneklerinin bu şiddete maruz kalmak
olmadığına, ayrılmaya cesaret ederse destek politikalarının onu gözeteceğine inandırabiliriz?
Asıl bunun araştırılması gerekiyordu.
Boşanmaların neden arttığını araştırmak için hiç
komisyon kurmadan ben size söyleyeyim: Siz ne kadar “Olur” derseniz deyin,
zorla güzellik olmadığını kadınlar çok iyi biliyorlar. (HDP sıralarından
alkışlar) Kendilerini güçlü hissedebildiklerinde, kötü evliliklerini
sonlandırma cesareti gösteriyorlar. Örneğin Hasret’i, boşanmak istediği eşi 43
yerinden tornavidayla yaralamıştı. Hâkim “Nafaka istiyor musun?” diye
sorduğunda Hasret “Sadece bu soyaddan kurtulmak istiyorum.” demişti. Artık
“Zorla güzellik olur." demeyin, “Kadınların hayatı güzel olsun.” deyin.
Siz bunları söyledikçe şiddetin dozu daha çok artıyor. Herkes şikâyetçi olduğu
için, boyun eğmediği için, karşı çıktığı için erkeğin kadına şiddet uyguladığını
söylerken bizlere düşen “Karşı çık, yeni bir hayat kurmana yardım edeceğiz.”
demektir. Boşanmalar neden olmasın istiyorsunuz? İnsanlar ne olursa olsun evli
kalsınlar diye mi? Ayrıca, yine sormak isteriz: Evlilik ve aile kurumunu
güçlendirme perspektifi dışında bir önermeniz var mıdır? Kadını değil, ne
olursa olsun aileyi korudunuz. Şiddete karşı direnerek kendini savunan
kadınlara hiçbir indirim uygulamazken şiddet uygulayan erkeğin kravatına dahi
indirim uygulayan yargı politikalarıyla, kadınları güvencesiz, düşük ücretli
işlere mahkûm ettiğiniz emek modelleriyle, Meclisteki temsilcilerine dahi
“Hanımefendi, sus, bir kadın olarak sus!” diyebildiğiniz söylemlerle ya da
“Zaten fıtratında eşitlik yoktur.” dediğiniz kadın ve erkek arasında hangi
gönüllü birlikteliği sağlamayı düşünüyorsunuz? 
Sermayeyle erkek egemenliği arasındaki uzlaşıyı devam
ettirmeyi amaçlayan istihdam politikalarıyla kadınları gönülsüz ama zorunlu
evliliklere sıkıştırıyorsunuz. 2013 yılında Hükûmet kadın istihdamının
artırılması için kadın istihdam paketini duyurmuştu. Kadın istihdamında kayıt
dışılığın azaltılması için sürekli gündeme getirilen çözümlerden biri özel
istihdam bürolarıydı. Daha önce yaşamlarını yitirdiklerinde dahi iş koşulları
akla gelmeyen ev işçileri bu vesileyle sık sık gündeme geldi. İşçiler, özel
istihdam büroları aracılığıyla -tırnak içerisinde- kiralanacaktı. Böylece
işveren ihtiyaç duyduğu süre, ihtiyaç duyduğu kadar işçi çalıştırabilecekti.
Hükûmetin yayınladığı son Ulusal İstihdam Stratejisi’nde, orta vadeli programda
IMF’nin önerilerini kelimesi kelimesine tekrarlıyorlardı: “İş gücü
piyasasındaki katılıklar böylece azaltılacak, istihdam artırılacak.” 
Şöyle bir hikâye anlatılır: Bill Clinton seçim
kampanyası esnasında kendi döneminde yarattıkları 1 milyon istihdamdan
bahseder. Bir kadın çıkıp “Evet, söylediği kesinlikle doğru, bende 3 tane var o
istihdamdan.” der. Yani Türkiye’de de aynen, kadınlara biçilen rol budur, 3
çocukla istihdam. 
Türkiye’de bir yandan parça başı nakış işleyen, bir
yandan özel istihdam büroları aracılığıyla kiralandığı iş yerinde günde dört
saat temizlik yapan, altı ay boyunca istihdam edilirim umuduyla taşerondan
beter toplum yararına çalışma programlarına başvuran işçiler yaratmak
niyetiniz. Türkiye, ihracat hamlesi yapmak için, Avrupa’nın Çin’i olmak için
hazır giyim, tekstil gibi sanayilere önem veriyor. Peki, kimler çalışıyor
buralarda? Nasıl Asya’da kadınlar düşük ücretli işlerde çalıştırılarak yabancı
yatırımı çektiyse ülkelerine, Türkiye’de de erkeklerden belirgin biçimde daha düşük
ücret alan kadınlar güvencesiz, geçici işlerde çalışarak sermayeyi
büyütecekler. 
Pakette, ayrıca, annelik iznini bahane ederek kısmi
zamanlı ve uzaktan çalışmayı yaygın bir emek forumu hâline getirmek de
amaçlanmıştı. Kadınlar doğum sonrası yarı zamanlı çalışabilecek, yerlerine
bürolardan kiralanan işçiler bakacaktı. Ne diyelim? Sermaye ileriyi göremedi,
Hükûmetin iyi niyetini anlayamadı! 
Aile, arkadaşlar, sizlerin bahsettiği gibi tarih ötesi,
ekonomik ve politik şartlardan bağımsız, mutlak ve ideal bir yapı değildir.
Batı ülkelerinde başta olmak üzere yeni muhafazakâr siyasetçiler, sermaye ve
erkek egemenliğinin uzlaştığı, bakım emeğinin devlete yük olmadan kadınlar
tarafından karşılandığı ucuz iş gücü üreten yeni bir ideal yapı tarifliyor,
bunun geleneksel bir aile yapısı olduğunu vurguluyor ve bunu da kabul ettirmeye
çalışıyor. Bu siyaset anlayışı ise aile içindeki iktidar ilişkilerini,
kadın-erkek eşitliğini gizliyor, ev içi şiddet, işsizlik, boşanma, yoksulluk
gibi konuları ailenin çözülmesiyle açıklıyor ve ailenin ne şartta olursa olsun
korunmasını amaçlıyor. 
Aslında bir başka gerçeklik de, bu politikaların
tamamen görmezden geldiği biçimde, bugün aile ve evliliğin artık dünyada sadece
heteroseksüel ve tek tip olarak da yaşanmadığıdır. 
Bu teklife karşı vurgulamak istediğimiz bir başka nokta
da şu: Tüm dünyada kentleşme, kadınların iş gücüne katılımının artması,
kadınların güçlenmesi ve aile içinde yaşadıkları sorunlara karşı çıkabilmeleri
sonucunda boşanma oranları artsa da, Sayın Bakanın da ifade ettiği gibi,
Türkiye, OECD ülkeleri arasında 27’nci sırada. Yani, aslında, birçok konuda
olduğu gibi boşanmada da sonlarda yer alıyoruz. Yani ortada suni bir gündem var
şu anda. Böyle bir konu yok Türkiye’de. Asıl sorun, kadınların boşanmak
istediklerinde eşleri ve aileleri tarafından baskıya, şiddete maruz kalmaları
ve maalesef öldürülmeleridir. 
Bizler, her gün sayın milletvekilleri, birden fazla
kadın cinayetiyle sarsılıyoruz. Kadınlar aile içi şiddetle, canla başla
mücadele ediyorlar. Ancak boşandıkları hâlde eski kocaları tarafından da
öldürülüyorlar. Boşanmanın en önemli nedenleri arasında şiddet gösteriliyor.
Bütün bunlar ortadayken siz hangi aileyi ve evlilik kurumunu güçlendirmeyi
amaçlıyorsunuz? Dikkatinizden kaçan bir şey yok mu? Dünyanın yarısını oluşturan
kadınları, kadın cinsini, bu cinsin haklarını asıl olarak güçlendirmek
gerektiğini gözden kaçırmıyor musunuz ya da bunu mu tercih ettiğinizi söylemek
gerekecek?
Sayın AK PARTİ milletvekilleri, sadece on üç yıldır
iktidarda değilsiniz, aynı zamanda yirmi bir yıldır belediyecilik de
yapıyorsunuz. Belediyeler Kanunu’na göre 100 bin nüfusu olan yerlerde kadın
sığınakları açılması zorunluyken bunları neden yapmıyorsunuz? Ve hâlâ yirmi beş
yıl önce bizim kurduğumuz Mor Çatıdan ve daha çok kısa süredir sahip olduğumuz
belediyecilik deneyimlerimizle şiddeti önlemek, kadınları güçlendirmek için
Kürt illerinde yapılan uygulamalar örnek olarak parmakla gösterilebiliyor. 
En tepeden kurduğunuz söylemlerin, kadın ve erkeğin
eşit olmadığını ifade etmenin, Türkiye’yi yöneten siyasetçiler “Kadın mı, kız
mı olduğunu bilmediğimiz…” gibi sözler sarf ederken bir kadın bakan “Zorla
güzellik olur.” derken evdeki erkeğin ne yapmasını bekliyorsunuz? O hakkı,
kadına şiddet uygulama hakkını o erkek bu söylemlerle en fazla kendisinde
buluyor ve bu kadınların canına mal oluyor. 
Türkiye’de çok net olarak bir kadın
katliamı var ve besleyen en önemli kurum da kadın ve erkeğin hiçbir şekilde
eşit olmadığı aile ne yazık ki. O çok kutsal sayılan aile kurumu, bugün,
maalesef, birçok kadın için şiddet, hasta veya yaşlı bakımı, çocuk bakımı,
ücretsiz ev emeği ve binbir entrikayla her türlü mülkiyetten yoksun bırakılma
anlamını taşıyor. 
Biliyoruz ki kadınlar, aynı zamanda, en çok en
yakınları tarafından öldürülüyorlar. Daha uzaktaki, sokaktaki insanların şiddet
uygulama sayısı çok daha az ve biliyoruz ki Türkiye’de hiç ağza alınmayan
ensest, aile içi çocuk tacizi ve tecavüzü de var. Evlilik kurumu denilen şey
kendinden menkul, bağımsız bireylerden oluşmayan bir şey değil. Siz bir önergeyle
her şeye rağmen şiddetin olduğu bir evlilikte çocukların korunması maksadıyla
bu evliliğin sürdürülmesini teşvik etmeye çalışırken Çocuk Hakları
Sözleşmesi’ne de aykırı davranmıyor musunuz? Ekonomik birçok zorlukla çocuk
doğurmak istemeyen ya da “Benim bedenim, benim kararım.” diyerek bu kararı
kendi özgür iradesiyle almak isteyen, yine o aile içindeki kadınlar kürtaj
olmak istediklerinde, yasal düzenlememiz olmasına rağmen şu anda kaç hastane
buna razı ve kaç kadın ölümcül düşükler yapıyor, biliyor musunuz? Evet,
biliyorsunuz ve bu verilere sizler de sahipsiniz ama birçok zaman olduğu gibi
bazen bunları açıklıyorsunuz, istemediğinizde de gizliyorsunuz. 
Biliyoruz ki kadınlar muhafazakâr politikalarla
belirlenen makbul kadın rolünü benimsemediklerinde onlara gösterilen düşmanlık
katbekat fazla olabiliyor. Bazen bir kırmızı ruj bile katline neden olabiliyor
kadınların. Bu algıyı değiştirmek, kadınları başörtülü-başı açık, iffetli-
iffetsiz gibi tasniflere tabi tutarak aralarında bölmeye, düşmanlaştırmaya çalışan
algılara karşı mücadele etmek için neler yapıyorsunuz? Aylardır savaşın
fitilini ateşlemişken Kürt illerinde o korumak istediğiniz kutsal aileler neler
yaşıyor, çocuklar hangi şiddet sarmalı içinde güne uyanıyor? Savaşı önlemek
için, bu travmaları önlemek için ne yapıyorsunuz?
HÜSNÜYE ERDOĞAN (Konya) – Terörle mücadele ediyoruz. 
FİLİZ KERESTECİOĞLU (Devamla) – Ülkenin bir yarısını
Avrupa’ya vizesiz giriş hikâyeleriyle avuturken diğer yarısını çoluk çocuk
demeden açlığa, ölüme, sokağa çıkma yasaklarına mahkûm edemezsiniz. İktidar
fikir ya da yaşam biçimini kabul etmediği kişileri cezalandırma mevkisi ya da
aracı değildir. Örneğin, neden eşi vefat eden kadınlar için sosyal yardım
programı uygularken boşanmış kadınlar için aynı programı uygulamıyorsunuz?
HÜSNÜYE ERDOĞAN (Konya) – Uygulanıyor, sizin haberiniz
yok herhâlde.
FİLİZ KERESTECİOĞLU (Devamla) – Haberim her şeyden var.
Oysa sizler de çok iyi biliyorsunuz ki ön yargılar,
toplumsal roller, boşanmış kadınlara yönelik çevre baskısı nedeniyle şiddete
rağmen boşanma ancak kadınlar için son çare olarak başvurulan bir durum. Bunu
otuz yıllık avukatlık deneyimime dayanarak da söylüyorum. Kadınlar en son
noktada boşanma için geliyorlar.
AHMET GÜNDOĞDU (Ankara) – Sokakları yaşanmaz hâle
getirenlere de bir cümle…
FİLİZ KERESTECİOĞLU (Devamla) – Kürsü var, buyurun,
gelebilirsiniz. 
AHMET GÜNDOĞDU (Ankara) – Yo, yo, siz herhâlde
sokakları yaşanmaz hâle getirenlere de bir cümle edersiniz hukukçu olarak
diyorum.
FİLİZ KERESTECİOĞLU (Devamla) – Süremden yediniz sanırım
on saniye.
Aileyi korumak adı altında kötü evliliklerin devamının
özendirilmesi, şiddete karşı koruyucu, güçlendirici önlemler almak yerine,
karakollar ve ŞÖNİM’ler, şiddet önleme ve izleme merkezleri aracılığıyla
kadınların şiddet uygulayan erkeklerle bir araya getirilerek ara buluculuk
yapılması, sığınaklarda kadınları güçlendirici, kadın dayanışmasını esas alan
destek mekanizmaları bulunmadığından kadınların bir hapishane gibi tarif
ettikleri sığınaklara yerleşmek istememeleri kadına yönelik şiddeti büyük
ölçüde artırmakta. Bu yaklaşımla, kadını değil, aileyi korumayı esas alan
politikalar ise kadınların kötü muameleye maruz kaldıkları evliliklerin içinde
daha fazla sıkışmalarına sebep olmakta.
Sayın Bakan Cumhuriyet Halk Partisi milletvekillerine Türk
Ceza Kanunu’ndaki 2004, 2005 yılındaki değişiklikler için teşekkür etti. Ama
bence gözden kaçan ve asıl teşekkür edilmesi gereken bir grup daha var ki o da
yıllardır bunun mücadelesini veren kadın örgütleridir. (HDP sıralarından
alkışlar) Eğer kadın örgütleri gerek Medeni Kanun gerek şiddete karşı
yaptıkları kampanyalarla mücadele etmiş olmasalardı o gündemler bu Meclise
gelmez ve kabul de görmezdi. Kabul edildiği için tabii ki o dönem
milletvekillerine ayrıca teşekkür ederiz.
Yıllardır feministler, Kürt kadın özgürlük hareketi ve
tüm kadın hakları mücadelesinde yer alan kadınlar; şiddeti besleyen bu ailenin
rolünü sorgulamak, şiddeti engellemek, aslında sadece şiddeti engellemek değil,
kadınları güçlendirmek için neler yapılması gerektiğini haykırıyorlar. Lütfen
artık dinleyin ve kendi kendinize suni gündemler yaratmayın. 
Biz de diyoruz ki şimdi: Kadın cinayetlerini önlemenin,
kadınları güçlendirmenin en önemli koşullarından biri, cinsiyetçilikle mücadele
etme kararlılığına sahip bir siyasal iradedir, kadınların ekonomik olarak
güçlendirilmesidir, eşitlikçi istihdam politikalarıdır, siyasal katılım
eşitliği için özel önlemler alınmasıdır, eğitimde ilköğretimden başlayacak
toplumsal cinsiyet eşitliği derslerinin verilmesidir. Bunları yapmadığınız
zaman, aileyi koruma adı altında yaptığınız şeyler milyon liralık ödeneklerle
üretilen, kâğıt üstünde kalan projecilik faaliyetlerinden öteye gitmez ne yazık
ki. Bu nedenle özellikle ifade etmek isterim ki kurulması gereken komisyon,
taciz ve kötü muamele içeren evlilikler içerisindeki kadınların yaşadıkları
sorunların araştırılarak evlilik bağını sonlandırmak isteyen kadınlara yönelik
sosyal destek politikalarının belirlenmesi için oluşturulacak bir araştırma
komisyonu olmalıdır. 
Sayın milletvekilleri, Mecliste, Halkların Demokratik
Partisi olarak kurduğumuz kadın grubu sadece bize ait değildir. Bu grubu tüm
kadın vekillerle birlikte, hemcinslerimize karşı her türlü ayrımcılığı önlemek
için birlikte mücadele etmek üzere oluşturduk. Gelin, bu çatı altındaki başta tüm
kadın vekiller olmak üzere hepimiz, gönüllü olmayan ve şiddeti yeniden üreten
birliktelikler yerine kadınları güçlendirmek ve özgürleştirmek için çaba
gösterelim, kadınların mücadelesine hep birlikte el verelim.
Hepinizi tekrar saygıyla selamlarım. (HDP ve CHP
sıralarından alkışlar)
BAŞKAN – Teşekkürler Sayın Kerestecioğlu.
Gruplar adına ikinci söz, Milliyetçi Hareket Partisi
Grubu adına Ruhi Ersoy, Osmaniye Milletvekili.
Buyurun Sayın Ersoy. (MHP sıralarından alkışlar)
MHP GRUBU ADINA RUHİ ERSOY (Osmaniye) – Sayın Başkan,
değerli milletvekilleri; konuşmama başlamadan önce yüce Meclisi saygıyla
selamlıyorum.
Aile kurumunun tartışıldığı bir Mecliste araştırma
grubunun olması memnuniyet vericidir. Öncelikle bunu ifade ederek sözlere
başlamak istiyorum. Fakat -Hükûmet adına konuşan Sayın Bakan da olsun diğer
sözcüler de olsun- temel anlamda bu komisyonun vazifesinin, sadece bir kurumun,
kadından veyahut da bireyden oluştuğu üzerine sınırlı kalmaması gerektiğini,
aile kavramının birey, anne baba, ebeveyn ve sosyal çevreyle beraber bir bütün
olarak ele alınması gerektiğini düşünüyorum. Bizlerde, bu toplumu var eden Türk
kültürünün müktesebatında “Aile toplumun yapı taşıdır.” diye tanımlanır ve Türk
Anayasası’nın ilgili maddesinde de güvence altına alınır ve değerler aktarımı
başta olmak üzere, kişilik, şahsiyet ve topluma sağlıklı bireylerin
yetiştirilmesinde de huzurlu ve sağlıklı bir ailenin… O ev, o ocak, o müessese
huzurlu bir şekilde devam ediyorsa milletin bekasının da devletin bekasının da
sağlıklı olacağına inanılır. 
Dolayısıyla, ailenin, birlikte yaşama bilincini
oluşturması, toplumun fertlerinin bir arada yaşama kültürünü benimsemesi için
öncelikle değerler eğitimiyle bu işe başladığını görüyoruz. Bugünkü duruma
geldiğimizde, ülkemizdeki temel sorun: Türk modernleşmesi sürecinin hızlı
aşamasıyla meydana gelen kentleşme, hemen akabinde teknolojik gelişmelerle
beraber sıkıştırılmış sosyal yapılarla sindirilemeyen hadiselerden kaynaklı
oluşan varoşlar, gettolar, ciddi anlamda kültürel kırılmalar ve kültürel
kırılmaların bir parçası olan ailelerin hayata tutunmalarıyla ilgili
oluşturdukları birtakım sorunlar yumağını beraberinde getirmiştir. Bu,
Türkiye’nin genel bir sorunu olmakla beraber, özelinde bu sorunu çözmekle
mükellef olan iradelerin de soruna bir bütün hâlinde yaklaşamamasıyla beraber
sorunlar yumağı artarak devam etmiştir. 
Bu konuda, geleneğimizi hiçe sayan, komşuluk
ilişkilerinin düşünülmediği, geleneksel çocuk oyunlarına imkân tanımayan, iki
salıncak, bir kaydırak parkı bulunan toplu konut projelerinden tutun, dede ile
torunun bir arada değerler aktarımını ifade edebileceği sosyal mekânların icra
edilememesine kadar bu problem yumağını bütün hâlinde düşünebiliriz. Bu konu,
sadece Aile ve Sosyal Politikalar Bakanlığı bünyesinde çözüm üretilebilecek bir
problem değildir. Bu problemi genel bir devlet politikası hâline getirmek ve
alınacak tedbirlere disiplinler arası bakmak durumundayız. 
Günümüz toplumsal sorunlarının başında şiddet
oranlarının artışı ve suça bulaşmış veya madde bağımlısı olmuş çocuklarımız
gelmektedir. Bunun sebepleri deminki bahsetmiş olduğumuz unsurlardır.
Nedenlerine baktığımızda, parçalanmış aile temel çıkış noktasını oluşturuyor.
Bunun yanında, televizyon karşısında saatlerini geçiren ebeveynlerin
çocuklardan ayrı, aynı konut içerisinde farklı odalarda, farklı televizyon
veyahut da İnternet ve telefon ekranlarıyla meşgul olduğu, ailenin kendi
içerisinde bile iletişimini kuramadığı bir çağda yaşıyoruz. İnanıyorum ki bu
Parlamentodaki milletin aziz temsilcilerinin tamamı kendi evinin içerisinde
bile bu sorunları yaşıyor ve kendi çocuklarının teknoloji bağımlılığından
rahatsızlık duyuyor. Ama, bu çocuklarımızın geleneksel bağlamla
tanışabilmelerinin bir parçası olarak okul öncesi eğitimden örgün eğitime kadar
yapılan projelere sadece teknolojik destek vermeyi, modern teknolojinin
nimetleriyle insanları tanıştırmayı sorunların çözümü olarak gören sınırlı bir
anlayış bu sorunların daha da büyümesine neden oluyor. 
“Enformatik Cehalet” kitabının yazarı Sayın Millî
Eğitim Bakanımızın kitaplarını biz çok önceki yıllarda okuduk. Bunlardan
hareketle, enformatik cehaletin âdeta temsilcisi mahiyetinde olan FATİH
Projesi’nin uygulanmasında dijital teknolojiyle gençleri tanıştırmayı bir
yönüyle desteklerken, adına “FATİH” denilen bu projenin içerisinde Fatih’in
ruhunu veren geleneksel bağlamın olmaması kendi içerisinde büyük bir çelişkiydi
ve eksikti. 
Bugünkü istatistiklere baktığımızda, bu iletişimsizlik
ve bağlamdan kopukluktan kaynaklı, Türk ailesinin en büyük sorunlarından bir
tanesinin boşanma olduğunu görüyoruz. Şüphesiz boşanma tek başına olumsuzluk
ifade ederken bazen kadının mutsuzluğunun ilacı da olabilir, buna da saygımız
var. Ama genel anlamda kurumu muhafaza etmek adına boşanma kavramının
indirgenebilmesi için kadının üzerindeki yükü artırmadan sorunlara çözüm
üretilmesi gerekiyor ama TÜİK verilerine baktığımızda durumun hiç de iç açıcı
olmadığını görüyoruz. 
Sayın milletvekilleri, Sayın Başkan, bizi izleyen aziz
vatandaşlar; TÜİK verilerine göre 2005 yılında 95.895 olan boşanma ve 641.241
olan evlenme sayısı… Boşanma sayısı 130.913’e yükselmiş maalesef, evlenen
çiftlerin sayısı ise yaklaşık 599.704’lere -kendi içerisinde çok bariz oranda-
iniyor. Şimdi, yalnız yaşamayı, kendi olmayı teşvik eden bir yaşam tarzı
elbette bu modernitenin, şehirleşmenin doğal sonucu olabilir, insanların özel
hayatı, nasibi, kısmeti onları o şekilde de yalnız yaşamaya itebilir ama yalnız
yaşamayı bir yaşam tarzı olarak dayatan medya yapımlarından -havuz medyası
dâhil- oluşmuş kadın kuşağı programlarına kadar devam eden bir bütün hâlindeki
dijital kültürün hayatımızın her alanını etkilediğini görmek temel problemi
çözmek adına çıkış noktalarımızdan bir tanesi olmalıdır. 
Yine TÜİK verilerinde yaşam memnuniyeti
araştırmasının sonucunda kadınlarımızın mutlu olmadığı görülmüştür. Kadın
istismarı ve kadın cinayetleri artmakta, kadının toplumu oluşturmadaki değeri
bir şekliyle görülmez bir hâl almaktadır. 
Son on yıl içerisinde, yine, 7.122 kadın
çeşitli nedenlerle katledilmiş, 5 bine yakın kadın da ne acıdır ki tecavüze
uğramış. 2008’den bu yana kadın cinayetleri yüzde 1.400 çoğalmıştır değerli
arkadaşlar. Bu olumsuz istatistikleri çoğaltmak mümkün ama bunları ifade ederek
can sıkmak istemiyoruz. Ama canımız sıkılmalı, moralimiz bozulmalı ve bu can
sıkıntısı, moral bozukluğu bir kaygıyla çözüm üretme noktasında bizi bir arada
hareket etmeye doğru itmelidir. 
İnsanların hukuk sistemine güvenleri
azalmakta, toplumsal adalet duygusu zedelenmektedir. Bu, kadının âdeta
kapitalist sistemin bir parçası, sömürü unsurunun bir parçası olma durumundan
kurtulamama meselesidir. Neoliberal politikalar da şiddetle bunu
desteklemektedir. Her sözlerinin başında, değişimi sağlıklı yönetmek, değişimi
yönetmek için dinamik bir kadroyla işbaşına gelen, muhafazakar demokrat
olduğunu söyleyenler, son zamanlarda yönetememe sorunlarından sadece ve sadece
siyasi iktidarı ele geçirmeyle kurtulduğunu zannederlerse yanılırlar. 
Türkiye’deki yönetilememe sorunu siyasal
iradedeki çoğunlukçuluk değil, çoğulculukla beraber toplumdaki çeşitliliği,
insani anlamdaki varoluşu yönetebilecek bir zihniyetle konuya yaklaşmaktadır.
Hâlâ kadını nesneleştiren ve kadın üzerinden siyasal söylem geliştiren, kadın
üzerinden ekonomik tarif yapan bir dil kapitalist bir dildir, bu dil hatalı bir
dildir. Bu dili insan odaklı bir dile dönüştürmek ve kadını nesne olmaktan özne
olmaya dönüştürmek “analık” kavramının da bu vesileyle hakkının iadesi için
gereklidir. 
Elbette ki tüm bu sorunların temelinde ne var diye
baktığımızda, bu sorunların temelinde bakış açısı ve zihniyet var. Bu bakış
açısı ve zihniyetin arka planında ise “muhafazakârlık” kavramını sağlıklı bir
şekilde algılayamayan, algıladığını zannedenlerin de uyguladıkları neoliberal
politikalarla, çelişkiler yumağıyla toplumu gerdikleri ve istismar alanından
öteye gidemediklerini gören bir zihniyet var. 
Şimdi, “muhafazakârlık” dediğimiz kavrama baktığımızda
“Neyi muhafaza ediyoruz?” sorusuyla yola çıkıyoruz. Elbette ki değerlerimizi
kadim kültürümüzden alarak, Anadolu’da Türk-İslam medeniyetinin mayaladığı
değerleri muhafaza ederek, onun kökü mazide ati olabilmesi için yol almayı… Ama
aynı zamanda da şu sorumluluğumuz var: Hep hazırı tüketiyoruz; hem tarihte
hazırı tüketiyoruz hem cumhuriyetin kaynaklarını tüketmekte hazırdakileri
tüketiyoruz. Oysa yarınlarda muhafaza edebileceğimiz değerler üretebiliyor
muyuz? “Yarınlarda muhafaza edilebilecek şu değeri on dört yıla yaklaşan
iktidarımızda ürettik ve bu bir klasik oldu.” diyebiliyor muyuz? Biz bunları
ifade ederken çocuklarımız acaba sunduğumuz teknolojik imkânlar ve maddi
konforlarla yalnızlaşan ve bireyselleşen o mekânlarda yeniden Yahya Kemal
okuyarak “kökü mazide ati”nin ne demek olduğunu bilebiliyorlar mı?
Muhafazakârlığın sembolü, Türk edebiyatındaki estetik duruşun ismi Ahmet Hamdi
Tanpınar’ı kaç çocuğumuza okutabiliyoruz? Öte yandan, baktığımızda,
muhafazakârlığın âdeta romanını yazan Peyami Safa’nın “Matmazel Noraliya’nın
Koltuğu”nun sözde kızları biz insanları, “Fatih-Harbiye”sini kaç çocuğumuza
okutabiliyoruz? “Fatih-Harbiye” demişken, orada üstat, Fatih’i muhafazakârlıkla,
Harbiye’yi Batı ve moderniteyle muhakeme eder ve tercihini kahramanına
nihayetinde Harbiye olarak değil, Fatih olarak tercih ettirebilir. Şimdi,
bizler siyaseten söylemlerimizde Fatihçi oluyoruz, eylemlerimize geldiğimizde
Harbiyeci oluyoruz. Bu Harbiyeciliğin sonu bir adım sonra Sodom ve Gomora
yapmasın bizi değerli milletvekilleri. 
Neden? Neden biliyor musunuz, bu uygulamaların
neticesinde, siz, mahallenin namus bekçisi ve hafıza mekânı kabul edilen
bakkallarımıza, “Bakkallar birleşsinler de süpermarketler açsınlar.” derseniz
ve onun sosyal fonksiyonunu idrak edemez, AVM’lerin rantıyla hayatı
değiştirecek rant gözüyle meselelere bakarsanız Türk kültüründe yuva olarak
bilinen ev kurumunu da konuta indirger, bir rezidans inşa edip üzerinde bireye
dayalı bir hayat standardını sunarsınız. “Ne alakası var bunun kadınla,
aileyle? diyeceksiniz. 
Değerli milletvekilleri, aziz vatandaşlarımız; Çok
alakası var çünkü “Çalışmadan, yorulmadan kolay yaşamayı itiyat hâline getiren
topluluklar önce benliklerini, haysiyetlerini, daha sonra da kimliklerini,
yurtlarını kaybeder.” diyor Büyük Atatürk. Bugün çocuklarımıza adanmış insan
hikâyeleri sunabiliyor muyuz, kendinden geçmiş, serdengeçti modeller
gösterebiliyor muyuz yoksa kısa yoldan köşe dönmece, para, inşaat, mülk
edinmenin ötesinde değerleri verebiliyor muyuz? Veremiyoruz. Neden veremiyoruz?
Okumayla yüzleştiremiyoruz, sadece izleme ve dijital kültüre mahkûm
bırakıyoruz. Çocukları avutmak için karşılarına bıraktığımız ekranlar âdeta
çocukların kültürel şizofrenik bir hâl almasına neden olan yapıtlarla karşımıza
çıkıyor. Dedesiyle, ninesiyle beraber yaşama kültürünü ifade edebilecek yatay
mimari konusunda neredesiniz? TOKİ’yle insanların konut edinme ihtiyaçlarını
istismar alanına çevirerek o geleneksel bağlamından koparttığınız gecekondudaki
insanlar oralarda mutlu bir şekilde yaşayabiliyor mu? Mutluluk
istatistiklerinin, oralardan, o konutlara dönüştüğündeki hâlini görebiliyor
musunuz? Elbette biz insanımızın mutlu olmasını, kaloriferli dairelerde oturmasını
istiyoruz ama orayı insan odaklı dizayn edebiliyor musunuz yoksa rant odaklı mı
yaklaşabiliyorsunuz? Cevap verilmesi gereken temel sorulardan bir tanesi budur.

Sayın Başkan, değerli milletvekilleri;
sıklıkla bahsettiğimiz gibi, siyasi iktidarın her projesi ve programı Türk aile
yapısını gözeten, geleneği koruyan, sosyokültürel değişim karşısında kültürel
kodlarımızdan beslenen bir vizyonla ortaya çıkmalıdır ama maalesef bunun
çıkamadığı, bunun çıkamamasının sebeplerinde de bu yönetim anlayışının sadece
meselelere nesne gözüyle, rant gözüyle, günübirlik değerlendirmelerle baktığını
görüyoruz. Bu konuda 2011 yılında yayımlanan 633 sayılı Aile ve Sosyal
Politikalar Bakanlığının Teşkilat ve Görevleri Hakkında Kanun Hükmünde
Kararname’yle ailenin bütünlüğünün korunması, aile yapısının ve değerlerinin
korunmasıyla ilgili görevler Aile ve Sosyal Politikalar Bakanlığına verildi.
Ancak, aradan geçen dört yıla rağmen bunu sağlayıcı, boşanma nedenlerini
ortadan kaldırıcı ciddi bir çalışma yapılmış değildir. Hükûmetinizce bu hususta
“Evlilik Öncesi Eğitim Programı” adı altında yapılan seminerlerse amacından çok
uzak bir hâle gelmiştir.
Biz, buradan, vatandaşa yapılan sosyal
yardımların gerçekten hak edenlere gitmesini ve samimiyetle ihtiyacı olanlara
ulaşmasını desteklediğimizi ifade ediyoruz. Ama Aile ve Sosyal Politikalar
Bakanlığı bünyesinde kurulan diğer kurumlar gözükmezken iktidar partisi
milletvekillerimiz dâhil şunu sormak istiyorum burada: Aile ve Sosyal
Politikalar Bakanlığının toplumsal algısı nedir? Sadece fonlardan yardım
verenlerin seçim dönemlerinde “Bize oy vermezseniz yardımlarınız kesilir ha.”
tehditlerinin yapıldığı bakanlık olmanın ötesinde, çocuk esirgeme
kurumlarından, terk edilmiş çocuklara kadar kurumunun devasa altyapısıyla
ilgili farkındalık oluşturamamasından dolayı üzüldüğümüzü ifade etmek
istiyorum.
Sözümüzü toparlayacak olursak,
muhafazakârlığın sadece “muhafaza”sını çok iyi idrak etme, “kâr” kısmını ise
muhafaza edilen değerlerle millete verilebilecek değer üreten kârlar olarak
düşünmesini arz ediyoruz. Sadece “kâr”ı rant ve şahsi paylaşımlar olarak
değerlendiren bir anlayışı burada şiddetle kınıyoruz.
Bu vesileyle, anaların, babaların, kardeşlerin,
büyükbabaların, ninelerin bir arada kendi değerleriyle yaşayabilecekleri bir
şehir mimarisini, gündelik yaşam içerisinde dedenin torununa değerlerini
aktarabileceği kent parklarının inşa edilmesini ve bu konuda değer aktarımıyla
ilgili medya yapımlarının ciddiyetle takip edilmesi gerekliliğini tekrar
vurguluyorum. 
Bugün, huzuru ve güvenliği sağlamak adına evinden,
ocağından, yuvasından, yavrusundan ayrılarak görevini yapmak üzere
Diyarbakır’da bir bomba ihbarını değerlendirmek adına, görevini yapma
aşamasındayken, henüz daha görevini ifa edemeden uzaktan bir suikast silahıyla
şehit edilen Haydar Çetin kardeşimizi rahmetle anıyor, tüm şehit analarımızı,
şehit evlatlarımızı, şehit ailelerimizi büyük Türk milletinin bağrına
bastığının ve basacağının inancını ifade ediyor, huzurunuzdan saygıyla
ayrılıyorum. (MHP sıralarından alkışlar) 
BAŞKAN – Teşekkürler Sayın Ersoy. 
Gruplar adına üçüncü söz, Cumhuriyet Halk Partisi Grubu
adına Candan Yüceer, Tekirdağ Milletvekili. 
Buyurun Sayın Yüceer. (CHP sıralarından alkışlar)
CHP GRUBU ADINA CANDAN YÜCEER (Tekirdağ) – Sayın
Başkan, değerli milletvekilleri; öncelikle bir şehidimiz var, galiba
Diyarbakır’da. Allah’tan rahmet, yakınlarına sabır diliyorum; ülkemizin başı
sağ olsun. 
Parlamentoda temsil edilen siyasi gruplarca verilen,
boşanma olaylarının sebeplerinin araştırılarak alınması gereken önlemlerin
belirlenmesi amacıyla Meclis araştırma komisyonu kurulmasına yönelik verilmiş
önergeler üzerinde Cumhuriyet Halk Partisi Grubu adına söz almış bulunuyorum.
Değerli milletvekillerini ve ekranları başında bizleri izleyen yurttaşlarımızı
sevgiyle, saygıyla selamlıyorum. 
Öncelikle, Meclisin ilk ayında önemli ve
öncelikli bulunup verilmiş olan bu önergelerin, aileyi konuştuğumuz,
boşanmaları, şiddeti konuştuğumuz bu önergelerin görüşmelerinde ilgili
bakanlığın olmamasını, Aile ve Sosyal Politikalar Bakanının olmamasını
yadırgadığımızı ifade etmek istiyorum. Herhâlde Sayın Bakan tarafından
yeterince önemli ve öncelikli bulunmamış bu konu.
Bir selam da buradan Silivri’ye göndermek istiyorum.
Yaptıkları mesleğe saygıları, yaşadıkları memlekete saygıları olan, sevgileri olan,
halkına karşı sorumluluk duyan, daha iyi, daha güzel, yaşanabilir bir Türkiye
için bedel ödemeyi göze alan, “Bedelini ağır ödeyecek, öyle bırakmam onu.”
diyenlere bu bedeli şeref madalyası saydığını ifade eden, “Biz casus, hain,
kahraman değiliz, sadece gazeteciyiz.” diyen ve on dört gündür Silivri’de
tutsak edilen onurlu, ilkeli, dürüst gazeteciler sevgili Can Dündar’a ve Erdem
Gül’e selam olsun diyorum buradan. (CHP ve HDP sıralarından alkışlar) 
Öncelikle, vahşice katledilen Özgecan Aslan’ın katillerine
verilen –tabii ki, kadın mücadelesinin ciddi bir kazanımıydı bu-
ağırlaştırılmış müebbet hapis cezalarının diğer bütün katillere, kadın
cinayetlerinin katillerine verilmesini ve buna emsal olmasını diliyorum.
Özgecan’a bir kez daha Allah’tan rahmet, yakınlarına sabır diliyorum. Tabii ki
biz 1 tane daha kadın cinayeti olmamasını diliyoruz. Bu verilmiş karar bizim
yüreğimizi soğutmadı, Özgecan’ı geri getirmedi ama yüreğimizin daha çok
yanmasına da engel oldu.
Özellikle kadın hareketinin takip ettiği, kamuoyunun
gözünün önünde seyrettiği, kamuoyu oluşturan davalarda biliyorsunuz mahkemeler
daha hassas davranıyor ve bu iyi hâl indirimlerini, tahrik indirimlerini
uygulayamayabiliyor. Ama kamuoyunun oluşmadığı ve takip edilmeyen sayısız
davalarda da bu tahrikler uygulanarak maalesef yeni cinayetlerin de önü
açılıyor. Türkiye'de yargının inisiyatifine bırakılan bu indirimlerle maalesef
cinayeti işleyen erkeklerin, işte, “Erkekliğime hakaret etti.”, “Yemek tuzsuz
olmuştu.”, “Kadınlık görevini yapmıyordu.”, “Bana küfretti.”, “Tayt giyiyordu.”
demeleri ya da duruşmalarda kravat takmaları, efendi durmaları ya da öldürülen
kadınların giydikleri kıyafetlerin rengi, rujları, telefonla fazla konuşmaları,
eve birkaç saat geç gelmeleri maalesef tahrik ve iyi hâl indirimi olarak
sayılıyor.
Bizim amacımız, isteğimiz, talebimiz tabii ki kadın
saikiyle işlenen davalarda iyi hâl indirimlerinin, aynı Özgecan davasında
olduğu gibi, tahrik indirimlerinin uygulanmaması.
Değerli milletvekilleri, bu durum yani ailenin
güçlendirilmesi politikaları aslında yeni değil, 2008 yılında çocuk sayısıyla
başlayan, akabinde kürtaj tartışmalarıyla devam eden, 17-27 yaş arası
evliliklere prim gelmesiyle… Ve böylelikle, tabii ki kadın okumayacak, erken
evlenecek, mesleği olmayacak, en az 3 çocuk doğuracak ve evinde oturacak. Ve bu
politikalar “kadın” kelimesinin adının Bakanlığın ve yasaların adından
çıkarılması, kürtajın fiilen olumsuz, imkânsız hâle getirilmesi, gebe
kadınların takibe alınması, doğum kontrol araçlarına ulaşımın güçleşmesi, “Kadın-erkek
eşit değildir.” çıkışı ve maalesef onun yerine, kadın-erkek eşitliği yerine
adaletin ve merhametin alması, aile paketi ve şimdi de verilen önergeyle
kadınların makamının analık, mekânının evi, aile olduğu yani kutsal aile
vurgusu.
Hepinizin malumu, 25’inci Dönem çalışamadık,
çalıştırılmadı Meclis. Aslında, 7 Haziran-1 Kasım arası Türkiye’de yaşanan,
yaratılan kaos ortamının araştırılması; o patlayan bombaların, artan terörün,
yitirilen canların, parçalanan ailelerin ve yitirdiğimiz canların araştırılarak
başlamalıydı 26’ncı Dönem ama böyle başladık. 24’üncü Dönemin -burada değerli
milletvekili arkadaşlarımız var 24’üncü Dönemden de- son günlerinde “aile
paketi”, “aile teşvik paketi”, “annelik paketi” adı altında Ailenin ve Dinamik
Nüfus Yapısının Korunması Amacıyla Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı Sayın Başbakan Davutoğlu tarafından
Meclise gönderildi. Tasarının gerekçelerinden biri de azalan doğurganlık
oranının artırılmasıydı. Türkiye’nin nüfus yapısı itibarıyla artık yaşlanan bir
ülke olarak kabul edilmeye başlandığı, bu yüzden de genç nüfusu teşvik etmemiz
gerektiği ve bu yönde politikalar ve düzenlemeler gerektiği söylenerek, ifade
edilerek doğurganlık teşvik ediliyordu. Oysa, Birleşmiş Milletler Nüfus Fonu
2014 Dünya Nüfusunun Durumu Raporu’na göre Türkiye, nüfusunun bir bölü 4’ü,
yani 19 milyonu oluşturan gençlerle Avrupa’nın en genç nüfuslu ülkesi Türkiye
ve yine bu rapora göre 2050’ye kadar Türkiye'nin nüfus problemi yok, 65 yaş
üstü nüfusumuz da sadece yüzde 8. 
Doğurganlık oranlarına baktığımızda, 2008’deki oranlar
2,16 düzeyindeyken, 2013’te bu oranların 2,26’ya çıktığı, yani doğurganlıktaki
azalmanın durduğu, azalmanın aksine artık durağanlaştığını gösteriyor. 
Tabii, bu önergede, dinamik, çok nüfuslu Türkiye
politikası dillendirilirken, 15-29 yaş arası kızların, kadınların yüzde
52’sinin çalışmadığını ve okumadığını söylemiyor. Türkiye'de her yıl 91 bin kız
çocuğunun anne olduğunu söylemiyor. Evliliklerin bir bölü 3’ünün, her 3
evlilikten 1’inin çocuk evlilik olduğunu söylemiyor. Gelişmekte olan bölgelerde
bulunan gençlerin yüzde 60’ının okumadığını, çalışmadığını ya da düzensiz
işlerde çalıştığını söylemiyor. Yükseköğretimdeki net okullaşma oranımızın
yüzde 38,5 olduğunu söylemiyor. Türkiye'de gençlerin iş gücüne katılımı yüzde
39,6 iken, genç işsizliğinin yüzde 19 dolayında olduğunu söylemiyor. Bu
oranlar, bu sorunlar görmezden geliniyor, çok nüfus derken mevcut nüfusun iyi
hâle getirilmesi için hiçbir şey söylenmiyor. 
Ne söylüyor bu önerge? Kısaca şunu söylüyor. Kadınlara
diyor ki: “Sizin asıl işiniz annelik. Eş, çocuk, yaşlı, hasta bakımı sizin asıl
işiniz, ev dışında da çalışmak istiyorsanız eğer -tabii, asıl işinizi
aksatmadan yapmanız gerekiyor bunu da- esnek, güvencesiz ve yarı zamanlı
işlerde çalışabilirsiniz.” Yani kadınlara uygun rolü ve toplumdaki yeri
hatırlatılıyor. Ekmek parası kazananın erkek olduğu aile modeli yeniden
kutsanıyor. Yani kadınların esas kariyerinin, asıl görevinin annelik olduğu ve
bunun için de bu yönde konumlanması gerektiği, gerisinin teferruat olduğu
söyleniyor. 
Bakın, kadına şiddet -biraz önce de ifade edildi- yedi
yılda 14 kat arttı. Her 3 evlilikten 1’i -biraz önce de söyledim- çocuk
evliliği. 181.036 çocuk gelinimiz var, çocuk evliliği var. Tabii, bu, buzdağının
sadece görünen kısmı. Genç kızların yüzde 41,5’i ne okuyor ne çalışıyor.
Tecavüz ve taciz, cinsel istismar olaylarında son beş yılda yüzde 30 artma var.
Bunların yüzde 50’si de 18 yaşın altındaki çocuklar; yüzde 90’ı kız çocukları,
yüzde 10’u erkek çocukları. Bunların ancak yüzde 27’si cinsel istismara
uğradığını ifade edebilen grup. 
Her 5 kadından 1’inin okuma yazma bilmediği, her 3, 4
kadından 1’inin şiddete uğradığı, her gün 1-3 kadının cinayete kurban gittiği
ve kadınların yüzde 50’sinin yaşadıkları şiddeti bırakın “Yeter.” demeyi
kimseyle paylaşamadığı, yüzde 92’sinin hiçbir kuruma başvuramadığı ve
bildiğimiz üzere kadın cinayetlerinin yüzde 47’sinin ya eski koca ya da
boşanmak üzere olduğu koca tarafından işlendiği.
Biz bu eşitsizliği, ayrımcılığı, şiddeti, tacizi,
tecavüzü görmeyelim, neymiş bir önceki yıla göre boşanma oranları yüzde 4,5
artmış, evlilik oranları yüzde 0,1 azalmış. Bu kadar yakıcı sorunun içinde
aileyi esas aldığınız için boşanmayla ilgileniyorsunuz. Aile içindeki eşitsiz ilişkiyle
ve ezilen taraf olan kadının sorunlarıyla -boşanma aşamasında olsun ya da
sonrasında olsun- ne sorunlar yaşadığıyla ilgilenmiyoruz. Aslında Türkiye’deki
boşanma ve evlenme oranlarında dünya ortalamasıyla karşılaştığımızda öyle
dramatik artma ya da azalma yok. Yani aslında paniğe gerek yok ama panik
olacağımız bir yer var, ailede kadınların yaşadıkları. 
Bakın, kadınlar en çok güvendiği yerlerde, ailelerinde,
evlerinde ve en çok güvendiği kişiler tarafından, eşleri, babaları, erkek
kardeşleri tarafından değişik derecelerde ve şekillerde şiddete maruz kalıyor. 
Kadına yönelik şiddet, aile içi şiddet, kadını
baskılayan, kadının öz güvenini yok eden, kadının benlik saygısını azaltan ve
maalesef gelecek nesillere olumsuz modeller oluşturan, özellikle kadınların ve
çocukların ruh ve beden sağlığını bozan, özellikle sosyal ve kültürel temelleri
de ağır basan aslında toplumsal bir sorun, halk sağlığı sorunu. Her 10 kadından
4’ünün birlikte yaşadığı erkekler ya da eşleri tarafından şiddete maruz
kalmaları, aslında aile ortamının kadınlar için onların hayatını zaman zaman
tehdide kadar götüren, onların hayatını tehdit eden bir kurum hâline
dönüştüğünü gösteriyor. İşte, biz bu noktada ailenin güçlendirilmesi
politikalarını kadının güçlendirilmesi bakış açısıyla yeniden değerlendirmek
zorundayız, sorunun kaynağı çünkü bu. Eğer biz çocukların, kadınların yaşadığı
mağduriyete, yaşadığı eşitsiz ilişkiye gözümüzü kapatıp hâlâ “ailenin
güçlendirilmesi” dersek kadınların ve çocukların haklarını, dolayısıyla aileyi
de koruyamayız. 
Bu öneride açıkça itiraf edilen bir şey var, diyor ki…
Çeyiz, evlilik, doğum yardımları, evlilik okulları, aile sempozyumları gibi bu
kadar teşvike, nasihate rağmen tablo değişmiyorsa o zaman yapılması gereken,
kadını eğitimde ve çalışma hayatında güçlendirerek tüm toplumu içine alan bir
zihniyet değişimi için hep beraber çabalamamız lazım. Vatandaşa 3-5 çocuk yapın
diyorsunuz, nasihatler veriyorsunuz ama aile kalabilmek, aile kurabilmek
gerçekten çok zor. 30 milyon yoksulun olduğu, 20 milyonun açlıkla mücadele
ettiği, asgari ücretin hâlâ açlık sınırının altında kaldığı ülkede aile
kurabilmek kolay değil. 
Kadınlar bir yandan yoksullukla mücadele ediyor ama bir
yandan da aile içindeki şiddetle, ayrımcılıkla mücadele etmeye çalışıyor.
Bakın, evli kadın nüfusunun yüzde 39’u fiziksel şiddete, yüzde 15’i cinsel
şiddete, yüzde 50’si duygusal şiddete maruz kalıyorken aile kalabilmek mümkün
değil. Yani, her gün 1-3 kadının katledildiği, hem de en yakınları tarafından,
eşi, babası, erkek kardeşi, amcası, kuzenleri tarafından katledildiği bir
ortamda, kusura bakmayın, kutsal aile teziniz çökmüş oluyor. Yani, aslında bu
boşanma oranları bu kadar şiddete, bu kadar baskıya, ayrımcılığa bence az bile.
Tam tersi, bunu araştırmamız lazım. Kadınlar nasıl dayanıyor, kadınlar bu
stresle, bu şiddetle nasıl mücadele ediyor, asıl bizim bunu araştırmamız lazım.
(CHP sıralarından alkışlar) 
Değerli milletvekilleri, aile içi şiddet kadın ile
erkeğin birlikte yaşam isteğini azaltıyor. Nasıl bir ülkede terör -yaşıyoruz
yıllardır- bir toplumun birlikte yaşam isteğini zayıflatıyorsa aile içi şiddet
de kadın ile erkeğin birlikte yaşam isteğini azaltıyor. O yüzden de diyoruz ki
-eğer aileyi korumak istiyorsak- aile içi şiddet, ayrımcılık, kadın-erkek
ilişkilerinde, toplum ilişkilerimizde bir an önce aşılması gereken en önemli
şey. Eğer biz mutlu aile istiyorsak, biz güçlü, büyük Türkiye istiyorsak bu
şiddeti, bu ayrımcılığı bir an önce kadın erkek ilişkilerinde bitirmemiz,
sonlandırmamız gerekiyor. 
Bakın, kadınların şiddete, tacize, baskıya, tecavüze,
ayrımcılığa uğramadığı bir yaşam en doğal hakkıdır, insanlık hakkıdır. Kadının
insanlık onuru için mutlu, huzurlu, güvenli bir yaşam talep etmesi, bu talep
doğrultusunda da bazı kararlar alması ve uygulamasından doğal bir şey yok. Yani
boşanmak da evlenmek gibi, evlenmeye eşdeğer meşru bir hak aslında. 
Ülkemizde ve dünyadaki ilerlemeyle beraber aile
içindeki yaşanan sorunlara baktığımızda aslında bizim sorunumuz boşanmak değil,
boşanamamak. Kadınlar şiddetten ya da mutsuz bir evlilikten kaçmak istediğinde,
boşanmak istediğinde biliyorsunuz öldürülüyor. İstatistikler kadın
cinayetlerinin yüzde 47’sinin -biraz önce de ifade ettiğim gibi- eski kocalar
ya da boşanmak üzere olan kocalar tarafından işlendiğini söylüyor. Ama, biz ne
yapıyoruz? İlgili ilgisiz kurumlarla kadına yönelik şiddette ara buluculuk
yapıp hâlâ onları uzlaştırmaya, barıştırmaya çalışıyoruz. 
Değerli milletvekilleri, 24’üncü
Dönem boyunca 7 ayrı bölgede sayısız sığınmaevi ziyaretleri yaptım, buralarda
mağdur kadınlarla ve çocuklarla görüştüm. Gördüğüm şu ki şiddet kadınlar
arasında ayrım yapmıyor ve şiddetin yaşı da yok. 15’inde de kadın, 60’ında da
kadın şiddete maruz kalıyor. Eğitimlisi eğitimsizi, çalışıp çalışmaması, işte
kentlisi köylüsü ya da yaşlısı genci... Gerçekten şiddet ayırmıyor. Hikâyeler
çok farklı ama kadın üzerindeki etkileri, sonuçları çok benzer hatta ortak.
Burada şiddetin nasıl başladığından, neden olduğundan ziyade kadınlar
yaşanmışlıktan bahsediyor yani aradan yıllar geçse de, onu artık geride bıraksa
da o yaşanmışlığı, üzerinde bıraktığı izleri daha dün gibi hatırlıyor. Kadınlar
şiddete ilk kez uğradığında kararlı bir tepki gösteremediğinde de maalesef
şiddetin artarak ve uzun yıllar devam ettiğini görüyoruz. Kendini çaresiz
hisseden, kendine olan güvenini yitiren, artık şiddete dayanamayan kadınlar
için gerçekten tüm yetersizliklerine rağmen sığınmaevleri bir çıkış kapısı, ara
bir istasyon. Bu anlamda da ama maalesef biliyorsunuz ki kadınların ancak yüzde
8’i bir kuruma başvuruyor, yüzde 92’si herhangi bir kuruma başvuramıyor. Ama,
bu anlamda da kadınların son çare olarak sığınmaevlerine başvurması çok önemli.
Sığınmaevlerindeki yetersizlikler sayısal olsun, fiziksel ya da personel
anlamında muhakkak geliştirilmeli. 
Şimdi, iktidarın özellikle kadın üzerinden
uyguladığı nüfus politikası bu temeller üzerine oturuyor. Kürtaj, sezaryen
konuşmalarıyla maalesef kadın bedeni siyasetin bir numaralı malzemesi
yapılıyor. Eğer bizler “en az üç beş çocuk” dersek, işte kadın doğasının ilk
işaretine, narinliğine işaret edersek, ardından da kadının esas görevinin
annelik olduğunu söylersek ve aile yaşamının sınırlarına hapseden bir adalet
anlayışı içinde “Eşit değilsiniz.” dersek o zaman kadınlar öldürülmeye devam
ediyor. Birileri çıkıp diyor ki: “Eşitlik politikaları aile bütünlüğümüzü,
birliğimizi bozuyor.” ya da işsizlikten yakınan kadınlara “Evdeki işler
yetmiyor mu?” cümlesiyle karşılık veriliyor. 
Çok fazla zamanım kalmadı. Diyorum ki
sorun tabii ki çok büyük, çok ayaklı, bu sorunların aşılması için samimi
olmamız gerekiyor, gerçekten samimiyetle çalışmamız ve gerçekten bu sorunu
aşmayı istememiz gerekiyor. Ben şunu söylüyorum: Eğer bu konuda samimiyseniz,
bizim ilk işimiz kadınların şiddete uğramasına, çocukların örselenmesine ve ne
yazık ki annelerin hayatını kaybetmesine, babaların cezaevine gitmesine neden
olan kadın cinayetlerini gündeme almak olmalı. Kadının toplumsal yaşamda birey
olması için, kadının toplumsal cinsiyet eşitsizliğini gidermek için ve en
önemlisi de tabii ki çocuk evliliklerini ortadan kaldırmak için gelin adım
atalım. İster şiddet gördüğü için olsun ister artık birlikte yaşamak istemediği
için olsun boşanmayı seçen kadınların güçlendirilmesi ve korunması için gereken
adımları atalım. Gelin hep beraber aileyi korumak, toplumumuzu güçlendirmek, ayrımcılık
ile şiddetle mücadele etmek için bugüne kadar atılmış çok önemli adımlar olan
CEDAW’ın, İstanbul Sözleşmesi’nin ve çıkardığımız yasaların hayata
geçirilmesini sağlayalım. Bakın, elimizde ilk imzalayıcısı olduğumuz, bizim de
şahitlik yaptığımız çok güçlü bir İstanbul Sözleşmesi var. Gelin 26’ncı Dönemde
İstanbul Sözleşmesi’nin uygulanmasına iktidarıyla muhalefetiyle öncülük edelim.
Biz Cumhuriyet Halk Partisi Grubu olarak ayrımcılığa karşı verilen her
mücadelede, yürütülecek eşitlik mücadelesinde her zaman bu konuda tam destek
olduğumuzu söylemek istiyorum. 
Sayın Başbakanımız Davutoğlu, bugün
kadına şiddet konulu bir konferansta konuşmuş ve orada Gazze, Suriye,
Somali’deki kadınların ve çocukların yaşadıkları acıları unutamadığını ve çok
etkilendiğini söylemiş. Aslında çok uzağa gitmeye gerek yok Sayın Başbakan, bu
ülkede bir anne, “polisler destan yazdı” güzellemeleri arasında, 18 yaşında
hepimizin gözü önünde, gözlerin içinde ve maalesef ağlaya ağlaya izlediğimiz
şekilde, dövüle dövüle katledildi ve bu ülkede bir anne, 15 yaşında ekmek
almaya yolladığı çocuğunun başında 267 gün onun komadaki hâlini izledi ve
maalesef hayatını kaybetmesine şahitlik etti. (CHP sıralarından alkışlar) 
RAVZA KAVAKCI KAN (İstanbul) – Yasin
Börü’nün annesi de anneydi, ona hiçbir şey yok, o başkasının evladı. 
CANDAN YÜCEER (Devamla) – Ben şunu
söylüyorum, bir Afrika atasözü bu: Gözlerin rengi, biçimi farklı olabilir ama
gözyaşının rengi gerçekten her yerde aynı. O yüzden biz önce kendi acılarımıza
ortaklaşacağız, kendi acılarımıza gerçekten samimiyetle gözyaşı dökeceğiz,
ondan sonra tabii ki tüm dünya için ağlayacağız, tüm dünya için sevineceğiz
diyorum, hepinize sevgi ve saygılarımı sunuyorum. (CHP sıralarından alkışlar) 
BAŞKAN – Teşekkürler Sayın Yüceer.
Gruplar adına son söz, Adalet ve Kalkınma
Partisi Grubu adına Ankara Milletvekili Emrullah İşler’e aittir. 
Süreniz yirmi dakikadır.
Buyurun Sayın İşler. (AK PARTİ
sıralarından alkışlar)
AK PARTİ GRUBU ADINA EMRULLAH İŞLER
(Ankara) – Sayın Başkan, saygıdeğer milletvekilleri; sözlerime başlarken 26’ncı
Dönemin Meclisimize, ülkemize hayırlı uğurlu olmasını Cenab-ı Hak’tan niyaz
ediyorum. 
Yine, sözlerimin hemen başında, bugün Diyarbakır’da
şehit olan polisimize ve tüm şehitlerimize Allah’tan rahmet diliyorum. 
Sayın milletvekilleri, aile yapısının korunması ve
boşanmalarla ilgili verilen çeşitli araştırma önergeleri hakkında AK PARTİ
Grubu adına söz almış bulunuyorum. Sözlerimin başında yüce heyetinizi saygıyla
selamlıyorum. 
Bilindiği gibi, aile toplumun çekirdeğini oluşturan en
önemli unsurlardan biridir. Sosyal bir varlık olan insan için toplumsal
birliktelik ne kadar önemli ve elzem ise toplum için de temelini oluşturan aile
kurumu o kadar hayati bir öneme sahiptir. Bu nedenledir ki aile insanlık
tarihinin başlangıcıyla birlikte hep var olmuş ve toplumun varlığını devam
ettirmesinde de en önemli görevi üstlenmiştir. 
Aile, toplumların kültürel kimliklerinin bir sonraki
kuşağa aktarılması, nesillerin devamı, çocukların bakım ve yetiştirilmesi, yeni
nesillere ahlaki değerlerin kazandırılması, ahlaki ve toplumsal bilincin
aktarılması, sevgi, saygı, hoşgörü ve benzeri tutum ve değerlerin
yerleştirilmesi gibi temel ve evrensel fonksiyonları üstlenmekte ve yerine
getirmektedir. 
Anayasa’nın 41’inci maddesinde de ailenin Türk toplumunun
temeli olduğu belirtilmiş, devlete ailenin korunması için gerekli düzenlemeleri
yapması ve teşkilatları kurması konusunda büyük ödevler yüklenmiştir. 
Sayın milletvekilleri, Anadolu Türk toplumu tarih
boyunca ailenin kurumsal bir unsur olarak yaşamasına çok büyük önem vermiştir.
Bu bizim ulusal, kültürel ve dinî değerler sistemimizden kaynaklanmaktadır.
Türk aile yaşamında görülen düzen, disiplin, aileye bağlılık, onun şeref ve
onursal düzeyde muhafazası, yüzyıllara dayalı oluşum ve kuşaklar boyu aktarılan
geleneksel birikim tüm dünya uluslarının toplum ve aile yapımıza ilgi duymasına
neden olmuştur. Büyüklere duyulan saygı, karşılıklı sorumluluk duygusu ve
yardımlaşma bilinci, çalışkanlık, sıcak komşuluk ilişkileri, konukseverlik ve
benzeri pek çok özellik aile kurumunun muhafazasında önemli rol oynamış ve
kuşaklar arasında devamlılığın korunmasında etken olmuştur. Ancak günümüz
dünyasında cereyan eden ve Türk İslam dünyasında da kendini gösteren küresel
değişimler, temel kurumsal bir unsur olan ailede de dönüşümlere yol açmıştır.
Küresel boyutta değişim süreçleri çok farklı kanallar aracılığıyla -televizyon,
sinema, İnternet ve benzeri- giderek çağdaş ailenin yaşam alanına müdahil
olmuştur. Bu değişimin sonuçları ülkemizde de ne yazık ki tüm unsurlarıyla
hissedilmektedir. 
Bir toplumun geleceğini tahmin etmek, değerler
açısından, aile yapısına bakmakla mümkündür. Değerler, kültür ve topluma anlam
veren ölçütlerdir. Toplumun geneli ortak değerler üzerinde uzlaşır çünkü
değerler toplum fertleri tarafından paylaşılır, ciddiye alınır. Zira değerler,
sosyal ihtiyaçların karşılanmasında fert ve topluma motivasyon işlevi
kazandırır. Değerler coşkularla birlikte var olur, kişiler yüce değerler için
özveride bulunur, savaşır ve hatta ölürler. Burada sözü edilen değerler,
kaynağı aşkın olan bir güce dayanır ki biz buna “manevi değerler” adını
veriyoruz.
Sosyolojide aile, en az iki yetişkin insandan ve
çocuklardan meydana gelen kurumsallaşmış, kurumlaşmış biyolojik bir topluluk
olarak tanımlanır, buna “çekirdek aile” de denir. Geniş aile ise anne, baba,
çocuklar, dede ve nineden müteşekkil bir grup olarak tanımlanır ki bu bizim
geleneksel aile yapımızla örtüşür. Dikkat edilirse geniş ailenin bu tanımında
en az iki, üç kuşak bir arada yaşayabilmektedir. Geniş aile yapımızın
oluşumunda en belirleyici unsur, varlık sebebimiz olan ebeveyne karşı
sorumluluklarımızın anlatıldığı şu ayettir: “Rabb’in ondan başkasına kulluk
etmemenizi, anne babaya iyilikle muamele etmenizi emretti. Şayet onlardan biri
veya ikisi senin yanında yaşlılığa ulaşırsa onlara ‘öf’ bile deme, onları
azarlama, onlara güzel söz söyle.” Bu ayetten anladığımız kadarıyla, anne
babalarımız bizimle birlikte yaşayarak gözlerini hayata yumacaklardır.
Geleneksel toplumlarda çocuk doğar doğmaz böylesi geniş bir aile içinde dünyaya
gözlerini açar. Bu tip aile yapıları ferdin doya doya mensubiyet duygusunu
içselleştirdiği ve sosyalleşme sürecine katıldığı bir ortamdır. Genç kuşak,
birinci ve ikinci neslin hayat tecrübelerinden istifade eder. Burada sosyal,
dinî, kültürel ve iktisadi alanda bir dayanışma ve değerlerin aktarımı söz
konusudur. 
Sayın milletvekilleri, bireyin ruhsal gelişimi bu tip
aile yapılarında daha sağlıklı ve dengeli bir seyir izler. Böyle bir gelenekle
beslenen milletlerin geleceği kuşkusuz aydınlıktır. Pedagoji uzmanlarınca da
bilinmektedir ki anne şefkat ve sevgisinden mahrum olarak yetişen çocukların
karakteri üzerinde olumsuzluklar ve kişilik bozulmaları meydana gelmektedir.
Aydınlanma düşüncesiyle birlikte kutsalı dışlamayı beraberinde getiren bir
zihniyette aile kavramı da yara almıştır. Bunun en canlı örneği Batı
toplumlarındaki durumdur. Özellikle günümüz Batı toplumlarında kiliselerin
olağanüstü çabalarına rağmen, aile yapılarındaki yozlaşma gitgide artmaktadır.
Öte yandan, “Aile bağları ve aile kavramı yaşadığı sürece devrim güçsüz
kalacaktır.” görüşünü savunan, yaşam tarzı hâline getiren Marksist toplumlarda
aile yapısından bahsetmeye bile gerek yoktur. Nitekim, Sovyet Sosyalist
Cumhuriyetler Birliği’nin son Başkanı Mihail Gorbaçov komünizme yönelik ilk
eleştirisinde komünizmin aile kurumunu bozduğunu ve çocukları anne sevgisinden
mahrum ettiğini söylemesi örnek olarak yeter de artar bile. 
Modern Batı toplumlarında modernleşme her türlü aidiyet
noktalarını yok ettiği için bireyciliği öne çıkarmıştır. 18 yaşına basan
gençlerin özgürlük adına “Kendin kazan, kendin ye.” felsefesiyle sokağa
bırakılması gençlerin daha hayatlarının baharında hayatın acımasızlığı
karşısında direnme ve ayakta durma güçlerini yok etmiştir. Yalnızlaşmayı
beraberinde getiren materyalist yaşam tarzı gençleri korkunç yıkımların
kollarına atmıştır. Bunun sonucu olarak alkolizm ve uyuşturucunun kucağına
düşen genç dimağlar şiddet yanlısı, tüm geleneksel değer yargılarına karşı
savaşan bir ruhla donanmıştır. Günümüzde Batı toplumu bunun acısını ve
ızdırabını çekmektedir. Batı toplumlarında modernite fertte her türlü
mensubiyet duygusunu yok etmekle kalmadı, aile hayatına da büyük darbe indirdi.
Bugün, Batı toplumunda aile kurumunun var olup olmadığı pekâlâ sorgulanmaktadır.
Her türlü aşkın değer yargılarından soyutlanmış olarak yetişen gençler
evliliği, aile yuvası kurmayı düşünmüyor, evliliğe de geçici bir birliktelik
olarak maalesef bakıyorlar. Yüce dinimiz İslam’da aile yapısı kutsaldır, aile
yapımız bu kutsallığını en yüce değer kaynağı olan Kur’an ve sahih sünnetten
almaktadır. Geçen yüzyılın başlarından itibaren mantıkçı pozitivist anlayış ve
düşünce biçimlerinin kültür ve düşünce dünyamızı etkilemeye başlamasıyla
birlikte aile hayatımız da etkilenmiş, bu sebeple aile yapımızda sarsılmalar
baş göstermiştir. Özellikle küresel ölçekte kitle haberleşme araçlarının
artmasıyla birlikte gelenek, ahlak ve öz kültürümüzü dikkate almadan yapılan
yerli dizi ve filmlere ek olarak bazı yabancı yayınların -tabiri caizse-
filtresiz olarak toplumumuza sunumu aile yapımız üzerinde büyük tahribatlara
yol açmıştır. 
Sayın milletvekilleri, manevi değer yargılarının askıya
alındığı bütün toplumlarda ailenin iki temel direği olan anne ve babaya karşı
saygı ve sevgi bağları yok olacaktır. Böyle bir vasatta anne ve baba
çocuklarına yabancılaşır, çocuklar da anne ve babalarına yabancılaşır. Hâlbuki
İslam inancında yaşam tarzı böyle midir? Elbette hayır, İslami düşünceye göre
kişinin cenneti ve cehennemi anne ve babasıdır. Müslüman kültüründe anne ve
baba ister Müslüman olsun isterse olmasın Müslüman bir evlada düşen görev anne
ve babasıyla asla beşerî ilişkileri kesmeden maddi planda gücü nispetinde
onların bütün ihtiyaçlarını karşılamasıdır çünkü Müslüman kültüründe kolektif
ahlak anlayışı çocukların anne ve babalarına müteşekkir ve saygılı olmalarını
zorunlu kılar. Her şeyin ötesinde bu zorunluluk sadece Kur’an’da emredilen bir
emir ve tavsiye olarak kalmamış, uygulamaya hizmet edecek boyutta
ayrıntılarıyla fıkıh ve hadis kitaplarında anne ve babanın hak ve yetkileri
detaylı bir şekilde işlenmiştir. 
Sayın milletvekilleri, günümüzde Türk ailesini kuşatan
sorun alanlarına bakıldığında nedenleri ve sonuçları bakımından ilk sıralarda
boşanma olgusunun yer almaya başladığı görülmektedir. Türkiye’de son yirmi yıla
kadar boşanma olgusunun önemli bir toplumsal sorun olarak algılanmadığı
bilinmektedir. Özellikle 20’nci yüzyılın son dönemine kadar ülkemizde güçlü
aile bağlarının ve dinî inançların etkisiyle beraber toplumda boşanmış
bireylere, özellikle de kadına karşı ön yargılı ve damgalayıcı tutumların
olması, kadının ekonomik bağımsızlığının bulunmaması, ailede sorunların
çözümlendiği bir dinamik yapının söz konusu olması ve benzeri faktörler
nedeniyle boşanma olgusu toplumsal bir sorun oluşturmamaktaydı. Bugün diğer
toplumlarda olduğu gibi ülkemizde de temel değerlerin zaafa uğraması, nüfusun
şehirlerde toplanması, günlük hayatın karmaşıklaşması, iletişim
teknolojilerinin ve kitle iletişim araçlarının yaygınlığı, tüketim kültürünün
değişmesi, bireysel değerlerin ön plana çıkmasıyla birlikte toplumların temeli
olan aileyi yıkıma götüren aile içi şiddet ve boşanma olgusu birey, toplum ve
hukuk açısından giderek daha önemli bir olgu hâline gelmiştir. Buna paralel
olarak, yaşanılan yüzyılın stres çağı olarak nitelendirilmesine neden olan
bireysel stres kaynaklarının artmasıyla birlikte tahammülsüz bireylerin
yetişmesi, sürekli tüketimi hedef alan tüketim tutkusu, ailelerin sorumsuz
bireyler yetiştirme tarzı, medyanın ürettiği değer kargaşasıyla birlikte oluşan
ahlaki yozlaşma, evlilikte maddi değerler üzerine kurulmak istenen hayat tarzı
ve benzeri faktörler boşanmaya giden yol üzerindeki mayınlar olarak
değerlendirilebilir. 
Aile, özellikle de evlilik ilişkilerinin belirgin
biçimde değişmesi, ailedeki ekonomik sorunlar, kadının ekonomik özgürlüğünün
artması ve onun ailedeki rolünün değişmesi beraberinde bazı toplumsal
sorunların da yaşanmasına yol açmaktadır.
Bu sorunların başında ülkemizdeki boşanma vakalarında
son yıllarda yaşanan artış gelmektedir. Ülkemizde 2001 yılında 544.322 evliliğe
karşılık 91.944 boşanma var iken, 2014 yılında bu sayı 599.704 evliliğe çıkıyor
ve boşanma sayısı ise 130.903 vakaya yükseliyor. Daha önemli bir ayrıntı ise
erken boşanmaların yani evliliğin ilk yılını bile tamamlamadan gerçekleşen
boşanmaların oranının 1990’lı yıllara oranla bugün itibarıyla yüzde 57,3
artmasıdır. Boşanma davalarının başlıca sebebi olarak evli çiftler arasındaki
şiddetli geçimsizlik gösterilmektedir. Bu gerekçe ile boşananların oranı yüzde
93 seviyesindedir. Toplumumuzda eşlerden birinin sadakatsizliği ya da evi terk
etmesi nedeniyle gerçekleşen boşanmalar da önemli ve geçerli gerekçeler
arasındadır. Son yıllarda aile içinde kadına yönelik şiddet olaylarının artması
da ülkemizdeki boşanma vakalarının en büyük nedenlerinden biri olarak
görülmektedir. Yüce dinimiz kadına yönelik şiddeti tüm yönleriyle yasaklamasına
ve büyük günahlar arasında görmesine rağmen bu konuda da büyük ihlallerin
yaşanmakta olduğunu üzülerek görmekteyiz. Yüce Peygamberimiz Hazreti Muhammed
(SAV) ”Hanımını döven Allah’a ve Resulü’ne asi olur, kıyamette onun hasmı ben
olurum.” ve “Hanımlarımızı üzmeyin, onlar Allahuteala’nın size emanetidir,
onlara yumuşak olun, iyilik edin.” diyerek kadınlarımızın yüce dinimiz
açısından ne derece önemli olduğunu ortaya koymuştur. 
BAŞKAN – Sayın İşler, bir dakikanızı istirham edeyim. 
Sayın milletvekilleri, çalışma süremizin sona ermesine
çok az bir zaman kalmıştır. Adalet ve Kalkınma Partisi Grubu adına kürsüdeki
hatibin konuşmasını tamamlayabilmesi için konuşma tamamlanıncaya kadar
çalışmalara devam edilmesini oylarınıza sunuyorum: Kabul edenler… Kabul
etmeyenler… Kabul edilmiştir. 
Buyurun Sayın İşler. 
EMRULLAH İŞLER (Devamla) - Teşekkür ediyorum Sayın
Başkan. 
Sayın milletvekilleri, geçimsizliğe götüren nedenlerin
temelinde yer alan psikososyal, ekonomik, kültürel ve toplumsal faktörlerin
yapılan çalışmalarda çok boyutlu olarak ortaya konulamadığı bir gerçektir.
Türkiye gibi hızlı bir değişim süreci yaşayan bir ülkede boşanmaya etki eden bu
faktörlerin detaylı bir şekilde ele alındığı çalışmaların periyodik aralıklarla
gerçekleştirilmesi boşanmanın nedenlerinin anlaşılabilmesi açısından hayati
öneme sahiptir. Dünyanın birçok ülkesiyle karşılaştırıldığında Türkiye'deki
boşanma oranları çok şükür hâlâ düşük düzeylerdedir. Boşanmaların yüksek
düzeylere ulaştığı ülkelerde boşanmaların neden olduğu olumsuzluklar çözümü en
zor sosyal problemler arasında sayılmaktadır. Ülkemizde ise boşanmalar hâlâ
ciddi bir sosyal sorun olma, oluşturma aşamasına bugün itibarıyla çok şükür
gelmemiştir. Ancak, 1990’lı yıllardan itibaren gözlenen artış, boşanmaların
ülkemiz için de bir sosyal sorun potansiyeli taşımaya başladığı, üzerinde
ısrarla durulması gereken bir husustur. Bu ve benzeri toplumsal hususlarla daha
aktif olarak ilgilenilmesi ve çözüm yolları bulunması amacıyla 61’inci
Hükûmetimizce 29 Haziran 2011 tarihinde Aile ve Sosyal Politikalar Bakanlığı
kurulmuştur. Aile ve Sosyal Politikalar Bakanlığının sosyal ve kültürel
dokudaki aşınmalara karşı aile yapısının ve değerlerinin korunarak gelecek
nesillere sağlıklı biçimde aktarılmasını sağlamak üzere, ulusal bütünlüğünün
korunması ve aile refahının artırılmasına yönelik sosyal hizmet ve yardım
faaliyetlerini yürütmek yükümlülükleri bulunmaktadır. Bu doğrultuda, Aile ve Sosyal
Politikalar Bakanlığı üzerine düşen yükümlülüklerini yerine getirmek için
özveriyle bugüne kadar çalışmıştır.
“Eğitim ailede başlar.” ilkesinden hareketle Aile ve
Sosyal Politikalar Bakanlığı tarafından, bilgi çağının gereklerine uygun olarak
toplumun dikkatinin ailenin önemine çekilmesi, aile bireylerinin
karşılaştıkları sorunların en aza indirilebilmeleri ve sorunların aile odağında
çözülmesine yönelik olarak Aile Eğitimi Programı Bakanlıkça hazırlanmıştır.
Aile Eğitimi Programı aileleri bilgilendirmeye ve bilinçlendirerek yaşam
kalitelerini arttırmaya dönük önemli bir adımdır. 
Aile ve Sosyal Politikalar Bakanlığının eğitim ve
danışmanlık hizmetleri kapsamında geliştirmiş olduğu programlardan bir tanesi
de “Evlilik Öncesi Eğitim Programı”dır. Evlilik Öncesi Eğitim Programı’yla
evlilik çağına gelmiş ve aile kurmak için bir araya gelen çiftlerin, evlilik
hayatına hazırlanmaları amaçlanmaktadır. Evlilik uyumunda, eşlerin evlilik
öncesi hazırlığının ve evlilik problemleri henüz ortaya çıkmadan eğitim almalarının
önemi bütün dünyada bilimsel çalışmalarla da ortaya konulmaktadır.
Bakanlığa bağlı Aile ve Sosyal Politikalar il
müdürlüklerinde ve sosyal hizmet merkezlerinde aile ve boşanma süreci
danışmanları tarafından ücretsiz olarak Aile ve Boşanma Süreci Danışmanlığı
hizmeti sunulmaktadır. Evliliğin kuruluş ve işleyişinde özellikle ilk yıllarda
çiftlerin muhtemel sorunlarına çözüm üretebilmeleri evlilik başarısında,
dolayısıyla ailenin korunmasında çok önemlidir. Evlilik sorunlarında ilgili
kurum ve kuruluşlar tarafından profesyonel psikososyal danışmanlık desteği önem
arz etmektedir. Aile içi problem yaşayan, boşanma düşüncesinde ya da boşanma
sürecinde olan çiftlerin bu süreci sağlıklı yönetebilmeleri amacıyla sunulan
danışmanlık hizmetine Aile ve Boşanma Süreci Danışmanlığı denilmektedir. Bu
hizmet 81 ilde Aile ve Sosyal Politikalar İl Müdürlükleri ve Sosyal Hizmet
Merkezlerindeki uzman personel aracılığıyla, boşanma öncesi danışmanlık
hizmeti, boşanma sürecinde danışmanlık hizmeti ve boşanma sonrası danışmanlık
hizmeti olmak üzere üç aşamalı olarak verilmektedir.
Sayın milletvekilleri, modern hayat tarzının toplumsal
değerlerimizde meydana getirdiği erozyon neticesinde son yıllarda hem
geleneksel aile yapımızın değiştiği hem de boşanma olaylarının arttığı bir
gerçektir. Bu alanda bugüne kadar çeşitli bireysel ve kurumsal çalışmalar
yapılmakla birlikte, gelecekte sağlıklı politikalar oluşturmak için aile
yapımızın ve boşanma nedenlerinin kapsamlı bir araştırmaya tabi tutulması
yararlı olacaktır. 
Bu çalışmaların yapılabilmesi için Mecliste bir
araştırma komisyonunun kurulacak olmasını AK PARTİ Grubu olarak destekliyoruz
ve bugün burada medeni bir ortamda, Meclisimizde bütün grupların gayet nezaket
içerisinde böyle bir konuyu tartışmasını da memnuniyetle kabul ediyorum ve bu
uzlaşının pek çok alanda da Meclisimizde yine sergilenmesini canıgönülden
temenni ediyor, yüce heyetinizi AK PARTİ Grubu adına saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum Sayın İşler. 
Sayın milletvekilleri, çalışma süremiz tamamlanmıştır.
Alınan karar gereğince, aile bütünlüğünü olumsuz
etkileyen unsurlar ile boşanma olaylarının araştırılması ve aile kurumunun
güçlendirilmesi için alınması gereken önlemlerin belirlenmesi amacıyla verilen
Meclis araştırması önergelerinin görüşmeleri için, 10 Aralık 2015 Perşembe günü
saat 15.00’te toplanmak üzere birleşimi kapatıyorum. 
Kapanma
Saati: 19.05 




(x) ( (10/8),
(10/9), (10/10), (10/12), (10/13), (10/15), (10/17), (10/18) esas numaralı
Meclis araştırması önergeleri tutanağa eklidir.




