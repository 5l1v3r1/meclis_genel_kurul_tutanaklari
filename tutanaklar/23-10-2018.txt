



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

9’uncu Birleşim
23 Ekim 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın,
Genel Kurula ilk defa Başkanlık etmesi nedeniyle görüşlerini paylaşmak
istediğine, 27’nci Dönem İkinci Yasama Yılının millete ve insanlığa hayırlar
getirmesini Cenab-ı Allah’tan niyaz ettiğine ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili İzzet Ulvi Yönter’in, Celal
Adan’ın Meclis Başkan Vekilliği görevinin hayırlı olmasını temenni ettiğine,
uzman jandarmalar ve uzman çavuşların sorunlarına ilişkin gündem dışı konuşması
2.- Karaman Milletvekili İsmail Atakan Ünver’in, 28
Ekim Karaman’ın Ermenek ilçesinde meydana gelen maden faciasının 4’üncü yıl
dönümü münasebetiyle maden işçilerinin sorunlarına ve Celal Adan’a Meclis
Başkanlığı görevinde başarılar dilediğine ilişkin gündem dışı konuşması


3.- Çorum Milletvekili Erol Kavuncu’nun, 19 Ekim
Bosna-Hersek Cumhurbaşkanı Aliya İzzetbegoviç’in 15’inci ölüm yıl dönümüne,
Mardin’in Dargeçit ilçesinde şehit edilen Çorumlu hemşehrisi Muhammet Çoban’a
Allah’tan rahmet dilediğine ve Celal Adan’a Meclis Başkan Vekilliği görevinde
başarılar dilediğine ilişkin gündem dışı konuşması 

V.- AÇIKLAMALAR
1.- Mersin Milletvekili Baki Şimşek’in, Celal Adan’ın
Meclis Başkan Vekilliği görevinin hayırlı olmasını temenni ettiğine, Hükûmetin
yıkılmakta olan Tevfik Sırrı Gür Stadı’nın yerine uygulayacağı projeyi Mersin
halkıyla paylaşması gerektiğine ilişkin açıklaması
2.- Bursa Milletvekili Erkan Aydın’ın, Bursa’nın
Büyükorhan ilçesi Karaağız köyünde yapılmak istenen biyokütle atık enerji tesisinin
yaratacağı sorunlara ilişkin açıklaması
3.- Kahramanmaraş Milletvekili Ali Öztunç’un, Batman
ilinde yaşanan sorunlara ilişkin açıklaması
4.- Hatay Milletvekili Serkan Topal’ın, Hatay ilinde
görevden alınan muhtarların bir an önce görevlerine iade edilmesi gerektiğine
ilişkin açıklaması
5.- Niğde Milletvekili Ömer Fethi Gürer’in, 2 şehide
Allah’tan rahmet dilediğine ve her sorunun çözüm adresinin Türkiye Büyük Millet
Meclisi olduğuna ilişkin açıklaması
6.- Bartın Milletvekili Aysu Bankoğlu’nun, Bartın
Devlet Hastanesinde hizmet alımı sözleşmesiyle çalışırken işten çıkarılan 21
emekçinin yaşadığı mağduriyetin durdurulması gerektiğine ve konunun takipçisi
olduğuna ilişkin açıklaması
7.- Kayseri Milletvekili İsmail Özdemir’in, Celal
Adan’ın Meclis Başkan Vekilliği görevinin hayırlara vesile olmasını temenni ettiğine,
Kayseri ili Sarız ilçesinde yaşayanların sıkıntılarına ilişkin açıklaması
8.- Bursa Milletvekili Yüksel Özkan’ın, Celal Adan’a
Meclis Başkan Vekilliği görevinde başarılar dilediğine, Türk siyaset bilimcisi,
siyasetçi, yazar Ahmet Taner Kışlalı’yı rahmetle andığına ilişkin açıklaması
9.- Kocaeli Milletvekili Fatma Kaplan Hürriyet’in,
polislere verilen sözlerin yerine getirilmediğine ilişkin açıklaması
10.- Uşak Milletvekili Özkan Yalım’ın, Celal Adan’a
Meclis Başkan Vekilliği görevinde başarılar dilediğine, gizli tanıkla bir kimsenin
alıkonulmasının hukuksuz olduğuna ve Eren Erdem’in serbest bırakılması
gerektiğine ilişkin açıklaması
11.- İstanbul Milletvekili Sibel Özdemir’in, Celal
Adan’a Meclis Başkan Vekilliği görevinde başarılar dilediğine, ekonomik krizin
bedelinin millete ödetildiğine ve yoksulluğa terk edilen vatandaşların
haklarını savunacaklarına ilişkin açıklaması
12.- Kastamonu Milletvekili Hasan Baltacı’nın,
Kastamonu il ve ilçelerinde sağlık hizmetlerinin çağın ve standartların çok
altında olduğuna ilişkin açıklaması
13.- Denizli Milletvekili Kazım Arslan’ın, artan
işsizliğin önlenmesi ve iş yerlerinin kapanmaması için alınan tedbirlerin olup
olmadığını, işsizlik ödeneğinin artırılması konusunda düzenleme yapılıp yapılmayacağını
Çalışma, Sosyal Hizmetler ve Aile Bakanından öğrenmek istediğine ilişkin
açıklaması
14.- Sivas Milletvekili Ulaş Karasu’nun, Sivas’a çocuk
kardiyoloji uzmanı atanıp atanmayacağını, atama yapılacaksa ne zaman gerçekleşeceğini
Sivas halkının öğrenmek istediğine ilişkin açıklaması
15.- Mersin Milletvekili Alpay Antmen’in, Hakkâri
halkını ve orada görev yapan kamu görevlilerini saygıyla selamladığına, Hakkârililerin
sadece ve sadece iş istediklerine ilişkin açıklaması
16.- İstanbul Milletvekili Yavuz Ağıralioğlu’nun, 23
Ekim Van depreminin 7’nci yıl dönümünde bir deprem daha yaşama gerçeğinin
unutulmaması gerektiğine, Meclisin Doğu Türkistan konusunda çok daha ciddi,
etkin, fark edilebilir bir irade göstermek mecburiyetinde olduğuna, FETÖ
mevzusundaki mağduriyetleri gidermenin yolunun yeniden yargılamanın önünü açmak
olduğuna ilişkin açıklaması
17.- Samsun Milletvekili Erhan Usta’nın, Celal Adan’ı
Meclis Başkan Vekilliği görevinden dolayı tebrik ettiğine, 19 Ekim Bosna-Hersek
Cumhurbaşkanı Aliya İzzetbegoviç’i 15’inci ölüm yıl dönümünde rahmetle
andığına, 19 Ekim Muhtarlar Günü’nü ve 21 Ekim Dünya Gazeteciler Günü’nü
kutladığına, 22 Ekim Amasya Protokolü’nün imzalanışının 99’uncu yıl dönümünde
bütün şehitleri rahmetle andığına, 23 Ekim Van depreminin 7’nci yıl dönümünde
hayatını kaybedenlere Allah’tan rahmet dilediğine ve Danıştay 8. Dairesinin
Andımız’ı kaldıran yönetmelik hükmünü iptal etmesinin yerinde bir karar
olduğuna ilişkin açıklaması
18.- Kars Milletvekili Ayhan Bilgen’in, Celal Adan’a
Meclis Başkan Vekilliği görevinde başarılar dilediğine, TBMM TV’nin yayın
sürelerine, ailelerin şüpheli asker ölümleriyle ilgili taleplerine, SMA hastalarının
yaşadığı mağduriyete, 22 Ekim şair Ciğerhun’u 34’üncü ölüm yıl dönümünde
saygıyla andığına ilişkin açıklaması
19.- İstanbul Milletvekili Engin Altay’ın, Celal Adan’ı
Meclis Başkan Vekilliği görevinden dolayı kutladığına, Mardin’den gelen acı
habere ilişkin TBMM’nin yapması gerekenler olduğuna, Uzman Çavuş Muhammet Çoban
ile Uzman Onbaşı Sedat Kasap’a Allah’tan rahmet dilediğine, fındık
üreticilerinin sorunlarının çözümlenmesini temenni ettiğine ve Cumartesi
Annelerinin meşru bir hak arayışı içinde olduklarına ilişkin açıklaması
20.- Tokat Milletvekili Özlem Zengin’in, Celal Adan’a
Meclis Başkan Vekilliği görevinde başarılar dilediğine, 23 Ekim 2011 Van
depreminde hayatını kaybedenlere Allah’tan rahmet dilediğine ve ülkenin
stratejik tarım ürünlerini bir bütün olarak değerlendireceklerine ilişkin
açıklaması
21.- İstanbul Milletvekili Yavuz Ağırailoğlu’nun,
Giresun Milletvekili Cemal Öztürk’ün İYİ PARTİ grup önerisi üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması
22.- Samsun Milletvekili Erhan Usta’nın, Giresun
Milletvekili Cemal Öztürk’ün İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
23.- Kars Milletvekili Ayhan Bilgen’in, bir sorunun
araştırılmasını istemenin o sorunun günlük politikaya alet edilmesi olarak
ifade edilmesinin Meclise saygısızlık olduğuna ilişkin açıklaması
24.- Tokat Milletvekili Özlem Zengin’in, ülkenin
meselelerini bölgesel olarak değil bir bütünün parçası içerisinde
değerlendirdiklerine ve çözüm üretmeye gayret ettiklerine ilişkin açıklaması
25.- Trabzon Milletvekili Hüseyin Örs’ün, Giresun Milletvekili
Cemal Öztürk’ün İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması
26.- İstanbul Milletvekili Engin Altay’ın, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
27.- Tokat Milletvekili Özlem Zengin’in, İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
28.- Manisa Milletvekili Erkan Akçay’ın, Celal Adan’a
Meclis Başkan Vekilliği görevinde başarılar dilediğine ilişkin açıklaması
29.- Ankara Milletvekili Filiz Kerestecioğlu Demir’in,
Celal Adan’a Meclis Başkan Vekilliği görevinde başarılar dilediğine, sistemde
meydana gelen arızalardan dolayı sıkıntı yaşandığı için Mecliste teknoloji
yenilemesine önem verilmesi gerektiğine ilişkin açıklaması
30.- Kayseri Milletvekili Mustafa Elitaş’ın, Celal
Adan’a Meclis Başkan Vekilliği görevinde başarılar dilediğine ilişkin
açıklaması
31.- Osmaniye Milletvekili İsmail Kaya’nın, 24 Ekim
Osmaniye’nin il oluşunun 22’nci yıl dönümüne ilişkin açıklaması
32.- Diyarbakır Milletvekili Oya Eronat’ın, Van
depreminde yaşananlara ilişkin açıklaması
33.- Van Milletvekili Osman Nuri Gülaçar’ın, 1999
depreminde hükûmetin, devletin olmadığına, insanların çaresiz kaldığına ilişkin
açıklaması
34.- İstanbul Milletvekili Ali Kenanoğlu’nun, üçüncü
havalimanı inşaatı sırasında yaşanan ölümlere, rögarda cesedi bulunan işçinin
kim olduğu, ne zaman ve nasıl öldüğü konusunda kamuoyunun bilgilendirilmesini
rica ettiğine ilişkin açıklaması
35.- Manisa Milletvekili Erkan Akçay’ın, Van
Milletvekili Osman Nuri Gülaçar’ın açıklamasındaki bazı ifadelerine ilişkin
açıklaması
36.- İstanbul Milletvekili Mehmet Muş’un, Celal Adan’a
Meclis Başkan Vekilliği görevinde başarılar dilediğine, yaşanan doğal afetlerde
görev ifa eden herkesin elinden geleni yaptığına, rögarda cesedi bulunan
işçiyle ilgili olayın araştırılacağına ilişkin açıklaması
37.- İzmir Milletvekili Tamer Osmanağaoğlu’nun, Celal
Adan’a Meclis Başkan Vekilliği görevinde başarılar dilediğine, Van Milletvekili
Osman Nuri Gülaçar’ın yaptığı açıklamasındaki bazı ifadelerine ilişkin
açıklaması
38.- Isparta Milletvekili Aylin Cesur’un, Van
Milletvekili Osman Nuri Gülaçar’ın yaptığı açıklamasındaki bazı ifadelerine
ilişkin açıklaması
39.- Kahramanmaraş Milletvekili Sefer Aycan’ın, Van
Milletvekili Osman Nuri Gülaçar’ın yaptığı açıklamasındaki bazı ifadelerine
ilişkin açıklaması
40.- Gaziantep Milletvekili Ali Muhittin Taşdoğan’ın,
Celal Adan’a Meclis Başkan Vekilliği görevinde başarılar dilediğine, 1999
Marmara depremi gibi büyük depremlerde kronikleşen sağlık sorunlarına ilişkin
açıklaması
41.- Ankara Milletvekili İbrahim Halil Oral’ın, Van
Milletvekili Osman Nuri Gülaçar’ın yaptığı açıklamasındaki bazı ifadelerine
ilişkin açıklaması
42.- İstanbul Milletvekili Mahmut Tanal’ın, Celal
Adan’a Meclis Başkan Vekilliği görevinin hayırlı olmasını dilediğine, Andımız’ın
okullarda okutulmasına karşı çıkanların Fetullah terör örgütüyle, PKK’yla,
cemaatlerle kol kola girenler olduğuna ve Andımız üzerindeki ellerin çekilip
millî birlik ve beraberliğin bozulmamasına ilişkin açıklaması
43.- İstanbul Milletvekili Mehmet Muş’un, İstanbul
Milletvekili Mahmut Tanal’ın yaptığı açıklamasındaki bazı ifadelerine ilişkin
açıklaması
44.- İstanbul Milletvekili Mahmut Tanal’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
45.- Mersin Milletvekili Olcay Kılavuz’un, Van’da 23
Ekim ve 9 Aralık 2011 tarihlerinde meydana gelen depremlerde hayatını
kaybedenlere Allah’tan rahmet dilediğine ve Andımız’dan vazgeçmeyeceklerine
ilişkin açıklaması
46.- İstanbul Milletvekili Yavuz Ağıralioğlu’nun, FETÖ
meselesinin Meclis çatısı altında dört başı mamur konuşulamadığına ilişkin
açıklaması
47.- İstanbul Milletvekili Mehmet Muş’un, İstanbul
Milletvekili Hayrettin Nuhoğlu’nun CHP grup önerisi üzerinde İYİ PARTİ Grubu
adına yaptığı konuşmasındaki bazı ifadelerine ilişkin açıklaması
48.- Afyonkarahisar Milletvekili Burcu Köksal’ın, Eber
Gölü’nü besleyen su kaynaklarının yeniden işler hâle gelmesi için gerekli
çalışmaların yapılması gerektiğine ilişkin açıklaması
49.- Afyonkarahisar Milletvekili Gültekin Uysal’ın,
Celal Adan’ın Meclis Başkan Vekilliği görevinin hayırlı olmasını dilediğine ve
gazeteci Cemal Kaşıkçı’nın ölümüyle ilgili olayda uluslararası sürecin şeffaf
bir şekilde yürütülmesi için Hükûmetin daha dikkatli davranmasını talep
ettiklerine ilişkin açıklaması
50.- İstanbul Milletvekili Mustafa Sezgin
Tanrıkulu’nun, Celal Adan’a Meclis Başkan Vekilliği görevinde başarılar
dilediğine ve gazeteci Cemal Kaşıkçı’nın ölümüyle ilgili olaya ilişkin
açıklaması
51.- Kars Milletvekili Ayhan Bilgen’in, Viyana
Sözleşmesi’nin 41’inci maddesine ilişkin açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Akdeniz
İçin Birlik Parlamenter Asamblesi Türk Grubunda Mersin Milletvekili Lütfi
Elvan’dan boşalan üyelik için Adalet ve Kalkınma Partisi Grubu Başkanlığınca
aday gösterilen İstanbul Milletvekili Şamil Ayrım’ın üyeliğine ilişkin
tezkeresi (3/49)



2.- Türkiye Büyük Millet Meclisi Başkanlığının, Avrupa
Birliği Konseyi Avusturya Başkanlığı tarafından 10-13 Ekim 2018 tarihlerinde
Avusturya’nın başkenti Viyana’da düzenlenmiş olan Ortak Dış ve Güvenlik
Politikası ve Ortak Güvenlik ve Savunma Politikası Parlamentolararası
Konferansı’na TBMM Dışişleri Komisyonu Başkanı ve İstanbul Milletvekili Volkan
Bozkır’ın katıldığına; KKTC ziyaretine TBMM Dışişleri Komisyonu Başkanı ve
İstanbul Milletvekili Volkan Bozkır, Bursa Milletvekili Atilla Ödünç, Antalya
Milletvekili Sena Nur Çelik, İstanbul Milletvekili Ünal Çeviköz, Erzurum
Milletvekili Kamil Aydın ve Aydın Milletvekili Aydın Adnan Sezgin’in
katıldığına; Azerbaycan ziyaretine TBMM Dışişleri Komisyonu Başkanı ve İstanbul
Milletvekili Volkan Bozkır, Gaziantep Milletvekili Ali Şahin, Balıkesir
Milletvekili Mustafa Canbey, İstanbul Milletvekili Ünal Çeviköz, Erzurum
Milletvekili Kamil Aydın ve Aydın Milletvekili Aydın Adnan Sezgin’in
katıldığına; TBMM Dışişleri Komisyonunun Estonya Parlamentosu Dışişleri
Komisyonunun davetine icabeten Estonya’ya ve Rusya Federasyonu Konseyi Dışişleri
Komitesinin davetine icabeten Rusya’ya bir ziyaret gerçekleştirmesine ilişkin
tezkeresi (3/50)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 23/10/2018 tarihinde Trabzon
Milletvekili Hüseyin Örs ve arkadaşları tarafından fındık üreticilerimizin
yaşadığı sorunların detaylı olarak incelenmesi ve gerekli tedbirlerin alınması,
tarımsal AR-GE çalışmalarının arttırılması, fındığa dayalı gıda sanayisini
teşvik programlarının hazırlanması için çalışmalar yapılması amacıyla verilmiş
olan Meclis araştırması önergesinin ön görüşmelerinin, Genel Kurulun 23 Ekim
2018 Salı günkü birleşiminde yapılmasına ilişkin önerisi 
2.- HDP Grubunun, 22/10/2018 tarihinde Van Milletvekili
Sayın Murat Sarısaç ve arkadaşları tarafından, Van depremine bağlı olarak
esnafın ve yurttaşların devam eden sorunlarının tespit edilerek alınabilecek
tedbirlerin belirlenmesi amacıyla verilmiş olan Meclis araştırması önergesinin
ön görüşmelerinin, Genel Kurulun 23 Ekim 2018 Salı günkü birleşiminde
yapılmasına ilişkin önerisi
3.- CHP Grubunun, 19/10/2018 tarihinde İstanbul
Milletvekili Grup Başkan Vekili Engin Altay, Manisa Milletvekili Grup Başkan
Vekili Özgür Özel ile Sakarya Milletvekili Grup Başkan Vekili Engin Özkoç
tarafından Cemal Kaşıkçı’nın akıbetine ilişkin yaşananların tam olarak açığa
çıkarılması amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2018 Salı günkü birleşiminde yapılmasına
ilişkin önerisi
B) Danışma Kurulu Önerileri
1.- Danışma Kurulunun, 9 sıra sayılı Türk Silahlı
Kuvvetlerini Güçlendirme Vakfı Kanununda Değişiklik Yapılması Hakkında Kanun
Teklifi’nin kırk sekiz saat geçmeden gündemin “Kanun Teklifleri ile
Komisyonlardan Gelen Diğer İşler” kısmının 1’inci sırasına alınması ve diğer
işlerin sırasının buna göre teselsül ettirilmesine; Genel Kurulun, 23 Ekim 2018
Salı günkü birleşiminde Kişisel Verileri Koruma Kurulunda boş bulunan 1 üyelik
için seçimin yapılarak bu birleşiminde gündemin "Seçim” kısmındaki işlerin
tamamlanmasına kadar çalışmalarını sürdürmesine; 24 Ekim 2018 Çarşamba günkü
birleşiminde Sayıştayda boş bulunan 5 üyelik için seçim yapılmasını müteakip
denetim konularının görüşülmeyerek gündemin "Kanun Teklifleri ile
Komisyonlardan Gelen Diğer İşler" kısmında yer alan işlerin görüşülmesine
ve bu birleşiminde 9 sıra sayılı Kanun Teklifi’nin görüşmelerinin
tamamlanmasına kadar çalışmalarını sürdürmesine; 24 Ekim 2018 Çarşamba günkü
birleşiminde 9 sıra sayılı Kanun Teklifi’nin görüşmelerinin tamamlanması
hâlinde 25 Ekim 2018 Perşembe günü toplanmamasına ilişkin önerisi

VIII.- SATAŞMALARA İLİŞKİN KONUŞMALAR
1.- Trabzon Milletvekili Ahmet Kaya’nın, Giresun
Milletvekili Cemal Öztürk’ün İYİ PARTİ grup önerisi üzerinde AK PARTİ Grubu
adına yaptığı konuşmasında şahsına sataşması nedeniyle konuşması
2.- Ordu Milletvekili Cemal Enginyurt’un, Giresun
Milletvekili Cemal Öztürk’ün İYİ PARTİ grup önerisi üzerinde AK PARTİ Grubu
adına yaptığı konuşmasında MHP Grubuna sataşması nedeniyle konuşması
3.- Van Milletvekili Bedia Özgökçe Ertan’ın, Osman Nuri
Gülaçar’ın HDP grup önerisi üzerinde AK PARTİ Grubu adına yaptığı konuşmasında
HDP Grubuna sataşması nedeniyle konuşması
4.- İstanbul Milletvekili Mehmet Muş’un, İstanbul
Milletvekili Mahmut Tanal’ın yaptığı açıklamasında AK PARTİ Grubuna sataşması
nedeniyle konuşması
5.- İstanbul Milletvekili Mahmut Tanal’ın, İstanbul
Milletvekili Mehmet Muş’un sataşma nedeniyle yaptığı konuşmasında şahsına
sataşması nedeniyle konuşması

IX.- SEÇİMLER
A) Kişisel Verileri Koruma Kurulu Üyeliklerine Seçim
1.- Başkanlıkça Kişisel Verileri Koruma Kurulunda boş
bulunan ve HDP Grubuna düşen 1 üyeliğe HDP Grubunca aday gösterilen Bayram
Arslan’ın seçilmesi

X.- YAZILI SORULAR VE CEVAPLARI
1.-  İstanbul Milletvekili Mustafa Sezgin
Tanrıkulu'nun, Devlet Denetleme Kurulunun temsil, tanıtma ve ağırlama
ödeneklerine ilişkin sorusu ve Cumhurbaşkanı Yardımcısı Fuat Oktay’ın cevabı
(7/1845)
2.-  İstanbul Milletvekili Mustafa Sezgin
Tanrıkulu'nun, Bakanlığın siber saldırıya uğrayıp uğramadığına ve siber saldırı
sonucu çalınan belgelere ilişkin sorusu ve Gençlik ve Spor Bakanı Mehmet Muharrem
Kasapoğlu’nun cevabı (7/1957)
3.-  İstanbul Milletvekili Mustafa Sezgin
Tanrıkulu'nun, 2010-2018 yılları arasında Bakanlıkça kamu hizmeti için kiralanan
araç ve binalara ilişkin sorusu ve Gençlik ve Spor Bakanı Mehmet Muharrem
Kasapoğlu’nun cevabı (7/1959)
4.-  İstanbul Milletvekili Mustafa Sezgin
Tanrıkulu'nun, 7 Ağustos 2018 itibarıyla Bakanlıkta boş bulunan engelli
kadrolarına ilişkin sorusu ve Gençlik ve Spor Bakanı Mehmet Muharrem
Kasapoğlu’nun cevabı (7/1962)
5.-  İstanbul Milletvekili Mustafa Sezgin
Tanrıkulu'nun, 2016-2018 yılları arasında Bakanlıkça yapılan yurt dışı
görevlendirmelere ve ödenen yolluklara ilişkin sorusu ve Gençlik ve Spor Bakanı
Mehmet Muharrem Kasapoğlu’nun cevabı (7/2297)
6.-  İzmir Milletvekili Murat Bakan'ın, 2018 yılı
bütçesinden Bakanlıkça yapılan tasarruf tedbirlerine ilişkin sorusu ve Gençlik
ve Spor Bakanı Mehmet Muharrem Kasapoğlu’nun cevabı (7/2714)
7.-  Niğde Milletvekili Ömer Fethi Gürer'in,
engellilere yönelik spor imkânlarına ilişkin sorusu ve Gençlik ve Spor Bakanı
Mehmet Muharrem Kasapoğlu’nun cevabı (7/2716)
8.-  İstanbul Milletvekili Gürsel Tekin'in, İstanbul
Park yarış pistinin otopark olarak kullanılmasına ve Türkiye'nin yeniden
Formula 1 yarışlarına katılmasına yönelik çalışmalara ilişkin sorusu ve Gençlik
ve Spor Bakanı Mehmet Muharrem Kasapoğlu’nun cevabı (7/2717)
9.-  Mardin Milletvekili Tuma Çelik'in, İstanbul
aktarmalı uçuşlarda Irak Kürt Bölgesel Yönetimine ait belgeler gerekçe
gösterilerek bazı yolculara ayrımcılık yapıldığına dair iddialara ilişkin
sorusu ve Ulaştırma ve Altyapı Bakanı Mehmet Cahit Turhan’ın cevabı (7/2824)
10.-  Van Milletvekili Bedia Özgökçe Ertan'ın, SİT
alanı olan Van Muradiye Şelalesi etrafında yapılan çevre düzenlemesine ve Şelale'nin
49 yıllığına özel sektöre devredildiği iddiasına ilişkin sorusu ve Kültür ve
Turizm Bakanı Mehmet Nuri Ersoy’un cevabı (7/2977)
11.-  Aydın Milletvekili Aydın Adnan Sezgin'in,
yurtdışına göç hareketlerinin nedenleri ve beyin göçünün önlenmesi için yapılan
çalışmalara ilişkin sorusu ve Gençlik ve Spor Bakanı Mehmet Muharrem
Kasapoğlu’nun cevabı (7/3074)
12.-  Burdur Milletvekili Mehmet Göker'in, Türk Hava
Yolları personelinin üniformalarına ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/3366)
13.-  İzmir Milletvekili Murat Bakan'ın, Cumhurbaşkanı,
Meclis Başkanı, Başbakan gibi bir çok devlet yöneticisinin uçak ve helikopterlerle
yaptıkları uçuşların sayısal verilerine ilişkin sorusu ve Ulaştırma ve Altyapı
Bakanı Mehmet Cahit Turhan’ın cevabı (7/3374)1.- 
23 Ekim 2018 Salı
BİRİNCİ OTURUM
Açılma Saati: 15.00
BAŞKAN: Başkan Vekili
Celal ADAN
KÂTİP ÜYELER: Şeyhmus
DİNÇEL (Mardin), Barış KARADENİZ (Sinop)
----- 0 -----
BAŞKAN – Türkiye
Büyük Millet Meclisinin 9’uncu Birleşimini açıyorum.
Toplantı yeter
sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Celal Adan’ın,
Genel Kurula ilk defa Başkanlık etmesi nedeniyle görüşlerini paylaşmak
istediğine, 27’nci Dönem İkinci Yasama Yılının millete ve insanlığa hayırlar
getirmesini Cenab-ı Allah’tan niyaz ettiğine ilişkin konuşması
BAŞKAN
– Bugün Genel Kurula ilk defa Başkanlık yapmam sebebiyle görüşlerimi kısaca
sizinle paylaşmak istiyorum. 
Saygıdeğer
milletvekilleri, öncelikle, sizlerin şahsında, millet iradesinin tecelligâhı
olan kutlu Meclisimizin manevi şahsiyetini hürmet ve saygıyla selamlıyorum.
Meclisimiz, memleketin istiklalini ve istikbalini çiğnetmeme uğruna şehadete
yürüyen Kurtuluş Savaşı kahramanlarının emanetidir. Bu Meclis, hürriyete
sevdalı milletimizin şah damarıdır. Milletvekili seçildiğimizde aldığımız
mazbata, temsilcisi olduğumuz milletin bizlere emaneten verdiği vatan
tapularıdır. Her birinin üzerinde aziz ve mübarek şehit kanlarının, Anadolu
bozkırının dört yanından yükselen duaların, cefakâr halkımızın alın teri ve göz
nuru vardır. Bu Meclis, bağımsız bir Türkiye mücadelesinin -Ankara merkezli-
milletimizin medeniyet ve dünya tasavvurunun karargâhıdır. Bu hayalimizi yok
etmek isteyenlere de tarih boyunca tavizsiz duruşu yine Meclisin mensupları
göstermiştir. Düşman Polatlı’ya kadar varmışken Ankara’dan çekilmeyi reddeden
kurucu Birinci Meclisin ruhu bu çatı altında dimdik ayaktadır. Yüreklerimizde
Gazi Mustafa Kemal’in ve onun arkadaşlarının sesi hâlâ yankılanmaktadır. 15
Temmuz gecesi işgalci ihanet şebekesine karşı başını eğmeyen parlamenter
arkadaşlarımız bu ruhun hâlen yaşadığını dosta düşmana bir kez daha ispat
etmişlerdir.
Meclisimizin
sınırları, etrafını ören duvarlarla çevrili değildir. Meclisimizin hakiki
sınırları, Türk milletinin soluk alıp verdiği her bir karış toprağa kadar
uzanabilmektedir. Bu çatı çökmesin, Türk’ün son bağımsız devleti yıkılmasın,
milletimizin ay ve yıldızı gökyüzünde ebediyen parıldasın diye canından
vazgeçmeye daima hazır duran vatandaşlarımızın kalpleri bu Meclisin hakiki
merkezidir. Bu şuurla milletin Meclisinde yer aldığım gibi yine bu şuurla
Cenab-ı Allah milletimize hizmet etmeyi nasip etsin.
Bu
vesileyle, 27’nci Yasama Döneminin milletimize, tüm insanlığa hayırlar
getirmesini Cenab-ı Allah’tan niyaz ediyor, hepinizi en derin saygılarımla
selamlıyorum. (AK PARTİ ve MHP sıralarından alkışlar)
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, uzman jandarmalar ve uzman çavuşların sorunları hakkında söz
isteyen İstanbul Milletvekili İzzet Ulvi Yönter’e aittir.
Buyurun
Sayın Yönter. (MHP sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- İstanbul Milletvekili İzzet Ulvi Yönter’in, Celal
Adan’ın Meclis Başkan Vekilliği görevinin hayırlı olmasını temenni ettiğine,
uzman jandarmalar ve uzman çavuşların sorunlarına ilişkin gündem dışı konuşması
İZZET
ULVİ YÖNTER (İstanbul) – Sayın Başkanım, yeni göreviniz münasebetiyle
zatıalinizi tebrik ediyorum, Allah utandırmasın diyorum, Allah yardımcınız
olsun diyorum ve görevinizin milletimize, Meclisimize hayırlı olmasını temenni
ediyorum. 
BAŞKAN
– Teşekkür ederim. 
İZZET
ULVİ YÖNTER (Devamla) – Saygıdeğer milletvekilleri, şu anda bizleri takip eden,
bu millet, bu vatan, bu bayrak için fedakârlığa hazır çok sayıda kahraman
vardır. 
Sayın
Başkanım, bir uğultu var Genel Kurulda. 
BAŞKAN
– Değerli arkadaşlar, gerçekten bir uğultu var. Daha sessiz olursanız, hatibi
dinleme fırsatı verirseniz memnun oluruz. 
İZZET
ULVİ YÖNTER (Devamla) – Teşekkür ederim Sayın Başkanım. 
Değerli
arkadaşlarım, bu kahramanlar taleplerinin karşılanmasını bekliyorlar. Bu
kahramanlar beklentilerinin karşılanmasını bekliyorlar. Birinci sırada uzman
çavuşlarımız, uzman jandarmalarımız, bu millete her şeylerini feda etmeye hazır
bu kahramanlar gerek özlük haklarıyla ilgili gerek mesleki haklarıyla ilgili
pek çok sorunu taşıyorlar ve bu sorunların çözülmesini istiyorlar. 
Değerli
arkadaşlarım, biz 3269 sayılı Uzman Erbaş Kanunu’nun pek çok mahzuru olduğunu
müteaddit defalar dile getirdik. 3269 sayılı Yasa’da uzman erbaşlarımızın
sözleşmeli olarak çalışacakları yer almış durumda. Biz bu kahramanlara kadro
istiyoruz, Gazi Meclisimizin inisiyatif almasını, irade göstermesini hassaten
ve önemle istirham ediyoruz. Artık beklemeye tahammül yok, gecikmeye tahammül
yok. Adalet ve Kalkınma Partisinin değerli grup yöneticileri ve milletvekilleri
uzman çavuşlarımıza kadro verilmesi hususunda bizlere söz verdiler. Bu sözün
hep birlikte, bir an önce hayata geçmesini istiyor ve bekliyoruz. 
Değerli
arkadaşlarım, ayrıca, uzman çavuşlarımızın orduevlerine girememe gibi,
telafisi, izahı, tanımı olmayan bir garabetle karşı karşıya olduklarını da
belirtmek istiyorum. Orduevlerinde ne var değerli arkadaşlarım? Bu kahramanlar
her yere girdiler, gösterilen her hedefe yıldırım gibi çarptılar; El Bab’a
girdiler, Afrin’e girdiler, Cerablus’a girdiler, ne var ki gelin görün ki
orduevlerine giremediler. Orduevlerinin kapılarını biz bu kahramanlara ne zaman
açacağız, bu adaleti ne zaman sağlayacağız? 
Bir
diğer sorunumuz, 3466 sayılı Yasa’ya göre çalışan uzman jandarmalarımızın
okullarında geçen bir yıllık sürenin fiilî hizmetten sayılması. İkinci olarak,
3600 ek göstergeden istifade etmeleri. Üçüncü olarak da bir üst statüye terfi
edebilmek için yaş sınırlarının 45’e çıkarılması.
Değerli
arkadaşlarım, insanı diğer canlılardan ayıran dört özellik var. Birincisi
hikmeti, ikincisi iffeti, üçüncüsü aklı, dördüncüsü adaleti. Adalet hakkın
haklıya iadesidir. Hak burada kimin? Kahramanların.
“İnsan
büyür beşikte, mezarda yatmak için 
Ve
kahramanlar can verir yurdu yaşatmak için.”
O
kahramanlar uzman çavuşlar, o kahramanlar uzman jandarmalar. Millî bekamız için
varını yoğunu gerek yurt içinde gerek yurt dışında gösteren kahramanlar. Biz
onlara vefa borcumuzu gösterebilmeliyiz. Onlara elimizden gelen katkıyı,
desteği verebilmeliyiz. Değerli arkadaşlarım, bu konuda çekimser kalmayalım, bu
konuda geri durmayalım. İstirham ediyorum, Allah için, Gazi Meclisimiz, millî
iradenin tecelligâhı inisiyatif almalı, uzman çavuşlarımızın kadro sorununu
çözmeli; uzman jandarmalarımızın gerek okullarında geçen sürelerin fiilî
hizmetten sayılması gerek 3600 ek gösterge verilmesi gerekse 45 yaş sınırına
yükseltilmesi hususunda gereğini yapmalı. Haydi hep beraber omuz omuza verelim,
el ele verelim ve gereğini yapalım. 
(Mikrofon
otomatik cihaz tarafından kapatıldı)
BAŞKAN
– Toparlar mısınız Sayın Milletvekili.
İZZET
ULVİ YÖNTER (Devamla) – Teşekkür ederim Sayın Başkanım.
Şu
anda kahramanlarımız Türkiye Büyük Millet Meclisinden yükselecek bir sese
odaklanmış durumdalar, gözleri kulakları burada ve inanın bana, Türkiye Büyük
Millet Meclisinde herkesin ne yaptığını, hangi tavrı aldığını, hangi iradeyi
gösterdiğini hem izliyorlar hem de not alıyorlar. Maşeri vicdana karşı
sorumluyuz. Tarihe karşı sorumluyuz. Millî güvenliğe karşı sorumluyuz. Geçmişe
karşı, geleceğe karşı sorumluyuz. Haydi hep birlikte uzman çavuşlarımızın,
uzman jandarmalarımızın meselelerini -birlikte ve beraber bir şekilde- çözelim.
Gazi Meclisin bunu yapacak gücü vardır, bu muktedir vasfı ortadadır ve burada
hep birlikte uzman çavuşlarımızın, uzman jandarmalarımızın sesini duyalım ve
onlara gerekli desteği verelim. Biz, bu kapsamda kanun teklifimizi verdik.
Kanun teklifimizin yasalaşmasını ümit ediyor, hepinizi saygılarımla
selamlıyorum.
Teşekkür
ederim. (MHP sıralarından alkışlar) 
BAŞKAN
– Gündem dışı ikinci söz, 28 Ekim 2014 tarihinde Karaman Ermenek’te meydana
gelen maden faciasının yıl dönümü münasebetiyle kömür madenleri, Ermenek’teki
maden işçilerinin sorunları hakkında söz isteyen Karaman Milletvekili İsmail
Atakan Ünver’e aittir.
Buyurun
Sayın Ünver. (CHP sıralarından alkışlar) 
2.- Karaman Milletvekili İsmail Atakan Ünver’in, 28
Ekim Karaman’ın Ermenek ilçesinde meydana gelen maden faciasının 4’üncü yıl
dönümü münasebetiyle maden işçilerinin sorunlarına ve Celal Adan’a Meclis
Başkanlığı görevinde başarılar dilediğine ilişkin gündem dışı konuşması
İSMAİL
ATAKAN ÜNVER (Karaman) – Sayın Başkan, değerli milletvekilleri; önümüzdeki 28
Ekimin, 2014 yılında Karaman’ın Ermenek ilçesinde meydana gelen maden kazasının
yıl dönümü olması nedeniyle gündem dışı söz almış bulunmaktayım. Yüce Meclisi
saygıyla selamlıyorum.
Ermenek’te
meydana gelen ve benzerine az rastlanan kazada ocağı su basmış, yer altında
öğle yemeği yiyen işçiler madende mahsur kalmıştı. Kazadan sonra 18 madenciden
haber alınamadığı yönünde gelen bilgiler üzerine endişeli bir bekleyiş
başlamıştı. Arka arkaya gelen ölüm haberleri beslenen umutları da bir bir
söndürmüştü. Son cenazelere kazadan ancak otuz yedi gün sonra ulaşılabilmişti.
Bu bekleyiş sırasında yırtık lastik ayakkabısıyla madende kalan oğlunu, Tezcan
Gökçe’yi bekleyen, tüm Türkiye'nin tanıdığı Recep amca ve kameralara yansıyan
“Oğlum yüzme bilmezdi, suyun içinde ne yaptı?” serzenişiyle içindeki tüm
doğallığı, saflığı ve çaresizliği ortaya koyan Tezcan’ın annesi Ayşe teyze
yüreğimizi sızlatmıştı. O gün tüm Türkiye bir acıya ortak olmuştuk. Sonrasında
şehit madencilerin yakınları gerek devletimizin gerekse de yardımsever
vatandaşlarımızın katkısıyla birtakım maddi yardımlar aldılar. Kazada
sorumlulukları tespit edilenler on dört yıldan yirmi bir yıla varan cezalara
çarptırıldılar ama ne var ki sağlanan ekonomik imkânlar ne de verilen cezalar
kaybedilenleri geri getiriyor. Aradan dört yıl geçmiş olsa da o günlerde
yaşanan acı hâlâ içimizde. Bu vesileyle, Ermenek’te kaybettiğimiz 18 maden
şehidimizle birlikte tüm maden şehitlerimizi ve iş cinayetlerine kurban verdiğimiz
emekçileri saygı ve rahmetle anıyorum. 
Bu
kazanın kaybettiğimiz hayatlar yanında Ermenek açısından bir başka boyutu daha
var. Kazadan önce Ermenek’te 8 kömür ocağı çalışırken bugün biri altı aylık
dönemler hâlinde çalışma yapan sadece 2 ocak faal kalmıştır. Kazadan önce tüm
ocaklarda 2.700 işçi çalışırken bugün faal olan 2 ocakta sadece 380 işçi
çalışmaktadır. Bu işçilerin yarısından fazlası da yılda ancak altı ay
çalışabilmektedir. Ermenek’te madenlerin çalışmaması nakliye sektörünü de
olumsuz etkilemiştir. Kazadan önce Ermenek’teki nakliyeciler kooperatifine 130
kamyon kayıtlıyken bugün sadece 80 araç kayıtlıdır. Bunların çoğu da
madenlerden yük alamamaktadır.
Ermenek’te
esnaf da kan ağlamaktadır. 30 bine yaklaşan nüfusuyla Karaman’ın en büyük
ilçesi olan Ermenek’te kazadan önceki işçi sayısı dikkate alındığında,
neredeyse nüfusunun yarısı geçimini doğrudan madenlerden sağlamaktaydı. Dolaylı
olarak madenden gelir elde edenler de hesaba katıldığında, Ermenek’in hemen
hemen tamamının geçimi madenlerin çalışmasına bağlıdır. Ermenek’te yapılan
küçük çaplı meyvecilik ve sebzecilik ise ilçenin geçimini sağlamaya
yetmemektedir. Bugün, Ermenek’te esnafı madenden emekli olanlar ayakta
tutmaktadır. Madenden emekli olanlar azaldıkça Ermenek ekonomisi de tamamen bitecektir.
Bir dönem Karamanoğulları Beyliği’ne başkentlik de yapan Ermenek’in içine
itildiği bu çaresizlik, derin tarihî geçmişine de yakışmamaktadır. O yüzden,
Ermenek’te madencilik olmazsa olmazdır. 
Demem
o ki Ermenek’te kömür sadece kömür değildir; gelinlik kızların çeyiz sandığı,
delikanlıların düğün parasıdır; askerdeki Mehmetçik’in cep harçlığı, gurbetteki
öğrencinin kitap parasıdır; ailelerin geçim kaynağı, Ermenekli çocukların
nafakasıdır. Kısacası, Ermenek’te kömür sadece kömür değil; sofralarda katık,
heybelerde azık, yüreklerde yaradır. Ermenek’te kömür hayattır. 
Enerji
ve Tabii Kaynaklar Bakanlığı verilerine göre ülkemizdeki linyit rezervi 17,3
milyar tondur, bu da 350 milyar dolarlık bir servet demektir. Türkiye, bu
rezervi çıkarmak yerine sürekli kömür ithal etmektedir ve en çok kömür ithal
eden ülkeler sıralamasında 7’nci durumdadır, yapılan ithalatın faturası da 3-4
milyar dolar civarındadır. Bu nedenle, ülkemizde çalışmayan tüm kömür
madenlerinin çalıştırılması zaruret olmuştur. 
Özel
sektör, Soma faciasından sonra alelacele yapılan düzenlemelerdeki şartların
ağır olduğu gerekçesiyle madenleri çalıştırmamaktadır. Öyleyse özel sektörün
yapamadığını devlet yapmalı, çalışmayan maden işletmelerindeki redevans
sözleşmeleri iptal edilerek kamuya ait madenlerin kamu tarafından işletilmesi
sağlanmalıdır. Kömür madenciliğinin ve Ermenek’in kurtuluşu buna bağlıdır. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Milletvekili. 
İSMAİL
ATAKAN ÜNVER (Devamla) - Milletin kürsüsünden Enerji ve Tabii Kaynaklar
Bakanlığına sesleniyorum: Yürütülen madencilik anlayışı artık sürdürülebilir
olmaktan çıkmıştır. Ermenek ve kömürle hayat bulan tüm şehirlerimiz bu adımın
atılmasını beklemektedir. Seslerini, sesimizi duyun artık. 
Genel
Kurulu saygıyla selamlıyor, teşekkür ediyorum. 
Sayın
Başkan, size de görevinizde başarılar dileyerek hayırlı olmasını temenni
ediyorum. (CHP sıralarından alkışlar)
BAŞKAN
– Teşekkür ederim. 
Gündem
dışı üçüncü söz, Bosna-Hersek kurucu Cumhurbaşkanı Aliya İzzetbegoviç’in anısı
münasebetiyle söz isteyen Çorum Milletvekili Erol Kavuncu’ya aittir. 
Buyurun
Sayın Kavuncu. (AK PARTİ sıralarından alkışlar) 
3.- Çorum Milletvekili Erol Kavuncu’nun, 19 Ekim
Bosna-Hersek Cumhurbaşkanı Aliya İzzetbegoviç’in 15’inci ölüm yıl dönümüne,
Mardin’in Dargeçit ilçesinde şehit edilen Çorumlu hemşehrisi Muhammet Çoban’a
Allah’tan rahmet dilediğine ve Celal Adan’a Meclis Başkan Vekilliği görevinde
başarılar dilediğine ilişkin gündem dışı konuşması 
EROL
KAVUNCU (Çorum) – Sayın Başkan, değerli milletvekilleri; Bosna kahramanı, büyük
devlet ve dava adamı Bilge Kral Aliya İzzetbegoviç’in ölümünün 15’inci yıl
dönümü nedeniyle söz almış bulunuyorum. Yüce Meclisi saygıyla selamlıyorum. 
Milletlerin,
devletlerin kaderini belirleyen tarihî olaylar yanında liderler de vardır. Bu
liderler kendine inanmış, güvenmiş halkına önderlik ederek onları, en koyu
karanlıklardan, en dehşet ateşlerden, en korkunç ölümlerden, en bitmez ve akıl
almaz zulümlerden çekip çıkarmışlardır. Bu yüzden de isimleri o milletin en
başta kalbine ve daha sonra da tarihine altın harflerle yazılmıştır. İşte,
Aliya İzzetbegoviç insanlık adına hayatı boyunca verdiği eşsiz mücadeleyle hem
mazlum ve mağdur Bosna halkı için hem de İslam coğrafyası ve insanlık için
kutup yıldızı hâline gelmiştir.
Üsküdarlı
bir Türk kızının torunu olarak 8 Ağustos 1925 tarihinde Bosna Hersek’in
Bosanski Şamats kasabasında dünyaya gelen İzzetbegoviç’in hayatının her anı
örnek alınacak bir mücadele destanıdır. Aliya sadece bir siyasetçi, bir düşünür
ve aksiyon adamı değildir; merhum Aliya bunların tamamıdır, hatta çok daha
fazlasıdır ve ötesidir. O, sırf Müslüman olduğu, Müslümanca düşündüğü için
atıldığı zindanda fikrini ilmek ilmek dokuyan genç bir mütefekkirdir. O,
yüreğinin bir yarısında Bosna’yı, diğer yarısında Fas’tan Endonezya’ya,
Bosna’dan Türkistan’a bütün İslam dünyasını taşıyan bir gönül adamıdır. 
1970’lerin
kasvetli ortamında kaleme aldığı İslam Deklarasyonu’yla Aliya, İgman Dağı gibi
yükselen bir öz güven abidesidir. O, savaş meydanlarında cesur bir asker,
ailesine müşfik bir baba, arkadaşlarına aziz bir dost, milletini bağımsızlığa
taşıyan Bilge Kral’dır. Biz Aliya’yı “Ölmeye hazır olan insanlar, ölmeye hazır
olmayanlara karşı galip gelirler.” tespitleriyle tanıyoruz. Biz onu “Ey
teslimiyet, senin adın İslam’dır.” niyazıyla biliyoruz. Biz Aliya’yı “Her şeye
kadir olan Allah’a ant olsun ki köle olmayacağız.” haykırışıyla biliyoruz. Biz
onu “Balkanlar ülkesinde kendilerini özgür hissedenler sadece Allah’tan
korksunlar, gururlu olsunlar, çok çalışsınlar, gerçeği konuşsunlar.”
vasiyetiyle biliyoruz. Biz o büyük gönül insanını, vefatından birkaç gün önce
yazdığı “Dik dur, yıldızların altında nasıl başın eğik durursun? Hangi yoldan
gidersen git sonunda ölüm bekliyor ve her şey felaketle sonuçlanıyor. Sen de
öleceksin, bu dünya da ölecek, bu yüzden dik dur.” mesajıyla hatırlıyoruz.
Elbette, onun gibi çok yönlü birisini tarif etmek, birkaç cümleye bunu
sığdırmak kolay değildir. Bizim için Aliya İzzetbegoviç’in en büyük eseri
Bosna, en önemli mirası da asaletidir. 
Komünist
rejimin tüm şiddetiyle üzerine geldiği ilk gençlik yıllarından 78 yaşında son
nefesini verdiği ana kadar her tavrında, her söyleminde Müslüman’a has vakar,
öz güven ve tevazu vardır. Her daim Müslüman olmanın, Müslümanca yaşamanın mücadelesini
vermiştir. Aliya, Batı karşısında eğilmektense ölmeyi tercih edecek kadar
asildir. “Avrupalı bir Müslüman’ım.” derken de “Ben Avrupa’ya giderken kafam
önümde, eğik gitmiyorum.” der. “Çocuk, kadın, ihtiyar öldürmedik.” derken de
sadece ve sadece hakikati haykırır. Çünkü Batı yediden yetmişe herkesi öldürdü
ve hâlen de öldürüyor. Aliya’nın, “medeni” denilen Avrupa’nın göbeğinde, tüm
dünyanın gözü önünde tam üç buçuk yıl boyunca yüz binlerce vatandaşı vahim bir
şekilde öldürülmüştür. Srebrenitsa aslında bunlardan bir tanesi idi. O,
Srebrenitsa’da tarihin en utanç verici soykırımlarından birine şahit oldu.
Birleşmiş Milletlerin güvenli bölge ilan ettiği Srebrenitsa’ya sığınan çoğu
kadın ve çoğu çocuk 8.372 kişi Hollandalı paralı askerler tarafından ölüme
mahkûm edildi. O “Savaş ölünce değil, düşmana benzeyince kaybedilir.” diyordu. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
EROL
KAVUNCU (Devamla) - Oysa celladına âşık olanlar gibi kurtuluşu, sözde medeni,
tek dişi kalmış canavar olan Batı’da arayanlar, ona benzemek için can atanlar,
kendi geçmişlerini inkâr edenler, ülkelerini ve iradelerini onlara peşkeş
çekenler onun şu sözünü hatırlamalıdırlar: “Bunu hiç unutma evlat, Batı hiçbir
zaman uygar olmamıştır ve bugünkü refahı, devam edegelen sömürgeciliği, döktüğü
kan, akıttığı gözyaşı ve çektirdiği acılar üzerine kurulmuştur.”
Cumhurbaşkanımız Sayın Recep Tayyip Erdoğan’ın ifadeleriyle “Avrupa Bosna’da
ölmüş, Suriye’de gömülmüştür. Sahile vuran masum çocuk bedenleri ise Batı
medeniyetinin mezar taşlarıdır.” 
Bu
duygu ve düşüncelerle sözlerime son verirken vefatının 15’inci
seneidevriyesinde iman, ahlak ve teslimiyet abidesi Aliya İzzetbegoviç’i saygı
ve minnetle anıyorum. 
(Mikrofon
otomatik cihaz tarafından kapatıldı)
EROL
KAVUNCU (Devamla) - Ayrıca, bugün, terör örgütü tarafından Mardin Dargeçit
bölgesinde şehit edilen Çorumlu hemşehrim Muhammet Çoban’a da Rabb’imden rahmet
ve mağfiret, ailesine ve aziz milletimize başsağlığı diliyorum. 
Ayrıca,
görevinizde başarılar diliyorum Sayın Başkan. (AK PARTİ sıralarından alkışlar)
BAŞKAN
– Sağ olun, çok teşekkür ederim.
Sayın
milletvekilleri, şimdi sisteme giren ilk on beş milletvekiline yerlerinden
birer dakika süreyle söz vereceğim.
Buyurun
Sayın Şimşek…
V.- AÇIKLAMALAR
1.- Mersin Milletvekili Baki Şimşek’in, Celal Adan’ın
Meclis Başkan Vekilliği görevinin hayırlı olmasını temenni ettiğine, Hükûmetin
yıkılmakta olan Tevfik Sırrı Gür Stadı’nın yerine uygulayacağı projeyi Mersin
halkıyla paylaşması gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Öncelikle,
yeni görevinizin hayırlı uğurlu olmasını temenni ediyorum.
Sayın
Başkan, 1951 yılında yapılan Mersin Tevfik Sırrı Gür Stadı şu anda
yıkılmaktadır, yerine ne yapılacağı kamuoyuyla paylaşılmamıştır. Mersin
halkının beklentisi, buranın kent meydanı yapılması ya da spor alanı olarak
devam etmesidir. Yalnız ne hazindir ki Google’daki haritalarda şu anda buranın
adı -Mersin halkına sorulmadan- millet bahçesi olarak değiştirilmiştir. Hükûmetin,
Tevfik Sırrı Gür Stadı’nın yerine ne yapılacağını, nasıl bir proje
uygulayacağını önce Mersin halkıyla paylaşmasını, Mersin halkının görüşünü
almasını, Mersin’deki sivil toplum kuruluşlarının görüşüne ve halkın
beklentisine göre burada bir düzenleme yapmasını talep ediyor, saygılar
sunuyorum.
BAŞKAN
– Teşekkür ederim.
Sayın
Aydın...
2.- Bursa Milletvekili Erkan Aydın’ın, Bursa’nın
Büyükorhan ilçesi Karaağız köyünde yapılmak istenen biyokütle atık enerji
tesisinin yaratacağı sorunlara ilişkin açıklaması
ERKAN
AYDIN (Bursa) – Teşekkür ederim Sayın Başkan.
Bursa’nın
Büyükorhan ilçesi Karaağız köyünde yapılmak istenen biyokütle atık enerji
tesisini daha önce buradan, Meclis kürsüsünden dile getirmiştim. Halkın
istememesine rağmen, köylüye hiçbir şekilde sorulmadan, ÇED raporu alınmadan
yetkili firma buralarda çalışmalara ve kazılara başlamıştır. Tabiat ve Kültür
Varlıklarını Korumu Kurulunun burada bir tümülüs yolunun ve tarihî antik kentin
olduğunu bildirmesine ve bunun sonucuna kadar beklemesine rağmen kazılar da
devam etmektedir. Köy halkı kesinlikle burada, doğayı, halkı, orada yaşayan
bütün canlıları etkileyecek, kanserlere sebep olacak böyle bir yapıyı
istememektedir ve bunun için de haklı olarak kendi haklarını hem hukuk yoluyla
hem de demokratik kanallarla arıyorlar. Bu sebeple 27 Ekim Cumartesi günü saat
14.00’te Bursa Heykel’de de bir basın açıklaması yapacaklardır. Bütün
halkımızı, Bursa’mızı oraya davet ediyoruz Büyükorhan Karaağız köyünün yanında
olmaya.
BAŞKAN
– Teşekkürler Sayın Aydın.
Sayın
Öztunç...
3.- Kahramanmaraş Milletvekili Ali Öztunç’un, Batman
ilinde yaşanan sorunlara ilişkin açıklaması
ALİ
ÖZTUNÇ (Kahramanmaraş) – Sayın Başkan, çok teşekkür ediyorum.
Geçtiğimiz
hafta Batman’daydık. Batman’da çok çeşitli sorunlar mevcut. Batman çocuk hastanesinin
beş yıldır inşaatı yapılıyor, hâlâ bitirilmiş değil; neden bitirilmiyor,
Batmanlı çocuklara değer vermediğiniz için mi?
Muş-Sason
yolu için yıllardır söz verdiniz ama bir türlü yol yapılmadı, hâlâ tık yok;
tıpkı Andırın-Kahramanmaraş, Çağlayancerit-Kahramanmaraş yolunun yapılmadığı
gibi. 
Batman
tütünüyle meşhurdu, Batman tütünü bitirildi. Fındık bizimdi, buğday bizimdi, un
bizimdi, çay bizimdi, Anadolu’da şeker, doğuda tütün, Ege’de zeytin bizimdi; ne
var ne yok sattınız hepsini, ismini de “yerli ve millî” koydunuz. Sizden ne
yerli olur ne de millî olur; olsa olsa teslimiyetçi, gayrimilli iktidar olur.
Kahramanmaraş stadı için söz verdiniz Maraşlılara ancak hâlâ bunu
bitiremediniz. Batman’da Petrol Ofisinde, rafineride çalışan 5 bin işçi varken,
nüfus 15 binken şimdi nüfus 500 bin, çalışan işçi 1.900; işçi düşmanlığınız
Batman’da da devam ediyor. 
Teşekkür
ederim. 
BAŞKAN
– Sayın Topal…
4.- Hatay Milletvekili Serkan Topal’ın, Hatay ilinde
görevden alınan muhtarların bir an önce görevlerine iade edilmesi gerektiğine
ilişkin açıklaması
SERKAN
TOPAL (Hatay) – Teşekkür ediyorum Sayın Başkan. 
Hatay
ilimizin farklı ilçelerinde yaklaşık 6 mahalle muhtarımız görevden alındı.
Gördüğümüz kadarıyla bundan sonra da belediyelerden sonra mahalleleri de
kayyumla yönetecek AK PARTİ iktidarı. 
Özgür
iradesiyle seçilen muhtarlarımız derhâl görevlerine iade edilmelidir. Özellikle
aralarında çok iyi tanıdığım Samandağ ilçemizin Deniz Mahallesi Muhtarı Edip
Can; candır, babadır, şu ana kadar kırk yıldır muhtarlık yapıyor, hiçbir suçu
yoktur, derhâl görevine iade edilmeli. Yine, Defne ilçemizin Yeniçağ Mahallesi
Muhtarı Mehmet Ali Yeşilçay görevine iade edilmeli. Yine, Reyhanlı ilçemizin
Esentepe Mahallesi Muhtarı Mahmut Yayar görevine derhâl iade edilmelidir.
Vatanını, milletini seven bu muhtarlarımız bir an önce görevlerine iade
edilmelidir. 
Teşekkür
ediyorum. 
Saygılarımı
sunuyorum. 
BAŞKAN
– Sayın Gürer…
5.- Niğde Milletvekili Ömer Fethi Gürer’in, 2 şehide
Allah’tan rahmet dilediğine ve her sorunun çözüm adresinin Türkiye Büyük Millet
Meclisi olduğuna ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Terör
“Bitti.” demekle bitmiyor. 2 şehit haberi daha geldi. Allah’tan şehitlerimize
rahmet diliyor, yakınlarının acılarını paylaşıyorum. AKP’yi yönetenler Anayasa
referandumunda “’Evet.’ deyin, terör bitecek.” diye söz verdiler ama terör
bitmedi. Basın ve TV’lerde ise şehit haberlerini engellemeyi başardılar, terörü
önleyemediler. 2018 yılı ne acı ki teröre en çok şehit verdiğimiz yıllardan
biri. Bu yıl on ayda 195 şehit verdik. Her gün yapılan açıklamalarla “Terörün
belini kırdık.” diyorlar, keşke kırsalar ama şehitler gelmeye devam ediyor,
fakir fukara çocukları can veriyor. Tek adam rejimi ülkeyi yönetemiyor. Tek
kişide işler düzelmiyor, olumsuzluklar daha da artıyor. AKP’nin iktidarını
korumak adına her yolu mübah görmekten vazgeçmesi ülkemizin hayrınadır. Her
sorunun çözüm adresi Meclistir. Tüm sorunlar kapsamlı biçimde Mecliste ele
alınmalıdır. 
Teşekkür
ediyorum Sayın Başkan. 
BAŞKAN
– Sayın Bankoğlu…
6.- Bartın Milletvekili Aysu Bankoğlu’nun, Bartın
Devlet Hastanesinde hizmet alımı sözleşmesiyle çalışırken işten çıkarılan 21
emekçinin yaşadığı mağduriyetin durdurulması gerektiğine ve konunun takipçisi
olduğuna ilişkin açıklaması
AYSU
BANKOĞLU (Bartın) – Teşekkürler Sayın Başkan. 
Bartın
Devlet Hastanesinde çoğu laborant olarak hizmet alım sözleşmesiyle çalışan ve
30 Eylül itibarıyla işten çıkarılan 21 emekçi kardeşimin yaşadığı soruna dikkat
çekmek istiyorum. Bu arkadaşlarımız şu anda hastanenin son ihalede personel
alımına yer vermemesi sebebiyle bir anda işsiz kalmışlardır. Şüphesiz ki
ülkemizdeki iş güvensizliği ve taşeron sorunu sadece sağlık sektöründe değil,
hemen hemen her alanda etkisini gösteren çözüme muhtaç bir sorundur.
Kendileriyle bizzat görüştüğüm 21 arkadaşımın örnek teşkil etmesi nedeniyle bu
soruna muhatap olmak zorunda kalan tüm emekçi kardeşlerimin mağduriyetlerini
durdurun. 
Her
zaman vurguladığım gibi, konunun takipçisi olduğumu yüce Genel Kurul huzurunda
bir kez daha ifade ediyorum. 
Teşekkürler.

BAŞKAN
– Sayın Özdemir… 
7.- Kayseri Milletvekili İsmail Özdemir’in, Celal
Adan’ın Meclis Başkan Vekilliği görevinin hayırlara vesile olmasını temenni
ettiğine, Kayseri ili Sarız ilçesinde yaşayanların sıkıntılarına ilişkin
açıklaması
İSMAİL
ÖZDEMİR (Kayseri) – Teşekkür ederim Sayın Başkan. 
Yeni
görevinizin hayırlara vesile olmasını temenni ederim. 
Kayseri
ilinin Sarız ilçesi uzun yıllardan bu yana başta Kayseri şehir merkezi olmak
üzere sürekli dışarı göç vermeye başlamıştır. İlçenin tek geçim kaynağı tarım
ve hayvancılıktır, yatırımlar konusunda ise şimdiye kadar beklenen seviyeye ne
yazık ki ulaşılamamıştır. Bu durum Sarız’ı derinden etkilemektedir.
Sarızlıların beklentisi, ilçenin merkezinden geçen Sarız Çayı üzerine yapılacak
regülatör ya da bir barajla tarımsal faaliyetlerin canlandırılmasıdır.
Böylelikle bölgenin var olan sıkıntılarının azaltılması umut edilmektedir. 
Teşekkür
ederim. 
BAŞKAN
– Sayın Özkan… 
8.- Bursa Milletvekili Yüksel Özkan’ın, Celal Adan’a
Meclis Başkan Vekilliği görevinde başarılar dilediğine, Türk siyaset bilimcisi,
siyasetçi, yazar Ahmet Taner Kışlalı’yı rahmetle andığına ilişkin açıklaması
YÜKSEL
ÖZKAN (Bursa) – Sayın Başkan, sayın milletvekilleri; hepinizi saygıyla
selamlıyorum.
Sizlere
de başarılar diliyorum. 
“Türkiye’yi
etnik kökenlere göre bölmek ve bir din devleti kurmak isteyenlerin önündeki en
büyük engel Kemalizm’dir.” Evet, bu sözler Türk siyaset bilimcisi, siyasetçi
bir yazar Profesör Doktor Ahmet Taner Kışlalı’ya aittir. 1939’da dünyaya gelen
Kışlalı, 21 Ekim 1999’da bombalı bir suikast sonucu katledilmiştir. Daha o
yıllarda FETÖ yapılanmasının yaratacağı tehlikeye dikkat çeken çalışmalarda
bulunmuştur. Kendisini saygı ve rahmetle anıyoruz. Ruhu şad olsun. 
BAŞKAN
– Sayın Hürriyet… 
9.- Kocaeli Milletvekili Fatma Kaplan Hürriyet’in,
polislere verilen sözlerin yerine getirilmediğine ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Yıllar
geçiyor, seçim dönemleri bitiyor ama polislere verilen sözler bir türlü yerine
getirilmiyor. Her meslek grubunda olduğu gibi polislerin de insani şartlar
altında çalışmaya hakkı vardır. Polisin en büyük sorunu hiç şüphesiz ki fazla
çalışma saatleridir. Bir memur ayda 160 saat çalışırken polisler ayda ortalama -ek
görevler hariç- 240 saat çalışmaktadır. Emekli olduklarında da ellerinde kuş
gibi bir para kalmaktadır ve polis sırf bu yüzden emekli olmaktan kaçmaktadır.
Buradan bir kere daha onların sorunlarını özetlemek istiyorum: 3600 ek gösterge
polisleri ne yazık ki teğet geçti, fazla mesaiden ses seda yok, personel
ataması yetersiz, hâlâ 12/12 çalışmaya devam ediyorlar, maaşları sene başından
beri bin lira eridi ama iktidar hâlâ diyor ki: “Çok şükür her şeyiniz var.”
Artık polislere üvey evlat muamelesi yapmaktan vazgeçin diyorum ve verdiğiniz
sözleri tutun diye buradan da ifade ediyorum. 
Teşekkür
ederim. 
BAŞKAN
– Sayın Yalım…
10.- Uşak Milletvekili Özkan Yalım’ın, Celal Adan’a
Meclis Başkan Vekilliği görevinde başarılar dilediğine, gizli tanıkla bir
kimsenin alıkonulmasının hukuksuz olduğuna ve Eren Erdem’in serbest bırakılması
gerektiğine ilişkin açıklaması
ÖZKAN
YALIM (Uşak) – Teşekkür ederim Sayın Başkan. 
Görevinizde
başarılar diliyorum. 
Sayın
Başkan, biliyorsunuz, en son Papaz Brunson davasındaki gizli tanıklar çöktü.
Çok değerli bir dönem önceki milletvekili arkadaşımız Sayın Eren Erdem aynı
şekilde, gizli tanıkların ifadesi sonucu, şu anda tutsak tutulmaktadır. Bir an
önce Sayın Eren Erdem’in bırakılması gerekir çünkü gizli tanıkların ne olduğu
maalesef geçen davada da tekrar ortaya çıkmıştır. Tekrar söylüyoruz: Eren Erdem
suçsuzdur, bir önce bırakılsın; Eren Erdem suçsuzdur, tekrar tekrar söylüyoruz,
bırakılsın bir an önce diyoruz. Gizli tanıkla bir kimsenin içeride
alıkonulmasının haksız yere ve hukuksuzca bir yargı davranışı olduğunun da
tekrar altını çiziyorum. 
Teşekkür
ederim. 
BAŞKAN
– Sayın Özdemir… 
11.- İstanbul Milletvekili Sibel Özdemir’in, Celal
Adan’a Meclis Başkan Vekilliği görevinde başarılar dilediğine, ekonomik krizin
bedelinin millete ödetildiğine ve yoksulluğa terk edilen vatandaşların
haklarını savunacaklarına ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Öncelikle,
Meclis Başkan Vekilliği görevinizde başarılar diliyorum. 
Tek
adam parti devleti rejiminin fiili ve yasal olarak devrede olduğu kısa sürede,
ülkemizde idari ve ekonomik istikrar sağlanamamakta, işsizlik artmakta,
enflasyon yükselmekte ve geçim zorlaşmaktadır. Saray rejiminin ilk bütçesinin
görüşmelerine bugün başlıyoruz. Bütçede sarayın israf ve talan ekonomisinin
bedeli vatandaşa yüklenmekte, dayanıklı tüketim mallarından alınacak vergilerin
yüzde 48, petrol ve doğal gaz ürünlerinden alınacak ÖTV’nin yüzde 20
artırılması öngörülmekte, ekonomik krizin bedeli millete ödetilmektedir. Hukuk
devletinin ve güçler ayrılığının rafa kaldırıldığı bir dönemde, bu ucube
sistemde kazanan millet değildir, kazanan faiz lobileridir, havuz
müteahhitleridir, kamu bankalarından borç alıp batıran yandaşlardır ve
saraydır. İşte, sebebi kendileri oldukları bu ekonomik krizin bedelini millete
ödetmek isteyen bu saray bütçesine karşı yoksulluğa terk edilen
vatandaşlarımızın haklarını savunacağız. 
Teşekkür
ederim. 
BAŞKAN
– Sayın Baltacı…
12.- Kastamonu Milletvekili Hasan Baltacı’nın,
Kastamonu il ve ilçelerinde sağlık hizmetlerinin çağın ve standartların çok
altında olduğuna ilişkin açıklaması
HASAN
BALTACI (Kastamonu) – Teşekkür ederim Sayın Başkan.
372
bin nüfusu olan Kastamonu’da rakamlar sağlık hizmetlerinin çağın ve
standartların çok altında olduğunu göstermektedir. 400 yataklı Kastamonu Devlet
Hastanesinde 4 çocuk cerrahının görev yapması gerekirken bugün hastanemizde
çocuk cerrahı bulunmamaktadır. 10 olması gereken göğüs hastalıkları uzmanı
sayısı bu ay sonu itibarıyla 1’e düşecektir. Hastanemizde 11 kadın hastalıkları
ve doğum uzmanının görev yapması gerekirken bu sayı geçtiğimiz ay 2’ye
çıkabilmiştir. Hastanemizde kalp damar cerrahı eksikliği nedeniyle maalesef
baypas ameliyatı yapılamamaktadır. İlçelerimizde durum çok daha vahimdir.
Sağlık Bakanlığının belirlediği standart kadro cetveline göre Kastamonu ili
genelinde toplam 856, dağıtım cetveline göre ise 252 uzman tabibin görev
yapması gerekmektedir ancak bugün Kastamonu’da aktif çalışan uzman tabip sayısı
kâğıt üzerinde 172’dir. İktidar vekilleri altı ayda bir “Kadro açıldı.” müjdesi
verme alışkanlıklarını terk etmeli, Kastamonu’nun doktor ihtiyacı gerçekçi
olarak karşılanmalıdır. 
BAŞKAN
– Sayın Arslan…
13.- Denizli Milletvekili Kazım Arslan’ın, artan
işsizliğin önlenmesi ve iş yerlerinin kapanmaması için alınan tedbirlerin olup olmadığını,
işsizlik ödeneğinin artırılması konusunda düzenleme yapılıp yapılmayacağını
Çalışma, Sosyal Hizmetler ve Aile Bakanından öğrenmek istediğine ilişkin
açıklaması
KAZIM
ARSLAN (Denizli) – Çalışma, Sosyal Hizmetler ve Aile Bakanına soruyorum: İşsizlik
oranı Haziran-Temmuz-Ağustos aylarında önceki yılın aynı aylarına göre artmış,
yüzde 11’e ulaşmıştır. İşsizlik sayısı 88 bin artarak 4 milyon kişiye
tırmanmıştır. Sonuçta gerçek işsiz sayısı 6 milyona ulaşmış bulunmaktadır. Genç
nüfusumuzun işsizlik oranıysa yüzde 20’yi bulmuştur. Buna göre, 15-24 yaş
arasında 3 milyon 260 bin genç arkadaşımız işsizdir. Fabrikaların iflas ve
konkordatolar nedeniyle işçi çıkarmaları giderek artmaktadır. İşsizlik böyle
devam ederse toplumsal huzursuzlukların artacağı, kaotik bir duruma
gelinebileceği kuşkuları artmaktadır. Bunları dikkate alarak işsizliğin
önlenmesi için düşündüğünüz tedbirler var mıdır? İş yerlerinin kapanmaması için
aldığınız ve almak istediğiniz tedbirler var mıdır? İşsizlik ödeneğinin
artırılması konusunda bir düzenleme yapacak mısınız? 
Teşekkür
ederim. 
BAŞKAN
– Sayın Karasu…
14.- Sivas Milletvekili Ulaş Karasu’nun, Sivas’a çocuk
kardiyoloji uzmanı atanıp atanmayacağını, atama yapılacaksa ne zaman
gerçekleşeceğini Sivas halkının öğrenmek istediğine ilişkin açıklaması
ULAŞ
KARASU (Sivas) – Teşekkürler Sayın Başkan.
Yaklaşık
620 bin nüfusa sahip olan, 28.488 kilometrekareyle Türkiye’nin 2’nci büyük
coğrafyası olan Sivas ilimizde yeni hizmete açılan Sivas Devlet Hastanesi ve
1974 yılında kurulan Cumhuriyet Üniversitesi Hastanemizde maalesef bir tane
bile çocuk kardiyoloji uzmanı bulunmamaktadır. Bu konuda mağdur olan
hemşehrilerimiz Kayseri başta olmak üzere, çevre illere giderek çocuklarına
çare aramaktadır. Bu yüzden, ilimizde ölüm vakaları ve geç yapılan müdahaleden
kaynaklı tedavisi mümkün olmayan yaşamsal sonuçlar görülmektedir. Ülkemizin ve
cumhuriyetimizin temellerinin atıldığı Sivas’ımızda en temel haklardan biri
olan yaşam ve tedavi hakkının aksatılıyor olması kabul edilemez. Sağlıkta
devrim yaptığını iddia eden AKP iktidarı Sivas’a çocuk kardiyoloji uzmanı
atayacak mıdır? Atama olacaksa bu atama ne zaman olacaktır? Tüm Sivas olarak bu
sorunun cevabını en kısa sürede bekliyoruz.
BAŞKAN
– Sayın Antmen…
15.- Mersin Milletvekili Alpay Antmen’in, Hakkâri
halkını ve orada görev yapan kamu görevlilerini saygıyla selamladığına,
Hakkârililerin sadece ve sadece iş istediklerine ilişkin açıklaması
ALPAY
ANTMEN (Mersin) – Teşekkür ederim Sayın Başkan.
Değerli
milletvekilleri, parti görevim nedeniyle geçen hafta Hakkâri ilimizi ve
ilçelerini ziyaret ettim. Güler yüzlü, konuksever Hakkâri halkını ve Hakkâri’de
görev yapan tüm kamu görevlilerimizi sevgi ve saygılarımla selamlıyorum.
Değerli
milletvekilleri, Hakkârililer bizden sadece ve sadece iş istiyorlar. İktidara
seslenmek istiyorum: Hakkâri’ye fabrikalar açalım, kapattığınız fabrikaları
tekrar açalım. Hayvancılığı teşviklerle artıralım, geliştirelim. Barajlar
yaparak başta ceviz olmak üzere tarımı canlandıralım. Unutmayınız, terörü
güvenlik önlemleriyle geriletebilir ve durdurabilirsiniz ama esasen terörü
ekonomik önlemlerle kökünden yok edebilirsiniz. 
Teşekkür
ediyorum. Sevgi ve saygılarımı sunarım.
BAŞKAN
– Sayın milletvekilleri, şimdi söz talep eden grup başkan vekillerine
yerlerinden ikişer dakika süreyle söz vereceğim. 
Buyurun
Sayın Ağıralioğlu.
16.- İstanbul Milletvekili Yavuz Ağıralioğlu’nun, 23
Ekim Van depreminin 7’nci yıl dönümünde bir deprem daha yaşama gerçeğinin
unutulmaması gerektiğine, Meclisin Doğu Türkistan konusunda çok daha ciddi,
etkin, fark edilebilir bir irade göstermek mecburiyetinde olduğuna, FETÖ
mevzusundaki mağduriyetleri gidermenin yolunun yeniden yargılamanın önünü açmak
olduğuna ilişkin açıklaması
YAVUZ
AĞIRALİOĞLU (İstanbul) – Sayın Başkan, yedi yıl önce bugün Van depremini
yaşadık. Depremin acılarını sararken bir deprem daha yaşama gerçeğimizi hiç
unutmayalım. O cihetten, depreme karşı milletimizin devamlı müteyakkız olmasını
sağlayacak bir şuuru ve farkındalığı ifade etmeyi de vazife biliyorum.
Geçen
hafta Meclis Genel Kurulunda ve parti grup toplantımızda Doğu Türkistan’la
ilgili bir hassasiyet irsal ettik. İfade ettiğimiz bu çerçeve içerisinde
dünyanın muhtelif yerlerinde bu acıyı paylaşmış olmamızdan dolayı mukavemet
kazanan bir dünya kardeşinizin Meclisten daha gür bir ses beklediklerini ifade
etmek istiyorum. Doğu Türkistan hassasiyet göstermemiz gereken bir yerdir.
Cumhurbaşkanının konuşmalarında “300 milyonluk dev bir aile” diye tarif ettiği
bu mesuliyet alanımızın, kardeşlik mecburiyetimizin bugünlerde en fazla
kendisini göstermek zorunda olduğu yerle alakalı konuşuyorum. 300 milyonluk dev
bir ailenin 30 milyonu muhasara altındadır. Dolayısıyla, bu mevzuda Meclisin
çok daha ciddi, etkin, duyulabilir, fark edilebilir bir irade göstermek
mecburiyeti vardır. Bu, Meclisimizin izzet, şeref borcudur.
Bir
de fezleke düzenleyen polislerin, iddianame hazırlayan savcıların, karar veren
hâkimlerin ve haberi yapan basın mensuplarının FETÖ’den içeride olduğu
davalarla alakalı yeniden yargılama yolunun bir şekilde Meclisin
mihmandarlığında bir usule, yol yordama kavuşturulması lazım. Bu mevzudaki
mağduriyetleri gidermenin yolu yeniden yargılamanın önünü açmaktır. 
Mahkemelerden
takipsizlik kararı alanlarla ilgili de seçim çalışmaları için gittiğimiz her
yerde hatırı sayılır düzeyde tepki alıyoruz. Bu mevzuda Meclisin mihmandarlık
etme borcu vardır. Bu mesuliyeti Meclis yerine getirmezse, adaleti yerine
getirmezse bu Meclisin yasama iradesine gölge düşer. Bu mevzuda Meclisin
hassasiyetini istirham ediyorum.
Teşekkür
ediyorum.
BAŞKAN
– Teşekkürler Sayın Ağıralioğlu.
Sayın
Erhan Usta…
17.- Samsun Milletvekili Erhan Usta’nın, Celal Adan’ı
Meclis Başkan Vekilliği görevinden dolayı tebrik ettiğine, 19 Ekim Bosna-Hersek
Cumhurbaşkanı Aliya İzzetbegoviç’i 15’inci ölüm yıl dönümünde rahmetle
andığına, 19 Ekim Muhtarlar Günü’nü ve 21 Ekim Dünya Gazeteciler Günü’nü
kutladığına, 22 Ekim Amasya Protokolü’nün imzalanışının 99’uncu yıl dönümünde
bütün şehitleri rahmetle andığına, 23 Ekim Van depreminin 7’nci yıl dönümünde
hayatını kaybedenlere Allah’tan rahmet dilediğine ve Danıştay 8. Dairesinin
Andımız’ı kaldıran yönetmelik hükmünü iptal etmesinin yerinde bir karar
olduğuna ilişkin açıklaması
ERHAN
USTA (Samsun) – Teşekkür ederim Sayın Başkanım. 
Öncelikle
yeni görevinizden dolayı sizi tebrik ederim. Bu görevinizin şahsınıza,
Meclisimize ve milletimize hayırlar getirmesini Cenab-ı Allah’tan niyaz ederim.
Sayın
Başkan, biliyorsunuz geçen hafta 19 Ekim tarihi yani 19 Ekim 2003 Bosna
Hersek’in ilk Cumhurbaşkanı bilge lider Aliya İzzetbegoviç’in vefatının 15’inci
yıl dönümüydü, ben buradan kendisini rahmetle anıyorum. 
19
Ekim tarihi aynı zamanda Muhtarlar Günü. Demokrasimizin vazgeçilmezi olan
muhtarlarımızın da bu gününü kutluyorum.
Diğer
taraftan, 21 Ekim tarihi Dünya Gazeteciler Günü. Demokrasimizin yerleşmesine,
ileri demokrasinin yerleşmesine katkıda bulunması temennisiyle bütün
gazetecilerin de Gazeteciler Günü’nü tebrik ediyorum.
22
Ekim 1919 Amasya Protokolü’nün imzalandığı tarih. Ben bu vesileyle kurtuluş
mücadelesinde emeği geçen, katkıda bulunan, başta Gazi Mustafa Kemal Atatürk
olmak üzere, bütün şehit ve gazilerimizi rahmetle, minnetle anmak istiyorum.
23
Ekim 2011 tarihi de Van depreminin 7’nci yıl dönümü. 601 kişinin hayatını
kaybettiği, 4.152 kişinin de yaralandığı depremin üzerinden yedi yıl geçti. Ben
bu vesileyle hayatını kaybedenlere Cenab-ı Allah’tan rahmet diliyorum.
Sayın
Başkan, bilindiği üzere bugünlerde çok tartışılıyor, geçtiğimiz günlerde
Danıştay 8. Dairesi Andımız’ı kaldıran kararı hukuka aykırı bulmuş ve iptal
etmiştir. Bu, yerinde bir karardır. Bu kararı desteklediğimizi elbette ifade
etmek istiyorum. Dolayısıyla, temyiz yolu açık olmakla birlikte, bu kararın bir
an evvel Millî Eğitim Bakanlığı tarafından uygulanması gerektiğini de bu
vesileyle ifade etmek gerekir. Danıştay 8. Dairesinin kararına karşı
çıkılmasının ve burada her zaman “bağımsız yargı” deyip bu karanın
tartışılmasının çok uygun olmadığını ifade etmek isterim. Özellikle, Papaz
Brunson’ın serbest bırakılıp yurt dışına gidişinde “bağımsız yargı” diyenlerin
burada da aynı tepkiyi vermesinin tutarlılık açısından önemli olduğunu ifade
etmem gerekiyor.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Usta.
ERHAN
USTA (Samsun) – Teşekkür ederim.
Andımız
etnik bir ifade değil, millî kültür ve millî kimliğin inkâr edilemez duruşu ve
dile gelişidir. Ayrıca hiç kimsenin Andımız ile İstiklal Marşı’nı da karşı
karşıya getirmemesi lazım. Bunlar birbirinin alternatifi değildir. İstiklal
Marşı başımızın üzerindedir ve istiklalimizin mührüdür. 
Yine,
Türklükle İslam’ı da karşı karşıya getirmek son derece yanlış olacaktır. Bunu
yapmak bu büyük millete büyük bir ihanet olacaktır. 
Bakınız,
İstiklal Marşı şairimiz Mehmet Akif Ersoy “Ordunun Duası” şiirinde Türklük ile
Müslümanlığı aynı mısrada nasıl kullanıyor: “Türk eriyiz, silsilemiz kahraman.
Müslümanız, Hakk’a tapan Müslüman.” Bu kadar açık ve nettir. Türklük ile
İslamiyet’i veya Andımız ile İstiklal Marşı’nı yan yana getirmek son derece
yanlış olacaktır. Türklük üst bir kimliktir. Türklük hiçbir zaman bir etnik unsur
değildir. Hep “Tek milletiz.” diyoruz. Bu milletin ortak bir adı olması lazım.
Adı olmayan bir millet olabilir mi? Bu milletin adı “Türk milleti”dir. Bunu
böyle görmek lazım. Türk milleti ayrıştırıcı bir unsur değildir. “Türk’üm.”
demek ırkçılık da değildir, bunu böyle görmek lazım.
BAŞKAN
– Toparlayın Sayın Usta. 
ERHAN
USTA (Samsun) – “Türk” denildiği zaman da bunun arkasından başka bir şey
saymaya gerek yok. Türk milleti bu milletin ortak adıdır. Elbette etnik unsur
olarak, etnisite anlamında başka kişiler olabilir, bunların hepsinin ortak adı
Türk milletidir, bunu böyle görmek lazım. Bizim Türk milleti anlayışımız budur.
Bu anlamda, millî bilincin uyanmasına vesile olan Andımız’ın bir an evvel
okullarımızda öğrencilerimize tekrar okutulmasının en doğru karar olacağını
düşünüyor ve Genel Kurulu saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Usta.
Sayın
Bilgen…
18.- Kars Milletvekili Ayhan Bilgen’in, Celal Adan’a
Meclis Başkan Vekilliği görevinde başarılar dilediğine, TBMM TV’nin yayın
sürelerine, ailelerin şüpheli asker ölümleriyle ilgili taleplerine, SMA
hastalarının yaşadığı mağduriyete, 22 Ekim şair Ciğerhun’u 34’üncü ölüm yıl
dönümünde saygıyla andığına ilişkin açıklaması
AYHAN
BİLGEN (Kars) – Sayın Başkan, ben de öncelikle görevinizde başarılar diliyorum.

Tabii,
öncelikle, salı günleri partilerin grupları yapılıyor ve galiba TBMM TV
-özellikle bizim açımızdan birçok medya sansürünü, özel kanalların sansürünü
düşündüğümüzde- en azından eşit kullanım açısından ilkeleri, kuralları belli
bir mekanizma olması gerektiği hâlde bugün bizim grubumuzun yayını bir önceki
grubun süresinden yirmi dakika sonra yani 12.45’te başlaması gerekirken
13.05’te başladı ve 13.30’da da bitti yani bizden sonraki grubun süresi
başlamadan on beş dakika önce de bitti. Yani sadece elli dakika olması gereken
sürenin yirmi beş dakikası kullanıldı, bunu özellikle dikkatinize sunmak
istiyorum. 
Meclisten
beklentisi olan birçok kesim var ve bu insanlar mağduriyetlerini bazen ilgili
kurumların önlerinde bazen Meclis koridorlarında arıyorlar. Bu hafta grubumuza
gelen, muhtemelen diğer grupları da dün itibarıyla ziyaret etmeye başlayan
şüpheli asker ölümleriyle ilgili ailelerin kurduğu dernekler var. Bu ailelerin
talepleri çok ağır talepler değil. Sadece çocuklarının gerçek ölüm nedenlerini
bilmek ve birkaç yıl sonra çocuklarının kanlı elbiselerinin kendilerine
gönderilmesi gibi sürprizlerle karşılaşmak istemiyorlar. Bu galiba onların
haklı talepleri dolayısıyla bütün Genel Kurulun bunu duymasının önemli olduğunu
düşünüyoruz. 
Yine
gündemdeki önemli taleplerden biri SMA hastalarıyla ilgili. İnsanlar Sağlık
Bakanlığının önünde birkaç gündür oturma eylemi yapıyorlar ve sadece tedavi
hakkının, Anayasa’da güvence altına alınmış olan sağlık hakkının bir parçası
olan tedavi hakkının gereğini bekliyorlar. Birçok yere kaynak bulunurken SMA
hastalarına bu kaynağın tahsis edilmemiş olmasının mağduriyetinin galiba burada
partilerüstü bir duyarlılıkla ele alınması gerekiyor. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Bilgen.
AYHAN
BİLGEN (Kars) – Sayın Başkan, son olarak da bir anma ve hatırlatma yapmak
istiyorum.
Anadolu,
imparatorluk bakiyesi bir coğrafya ve Kafkaslardan, Balkanlardan, Orta Doğu’dan
çok ciddi biçimde göç aldığından hemen hemen bölgedeki bütün dillerin
konuşanları var, savunucuları var, dernekleri var ve bu dillerin varlığını
koruması bu ülke için bir zenginlik, Türkçe için de bir güçtür aslında.
Dolayısıyla buradaki her dilin korunması, yaşatılması galiba siyasi sorumluluk açısından
da önemli. Bugün, Kürt dilinin korunmasıyla ilgili, hayatını buna adamış ve
vefatına kadar bunun için büyük çaba sarf etmiş bilge bir kişi, şair Ciğerhun’u
özellikle ölüm yıl dönümünde anmak istiyorum.
Genel
Kurulu saygıyla selamlıyorum.
BAŞKAN
– Teşekkürler.
Sayın
Altay…
19.- İstanbul Milletvekili Engin Altay’ın, Celal Adan’ı
Meclis Başkan Vekilliği görevinden dolayı kutladığına, Mardin’den gelen acı
habere ilişkin TBMM’nin yapması gerekenler olduğuna, Uzman Çavuş Muhammet Çoban
ile Uzman Onbaşı Sedat Kasap’a Allah’tan rahmet dilediğine, fındık
üreticilerinin sorunlarının çözümlenmesini temenni ettiğine ve Cumartesi
Annelerinin meşru bir hak arayışı içinde olduklarına ilişkin açıklaması
ENGİN
ALTAY (İstanbul) – Teşekkür ederim.
Sayın
Başkan, öncelikle yeni üstlendiğiniz görevinizden dolayı sizi kutluyorum. Allah
mahcup etmesin, hayırlı uğurlu olsun.
BAŞKAN
– Teşekkür ederim.
ENGİN
ALTAY (İstanbul) – Ben şahsen sizi, siyasetin bir müzakere ve münakaşa işi
olduğu bilincinde ve olgunluğunda bir siyasetçi olarak bilir ve tanırım. 
BAŞKAN
– Teşekkür ederim.
ENGİN
ALTAY (İstanbul) – Görevinizi ifa ederken de bu anlayış içerisinde tam bir
tarafsızlık çerçevesinde ve Türkiye Büyük Millet Meclisi İçtüzüğü’ne bağlı ve
sadık kalarak görev yapacağınıza inancımın tam olduğunu da belirterek tekrar
hayırlı olsun diyorum.
BAŞKAN
– Teşekkür ederim Sayın Altay.
ENGİN
ALTAY (İstanbul) – Sayın Başkan, Mardin’den bugün gene acı haber geldi, dün
Hakkâri’den acı haber geldi ve müteaddit defalar söylediğim gibi, Türkiye Büyük
Millet Meclisi terörle mücadelede şehit olan askerlerimize taziye dileme yeri
değildir. Elbette, Allah’ım rahmet eylesin, geride kalanlara sabır versin ama
bu konuda Türkiye Büyük Millet Meclisinin yapması gereken işler olduğu
kanaatimizi de tekrar bu vesileyle belirtmekte fayda görüyoruz. Umarım ve
dilerim ki bu bugünkü şehidimiz son şehidimiz olur. Bu vesileyle Uzman Çavuş
Muhammet Çoban kardeşime ve Uzman Onbaşı Sedat Kasap kardeşime Allah’ımdan
rahmet, ailelerine sabır ve başsağlığı diliyorum. 
Sayın
Başkan, geçtiğimiz hafta fındık üreticilerinin sorunları konusunda Türkiye
Büyük Millet Meclisimizin çok iyi bir sınav vermediğini düşünüyoruz ve fındık
üreticisi için büyük bir hayal kırıklığı yaşandığını -Karadeniz Bölgesi
ağırlıklı olmak kaydıyla- ve vatandaşlarımızın da hâlâ bu noktada Meclisten
beklentilerinin sürdüğünü de bilmekteyiz. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Altay.
ENGİN
ALTAY (İstanbul) – Hâl böyle olunca, bugün İYİ PARTİ’nin bir önergesi var,
umarız ve dileriz bu bugün kabul edilebilir. Geçen hafta -ben çok iyi
hatırlıyorum- AK PARTİ’nin sayın sözcüleri, yetkilileri bu hafta için bu konuda
bir ortak komisyon kurulacağı sözü verdiler. Umarım ve dilerim, AK PARTİ bu
hafta, belki perşembe de olabilir… Dilerim İYİ PARTİ’ninkini kabul ederiz, hiç
sorun değil; bizim derdimiz üzüm yemek, bağcı dövmek değil. Ama en kötü
ihtimalle perşembe günü fındık üreticilerinin sorunlarıyla ilgili bir komisyonu
kurarak Türkiye Büyük Millet Meclisimizin hep birlikte, Meclisi oluşturan beş
siyasi parti ve grubu olmayan diğer siyasi partilerin yöneticileri ve
milletvekilleriyle birlikte hayırlı, güzel bir iş yapmış olması umut, arzu ve
temennimi de tekrar buradan belirtmek istiyorum. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Grup Başkan Vekilim.
ENGİN
ALTAY (İstanbul) - Öte yandan, Sayın Başkan, demokrasinin bir tepki ve protesto
rejimi olduğunu hiçbirimiz unutmamalıyız. Böyle baktığımız zaman, 708’inci
haftasına giren Cumartesi Annelerinin Galatasaray Meydanı’ndaki bu eylemlerine,
bu hak arayışlarına yürütme organının Galatasaray Meydanı’nı kapatarak tepki
göstermesi aynı zamanda demokrasiye tahammülsüzlüğün açık bir örneğidir ve bir
hak arayışını bir hak gasbı yoluyla engellemektir. Cumartesi Anneleri masum,
meşru bir hak arayışındalar. Bu konuda Meclisimizin bütün partilerle birlikte
yüksek duyarlılığını da talep etmekteyiz.
Genel
Kurulu saygıyla selamlıyorum efendim.
BAŞKAN
– Teşekkürler Sayın Altay.
Sayın
Zengin…
20.- Tokat Milletvekili Özlem Zengin’in, Celal Adan’a
Meclis Başkan Vekilliği görevinde başarılar dilediğine, 23 Ekim 2011 Van
depreminde hayatını kaybedenlere Allah’tan rahmet dilediğine ve ülkenin
stratejik tarım ürünlerini bir bütün olarak değerlendireceklerine ilişkin
açıklaması
ÖZLEM
ZENGİN (Tokat) – Teşekkür ediyorum Sayın Başkan.
Ben
de diğer arkadaşlarım gibi size yeni görevinizde başarılar diliyorum. Türk
siyaseti için bir duayensiniz, bugüne kadar görevinizi fevkalade ifa ettiniz,
bu görevinizin de aynı şekilde olacağı inancındayım. Başarılar diliyorum
tekrar. 
Ben
de konuşmamın başında, geriye dönüp baktığımda, ülkemizde son yüzyılda aslında
56 tane büyük deprem olduğunu ve bu depremlerde 81 binden fazla insanımızın
hayatını kaybettiğini bir kez daha hatırlatmak istiyorum. Bizim bir yaramız
depremler. Ülkemizde en son 23 Ekim 2011’de 601 insanımız Van’da hayatını
kaybetti, 4.152 yaralı var ama bunların da ötesinde, hayatında depremin açtığı
yaralarla yoluna devam eden insanlar var, milletvekili arkadaşlarımız var
aramızda. O sebeple, bu yaralarla iyi olarak yola devam etmek bir taraftan da
çok anlamlı diye düşünüyorum. Tekrar rahmetle anıyorum, hâlâ yarası açık
olanlara şifa diliyorum. 
Diğer
taraftan da devletimiz bu manada -biraz sonra arkadaşlarımız konuşmalarında
ifade edecekler- çok büyük gayretler sarf etti insanımızın hayatının normale
dönmesi için Van’da, daha evvelki deprem bölgelerinde. Bundan sonra da
gayretlerimiz devam edecek. 
Biraz
evvel mevkidaşım Sayın Altay söz verdiğimizden bahsetti, bir cümleyle ifade
etmek isterim.
ENGİN
ALTAY (İstanbul) – Evet.
ÖZLEM
ZENGİN (Tokat) – Biz sözümüze her zaman sadıkız, verdiğimiz hâliyle sadığız ama
verdiğimiz söz şöyleydi: Ülkemizin stratejik tarım ürünleri var. Bunlar
içerisinde incir var, üzüm var ve elbette fındık da var. Fındık üreticisinin
problemlerine, dertlerine vâkıfız. Bunları bir bütün olarak değerlendireceğiz.
Hep beraber değerlendirerek artık bunu Türkiye kamuoyunda bir mesele olmaktan
çıkarmak istiyoruz ama dediğim gibi tek başına değil, diğer ürünlerle birlikte değerlendireceğimiz
konusunda bir söz verdik. Tekrar teyit etmek istedim. 
Teşekkür
ediyorum. 
BAŞKAN
– Ben teşekkür ederim.
Gündeme
geçiyoruz. 
Başkanlığın
Genel Kurula sunuşları vardır.
Türkiye
Büyük Millet Meclisi Başkanlığının bir tezkeresi vardır, okutup bilgilerinize
sunacağım.
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Akdeniz
İçin Birlik Parlamenter Asamblesi Türk Grubunda Mersin Milletvekili Lütfi
Elvan’dan boşalan üyelik için Adalet ve Kalkınma Partisi Grubu Başkanlığınca
aday gösterilen İstanbul Milletvekili Şamil Ayrım’ın üyeliğine ilişkin
tezkeresi (3/49)
Türkiye Büyük Millet Meclisi Genel Kuruluna
Akdeniz
İçin Birlik Parlamenter Asamblesi Türk Grubunda, Mersin Milletvekili Lütfi
Elvan'dan boşalan üyelik için 28/3/1990 tarihli ve 3620 sayılı Türkiye Büyük
Millet Meclisinin Dış İlişkilerinin Düzenlenmesi Hakkında Kanun'un 2'nci
maddesine göre Adalet ve Kalkınma Partisi Grubu Başkanlığınca bildirilen ve
anılan Kanun'un 12'nci maddesi uyarınca Başkanlık Divanında yapılan incelemede
uygun görülen İstanbul Milletvekili Şamil Ayrım'ın üyeliği Genel Kurulun
bilgilerine sunulur.
 Binali
Yıldırım
 Türkiye
Büyük Millet Meclisi 
 Başkanı
BAŞKAN
– Bilgilerinize sunulmuştur. 
Türkiye
Büyük Millet Meclisi Başkanlığının bir tezkeresi daha vardır, okutup oylarınıza
sunacağım: 
2.- Türkiye Büyük Millet Meclisi Başkanlığının, Avrupa
Birliği Konseyi Avusturya Başkanlığı tarafından 10-13 Ekim 2018 tarihlerinde
Avusturya’nın başkenti Viyana’da düzenlenmiş olan Ortak Dış ve Güvenlik
Politikası ve Ortak Güvenlik ve Savunma Politikası Parlamentolararası
Konferansı’na TBMM Dışişleri Komisyonu Başkanı ve İstanbul Milletvekili Volkan
Bozkır’ın katıldığına; KKTC ziyaretine TBMM Dışişleri Komisyonu Başkanı ve
İstanbul Milletvekili Volkan Bozkır, Bursa Milletvekili Atilla Ödünç, Antalya
Milletvekili Sena Nur Çelik, İstanbul Milletvekili Ünal Çeviköz, Erzurum
Milletvekili Kamil Aydın ve Aydın Milletvekili Aydın Adnan Sezgin’in
katıldığına; Azerbaycan ziyaretine TBMM Dışişleri Komisyonu Başkanı ve İstanbul
Milletvekili Volkan Bozkır, Gaziantep Milletvekili Ali Şahin, Balıkesir
Milletvekili Mustafa Canbey, İstanbul Milletvekili Ünal Çeviköz, Erzurum
Milletvekili Kamil Aydın ve Aydın Milletvekili Aydın Adnan Sezgin’in katıldığına;
TBMM Dışişleri Komisyonunun Estonya Parlamentosu Dışişleri Komisyonunun
davetine icabeten Estonya’ya ve Rusya Federasyonu Konseyi Dışişleri Komitesinin
davetine icabeten Rusya’ya bir ziyaret gerçekleştirmesine ilişkin tezkeresi
(3/50)
Türkiye Büyük Millet Meclisi Genel Kuruluna
Avrupa
Birliği Konseyi Avusturya Başkanlığı tarafından 10-13 Ekim 2018 tarihlerinde
Avusturya'nın başkenti Viyana'da düzenlenmiş olan Ortak Dış ve Güvenlik
Politikası ve Ortak Güvenlik ve Savunma Politikası Parlamentolararası Konferansı’na
katılmasına ilişkin Türkiye Büyük Millet Meclisi Başkanı Başkanlığında siyasi
parti grup başkan vekilleriyle yapılan toplantıda alınan 28 Ağustos 2018
tarihli karar kapsamında, TBMM Dışişleri Komisyonu Başkanı ve İstanbul
Milletvekili Volkan Bozkır'ın adı geçen konferansa katıldığı; TBMM Dışişleri
Komisyonu heyetlerinin Kuzey Kıbrıs Türk Cumhuriyeti'ne (KKTC) ve Azerbaycan'a
ziyaretlerinin gerçekleşmesine ilişkin Türkiye Büyük Millet Meclisi Başkanı
Başkanlığında siyasi parti grup başkan vekilleriyle yapılan toplantıda alınan
07 Eylül 2018 tarihli Karar kapsamında KKTC ziyaretine TBMM Dışişleri Komisyonu
Başkanı ve İstanbul Milletvekili Volkan Bozkır, Bursa Milletvekili Atilla
Ödünç, Antalya Milletvekili Sena Nur Çelik, İstanbul Milletvekili Ünal Çeviköz,
Erzurum Milletvekili Kamil Aydın ve Aydın Milletvekili Aydın Adnan Sezgin'in
katıldığı; Azerbaycan ziyaretine TBMM Dışişleri Komisyonu Başkanı ve İstanbul
Milletvekili Volkan Bozkır, Gaziantep Milletvekili Ali Şahin, Balıkesir
Milletvekili Mustafa Canbey, İstanbul Milletvekili Ünal Çeviköz, Erzurum
Milletvekili Kamil Aydın ve Aydın Milletvekili Aydın Adnan Sezgin'in katıldığı,
28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 11'inci maddesi gereğince Genel
Kurulun bilgisine; TBMM Dışişleri Komisyonunun Estonya Parlamentosu Dışişleri
Komisyonunun davetine icabeten Estonya'ya ve Rusya Federasyonu Konseyi
Dışişleri Komitesinin davetine icabeten Rusya'ya resmî ziyaretleri 28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 6’ncı maddesi uyarınca Genel Kurulun
tavsiplerine sunulur.
 Mustafa
Şentop
 Türkiye
Büyük Millet Meclisi
 Başkan
Vekili
BAŞKAN
– Kabul edenler… Kabul etmeyenler… Kabul edilmiştir.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım:
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 23/10/2018 tarihinde Trabzon
Milletvekili Hüseyin Örs ve arkadaşları tarafından fındık üreticilerimizin
yaşadığı sorunların detaylı olarak incelenmesi ve gerekli tedbirlerin alınması,
tarımsal AR-GE çalışmalarının arttırılması, fındığa dayalı gıda sanayisini
teşvik programlarının hazırlanması için çalışmalar yapılması amacıyla verilmiş
olan Meclis araştırması önergesinin ön görüşmelerinin, Genel Kurulun 23 Ekim
2018 Salı günkü birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 23/10/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Yavuz
Ağıralioğlu
 İstanbul
 Grup
Başkan Vekili
Öneri:
Trabzon
Milletvekili Hüseyin Örs ve arkadaşları tarafından fındık üreticilerimizin
yaşadığı sorunların detaylı olarak incelenmesi ve gerekli tedbirlerin alınması,
tarımsal AR-GE çalışmalarının arttırılması, fındığa dayalı gıda sanayisini
teşvik programlarının hazırlanması için çalışmalar yapılması amacıyla
23/10/2018 tarihinde (371242 gelen evrak numaralı) Türkiye Büyük Millet Meclisi
Başkanlığına verilmiş olan Meclis Araştırma Önergesi’nin diğer önergelerin
önüne alınarak görüşmelerin 23/10/2018 Salı günkü birleşiminde yapılması
önerilmiştir.
BAŞKAN
– Önerinin gerekçesini açıklamak üzere öneri sahibi İYİ PARTİ Grubu adına
Hüseyin Örs, Trabzon Milletvekili, buyurun. (İYİ PARTİ sıralarından alkışlar) 
Süreniz
beş dakika.
İYİ
PARTİ GRUBU ADINA HÜSEYİN ÖRS (Trabzon) – Sayın Başkan, çok değerli milletvekili
arkadaşlarım; hepinizi en derin saygılarımla selamlıyorum.
Sayın
Başkanım, ayrıca yeni vazifenizden dolayı sizi de tebrik ediyorum, başarılar
diliyorum.
BAŞKAN
– Teşekkür ederim, sağ ol.
HÜSEYİN
ÖRS (Devamla) – Çok değerli milletvekili arkadaşlarım, fındıkla ilgili bu hafta
bir daha konuşuyoruz çünkü geçen hafta fındıkla ilgili konuştuklarımızdan
ziyade fındıktan sonraki alkışlar konuşuldu, o yüzden bugün fındığı bir daha
konuşalım diye bu araştırma önergesiyle beraber geldik. 
Fındık
konusuna baktığımız zaman, dünya fındık üretiminin yüzde 70’ini karşılayan bir
memleketiz, dünya fındığının yüzde 70’ini biz üretiyoruz ve bu ürettiğimiz
fındığın yüzde 77’sini de ihraç ediyoruz. Fındıktan ihracat girdimiz yaklaşık 3
milyar dolar civarında ve Türkiye’de Rize’den başlayarak sahil boyunca
geldiğimiz zaman, Trabzon, Giresun, Ordu, Samsun diye ta Düzce’ye kadar
gittiğimiz zaman Karadeniz bandındaki birçok şehirde insanlarımızın geçim
kaynağı, birçoğunun da tek geçim kaynağı. Fındıkla ilgilenen, fındıktan geçinen,
çoluğunun çocuğunun nafakasını sağlayan 500 bin ailemiz var. Biz bu fındığa,
ihraç ettiğimiz bu fındığa stratejik ürün diyoruz. Fındığın bir başka özelliği
de şu: Hiçbir yabancı girdi ihtiyacı duymadan ürettiğimiz bir ürünümüz bu, o
yüzden de buna biz millî ürün diyoruz. 
Peki,
bu stratejik ve millî ürünümüzün ve bunu üretenlerin yani üreticimizin, benim
Trabzon’daki, Fatsa’daki, Ordu’daki, Giresun’daki, Samsun’daki, Düzce’deki
üreticimin durumu nedir? Sizler, iktidar sahipleri, seçimlerden evvel Trabzon’da,
Ordu’da, Giresun’da meydanlara gittiniz, kahvelere gittiniz, köylere çıktınız
ve bu üreticilere bir söz verdiniz, dediniz ki: “Ey üretici, rahat ol, biz seni
mağdur etmeyeceğiz. Nasıl yapacağız bu işi? TMO’yu yani Toprak Mahsulleri
Ofisini devreye sokacağız, senin hakkını vereceğiz.” Nihayetinde geldiğimiz
noktada, en sonunda bunun böyle olmadığını gördük. 
Geçen
hafta bununla ilgili yine bir Meclis araştırma önergesi verilmişti, AK PARTİ
Grubundaki arkadaşlarımızın dışında Meclisteki diğer siyasi partilere mensup
arkadaşlarımız bu araştırma önergesinin kabulü yönünde oy kullanmışlardı.
Sonrasında ben kendi memleketimden, Trabzon’dan biraz nabız tutayım dedim,
bakayım bizim oradaki üreticiler bu duruma ne diyorlar diye. Beyler, saygıdeğer
AK PARTİ’li milletvekili arkadaşlarım, Trabzon’daki seçmenimiz biraz buruk,
“Bize verilen sözler niye tutulmadı?” diye. Hatta bunda, AK PARTİ’ye oy veren,
AK PARTİ’ye mensup arkadaşlarımızın da olduğunu açık yüreklilikle buradan ifade
edebilirim. Ben de merak ettim, hep “Fındıkta problem var.” diyordunuz da niçin
burada verilmiş olan geçen haftaki araştırma önergesini kabul etmediniz, ret
verdiniz. Bununla ilgili merakımı AK PARTİ’ye mensup bölge milletvekili bir
arkadaşım giderdi. Geçen haftaki oylamada ret oyu veren yani kabul oyu vermeyen
bir sevgili milletvekili arkadaşım, sosyal medyasından aynen şöyle diyor:
“Geçtiğimiz günlerde Mecliste muhalefet partileri tarafından verilen fındıkla
ilgili önergenin reddi üzerinden partimiz, milletvekillerimiz ve şahsımızla ilgili
yapılan yorumlar karşısında bir açıklama yapma gereği doğmuştur. Fındıkla
ilgili sorunları araştırmak üzere verilen önergenin içeriğine karşı değiliz.” E
güzel. Devam ediyor: “Elbette, bölgemizin tek geçim kaynağı fındıkla ilgili her
türlü araştırma yapılmasını, tedbirler alınmasını istiyoruz.” Bu da güzel.
Devam ediyor: “Ancak, Mecliste teamül gereği, iktidar partisi kendi imzası
olmayan önergeleri usulen reddeder, yoksa içeriğine karşı çıktığımızdan değil.”
Kim diyor bunu? AK PARTİ’li ve geçen haftaki önergeye ret cevabı veren bir
milletvekili arkadaşımız diyor. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili. 
HÜSEYİN
ÖRS (Devamla) – Ben de, hiç kusura bakmasın, kendisine diyorum ki: Özrü
kabahatinden büyük. Böyle bir gerekçeyle yani teamül gereği önergeye ret cevabı
verilmesi söyleniyor, bunu çok anlayabilmiş değilim. 
Saygıdeğer
arkadaşlarım, benim köylüm, fındık üreticim fındığın altını temizleyecek,
çalısını çırpısını toplayacak, dikenini koparacak, dalları birbirini kesmesin
diye dallarını budayacak, gübresini, kirecini vuracak, ağustosun sıcağında
bahçesine girecek, günlükçüsünü tutacak, o günlükçünün yevmiyesini verebilmek
için eşinden dostundan borç alacak, toplayacak, toplatacak, patoza vuracak,
harmana serecek, kurutacak, çuvala yükleyecek, sırtına vuracak yani bunun
çilesini, cefasını çekecek, bunun karşısında da bir İtalyan firması bunun
sefasını sürecek. Bizim itirazımız bunadır. 
Hepinize
saygılar, hürmetler ediyorum. Sağ olun, var olun. (İYİ PARTİ sıralarından
alkışlar) 
BAŞKAN
– Teşekkürler Sayın Örs. 
Milliyetçi
Hareket Partisi Grubu adına Muhammed Levent Bülbül, Sakarya Milletvekili. 
Buyurun.
(MHP sıralarından alkışlar) 
Süreniz
üç dakikadır. 
MHP
GRUBU ADINA MUHAMMED LEVENT BÜLBÜL (Sakarya) – Sayın Başkan, değerli
milletvekilleri; İYİ PARTİ Grubunun fındık çiftçisinin sorunlarının
araştırılmasıyla ilgili olarak vermiş olduğu önerge hakkında Milliyetçi Hareket
Partisi Grubu adına söz almış bulunmaktayım. 
Sözümün
başında Sayın Başkanımıza hayırlı hizmetler diliyorum, başarılar diliyorum. 
BAŞKAN
– Teşekkür ederim. 
MUHAMMED
LEVENT BÜLBÜL (Devamla) – Değerli arkadaşlar, güncelliğini hâlâ muhafaza eden
bir mesele fındık meselesi. Üretici çok zor durumda, çok büyük bir sıkıntı
içerisinde. Geçtiğimiz hafta Genel Kurulumuzda bu meseleyle alakalı Milliyetçi
Hareket Partisinin vermiş olduğu önergenin tartışılması sürecinde ve
oylanmasında çok farklı sahneler söz konusu oldu. Milletimizin gündemine bu
mesele taşındı ve bu, bölgemizde, özellikle fındık çiftçimiz nezdinde büyük
hayal kırıklığı yarattı. 
Bu
meselenin niye böyle bir inatlaşmaya kurban gittiğini anlamakta güçlük
çekiyoruz arkadaşlar çünkü fındık Karadeniz Bölgesi’nin, Türkiye’nin çok
önemli, stratejik bir zirai ürünüdür, Türkiye adına çok önemlidir, çok sayıda
aile bu yolla geçimini sağlamaktadır. Ancak her nedense bu meselenin
görüşüldüğü mesela bugünkü toplantımızda, fındık bölgesinde, fındık üretilen
bölgelerde yaşayan o bölgenin milletvekillerini şu an sıralarımızda
görememekten ötürü de ayrıca üzüntü yaşamaktayız. 
Şimdi,
hangi partiden olursa olsun bu araştırmanın yapılamamasını anlamak mümkün
değil. Biz çiftçilerimizin problemlerinin her şekilde bir araştırma komisyonu
teşekkül ettirilerek görüşülmesinde, araştırılmasında büyük yarar olduğu düşüncesindeyiz
çünkü fındık meselesinde büyük sıkıntılar söz konusudur. 
Dün
ifade edildiği gibi, TMO tarafından destekleneceği ifade edilen fındığın bu
sene kaderine terk edildiğini, çiftçinin, üreticinin yalnız bırakıldığını ve
çaresizliğe terk edildiğini hep birlikte müşahede etmekteyiz. Fındık pazara ilk
indiğinde bölge milletvekilleri kalktılar dediler ki: “Hiçbir problem yok,
14-15 liraya fındık şu an satılıyor, kazanç güzel, hiçbir sıkıntı yok.” Böyle
ifadeler söz konusu oldu, bunu hep birlikte takip ettik. Şu an fındık 11-12
liralarla piyasada satılmaktadır. Rekoltede sıkıntılar vardır, bazı bahçelerde
ürünler yetişebildiği gibi…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
MUHAMMED
LEVENT BÜLBÜL (Devamla) – …bazı bahçelerde ürünler yetişememektedir. Çiftçimiz
şu an kan ağlamakta ve bu fındığının değerlenmesini beklemektedir ama ne yazık
ki fındık bir İtalyan şirketinin tekeline terkedilmiş durumdadır. Buna biz
müsaade edemeyiz. Bahçelerimizde “akıllı tarım” tabelasıyla bu firmaların artık
bahçelere kadar girdiğini görüyoruz. Yarın bu çiftçinin bahçesini de elinden
alıp icara verip onun o bahçelerde kiracı hâline getirilmesine göz
yummamalıyız. Buna karşı, Türkiye Büyük Millet Meclisi olarak da gereken
tedbirleri üretmek durumundayız. Fındık çiftçisini yalnız bırakmayalım.
Milliyetçi Hareket Partisi olarak Rekabet Kuruluna başvuru da dâhil olmak
üzere, bu rekabeti engelleyen, hâkim durumunu kötüye kullanan bu firmayla
alakalı olarak elimizden gelen bütün çabayı göstereceğiz ve bu haksızlığın
önüne geçmek için gereğini yapacağız ama biz sadece Milliyetçi Hareket Partisi
olarak değil, bütün siyasi partilerin bu meseleye sahip çıkmasını bekliyoruz. 
(Mikrofon
otomatik cihaz tarafından kapatıldı)
ALİ
ÖZTUNÇ (Kahramanmaraş) – Biz varız. 
MUHAMMED
LEVENT BÜLBÜL (Devamla) – Bu meseleye sahip çıkan kim varsa onlarla beraber bu
meselenin halli için elimizden geleni yapacağız. 
Ben
bu vesileyle Genel Kurulu saygıyla selamlıyor, hepinize iyi çalışmalar
diliyorum. (MHP sıralarından alkışlar)
BAŞKAN
– Teşekkürler Sayın Bülbül. 
LÜTFÜ
TÜRKKAN (Kocaeli) – Ağrı’daki fındık üreticisini de düşünelim. 
BAŞKAN
– Halkların Demokratik Partisi Grubu adına Rıdvan Turan, Mersin Milletvekili. 
Buyurun.
(HDP sıralarından alkışlar)
Süreniz
üç dakikadır. 
HDP
GRUBU ADINA RIDVAN TURAN (Mersin) – Genel Kurulu saygıyla selamlıyorum. 
Şimdi,
fındığa ilişkin yaptığımız konuşma Türkiye tarımıyla ilişkili bir konuşma.
Türkiye tarımında özellikle 1980 askerî darbesi ve 24 Ocak Kararlarıyla
başlayan, Derviş’in Güçlü Ekonomiye Geçiş Programı’yla bir üst seviyeye çıkan,
on altı yıldır AKP elindeki ülke tarımını tasfiye etme ve uluslararası tarım
tekelleri önünde, deyim yerindeyse, tarımı ve çiftçilerimizi iki dizi üzerine
çökertme politikasıyla da şahikasına varmış durumda. 
Değerli
arkadaşlar, konuştuğumuz fındık ama uzunca bir zamandan beri, en azından on beş
yirmi yıldan beri Türkiye tarımının uluslararası tarım tekelleri karşısında
nasıl güçten düşürüldüğünü, kırsalın nasıl tasfiye edildiğini adım adım yaşıyoruz.
Bugün tabii, yaşamın ironisi olsa gerek, bir taraftan yerlilik ve millîlik
iddiasında olan AKP’nin diğer taraftan fındıkta atılacak bütün adımları
neredeyse uluslararası tarım tekellerine ihale etmiş olması gerçekten yaşamın
ironisi gibi.
Değerli
arkadaşlar, şekerde Cargill neyse fındıkta Ferrero odur. Yani gidişatın özü
şudur: Tarımsal KİT’lerin tasfiyesiyle beraber IMF, Dünya Ticaret Örgütü ve
Dünya Bankasının akıldaneliğinde tarımsal KİT’lerin tasfiyesiyle beraber
başlayan süreç bizim üreticimizi uluslararası tarım tekelleri karşısında yalnız
bırakmış durumda. Şimdi, biz fındık fiyatlarını konuşuyoruz da fındık
fiyatlarını belirleyen son analiz de işte az önce sözünü ettiğim uluslararası
tekeldir. Cargill nasıl Türkiye'de şeker piyasasını hem de yüksek yargı
kararlarının aleyhinde olmasına rağmen belirler pozisyondaysa ne yazık ki
fındıkta da gidişat o tarafa doğru gitmekte. 
Bakın,
1970’lerde başlayan ve AKP eliyle şahikasına yükselmiş olan özellikle tarımsal
alandaki hızlı ve yüksek finansallaşma, ticaretin ülke sınırlarını aşan bir
biçimde serbestleştirilmesi bir tek sonuç doğurdu: Ülke çiftçimiz uluslararası
sermaye karşısında yalnız başına. Uluslararası tarım tekelleri Türkiye'de
nerede, hangi bölgede, hangi ürünün nasıl, hangi tarımsal girdiler kullanılarak
ne biçimde üretileceğine şu anda karar veriyor. Yerlilik ve millîlik iddiasında
olan arkadaşlara özellikle vurgu yapmak istiyorum. Fındıksa mesele evet,
ülkenin en stratejik meselelerinden bir tanesi, en stratejik ürünlerinden bir
tanesi. Az önce Sayın Zengin bu stratejik ürünleri birlikte ele alacaklarına
ilişkin bir vurgu yaptı.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
RIDVAN
TURAN (Devamla) – Bunları beraber ele almanın bir tek yöntemi var değerli
arkadaşlar, fındık başta olmak üzere stratejik bütün ürünlerimizi ve genelde de
Türkiye tarımını uluslararası tarım tekellerinin egemenliğinden kurtarmaktır.
Yeniden istihdam üreten, yeniden değer üreten bir biçimde tarımı yeniden
kurmaktır, tarımsal KİT’leri -FİSKOBİRLİK başta olmak üzere- yeniden çalışır
hâle getirebilmektir, başka bir deyişle neoliberalizmin bize emrettiği bütün
şeylerden, bütün politikalardan imtina etmek, uzak kalmaktır. “Fındık sorunu
çözülmezse kendimi yakarım.” demenin pratik bir karşılığı yok. Pratik karşılığı
olan, uluslararası tarım tekellerinin sözcüsü olmaktan kurtulmaktır. İşte, o
zaman, Karadeniz halkı başta olmak üzere, fındık üreticisi başta olmak üzere
Türkiye'deki üreticilere verdiğiniz sözü tutar hâle geleceksiniz.
Genel
Kurulu saygıyla selamlıyorum. Teşekkür ederim. (İYİ PARTİ sıralarından
alkışlar) 
BAŞKAN
– Teşekkürler.
Cumhuriyet
Halk Partisi Grubu adına Ahmet Kaya, Trabzon Milletvekili.
Buyurun.
(CHP sıralarından alkışlar)
Süreniz
üç dakikadır.
CHP
GRUBU ADINA AHMET KAYA (Trabzon) – Sayın Başkan, değerli milletvekilleri; bugün
fındığı konuşacağız. Fındık bazılarımızın bildiği gibi sadece bir kuru yemiş
değildir arkadaşlar. Fındık, fındıktan çok daha önemli anlamlar içeren altın
değerinde bir ürünümüzdür, Karadeniz Bölgemizde 500 bin üreticiyi ve ülkemizde
8 milyona yakın insanı doğrudan etkileyen millî ve yerli bir ürünümüzdür. Bugün
fındığın maliyet hesabı yapıldığında 13 lira 90 kuruş gibi bir rakamla
karşılaşıyoruz arkadaşlar ama fındığın satış rakamlarına baktığımız zaman 11
lira ile 12 lira arasında bir rakama üreticinin fındığını satmak zorunda
kaldığını görüyoruz. Yani her 1 kilo fındıkta üreticimiz yaklaşık 2 lira zarar
etmektedir. Buna bizim yüreğimiz dayanmıyor arkadaşlar, Meclis olarak bu soruna
ivedilikle bir çözüm bulma zorunluluğumuz var. Üreticimizin zarar etmesine,
üreticimizin emeğini, alın terini yok pahasına satmasına bu Meclisin seyirci
kalmaması lazım.
Değerli
arkadaşlar, 2005 yılından sizlere bahsedeceğim. Bakınız, 2005 yılında bu ülkede
fındık üreticisinin dostu, fındık piyasasına üretici adına müdahale eden,
üreticinin haklarını koruyan bir FİSKOBİRLİK kurumumuz vardı. FİSKOBİRLİK’in
piyasada olduğu ve aktif olduğu o dönemde, bakınız, arkadaşlar, üretici 1 kilo
fındık sattığı zaman 7 lira 45 kuruş para alıyordu yani o günün dolar kuruyla
5,5 dolar para alıyordu. Bugün fındık 11-12 lira, yaklaşık 2 dolar ediyor. 
Arkadaşlar,
bakın, diğer bir tablo, 2005 yılında Karadenizli fındık üreticisi 1 kilo fındık
sattığı zaman 23 tane ekmek alabiliyordu, 23 tane ekmek. Bugün aynı fındık
üreticisi 1 kilo fındık sattığı zaman 8 tane ekmek alabiliyor. Yani fındık
üreticimizin sofrasından 15 tane ekmeği alınmış, resmen çalınmış. (CHP
sıralarından alkışlar)
Değerli
arkadaşlar, yine 2005 yılı, yani üretici dostu FİSKOBİRLİK’in piyasada olduğu
2005 yılından bir rakam: 2005 yılında 2 kilo fındık sattığı zaman 1 kilo
kırmızı et alabilen fındık üreticisi, bugün 4,5 kilo fındık sattığı zaman 1
kilogram kırmızı et alabilmektedir. 
Yine,
2005 yılında 1 kilo fındık sattığı zaman 3,76 litre mazot alabilen fındık
üreticisi, bugün 1,88 litre mazot alabilmektedir.
Ve
son bir tablo arkadaşlar, 2005 yılında üretici 4,7 kilogram fındık sattığı
zaman 1 çeyrek altın alabilirken, bugün 30 kilogram fındık satınca ancak 1
çeyrek altın alabilmektedir. Bu gerçeği sizlerin dikkatine sunuyorum.
Değerli
arkadaşlar, bugün fındıkta büyük bir kavga var, bunu hepimizin bilmesi lazım.
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili.
AHMET
KAYA (Devamla) – Bugün fındıkta büyük bir kavga var değerli arkadaşlar. Bu
kavganın bir yanında yabancı fındık tekelleri var, diğer yanında gariban fındık
üreticisi var; emeğine, ekmeğine, alın terine sahip çıkmaya çalışan fındık
üreticisi var. Biz, Cumhuriyet Halk Partisi olarak, o gariban fındık
üreticisinin yanındayız, siz kimin yanındasınız, bunu lütfen kendinize bir
sorun.
CEMAL
ÖZTÜRK (Giresun) – Üreticinin yanındayız.
AHMET
KAYA (Devamla) – Millî ürün fındıkta gayrimillî bir yapı oluşuyor arkadaşlar,
buna asla müsaade etmememiz lazım, bu görev özellikle iktidar partisine
düşüyor.
İktidar
partisi milletvekili arkadaşlarıma sesleniyorum: Arkadaşlar, Karadeniz’de çok
güçlü desteğiniz vardı ama o desteği bugün kaybettiniz. Karadeniz’den geldiniz,
Karadeniz’den gideceksiniz. Bunu böyle bilin istiyorum. 
Teşekkür
ediyorum. (CHP sıralarından alkışlar)
BAŞKAN
– Teşekkürler Sayın Milletvekili.
Adalet
ve Kalkınma Partisi Grubu adına Cemal Öztürk, Giresun Milletvekili.
Buyurun.
(AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA CEMAL ÖZTÜRK (Giresun) – Sayın Başkan, değerli milletvekili
arkadaşlarım; hepinizi saygıyla selamlıyorum. 
En
son konuşan milletvekilimiz dedi ki: “Kimin yanındasınız?” Biz fındık
müstahsilinin yanındayız. Bundan kimsenin şüphesi olmasın.
ALİ
ÖZTUNÇ (Kahramanmaraş) – İş adamlarının, değil mi?
CEMAL
ÖZTÜRK (Devamla) – Değerli milletvekilleri, ben bir fındık müstahsiliyim,
Giresun Milletvekiliyim, fındığa emek vermiş bir kardeşinizim. FİSKOBİRLİK
Genel Müdürlüğü yaptım, bu işin akademisyenliğini yaptım. Hüseyin Hoca bilir,
Hüseyin Hocayla Karadeniz Teknik Üniversitesinde beraber çalıştık.
ALİ
ŞEKER (İstanbul) – Sonuç?
CEMAL
ÖZTÜRK (Devamla) – Fındık, günlük politikaya alet edilemeyecek kadar önemli bir
ürünümüzdür. Dolayısıyla bu konuda, evet, iyi niyetinizden şüphem yok ama iki
haftadır madem fındık tartışılıyor… Geçen hafta ben yoktum, yurt dışında
görevliydim.
ALİ
ÖZTUNÇ (Kahramanmaraş) – Olsanız kabul oyu verirdiniz, değil mi Vekilim?
ALİ
ŞEKER (İstanbul) – Araştıralım o zaman. 
CEMAL
ÖZTÜRK (Devamla) – Değerli arkadaşlar, eğer fındığa iyilik yapmak istiyorsanız,
fındık müstahsiline iyilik yapmak istiyorsanız lütfen siyasi malzeme
yapmayalım. 
ALİ
ŞEKER (İstanbul) – Araştıralım.
CEMAL
ÖZTÜRK (Devamla) – Fındık araştırma komisyonu kurulup kurulmaması Meclisin
takdirindedir ama biz AK PARTİ milletvekilleri olarak Fındık Çalışma Grubunu
kurmuş bulunuyoruz…
ALİ
ŞEKER (İstanbul) – Nerede kurdunuz?
CEMAL
ÖZTÜRK (Devamla) – …ve fındık üzerine çalışıyoruz. (AK PARTİ sıralarından
alkışlar) 
ALİ
ŞEKER (İstanbul) – Meclise getir, Meclise.
CEMAL
ÖZTÜRK (Devamla) – Bu akşam inşallah Tarım Bakanımızla tekrar bir araya
geleceğiz ve konuyu enine boyuna görüşüyoruz.
ALİ
ŞEKER (İstanbul) – Meclise gel, Meclise.
ALİ
ÖZTUNÇ (Kahramanmaraş) – Korkmayın, korkmayın, yemezler sizi.
TURAN
AYDOĞAN (İstanbul) – Bu ülke babanızın çiftliği mi kendi grubunuzla
araştırıyorsunuz?
CEMAL
ÖZTÜRK (Devamla) – Bu sene fındıkta yaşanan talihsizlik şudur: Ülkemize karşı,
piyasalarda, özellikle sermaye piyasalarında, para piyasalarında bir operasyon
çekildi. 
ALİ
ŞEKER (İstanbul) – AKP Meclis demek değildir. Meclisi AKP zannediyorlar. 
CEMAL
ÖZTÜRK (Devamla) – Fındık sezonuna denk gelmesi fındıkta en büyük talihsizlik
oldu. Buna rağmen, bakın, konuşmacılar ne dedi? Bugün fındık 2 doların üstünde.
TURAN
AYDOĞAN (İstanbul) – Alıştınız AKP’ye sadece, alıştınız.
CEMAL
ÖZTÜRK (Devamla) – Değerli arkadaşlar, AK PARTİ iktidara geldiğinde fındık 90
sentti. 
CEMAL
ENGİNYURT (Ordu) – Yalan! Yalan konuşuyorsun.
CEMAL
ÖZTÜRK (Devamla) – Ben biliyorum çünkü o gün genel müdürdüm, ben biliyorum. (AK
PARTİ sıralarından alkışlar)
CEMAL
ENGİNYURT (Ordu) – Yalan konuşuyorsun, yalan.
MUSTAFA
ADIGÜZEL (Ordu) – Yalan, yalan. 
CEMAL
ÖZTÜRK (Devamla) – Onun için kimse fındık üzerinden istismara kalkmasın,
hamaset yapmasın, tribünlere oynamasın.
TURAN
AYDOĞAN (İstanbul) – İstismarı siz yapıyorsunuz.
CEMAL
ÖZTÜRK (Devamla) – Fındık araştırma önergesi üçüncüdür geliyor. Yaklaşan yerel
seçimlere mesaj gönderiyorsunuz ama biz müstahsilimizin arkasındayız, Türk
fındığının arkasındayız. Bu öyle 8 milyonu değil, 81 milyonu ilgilendiren bir
ürün. On senede 20 milyar dolar ihracat geliri elde edilmiş bu üründen.
Dolayısıyla fındık bizim meselemiz, fındığın arkasındayız. Asla ve asla
istismar ettirmeyeceğiz ama samimiyetinizden şüphe ediyoruz. Takdir
Meclisindir. Biz Fındık Çalışma Grubu olarak fındığı çalışıyoruz.
Müstahsilimizi bugüne kadar mağdur etmedik, bundan sonra da asla
ettirmeyeceğiz. Bu böyle biline.
Genel
Kurulu saygıyla selamlıyorum. (AK PARTİ sıralarından alkışlar)
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
ENGİN
ALTAY (İstanbul) – Sayın Başkan, sayın konuşmacı biraz önce yaptığı konuşmada
kendisinden önce konuşan grubumuza mensup milletvekilimizi kastettiği çok açık
anlaşılan bir şekilde fındık konusunu istismar etmekle itham etmek suretiyle
kendisinden önce konuşan bütün konuşmacılara -ama biz üstümüze alındık-
sataşmada bulunmuştur. Söz talep ediyoruz efendim.
YAVUZ
AĞIRALİOĞLU (İstanbul) – Biz de istiyoruz.
BAŞKAN
– Sataşmadan dolayı iki dakika kürsüden söz veriyorum.
ENGİN
ALTAY (İstanbul) – Ahmet Bey konuşacak.
VIII.- SATAŞMALARA İLİŞKİN KONUŞMALAR
1.- Trabzon Milletvekili Ahmet Kaya’nın, Giresun
Milletvekili Cemal Öztürk’ün İYİ PARTİ grup önerisi üzerinde AK PARTİ Grubu adına
yaptığı konuşmasında şahsına sataşması nedeniyle konuşması
AHMET
KAYA (Trabzon) – Teşekkür ediyorum.
Şimdi,
sayın konuşmacı konuşmasında dedi ki: “Biz fındığı sizden daha çok düşünüyoruz,
yeri ve zamanı geldiği zaman fındığa müdahale edeceğiz.” Ya, Allah aşkına, ne
zaman müdahale edeceksiniz? Üreticinin elinde bir kilo fındık kalmadı, üretici
sıkıntı içinde; çocuğunun okul masrafını karşılayabilmek için, evinin geçimini
sağlayabilmek için, evine ekmek getirebilmek için üretici fındığını sattı. Neyi
bekliyorsunuz müdahale etmek için? (CHP sıralarından alkışlar)
BURHAN
ÇAKIR - (Erzincan) – Ya, millet size inanmıyor.
AHMET
KAYA (Devamla) – Gidin, Karadeniz’e bakın bakalım. Aramızda fındık üreticileri
var. Ben de fındık üreticisiyim. Kaç kilo fındık kimin elinde kaldı? Fındık,
tamamıyla, İtalyan bir firmanın eline bırakıldı. Üretici yapayalnız, üretici
sahipsiz, üretici yetim bırakıldı. Bu gerçeği lütfen anlayın. Gelecek sezona
mı, gelecek seneyi mi müdahale edeceksiniz? Çok geç kalındı, bunu bilmenizi istiyorum.

Teşekkür
ediyorum. (CHP sıralarından alkışlar) 
BAŞKAN
– Teşekkür ederim. 
Buyurun
Sayın Grup Başkan Vekili. 
V.- AÇIKLAMALAR (Devam)
21.- İstanbul Milletvekili Yavuz Ağırailoğlu’nun,
Giresun Milletvekili Cemal Öztürk’ün İYİ PARTİ grup önerisi üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması
YAVUZ
AĞIRALİOĞLU (İstanbul) – Efendim, önerge sahibi olarak biz de gayrisamimilikle
suçlanmayı makul bulmadığımızı ifade edelim. 
Biz,
bugün, fındıkla ilgili sahada gördüğümüz endişeleri, sahada gördüğümüz
tepkileri iktidar parti grubuna söylemek zorundayız. Bunun neresi gayrisamimi?
Üretim maliyetleriyle baş edemeyen çiftçilerin feveranını duyurmaya
çalışıyoruz. Depolama imkânı olmayan, ürünleri elinde bekletemediği için piyasada
ezilen üreticinin dertlerine cümleler kuruyoruz. Bunun neresi gayrisamimi?
“Stratejik ürün” “millî ürün” dediğiniz fındık, üretim bandından mamul hâle
gelene kadar dışarıdan hiçbir katkı sağlamadan Türkiye’de piyasayı canlı
tutabilme, üreticilerini ayakta tutabilme imkânı olan birkaç tane ürünümüzden
bir tanesi. Bununla ilgili tepkileri dile getirmenin neresi gayrisamimi? 
Ordu’da
140 trilyona stadyum yapılıyor. Dört başı mamur bir ülkenin spora da yapacağı
yatırım vardır ama çiftçileri ağır geçim şartlarında yaşayan bir ülkenin üçüncü
lig takımına 140 trilyona stadyum yapmak yerine 140 trilyona depolar yapmasını
tercih ederiz, teklif ederiz. 
Dolayısıyla
bunlarla ilgili hissiyatımızın en azından gayrisamimilikle suçlanmamasını arzu
ediyoruz. 
Arz
ederiz efendim. 
Teşekkür
ederim. 
BAŞKAN
– Sayın Usta… 
22.- Samsun Milletvekili Erhan Usta’nın, Giresun
Milletvekili Cemal Öztürk’ün İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
ERHAN
USTA (Samsun) – Teşekkür ederim Sayın Başkan. 
Şimdi,
az önce Adalet ve Kalkınma Partisinden söz alan hatip çalışma grubu kurulduğunu
söyledi. Bakın, on altı yıllık bir iktidarın yapacağı iş, fındık üreticisi bu
kadar mağdurken ve fındık her sene burada tartışılırken bugün çalışma grubu
kurmak değil arkadaşlar. Geçen hafta burada bir Meclis araştırması komisyonu
kurulması konusunda hemen hemen bütün siyasi partilerin bir fikir birliği
vardı. Adalet ve Kalkınma Partisi grup başkan vekili arkadaşımız da bunun bu hafta
Meclise getirileceğini söylemişti. Şimdi bu söz verilmişken “Bugün biz çalışma
grubu kurduk, kendi aramızda bu konuyu çalışıyoruz.” demek yeterli değil. On
altı yıl aradan sonra bir çalışma grubu kurup kendi aranızda fındık konusunu
çalışıyorsunuz; bu olmaz, bunu hiçbir şekilde kabul etme imkânımız yoktur.
Ayrıca,
hatip “Samimi bulmuyorum.” diyerek açık bir sataşmada bulunmuştur. Sataşmadan
da söz istiyoruz efendim.
BAŞKAN
– Buyurun.
ERHAN
USTA (Samsun) – Cemal Bey konuşacak. 
BAŞKAN
– Buyurun Cemal Bey. (MHP sıralarından alkışlar) 
VIII.- SATAŞMALARA İLİŞKİN KONUŞMALAR (Devam)
2.- Ordu Milletvekili Cemal Enginyurt’un, Giresun
Milletvekili Cemal Öztürk’ün İYİ PARTİ grup önerisi üzerinde AK PARTİ Grubu
adına yaptığı konuşmasında MHP Grubuna sataşması nedeniyle konuşması
CEMAL
ENGİNYURT (Ordu) – Sayın Başkan, değerli milletvekilleri; Giresun
Milletvekilimiz AK PARTİ iktidara geldiğinde fındığın 90 sent olduğunu
söylemiştir. Kendisinin akademisyen olduğunu…
CEMAL
ÖZTÜRK (Giresun) – Doğru değil mi Cemal Bey, doğru değil mi ama?
CEMAL
ENGİNYURT (Devamla) – Doğru olup olmadığını söyleyeyim, siz de teyit edin.
1
milyon 750 bin lira olarak o gün fındığın taban fiyatını açıkladık. Dolar da 1
lira 10 kuruştu, bu da 1 dolar 60 sent ediyordu. Dolayısıyla o günlerde yine
57’nci Hükûmetin aldığı tedbirlerle, 100 trilyon kaynak aktarıldı, bu millet
2002 yılında 7 milyona fındık sattı. Dolayısıyla bunu siyasi malzeme
yaptığımızı söyleyip bize sitem etme yerine, benim size tavsiyem şu: Altı ay
sonra seçim var. Verin fındığa 15 lira, millet de oyu size versin. Niye böyle
feryat ediyorsunuz? Millet perişan diyoruz, milletin durumu iyi değil diyoruz,
millet sıkıntı yaşıyor diyoruz, millet evine ekmek götüremiyor diyoruz ama siz
hâlâ çıkıp diyorsunuz ki: “Bunu siyasi malzeme yapıyorsunuz.”
Milletvekilleriniz de bunu Karadeniz’de böyle söylüyor. Neyin siyasi malzemesi?
İnsanların dertlerini dile getirmek, insanların hakkını, hukukunu aramak,
verilmeyen bir hakkı istemek neden siyasi malzeme olsun? Bu millet bizi, sizi
niye seçti? Bizi, sizi bu Meclise, fındığın, kayısının, domatesin, biberin,
patlıcanın, Andımız’ın da dâhil bu ülkenin hakkını, hukukunu savunsun, korusun
diye seçti, gönderdi. Dolayısıyla bizi suçlama yerine, bu önergeye “kabul” oyu
verin, birlikte araştıralım. Sizin çalıştayınıza zaten bizi davet
etmeyeceksiniz, yüksek derecede bir kibre sahipsiniz, bizi ciddiye
almıyorsunuz, bu önergeye “kabul” verin, bizi de yalan beyanla lütfen
suçlamayın. Tekrar söylüyorum, seçimler mart ayında, fındığa 15 lira verin, bu
millet de size oy versin.
Saygılarımı
sunuyorum. (MHP sıralarından alkışlar) 
HÜSEYİN
ÖRS (Trabzon) – Sayın Başkan…
BAŞKAN
– Grup başkan vekillerinin söz talepleri var, daha sonra size söz vereyim.
Sayın
Bilgen, buyurun.
V.- AÇIKLAMALAR (Devam)
23.- Kars Milletvekili Ayhan Bilgen’in, bir sorunun
araştırılmasını istemenin o sorunun günlük politikaya alet edilmesi olarak
ifade edilmesinin Meclise saygısızlık olduğuna ilişkin açıklaması
AYHAN
BİLGEN (Kars) – Sayın Başkan, bir sorunu Mecliste gündeme getirmek ve sorunun
daha derinlemesine araştırılmasını istemenin günlük politikaya bir sorunu alet
etmek olarak tarif edilmesi aslında Meclise saygısızlıktır. Yani biz
araştırılmasını istiyoruz, araştırılır, ortaya belki de bizim iddialarımız,
bizim iddia ettiğimiz gibi uluslararası firmaların çıkarları değil gerçekten
üreticinin çıkarlarını gözeten bir strateji çıkar, bundan da memnuniyet
duyarız. Dolayısıyla bunun samimiyetle sorgulanması aslında bir
stratejisizliğin göstergesidir. 
Bakın,
biraz önce Millî Eğitim Bakanlığının 2023 vizyonu açıklandı, farklı liseler
açılmasından bahsedildi. Şimdi, bir eğitim stratejiniz varsa “Acaba bu farklı
liseleri kim kapattı?” diye sormak gerekmiyor mu? Her gelen bakanla yeni
strateji açıklamanın acaba bir vizyona denk gelen tarafı, bir stratejik
planlamaya denk gelen tarafı var mı? Dolayısıyla tarım neyse eğitim de aynı.
Günübirlik politikayla yönetmek yerine tam tersine sorunu sahiden bilmek ve
ülke çıkarlarını gözetmeyi önemsiyoruz.
Genel
Kurulu selamlıyoruz.
BAŞKAN
– Teşekkürler.
Sayın
Altay, söz talebiniz var mı?
ENGİN
ALTAY (İstanbul) – Hayır efendim.
BAŞKAN
– Sayın Zengin, buyurun.
24.- Tokat Milletvekili Özlem Zengin’in, ülkenin
meselelerini bölgesel olarak değil bir bütünün parçası içerisinde
değerlendirdiklerine ve çözüm üretmeye gayret ettiklerine ilişkin açıklaması
ÖZLEM
ZENGİN (Tokat) – Sayın Başkan, çok değerli milletvekilleri; şimdi, tabii,
dinlerken insanın kafasında bir sürü kelime uçuşuyor. Bakıyorum, bazı
milletvekillerimiz gerçekten çok ağır ifadelerle konuşuyorlar, hacminin çok
ötesinde. Öyle zannediyorum, kendi konuşmamda, aynı zamanda grubumuz adına
konuşan Sayın Milletvekilimiz Cemal Bey konuşmasında çok net ifade ettik,
burada mesele şu: Ortak bir meselemiz var, ortak meselemiz, stratejik
ürünlerimizle alakalı bir kaygımız var, fındık da bunlardan bir tanesi. Bu
konuyla alakalı olarak bizim, parti grubumuz olarak bu konuyla alakalı
çalışmak, akademik olarak çalışmak kadar, bölgeden gelen milletvekillerimizle,
geçmişte bu konuya dair belki mesleki olarak, ticari olarak bu işi yapan bütün
milletvekillerimizle kendi içimizde bu konuyu konuşmak, değerlendirmek kadar
çok tabii bir şey olamaz diye düşünüyorum. Her bir siyasi partinin kendince iş
yapma şekli var. Biz burada meselelerin adını ortak koyabiliriz, fındık meselesinin
adını ortak koyabiliriz ama bunun çözümüne dair ne yapacağımıza, nasıl
yapacağımıza ve ne zaman yapacağımıza elbette biz kendimiz karar veririz AK
PARTİ Grubu olarak. Bundan daha tabii ne olabilir?
(Mikrofon
otomatik cihaz tarafından kapatıldı)
BAŞKAN
– Toparlayın Sayın Zengin.
ÖZLEM
ZENGİN (Tokat) – Siyaset üretmek... Şuradan itirazımız: “Bu mesele sadece sizin
meseleniz, biz hiç kale almıyoruz.” iddiası içindeyseniz fevkalade
yanılıyorsunuz. Bu ülkenin bütün meselelerini sadece bölgesel olarak değil, biz
bir bütünün parçası içerisinde değerlendiriyoruz tamamına dair hangi meseleyse.
O sebeple sadece siyasi bir söylem değil, çözüm üretme ağırlığı da sırtımızda
olduğu için bir bütünün parçası olarak görerek zamanlamasını, içeriğini,
hepsini bir bütünün içinde değerlendirerek çözüm üretmeye gayret ediyoruz. 
Bu
manada son bir itirazımız, elbette şudur: Kibirle ilgili bir ifade kullandı
sayın milletvekili “Kibriniz çok yüksek.” dedi. Ben bunu doğrusu ancak iade
edebilirim yani bu ifadeyi ancak iade edebilirim, kibir bizim yanımızdan
geçmiyor zira. (AK PARTİ sıralarından alkışlar) 
BAŞKAN
– Teşekkürler. 
HÜSEYİN
ÖRS (Trabzon) - Sayın Başkan...
BAŞKAN
- Sayın Örs, yerinizden söz vereyim çünkü sataşmayla ilgili Sayın Ağıralioğlu
cevap verdi. 
Buyurun.

25.- Trabzon Milletvekili Hüseyin Örs’ün, Giresun
Milletvekili Cemal Öztürk’ün İYİ PARTİ grup önerisi üzerinde AK PARTİ Grubu
adına yaptığı konuşmasındaki bazı ifadelerine ilişkin açıklaması
HÜSEYİN
ÖRS (Trabzon) – Sayın Başkan, saygıdeğer milletvekilleri; şimdi, bizim yörenin
bir problemini dile getirme konusunda yapmış olduğumuz bu konuşma ve vermiş
olduğumuz grup önerisi, Karadeniz Bölgesi’ndeki fındık üreticisinin çektiği
sıkıntıları burada dile getirmek, bu sorunların çözümüne yönelik problemleri
ortadan kaldıracak çözüm önerileri konusunda ortak bir fikir birliği oluşturmak
içindir. Bu isteğimizi bile, bu haklı, masum isteğimizi bile nasıl
samimiyetsizlikle nitelendirebilirsiniz bunu anlamış değilim, bir. 
İkincisi,
benim kürsüden söylediklerim benim söylediklerim değil, seçimden önce sizin
seçim meydanlarında söylediklerinizi söyledim ben. O ifadeler sizin
ifadeleriniz yani “TMO devreye girecek, üreticiyi mağdur etmeyecek.” diyen
sizsiniz. Ben de sizlere bu sözünüzü hatırlatıyorum. Burada kim samimiyetsiz
acaba, bunu takdirlerinize bırakıyorum. 
Teşekkür
ediyorum. 
BAŞKAN
– Teşekkürler.
ENGİN
ALTAY (İstanbul) – Sayın Başkan, çok kısa…
BAŞKAN
– Değerli milletvekilleri, öneriyi oylarınıza sunuyorum…
ENGİN
ALTAY (İstanbul) – Sayın Başkan… Sayın Başkan… Görmediniz, ben girdim sisteme. 
BAŞKAN
– Pardon. Buyurun Sayın Altay.
26.- İstanbul Milletvekili Engin Altay’ın, Tokat
Milletvekili Özlem Zengin’in yaptığı açıklamasındaki bazı ifadelerine ilişkin
açıklaması
ENGİN
ALTAY (İstanbul) – Sayın Başkan, tutanaklara geçmesi bakımından önemli gördüğüm
bir hususu müsaadenizle arz edeyim.
Sayın
grup başkan vekilimiz, biraz önce “Biz geçen hafta fındık için söz vermedik.
Fındık, incir, stratejik ürünleri bütün olarak değerlendireceğiz. Böyle bir
komisyon kurulmasını doğru buluyoruz.” dedi. Şunu o zaman ben de sayın
mevkidaşıma soruyorum: Geçen dönem, biz, bağcılık ve üzüm üreticilerinin
sorunlarını araştırmak için niye komisyon kurduk? Üzüm de fındık da incir de
ekonomik ve stratejik üründür dolayısıyla üzüm üreticilerine verilen, üzüm
üreticileri için yapılan bu komisyon, bu iyi niyet fındık üreticilerinden neden
esirgeniyor? Bunun cevabını da sizden bekliyorum efendim. 
BAŞKAN
– Teşekkürler Sayın Altay.
ÖZLEM
ZENGİN (Tokat) – Sayın Başkan, bir söz almam lazım.
BAŞKAN
– Sayın Zengin, buyurun.
27.- Tokat Milletvekili Özlem Zengin’in, İstanbul
Milletvekili Engin Altay’ın yaptığı açıklamasındaki bazı ifadelerine ilişkin
açıklaması
ÖZLEM
ZENGİN (Tokat) – Teşekkür ederim. 
Kayda
geçmesini tek başına anlamlı bulmuyorum açıkçası. Kayda geçse ne olur,
geçmese... Şu anlamda söylüyorum, asıl mesele şu: Birbirimizi anlamayı
önemsiyorum, birbirimizin kafasında bence bir yere oturmalı. Şunu ifade etmek
istiyorum doğruyu söylemek gerekirse: Biz sözümüzün arkasındayız, hiçbirini de
daha önemli görmüyoruz, hepsi aynı önemde bizim için; üzüm, incir, fındık,
bunların hepsi bizim meselemiz. Sözümüzdeyiz. Bu konuyla alakalı kendi
mutfağımızda hazırlığımızı yapacağız ve kendimiz için uygun gördüğümüz zamanda
hep beraber buraya getireceğiz ve bu konuyu müzakere edeceğiz. Bunu çok net
ifade ediyorum.
Teşekkürler.
(AK PARTİ sıralarından alkışlar) 
BAŞKAN
– Peki, teşekkürler.
VII.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 23/10/2018 tarihinde Trabzon
Milletvekili Hüseyin Örs ve arkadaşları tarafından fındık üreticilerimizin
yaşadığı sorunların detaylı olarak incelenmesi ve gerekli tedbirlerin alınması,
tarımsal AR-GE çalışmalarının arttırılması, fındığa dayalı gıda sanayisini
teşvik programlarının hazırlanması için çalışmalar yapılması amacıyla verilmiş
olan Meclis araştırması önergesinin ön görüşmelerinin, Genel Kurulun 23 Ekim
2018 Salı günkü birleşiminde yapılmasına ilişkin önerisi (Devam)
BAŞKAN
– Değerli milletvekilleri, öneriyi oylarınıza sunuyorum: Kabul edenler… Kabul
etmeyenler…
Kâtip
üyeler arasında anlaşmazlık vardır, oylamayı elektronik cihazla yapacağım. 
Üç
dakika süre veriyorum ve oylamayı başlatıyorum.
(Elektronik
cihazla oylama yapıldı) 
BAŞKAN
– Öneri kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, 22/10/2018 tarihinde Van Milletvekili
Sayın Murat Sarısaç ve arkadaşları tarafından, Van depremine bağlı olarak esnafın
ve yurttaşların devam eden sorunlarının tespit edilerek alınabilecek
tedbirlerin belirlenmesi amacıyla verilmiş olan Meclis araştırması önergesinin
ön görüşmelerinin, Genel Kurulun 23 Ekim 2018 Salı günkü birleşiminde
yapılmasına ilişkin önerisi
23/10/2018
Türkiye Büyük Millet Meclisi Başkanlığına
Danışma
Kurulu 23/10/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Ayhan
Bilgen
 Kars
 HDP
Grubu Başkan Vekili
Öneri:
22
Ekim 2018 tarihinde Van Milletvekili Sayın Murat Sarısaç ve arkadaşları
tarafından verilen 662 sıra numaralı, Van depremine bağlı olarak esnafın ve
yurttaşların devam eden sorunlarının tespit edilerek alınabilecek tedbirlerin
belirlenmesi amacıyla Türkiye Büyük Millet Meclisine verilmiş olan Meclis
araştırma önergesinin diğer önergelerin önüne alınarak görüşmelerinin
23/10/2018 Salı günkü birleşiminde yapılması önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına Bedia Özgökçe Ertan, Van Milletvekili konuşacaktır.
Buyurun.
(HDP sıralarından alkışlar)
Süreniz
beş dakika.
HDP
GRUBU ADINA BEDİA ÖZGÖKÇE ERTAN (Van) – Sayın Başkan, değerli milletvekilleri;
Genel Kurulu saygıyla selamlıyorum.
Sözlerime
başlarken tam yedi yıl önce Van’da art arda yaşanan iki büyük deprem
felaketinde hayatlarını kaybeden canlarımızı rahmetle ve saygıyla anıyorum.
Van’ın
yaşadığı bu depremler, can kayıpları ve yıkımlarla beraber bizleri, Vanlıları
derin bir kedere, büyük bir travmaya ve çaresizliğe sürüklemişti ve sayısız
travmaya yol açmıştı. Evet, yedi yıl geçti ama Van’ın yaraları hâlâ sarılmadığı
gibi, yeni ve başka sorunlara da yol açtı. Özellikle 23 Ekimdeki deprem
cumhuriyet tarihi boyunca Anadolu’da meydana gelen en büyük depremler arasında
gösterilmektedir. Maalesef, böylesi büyük bir depremin ve artçı sarsıntılarının
sonuçları da büyük olmuş ve resmî rakamlara göre tam 644 canımız hayatını
kaybetmiştir. Deprem nedeniyle 30 bin konutun, 3 binden fazla iş yerinin
yıkıldığı, bir o kadarının da ağır veya orta hasara uğradığı Van’da 2011 yılı
sonunda ekonomi durma noktasına gelmişti. Yaşanan bu lokal ekonomik krizi
gidermenin yolu tıpkı Marmara depreminde olduğu gibi bir yasa çıkarıp vergi
terkini sağlamak ve diğer gereken önlemleri almak iken hükûmet yıllarca vergi
terkini yapmadı. Afet bölgesi bile ilan edilmedi, Marmara’ya uygulanan Van’a
uygulanmadı. 26’ncı Dönemde sarf ettiğimiz çaba sonucu, ana paraya dokunmayan
ama faizi kaldıran bir yasa nihayet çıkarıldı. Neydi bu? Mücbir sebep
uygulamasının nihayet son bulması. Yasadan faydalanma süresi öylesine kısaydı
ki daha kimse toparlanamadan süre bitmiş oldu. Yine, sonrasında ise, sanki
lütufmuş gibi, bu mağduriyetin giderilmesi için defalarca yaptığımız çağrılara
rağmen hükûmet tabiri caizse elindeki kozu 24 Haziran seçimleri öncesine
bıraktı ve süreyi uzattı. Evet, buradan tekrar ediyorum: Van depreminde bu
iktidar ayrımcılık yaptı; vergi terkini yapmadı, gereken önlemleri almadı. Yıllarca
esnafımız kan ağladı, hane halkı hâlâ mağdur.
Sayın
milletvekilleri, her dönem Türkiye’de meydana gelen doğal afetler, yönetimi
elinde bulunduranlar açısından önemli bir sınav olmuştur. Nitekim Van depremine
de bu yönden bakmak gerekir. Nasıl ki -bir başka yönetim döneminde de olsa-
1999 depreminde iktidarı elinde bulunduranlar ilk önce gerçeği çarpıtmışlarsa
23 Ekim ve 9 Kasım Van depremlerinde de o kıyametleri yaşatan depremin ardından
ilk yapılan bu olmuştur, gerçekleri çarpıtmak. Depremin ardından, özellikle
Erciş ilçemiz ve köylerindeki yıkımın büyüklüğü ortadayken depremin büyüklüğü
için yapılan ilk açıklama 6,6 olmuş ancak yabancı merkezlerin açıklamaları
sonrasında 7,3 olarak düzeltilmiştir. Lakin buna rağmen depremin şiddetinin 8
civarında olduğuna dair iddialar da hâlâ ortadadır. On binlerce Vanlının
zorunlu olarak şehir dışına çıkması, depremin kış aylarına girildiği bir
dönemde olması deprem sonrasında Van’ı iktisadi ilişkiler açısından sıfır
noktasına getirmiştir. Ekonomik kazancın olmadığı fakat minimumda dahi olsa
harcamaların yapıldığı Van ve ilçelerinde hane halkı depremin ardından ekonomik
yıkıma da uğramıştır. 
Depremin
ardından oluşan bilgi kirliliği sadece şiddetiyle ilgili de değildi elbette.
Van’a yeterli sayıda çadır gönderilmedi. Bunu bilen o dönemki vali şöyle
açıklamalar yaptı, özellikle, depremzedelere yeterli hasar tespiti
yapılmamasına rağmen ve artçı sarsıntılar sürmesine rağmen evlerine
dönebilecekleri açıklaması yapıldı, çaresizlik içerisindeki Vanlılar evlerine
geri döndüler. Hatta o dönemin Valisi Münir Karaloğlu çıktığı bir programda
çadır eksikliğinden bahseden bir öğrenciye “Ya sen hiç dayak yemedin ya da sayı
saymayı bilmiyorsun.” gibi son derece kaba, son derece hadsiz yanıt vermişti;
unutmadık. Bunun sonucunu ise maalesef 9 Kasım günü bizler Van’da yaşadık ve o
hasarlı binalara yurttaşları yönlendirmenin bedelini yetkililer ödemedi, Münir
Karaloğlu ödemedi, yine Van halkı canıyla ödedi. Bu anlamda düzmece bir
dosyayla tutuklanan ve geçtiğimiz hafta sekiz yıl üç ay hapis cezası verilen
Büyükşehir Belediye Başkanımız Sayın Bekir Kaya’nın sözünü anımsatmak isterim:
“İlk deprem afetti, 2’nci deprem cinayet.”
Sayın
milletvekilleri, bizler hâlâ büyük Van depremlerinin yarattığı acılardan, devam
eden travmalardan bahsediyorsak bunda Hükûmetin önemli bir katkısı vardır. 
(Mikrofon
otomatik cihaz tarafından kapatıldı)
BAŞKAN
– Toparlayın sayın milletvekili. 
BEDİA
ÖZGÖKÇE ERTAN (Devamla) – Teşekkür ederim. 
Bu
Hükûmet ve bu iktidar Van’a, Vanlılara önyargıyla yaklaştı, şahit olduk, maruz
kaldık ve unutmadık, depremin ilk saatlerinde Almanya’dan, yurt dışından Van’a
gelmek isteyen arama kurtarma ekiplerini yurda sokmadılar ve çıkıp
televizyonlardan İçişleri Bakanı Beşir Atalay dedi ki: “Biz potansiyelimizi
görmek istedik.” İşte sizin potansiyelinizi Vanlıların canı üzerinden görme
isteğiniz yüzlerce can kaybına mal oldu. Tam iki hafta sonra, 9 Kasımda 2’nci
büyük yıkıcı deprem yaşandı. Doğrudur, Başbakan dâhil dönemin İçişleri Bakanı
da Van’a geldiler. İki hafta boyunca çaresizlik, mağduriyet, dondurucu soğuğun
altında, derme çatma çadırların altında yaşamak zorunda kalan, bu duruma maruz
bırakılan Vanlılar şikâyetlerini anlatmak istediler ama Beşir Atalay dedi ki:
“Siz iyilikten anlamıyorsunuz, ne hâliniz varsa görün.” Unutmadık. Ve onların
cevabından sonra enkaz altındakilere, Vanlı depremzedelere coplarla, tazyikli
sularla, gaz bombalarıyla cevap verildi. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Özgökçe. 
BEDİA
ÖZGÖKÇE ERTAN (Devamla) – Çok teşekkür ediyorum Sayın Başkan. 
Eğer
süreç iyi yönetilseydi, sosyal devletin gerekleri yerine getirilseydi inanın
daha az acı yaşanırdı. Evet, depremler doğal afetlerdir ve hâlâ bizleri
beklenmedik zamanlarda yakalayabilirler. Belki yıkılan binaların yerine yenileri
yapılabilir ama yaratılan travmalar kolay kolay kaldırılamaz. Van halkı, 2011
yılında peş peşe maruz kaldığı iki depremin sadece maddi sonuçlarını değil,
travmalarını da hâlâ atlatamamıştır. 
Sayın
Başkan, son olarak şunu söylemek isterim: Deprem değil, bina öldürür. Bu
gerçekten hareketle, maalesef her depremde yeniden görüyoruz, Van çok şiddetli
iki deprem yaşamasına rağmen ve çok sayıda bina hâlâ hasarlı olmasına rağmen
Van’da bire bir muhataplarından öğrendiğimiz ve şahit olduğumuz şöyle bir durum
var ne yazık ki: 24 Haziran evvelinde çıkarılan ve hâlâ devam eden imar barışı
süreci dolayısıyla şu anda Van’da hiçbir kontrole, hiçbir denetime ihtiyaç
duyulmadan başvurulan bütün yapılar imar barışından yararlanıyor. Bu sebeple,
bu çok ciddi iddialar karşısında… 
(Mikrofon
otomatik cihaz tarafından kapatıldı) 
BEDİA
ÖZGÖKÇE ERTAN (Devamla) – …ve kentin devam eden sorunları karşısında araştırma
önergemizin kabul edilmesini diliyoruz. 
Hepinize
saygılar sunuyorum. (HDP sıralarından alkışlar) 
BAŞKAN
– Teşekkürler Sayın Özgökçe. 
Milliyetçi
Hareket Partisi Grubu adına Baki Şimşek, Mersin Milletvekili. 
Buyurun.
(MHP sıralarından alkışlar) 
Süreniz
üç dakika.
MHP
GRUBU ADINA BAKİ ŞİMŞEK (Mersin) – Sayın Başkan, değerli milletvekilleri; HDP
grup önerisi üzerinde Milliyetçi Hareket Partisi Grubu adına söz almış
bulunmaktayım. Bu vesileyle yüce Meclisi saygıyla selamlıyorum. 
Sayın
Başkanım, öncelikle, yeni görevinizin hayırlı uğurlu olmasını temenni ediyorum.

Bundan
tam yedi yıl önce Van’da meydana gelen depremle nice ocaklar yıkıldı. Acı
depremin ardından yedi yıl geçse de hâlâ yüreklerde. Van depreminde 600’ün
üzerinde insanımız hayatını kaybetti, 4 binden fazla insanımız yaralandı.
Depremden sonra devlet şefkat elini ulaştırdı, yapılması gereken acil müdahalelerin
çoğunluğu yapıldı, depremden sonra da bölgede toplu konut projeleri ve insani
yardımlar devam etti. Elbette eksiklikler vardır. Yalnız burada “Van’da
yapılmayan Marmara’da yapıldı, Türkiye’nin başka yerlerinde yapıldı. Ayrımcılık
yapılıyor.” bunu kabul etmemiz mümkün değildir. Bugün benim seçim bölgem olan
Mersin’de bir tane toplu konut projesi veya kentsel dönüşüm projesi hayata
geçirilmemiştir ama doğunun birçok yerinde Cizre’de, Silopi’de, Şırnak’ta,
Van’da devlet birçok toplu konut projesini hayata geçirmiştir. Bugün ayrımcılık
yapılıyorsa ayrımcılık batıdaki şehirlerde daha fazla yapılıyor. Biz geçtiğimiz
yıl depremden sonra Sayın Genel Başkanımızın görevlendirmesiyle Çanakkale
Ayvacık’a gittik. 7,2’yi bırakın 5 şiddetindeki bir depremde Ayvacık’ta
köylerde çok sayıda konutun yıkılmış olduğunu gördük ve hayretler içerisinde
kaldık. Ayvacık’ın köylerindeki insanlar belki yüz elli yıl öncesinin
şartlarında yaşıyorlar. Bugün elbette bu ülkede fakirlik var, yokluk var,
ekonomik sıkıntılar var, yapılması gereken her şey belki istenildiği gibi
yapılamıyor ama sadece bu yokluk ve yoksulluk Şırnak’ta, Hakkâri’de, Van’da
yok. Bugün Mersin’in, Silifke’nin köylerine gelin, çadırlarda yaşayan insanları
görün. Ulukışla’nın köylerine gelin, buradaki insanların ne şartlarda
yaşadığını görün.
Burada
tabii depremle beraber imar affını da ciddi şekilde tartışmamız gerekiyor.
Çıkartılan imar affıyla, bizim düzenleme sırasında birçok maddesine karşı
çıkmamıza rağmen… Tabii deprem öldürmüyor, ihmal öldürüyor. Bugün sadece bir
konuya dikkatinizi çekiyorum. Trabzon’da imar affına başvuru sayısı 120 bin.
Sadece Trabzon’da imar affından dolayı 120 bin başvuru yapılmış. Trabzon’daki
toplam konut sayısı kaçtır? En az Trabzon’daki konutların yarısı imar affına
başvurmuş. Bunların hiçbirisinde herhangi bir denetim yapılmadan, deprem
yönetmeliğine, mühendislik kriterlerine uyulmadan, tapu bile sorulmadan
-başkasının tapusuna yapılan bir binaya bile imar affından müracaat
edilebiliyor- böyle garabet bir yasa çıktı. Seçimden önce sadece seçime dönük
insanların kafasını karıştırma adına böyle bir yasa çıktı. Bugün gerçekten
Türkiye belki tarihinin en büyük sorunuyla karşı karşıya. Milyonlarca metrekare
mera arazileri, tarım arazileri, yaylaklar ve kışlaklar birileri tarafından işgal
edildi. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
BAKİ
ŞİMŞEK (Devamla) – Bununla ilgili ben öncelikle, imar affıyla ilgili yasanın
yeniden Türkiye Büyük Millet Meclisinde gözden geçirilmesini, yapılan bu talana
müsaade edilmemesini… Yapılan bir talandır, belki burada bir tarih konuldu,
“Yılbaşı itibarıyla” denildi ama şu anda seçim bölgemizde dolaşırken bakıyoruz,
gerçekten her yerde, yaylalarda, şehir merkezlerinde inşaat sektörünün krize
girmesiyle beraber müteahhitler inşaat yapamıyorlar şu anda. Şu anda
Türkiye’nin her yerinde yüz binlerce kaçak inşaat yapılıyor. Millet apartmanın
üzerine bir kat daha çıkıyor, otelin üzerine bir kat daha çıkıyor, zemine bir
ilave yapıyor, bununla ilgili müracaat ediyor. 
Gerçekten
imar affı yasası çok sıkıntılı bir şekilde çıktı, bu yasada mutlaka düzenleme
yapılarak istismarın önüne geçilmesini, devletin varlığını göstermesini, yasa
tarihinden sonra çıkarılan binaların yıkılmasını talep ediyor, yüce Meclisi
saygıyla selamlıyorum. (MHP sıralarından alkışlar)
BAŞKAN
– Teşekkürler Sayın Milletvekili. 
Cumhuriyet
Halk Partisi Grubu adına Müzeyyen Şevkin, Adana Milletvekili, buyurun.(CHP
sıralarından alkışlar)
Süreniz
üç dakikadır. 
CHP
GRUBU ADINA MÜZEYYEN ŞEVKİN (Adana) – Sayın Başkan, değerli milletvekilleri;
bir deprem ülkesi olan Türkiye’nin nüfusunun yüzde 60’a yakını aktif fay
kuşakları üzerinde yer almaktadır. Bu da can ve mal kayıplarının büyük
olmasında en büyük etkenlerden biridir. 2011 yılının ekim ve kasım aylarında 644
kişinin hayatını kaybettiği Van depreminde binlerce kişi yaralanmış, üzerinden
yedi yıl geçmiş olmasına rağmen Van’da çok sayıda ailenin ocağını yakan
depremlerin yıkıcı izleri hâlen silinememiştir, bölge halkının insanca yaşam ve
ekonomik koşulları düzeltilememiştir. Bu travma hepimizin durup düşünmesi
gereken bir olgudur. Yine yakın tarihimiz olduğu için anımsatmak isterim:
Adana’da 1998 yılında, Adana Ceyhan depreminde 145 vatandaşımız hayatını
kaybetti, 1.500 kişi yaralandı. Yine, 17 Ağustos 1999 Gölcük depreminde tam
anlamıyla yüreklerimiz dağlandı; 18 bine yakın insanımız hayatını kaybetti, 25
bine yakın insan da yaralandı. Van’da, Gölcük’te, İstanbul’da, Adana’da,
Ceyhan’da hem can hem de mal kaybeden insanlarımızdan geriye kalan canlara bir
de sosyal ve ekonomik yönden ağır travmalar yaşatmaya kimsenin hakkı olmadığını
düşünüyorum.
Adana’dan
bir örnek vermek istiyorum değerli dostlar, değerli milletvekilleri: Yirmi yıl
önce yaşanan depremde Emlak Bankasının vermiş olduğu 750 bin TL’lik kredi şu anda
3,5 milyon olarak vatandaştan tahsil edilmeye çalışılıyor ve faiziyle geri
isteniyor; bunun hangi vicdani gerekçeye dayandığını iktidar milletvekili
kardeşlerime sormak isterim. Üzerinden yirmi yıl geçmiş Adana depreminde şu
anda vatandaştan faiziyle para geri tahsil ediliyor, Emlak Bankası kapatılmış
olmasına rağmen. 
MEHMET
MUŞ (İstanbul) – Kapatılmadı, tasfiye hâlinde. 
MÜZEYYEN
ŞEVKİN (Devamla) – Değerli milletvekilleri, depremleri engellemenin mümkün
olmadığı elbette bilinmektedir ancak bunların afete dönüşmesini engellemenin
mümkün olduğu jeolojik olarak bilinmektedir. Tüm kaynakları zarar azaltma
hedefine yönlendirerek; kişi ve kurumlar arasında eş güdümü sağlayarak;
üniversitelerin, kamu kuruluşlarının, meslek örgütlerinin ve sivil toplum
kuruluşlarının katılımıyla stratejik afet eylem planı mutlaka hazırlanmalıdır.
Maden Tetkik ve Arama Enstitüsü tarafından hazırlanan diri fay haritaları
incelendiğinde 470 aktif fay kuşağı üzerinde bulunan yerleşim yerlerinde
kentsel dönüşüme ilişkin herhangi bir çalışma yapılmadığı ortadadır. 
Buradan
sormak istiyorum: Bugün Niksar’da, Havza’da, Erzincan’da, Suşehri’nde ve
benzeri gibi sayacağımız onlarca yerleşim yerinde ne yaptınız? Buralarda ne
yaptığınızı sormak istiyorum? 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
MÜZEYYEN
ŞEVKİN (Devamla) – Neden kentsel dönüşüm sadece İstanbul Boğazı’nda, kıyılarda
rantsal dönüşüm olarak algılanır, bunları size sormak istiyorum?
Buradan,
bir jeoloji mühendisi olarak, öncelikle diri faylar üzerinde yer alan yerleşim
bölgelerinde, üretebilecekleri deprem büyüklükleri de baz alınarak yapı
yapılması engellenmeli; riskli alanlar derhâl kamuoyuyla da paylaşılarak terk
edilmeli, bu amaçla Mecliste bir fay yasası çıkarılmalıdır. Türkiye deprem
bölgeleri haritası yenilenmelidir. Son yıllarda devlet müteahhitliği ve rant
proje ihaleleri yapan bir kuruluş hâline gelen TOKİ yeniden yapılandırılmalı,
yoksullar için sosyal konutlar üreten bir yapıya dönüştürülmelidir. Halkın
barınma ve mülkiyet haklarını elinden alan, ranta dönük Afet Riski Altındaki
Alanların Dönüştürülmesi Hakkında Kanun ve Uygulama Yönetmeliği toplum yararı
gözetilerek yeniden ele alınmalıdır. 
Değerli
milletvekilleri, üniversiteler, meslek odaları, yerel yönetimler ve halkın
katılımıyla rant odaklı değil, sağlıklı ve güvenli bir çevrede yaşam hakkını
sağlayabilecek yasal düzenlemeler hayata geçirilmelidir.
(Mikrofon
otomatik cihaz tarafından kapatıldı) 
MÜZEYYEN
ŞEVKİN (Devamla) - Efendim çok önemli, izin verirseniz toparlayayım. 
BAŞKAN
– Toparlayın Sayın Milletvekili, buyurun.
MÜZEYYEN
ŞEVKİN (Devamla) – Kentsel dönüşümün daha sağlıklı işletilebilmesi için halkın
katılımını sağlayacak ekonomik, sosyal, kültürel ve teknik boyutlarıyla
bütünlüklü dönüşüm projeleri üretilmelidir. Doğa olaylarının afete dönüşmesi
kader değildir sevgili milletvekilleri. Toplumsal acıların tekrar tekrar
yaşanmaması bizim elimizdedir. Üzerinde yaşadığımız coğrafyada tanık olduğumuz
gelişmelere aklın ve bilimin ışığını yansıtmaya çalışmak temel anlayışımız
olmalıdır. 
Bilimle,
emekle, inatla ve umutla depremlerden can kaybı ve mal kaybı yaşanmadan
korunabileceğimizi vurgular, hepinize saygılar sunarım. (CHP sıralarından
alkışlar)
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun.
Açar
mısınız Akçay’ın mikrofonunu. 
ERKAN
AKÇAY (Manisa) – Aynı zamanda buradan giremedik. 
BAŞKAN
- Parmak izi…
ERKAN
AKÇAY (Manisa) - Girilmiyor efendim. Teknik bir sorun var, giremiyoruz.
BAŞKAN
– Açıldı, şu anda açıldı.
V.- AÇIKLAMALAR (Devam)
28.- Manisa Milletvekili Erkan Akçay’ın, Celal Adan’a
Meclis Başkan Vekilliği görevinde başarılar dilediğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Sayın
Başkan, Meclis Başkan Vekilliği görevine başladığınızdan bu yana bugün Genel
Kurul yönetim görevine de fiilen başlamış bulunmaktasınız. Bu nedenle Meclis
Başkan Vekilliği görevinin ve bugün fiilen başlayan bu çalışmanızın hayırlı
uğurlu olmasını diliyorum, tebrik ediyorum ve Genel Kurulu en iyi şekilde, en
objektif ve tarafsız şekilde yöneteceğinize olan inancımız tamdır.
Tekrar
hayırlı ve uğurlu olmasını diliyorum. 
Teşekkür
ederim. 
BAŞKAN
– Sağ olun, çok teşekkür ederim. 
FİLİZ
KERESTECİOĞLU DEMİR (Ankara) – Sayın Başkan…
BAŞKAN
– İsterseniz grup adına söz verdikten sonra size söz vereyim. 
FİLİZ
KERESTECİOĞLU DEMİR (Ankara) – Sayın Başkan… 
BAŞKAN
– Buyurun, buyurun Sayın Demir. 
29.- Ankara Milletvekili Filiz Kerestecioğlu Demir’in,
Celal Adan’a Meclis Başkan Vekilliği görevinde başarılar dilediğine, sistemde
meydana gelen arızalardan dolayı sıkıntı yaşandığı için Mecliste teknoloji
yenilemesine önem verilmesi gerektiğine ilişkin açıklaması
FİLİZ
KERESTECİOĞLU DEMİR (Ankara) – Aslında usuli bir şeyle ilgili söz aldım. 
Öncelikle
yeni görevinizde başarılar dilerim.
BAŞKAN
– Teşekkür ederim.
FİLİZ
KERESTECİOĞLU DEMİR (Ankara) – Sisteme giremiyoruz ve dolayısıyla, oylamalar
sağlıklı olmuyor. Yani şimdi bu önerge de oylanacak ve eğer çelişik bir durum
olursa “Tekrar girin.” dediğinizde, epey sayıda milletvekili burada yine
sisteme giremiyor olacağız. Bu sistemin yirmi yıllık olduğunu söylüyor
arkadaşlar. Odalarımızda internete aynı şekilde giremiyoruz, korkunç ağır bir
internet durumu var. Yani halılar, arabalar yenileneceğine biraz teknoloji
yenilemesine önem verilir ve buna hizmet edilirse çok daha mutlu ve verimli
olacak çalışmamız.
Teşekkür
ederim. (HDP sıralarından alkışlar)
BAŞKAN
– Ben teşekkür ederim. 
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/10/2018 tarihinde Van Milletvekili
Sayın Murat Sarısaç ve arkadaşları tarafından, Van depremine bağlı olarak
esnafın ve yurttaşların devam eden sorunlarının tespit edilerek alınabilecek
tedbirlerin belirlenmesi amacıyla verilmiş olan Meclis araştırması önergesinin
ön görüşmelerinin, Genel Kurulun 23 Ekim 2018 Salı günkü birleşiminde
yapılmasına ilişkin önerisi (Devam)
BAŞKAN
- Adalet ve Kalkınma Partisi Grubu adına Osman Nuri Gülaçar, Van Milletvekili.
Süreniz
üç dakikadır. 
Buyurun.
(AK PARTİ sıralarından alkışlar)
AK
PARTİ GRUBU ADINA OSMAN NURİ GÜLAÇAR (Van) – Sayın Başkan, değerli
milletvekilleri; Van depremi, 23 Ekim 2011 acı bir gün olarak hafızalarımızda
yerini koruyor. O gün yaşananlar, yıkımlar ve kayıplarımız Van depreminden
etkilenen insanlarımızı derinden sarsmıştı. Bu zor ve acı günün yıl dönümünde
hayatını kaybeden insanlarımıza Allah’tan rahmet, yaralı ailelerimize de
sabırlar diliyorum. Acılarını hâlâ, bugün taptaze bir şekilde yüreğimizde
hissediyoruz. 23 Ekim ve 9 Kasım 2011 tarihlerinde Van’da meydana gelen
depremlerde Van Merkez ve Erciş’te önemli yıkımlara sebep olmuş ve 644
insanımız hayatını kaybetmişti. On binlerce insanın evlerini terk etmek zorunda
kaldığı bir ortamda kış mevsiminin etkisiyle de Van halkı bir anda zor şartlar
içerisinde yaşamını devam ettirme mecburiyetinin içinde olmuştu. 
Van
depremi, 17 Ağustos 1999’da Gölcük’te ve 12 Kasım 1999’da Düzce’de yaşanan acı
tecrübelerden derslerin çıkarıldığı ve o depremde arama kurtarma ve acil
müdahale ve koordinasyon hususlarında yaşanan ciddi aksaklıkların büyük ölçüde
aşılmış olduğunu da gösteriyordu. Depremi Van’da yaşayan ve sonrasında bir süre
aile fertleriyle birlikte çadırda kalan biri olarak bu zor ve travmatik durum
içerisinde, daha depremin ilk saatlerinden itibaren devletimizin tüm kurum ve
kuruluşlarının afetzedelerin yardımına koşmak için nasıl bir gayret içerisinde
olduğunun yakın şahidiyim. Bundan dolayı vekil arkadaşıma, Vanlı hemşehrime
diyorum ki: Muhalefet yapın ama Allah aşkına beyazı siyah gösterecek kadar
vicdansız bir muhalefet olmasın, vicdanlı bir muhalefet yapalım, doğru bir
muhalefet yapalım, hesapları, rakamları kaydırmadan yapalım. 
Bu
noktada arama kurtarma ekiplerinin, sağlık personellerinin afetzedelerin yemek
ve barınma ihtiyaçlarını karşılamak için çalışan gerek kamu gerekse sivil
toplum örgütlerinin bölgeye nasıl akın ettiğini gördük, şahit olduk. Başta
Cumhurbaşkanımız Sayın Recep Tayyip Erdoğan olmak üzere bakanlarımızla
birlikte, depremin üzerinden değerli arkadaşlar sadece saatler geçmişti ki
acımızı paylaşmak, yanımızda olmak üzere...
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim.
ÖMER
FETHİ GÜRER (Niğde) – CHP’li belediyeler de oradaydı. 
OSMAN
NURİ GÜLAÇAR (Devamla) – ...enkazların başında bulunuyordu.
MUAZZEZ
ORHAN (Van) – Ne zaman?
OSMAN
NURİ GÜLAÇAR (Devamla) – Bu sebeple Van depremini yaşayan biri olarak şahsım ve
Van halkı adına Hükûmetimize ve canla başla çalışan tüm kamu kurum ve
kuruluşları ve sivil toplum örgütlerine teşekkür ediyorum. Afetlerin ortaya
çıkardığı kaos ortamının ve afetzedelerde oluşan şok hâlinin aşılması
Hükûmetimizin koordinasyonunda çaba gösteren kurum ve kuruluşlar sayesinde
gerçekleşmiştir.
Bir
diğer önemli teşekkür ise Türkiye’nin 81 ilinde mukim tüm vatandaşlarımızadır.
Deprem sonrasında gönüllü olarak çalışmalara, yardım faaliyetlerine katılan
biri olarak insanların gönüllü olarak ilimize gönderdiği yardımların yakından
tanığı oldum. Televizyonları başında, depreme düğün sırasında yakalandığını
gördükleri Vanlı kardeşlerine damatlıklarını, kışın soğuk yüzüyle karşılaşacaklarını
bildikleri Vanlı kardeşlerine sobalarını, botlarını, atkılarını, kısacası...
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekilim.
OSMAN
NURİ GÜLAÇAR (Devamla) – ...elinde avcunda ne varsa sakınmadan gönderen
ülkemizin yardımsever ve fedakâr insanlarını Vanlılar olarak unutmamız mümkün
değildir. Kendi evlerinden imkânları ölçüsünde gönderdikleri mütevazı ama paha
biçilmez yardımlar kardeşliğimizin, birliğimizin göstergesi olmuştur. Ben bir
Vanlı ve yüce Mecliste Van’ı temsil eden biri olarak tüm Türkiye’ye Van’ın,
Vanlının teşekkürlerini iletiyorum. Rabb’im birliğimizi, dirliğimizi daim,
kardeşliğimizi ilelebet kaim eylesin. 
Değerli
vekillerim, kısaca, Van depremi için şunu söyleyebilirim: O kısa zaman
içerisinde, sadece dokuz ay gibi bir kısa zaman içerisinde Van merkezde 12.384,
Erciş ilçemizde 4.880, merkeze bağlı köylerde 225 olmak üzere 17.489 konut
yapılmıştır. Bununla birlikte “EYY” diye ifade edilen evini yapana yardım
destek itibarıyla 8.693 konut…
(Mikrofon
otomatik cihaz tarafından kapatıldı) 
OSMAN
NURİ GÜLAÇAR (Devamla) –Yani toplamında 26.182 konut, 4.100 ahır, 30 cami, 13
okul, 38 iş yeri yapılmıştı. Bunun toplam maliyeti devletimize, Hükûmetimize
5,2 milyar TL olmuştu.
Bütün
bunlardan sonra, bunu yaparken, yani eleştirirken veya Van’a dair bir şey ifade
ederken, lütfen depremi yaşayan bir Vanlı olarak bize de sorun. Vicdanlı,
merhametli bir şekilde bunu ifade edelim. 
Teşekkür
ederim. (AK PARTİ sıralarından alkışlar) 
BAŞKAN
– Peki, teşekkür ederiz Sayın Milletvekilim. 
Sayın
Elitaş, buyurun. 
V.- AÇIKLAMALAR (Devam)
30.- Kayseri Milletvekili Mustafa Elitaş’ın, Celal
Adan’a Meclis Başkan Vekilliği görevinde başarılar dilediğine ilişkin
açıklaması
MUSTAFA
ELİTAŞ (Kayseri) – Sayın Başkanım, teşekkür ediyorum. 
Öncelikle,
Meclis Başkan Vekilliği görevinizi kutluyorum, başarılar diliyorum. 
BAŞKAN
– Sağ olun, teşekkür ederim. 
MUSTAFA
ELİTAŞ (Kayseri) – Uzun yıllardır dostluğumuz ve sizi tanıyan birisi olarak bu
görevi hakkıyla, adaletli bir şekilde, tarafsız olma gayreti içerisinde
götüreceğinize inancım tamdır. 
Tekrar
başarılar diliyorum efendim. 
BAŞKAN
– Teşekkür ederim. 
Sayın
Bilgen, buyurun. 
AYHAN
BİLGEN (Kars) – Sayın Başkan, ben de Düzce depreminde Düzce, Adapazarı ve
Yalova’ya depremden bir gün sonra, Van’a depremin olduğu gün ulaştım.
Bazen
deprem yerlerine devlet erkânının gitmesi sorunun çözümünü kolaylaştırmaz, eğer
yerel bürokrasi başka bir telaşa düşerse sorunun çözümünü zorlaştırır.
O
gün Erciş’te neredeyse bütün protokol sadece karşılama işiyle meşgul olduğu
için, yardım ve kurtarma çalışmalarının aksadığına bizzat tanıklık ettim. Bütün
kameralar bir tek binaya odaklandığı için başka yerlere yardım ulaşmıyordu.
Ama, biz bunun polemiğini yapmak için değil, çok somut iddialar için araştırma
önergesi verdik. 
Sataşma
olduğu çok açık. Bağlamından koparılarak konuşmamız aktarıldı. Dolayısıyla,
milletvekilimizin sataşmadan söz hakkı kullanmasını talep ediyoruz. 
BAŞKAN
– Buyurun Sayın Milletvekili. 
İki
dakika Sayın Milletvekili. 
VIII.- SATAŞMALARA İLİŞKİN KONUŞMALAR (Devam)
3.- Van Milletvekili Bedia Özgökçe Ertan’ın, Osman Nuri
Gülaçar’ın HDP grup önerisi üzerinde AK PARTİ Grubu adına yaptığı konuşmasında
HDP Grubuna sataşması nedeniyle konuşması
BEDİA
ÖZGÖKÇE ERTAN (Van) – Teşekkür ediyorum Sayın Başkan. 
Söylediklerimde
yalanladığınız tek bir şey olmadı Sayın Vekil. Bakan o cümleyi kurmadı mı yani?
Yani depremzedeler Hükûmetin karşısına gelip yardım istediğinde gaz
bombalarıyla müdahale edilmedi mi? Beşir Atalay “Ne hâliniz varsa görün!”
demedi mi? Bence Van adına konuşacak belki de son kişi sizsiniz. Ben Türkiye
halklarına tabii ki tekrar teşekkür etmek istiyorum. Bugün hangi rezaleti
anlatayım gerçekten bilmiyorum ama TOKİ konutları yapıldı depremzedeler için
ama o TOKİ konutları 30-40 bin liraya mal edildi, 110 bin liraya, cephesine
göre 120 bin liraya depremzedelere satıldı yani deprem konutu falan yapılmadı;
herkesten habersiz, altyapısı olmadan. Hâlâ, yedi yıl geçmiş “ortak gider” adı
altında Vanlılardan bir para alınıyor, Boğaziçi AŞ isimli bir şirkete
devrediliyor, bu paraların kime gittiği de bilinmiyor. Binlerce depremzede
bugün icra tehdidiyle karşı karşıya ya da icralık olmuş durumda. Hâlâ bu sorunu
defalarca dile getirmiş olmamamıza rağmen en ufak bir yanıt verilmiş değil. 
Bence,
siz siyahı beyaz yapmayın Sayın Vekil, siz de vicdanlı olun. Depremi bizler de
yaşadık. Bugün hâlâ acılarımız bu sebeple çok taze. Erciş’in kent merkezindeki
caddesi bile henüz yapılmamış durumda. İnsaf! El insaf! (HDP sıralarından
alkışlar) 
BAŞKAN
– Teşekkürler.
VII.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, 22/10/2018 tarihinde Van Milletvekili
Sayın Murat Sarısaç ve arkadaşları tarafından, Van depremine bağlı olarak
esnafın ve yurttaşların devam eden sorunlarının tespit edilerek alınabilecek
tedbirlerin belirlenmesi amacıyla verilmiş olan Meclis araştırması önergesinin
ön görüşmelerinin, Genel Kurulun 23 Ekim 2018 Salı günkü birleşiminde
yapılmasına ilişkin önerisi (Devam)
BAŞKAN
– Sayın milletvekilleri, öneriyi oylarınıza sunuyorum: Kabul edenler… Kabul
etmeyenler… Kabul edilmemiştir değerli milletvekilleri. 
OYA
ERONAT (Diyarbakır) – Sayın Başkan, söz talebim var. 
İSMAİL
KAYA (Osmaniye) – Sayın Başkan…
MEHMET
MUŞ (İstanbul) – Sayın Başkan…
BAŞKAN
– Sayın Muş, önce söz isteyen bir vekilimiz var. 
OYA
ERONAT (Diyarbakır) – Sayın Başkan, ben de istiyorum. 
BAŞKAN
- Buyurun Sayın Vekilim. 
V.- AÇIKLAMALAR (Devam)
31.- Osmaniye Milletvekili İsmail Kaya’nın, 24 Ekim
Osmaniye’nin il oluşunun 22’nci yıl dönümüne ilişkin açıklaması
İSMAİL
KAYA (Osmaniye) – Teşekkür ediyorum Sayın Başkan. 
Sayın
Başkan, değerli milletvekilleri; Genel Kurulu saygıyla selamlıyorum. 
Osmaniye’mizin
il oluşunun 22’nci yıl dönümü münasebetiyle söz almış bulunmaktayım. 
23
Ekim 1996 tarihinde Türkiye Büyük Millet Meclisinde yapılan oylamayla il olması
kabul edilen Osmaniye’miz Kadirli, Düziçi, Bahçe, Hasanbeyli, Sumbas ve
Toprakkale ilçeleriyle ülkemizin 80’inci ili olmuştur. Tarihe ışık tutan
kaleler şehri Osmaniye’miz tarihî kültürel mirası, bereketli toprakları ve
doğal güzellikleriyle birçok medeniyete de ev sahipliği yapmıştır. Doğuda
Gaziantep, güneyde Hatay, batıda Adana, kuzeyde ise Kahramanmaraş illeriyle
Osmaniye’miz, Çukurova’yı doğuya bağlayan yolların kesiştiği kavşak noktasında
olması nedeniyle de çok değerli bir konumdadır. Bereketli ve kadim şehrimiz
Osmaniye’ye, (Cebelibereket) hizmet etmekten duyduğum gururu ve mutluluğu ifade
ederek Osmaniye’mizin il olmasının 22’nci yılını kutluyor ve yine
Osmaniye’mizin il olmasında emeği geçenlerden hayatta olanlara sağlık, sıhhat,
ahirete göç edenlere de Cenab-ı Allah’tan rahmet dileyerek Genel Kurulu
saygıyla selamlıyorum.
ALİ
KENANOĞLU (İstanbul) – Başkanım, ben de söz istiyorum. 
BAŞKAN
– Daha önce söz isteyenler var.
Sayın
Eronat, buyurun. 
32.- Diyarbakır Milletvekili Oya Eronat’ın, Van
depreminde yaşananlara ilişkin açıklaması
OYA
ERONAT (Diyarbakır) – Sayın Başkan, teşekkür ediyorum.
Ben
Van depremiyle ilgili konuşmak istedim. Van depremi olduktan hemen ertesi günü
Sayın Cumhurbaşkanımızın talimatıyla bir grup milletvekili Van’a gittik,
içlerinde ben de vardım. Erciş’e de gittik, Van’a da gittik. Erciş’in köylerini
ve Van’ın köylerini gezdik, durum tespitinde bulunduk. Söylendiği gibi,
Erciş’te hiçbir şekilde hatibin söylediği şeyler yaşanmamıştır, aksine hepimiz
canhıraş bir şekilde çalıştık ama çokça büyük çirkinlikler de gördük. Van’da
kurulan çadırlarda bulunan tuvaletlere bazı malum kişilerin özellikle battaniye
tıktığına şahitlik ettik çünkü insanlar devlete karşı isyan etsin, kendilerine
yardım eden insanlara karşı isyan etsin diye bu gibi hareketlerde bulunuldu.
Bunlara da bizzat tanıklık ettik. Bildirmek istedim.
Teşekkür
ediyorum, saygılar sunuyorum.
BAŞKAN
– Teşekkürler.
Sayın
Gülaçar…
33.- Van Milletvekili Osman Nuri Gülaçar’ın, 1999
depreminde hükûmetin, devletin olmadığına, insanların çaresiz kaldığına ilişkin
açıklaması
OSMAN
NURİ GÜLAÇAR (Van) – Sayın Başkanım, vekil arkadaşımızın ifade etmiş olduğu
şeylere itiraz babından bir iki cümle ifade etmem lazım. 
Şahsen
ben 1999 depremini, Marmara depremini bu bölgede yaşayan biri olarak,
sonrasında 2011 depreminin ikisini de bizatihi kendi kentimde, kendi şehrimde
yaşayan biri olarak ifade ediyorum: 1999 depreminde Hükûmet yoktu, devlet
yoktu, insanlar çaresizdi. (MHP sıralarından gürültüler) 
BAKİ
ŞİMŞEK (Mersin) – Sen kimsin de “Devlet yoktu.” diyorsun?
OSMAN
NURİ GÜLAÇAR (Van) – On beş gün boyunca devlet enkazın üzerine gitmedi. Ama
2011’de sadece saatler sonra Recep Tayyip Erdoğan’ın önderliğinde bizim
Bakanlar Kurulumuzun neredeyse tamamı Van’a geldi…
BAKİ
ŞİMŞEK (Mersin) – Devlete sahip çıkıyoruz, “Devlet yoktur.” diyorsunuz. Bu
kadar saygısızlık olur mu?
OSMAN
NURİ GÜLAÇAR (Van) – …enkazların başında inanılmaz bir gayretle, insanüstü bir
çabayla hakikaten Türkiye tarihinde gurur duyacağımız muhteşem işler yaptılar.
Bundan dolayı ben bu noktada…
(Mikrofon
otomatik cihaz tarafından kapatıldı) 
BAŞKAN
– Sayın Ali Kenanoğlu…
34.- İstanbul Milletvekili Ali Kenanoğlu’nun, üçüncü
havalimanı inşaatı sırasında yaşanan ölümlere, rögarda cesedi bulunan işçinin
kim olduğu, ne zaman ve nasıl öldüğü konusunda kamuoyunun bilgilendirilmesini
rica ettiğine ilişkin açıklaması
ALİ
KENANOĞLU (İstanbul) – Sayın Başkan, değerli milletvekilleri; üçüncü
havalimanında her geçen gün yeni bir can kaybının olduğu bilgisini alıyoruz.
Birkaç gün önce, bir işçinin, tesadüfen, rögarda temizlik yapılırken ölü
bedenine rastlandı ve bu işçinin ne zaman öldüğü, kim olduğu henüz tespit
edilebilmiş değil. Yetkililerin bu konuda herhangi bir açıklamaları da yok.
Kamuoyu ve bütün işçiler, bu işçinin ne zaman öldüğünü, nasıl öldüğünü ve kim
olduğunu merak ediyor, soruyor. Birçok işçinin aslında kayıt dışı bir şekilde
böyle ölü bulunduğuna yönelik iddialar var. Bu nedenle de resmî açıklamaların
sayısıyla kamuoyundaki işçi cinayetlerinin sayısı oranında bir tutarsızlık
olduğu da hep ortaya konuyor. 
(Mikrofon
otomatik cihaz tarafından kapatıldı) 
ALİ
KENANOĞLU (İstanbul) – Bunun araştırılmasını ve kamuoyuna açıklayıcı bir cevap
verilmesini rica ediyorum.
BAŞKAN
– Teşekkür ederim. Sayın Akçay, buyurun. 
35.- Manisa Milletvekili Erkan Akçay’ın, Van
Milletvekili Osman Nuri Gülaçar’ın açıklamasındaki bazı ifadelerine ilişkin
açıklaması
ERKAN
AKÇAY (Manisa) – Teşekkür ederim Sayın Başkan. 
Biraz
evvel yerinden konuşan Adalet ve Kalkınma Partisinin Sayın Van Milletvekilinin
konuşmasını üzüntüyle ve esefle karşıladığımızı ifade etmek istiyorum. Yani
daha evvel Türkiye’de yıllar boyunca depremler olmuştur. Türkiye Cumhuriyeti
devlet olarak, Hükûmet olarak elinden gelen bütün gayreti bütün depremlerde
göstermiştir. Bunu ifade etmek öncelikle bir vicdan ve insaf borcudur. Yani
“Bizden önce şöyleydi.” diyerek yok farz etmeyi doğrusu son derece isabetsiz,
talihsiz ve yanlış buluruz. 
İstanbul
1999 depreminde Türkiye yüzyılın büyük depremini yaşadı. İstanbul, Kocaeli,
Düzce, Sakarya gibi illerimizde, geniş bir alana yayılan ve Türkiye’nin
sanayisinin yoğunlaştığı bir bölgede millî felaket ölçüsünde çok büyük bir
deprem yaşadık. Türkiye Cumhuriyeti ve hükûmeti de deprem anından itibaren gene
bütün gayretleri göstermiştir, çalışmaları yapmıştır ve depremin getirdiği
zarar ve kayıpları telafi etmek için gayret göstermiştir ve çok da başarılı
olmuştur. Bununla nereye varılır? Yani geçmişte yapılanları bu kadar
insafsızca, yanlış ve yalan bir şekilde inkâr etmek doğrusu kabul edilir bir
şey değildir ve ahlaki de bulmayız. 
Teşekkür
ederim Sayın Başkan. (MHP sıralarından alkışlar) 
BAŞKAN
– Çok teşekkür ederim Sayın Akçay.
Sayın
Muş, buyurun. 
Konuyu
toparlayalım Sayın Muş.
Buyurun.

36.- İstanbul Milletvekili Mehmet Muş’un, Celal Adan’a
Meclis Başkan Vekilliği görevinde başarılar dilediğine, yaşanan doğal afetlerde
görev ifa eden herkesin elinden geleni yaptığına, rögarda cesedi bulunan
işçiyle ilgili olayın araştırılacağına ilişkin açıklaması
MEHMET
MUŞ (İstanbul) – Sayın Başkan, öncelikle ben de sizlere görevinizde üstün
başarılar diliyorum. Meclisi bu yasama dönemi içerisinde iyi bir şekilde
yöneteceğinize olan inancımı belirtmek isterim.
BAŞKAN
– Sağ olun, teşekkür ederim. 
MEHMET
MUŞ (İstanbul) – Tabii, ülkemiz çeşitli dönemlerde çeşitli acılar yaşadı,
farklı dönemlerde farklı doğal afetlerle, doğal olaylarla karşı karşıya kaldık.
Her dönemde ülkenin kaynakları ülkenin imkânları nispetinde buralara müdahalede
bulunuldu, Van depreminde de. Aslında burada anlatılmak istenen… Türkiye
sürekli gelişen bir ülke. Bu senesi bir önceki senesine göre imkânları,
şartları daha fazla iyileşmiş, bir öncesine, 2010’a göre bugün çok daha
gelişmiş bir ülkeyle karşı karşıyayız. Dolayısıyla Türkiye Van depreminin
olduğu dönemde hem gelir olarak hem teknolojik olarak hem de altyapı olarak
biraz daha gelişmiş bir durumdaydı. Dolayısıyla o dönemin imkânları çok daha
farklı, çok daha iyi olduğu için bütün imkânları seferber edilmiştir Van’la
alakalı. Dolayısıyla, aslında milletvekilimizin ifade etmek istediği konu
budur, bunun altını çizmek isterim. Yoksa biz bu tip meselelerde, yaşanan doğal
afetlerde o dönemde görev ifa eden, mücadele eden herkesin elinden geleni
yaptığına inanıyoruz; bunu belirtmek isterim.
Şunu
da ifade etmek isterim: Az önce bir milletvekili “Bir rögarda ölmüş bir işçi
bulundu.” dedi, ben bunu araştıracağım. Akabinde “İddialar var, başkaları var…”
Böyle, iddialar var, işte, varmış; “mış”lı konuşulmaz, çıkar “Şurada şu saatte
böyle bir şey var.” dersiniz, biz de bir milletvekili olarak bunun üzerine
gideriz, araştırırız. Dolayısıyla “mış” üzerinden konuşmayalım lütfen.
Teşekkür
ederim.
BAŞKAN
– Peki, teşekkür ederim.
Sayın
Osmanağaoğlu, buyurun.
37.- İzmir Milletvekili Tamer Osmanağaoğlu’nun, Celal
Adan’a Meclis Başkan Vekilliği görevinde başarılar dilediğine, Van Milletvekili
Osman Nuri Gülaçar’ın yaptığı açıklamasındaki bazı ifadelerine ilişkin
açıklaması
TAMER
OSMANAĞAOĞLU (İzmir) – Sayın Başkanım, yeni görevinizde başarılar diliyorum, ak
saçınızla yüce Meclise çok yakışacağınıza inanıyorum. (MHP sıralarından
alkışlar) 
Sayın
Başkanım, az önceki konuşmacıyla, hatiple ilgili de bir şey söylemek istiyorum.
Tarihçi arkadaşlar lütfen arkadaşlarımızı çalıştırsınlar. Türkler, tarihinde
hiç devletsiz kalmamıştır; Türkler, tarih boyunca her zaman bir devlete
sahiptirler. 
Sayın
Başkanım, aziz Türk milletinin yüce Meclisi; Andımız ırkçı bir metin değil;
kimseyi ayırt etmeyen, kapsayıcı bir metindir. “Türk” adı geçiyor diye
Andımız’ın ırkçı, faşist olduğunu iddia edenler, esas ırkçı ve faşist
olanlardır. Andımız anlamını Türk İslam ülküsünde bulmuştur. Etnik ayrımcılık
gütmeyen milliyetçiliğin Türkiye’deki adı Türk’tür, tıpkı Amerika’daki gibi,
Fransa’daki gibi. 
Bu
sebeple, bir kez daha ifade ediyorum: 
“Türk’üm,
doğruyum, çalışkanım.
İlkem,
küçüklerimi korumak, büyüklerimi saymak; yurdumu, milletimi özümden çok
sevmektir. 
Ülküm,
yükselmek, ileri gitmektir.
Ey
Büyük Atatürk, açtığın yolda, gösterdiğin hedefe durmadan yürüyeceğime ant
içerim.
Varlığım,
Türk varlığına armağan olsun.
Ne
mutlu Türk’üm diyene!” (MHP sıralarından alkışlar) 
BAŞKAN
– Teşekkür ederim.
Konuyu
toparlayacağım, son iki kişiye söz vereceğim.
Sayın
Cesur, buyurun.
38.- Isparta Milletvekili Aylin Cesur’un, Van
Milletvekili Osman Nuri Gülaçar’ın yaptığı açıklamasındaki bazı ifadelerine
ilişkin açıklaması
AYLİN
CESUR (Isparta) – Sayın Başkan, teşekkür ederim.
Az
önceki sayın vekilimizin, daha önce bununla ilgili devletin önlem almadığına
dair ifadesi üzerine söz almak istedim.
Yirmi
sene Sayın Cumhurbaşkanı Süleyman Demirel’in yanında çalıştım.
Cumhurbaşkanımızın Cumhurbaşkanı olduğu dönemde –Allah rahmet eylesin- 17
Ağustos 1999 Gölcük depremini yaşadık. Yerel saatle 03.02’de meydana geldi.
Derhâl yola çıktık. Gölcük merkezli deprem 7,5 büyüklüğündeydi. Depremde 17.480
kişi hayatını kaybetti; 23.781 yaralı, 505 sakat, 285.211 konutun da hasarlı
olduğu tespit edildi.
Daha
sonra 12 Kasım 1999 Düzce depremi yaşandı. 17 Ağustos depreminden seksen yedi
gün sonra olan bu depremde de 710 kişi hayatını kaybetti, 2.679 kişi yaralandı.
Yani
bu depremlerde ve aslında ülkemiz deprem kuşağında olduğu için buna benzer o
kadar çok deprem yaşandı ki her birinde -ben özellikle bu iki depremde şahitlik
etmiş birisi olarak- devletin en tepesindeki Cumhurbaşkanı ve siyasi parti
temsilcileri oradaydı. Daha sonra tamamen mağduriyeti giderecek şekilde deprem
konutları yapıldı, teslim edildi. Cumhurbaşkanı düzeyinde Türkiye Cumhuriyeti
devleti vatandaşının yaralarını sarmak üzere görev yaptı. Ben de bire bir her
aşamasında oradaydım. “Bizden önce hiçbir şey yapılmadı.” sözünü kabul
etmiyorum.
(Mikrofon
otomatik cihaz tarafından kapatıldı) 
AYLİN
CESUR (Isparta) – Bir cümle daha sarf edeceğim müsaade ederseniz.
BAŞKAN
– Buyurun, toparlayın.
AYLİN
CESUR (Isparta) – Depremlerin oluşturacağı hasarları azaltmanın aslında en
etkin iki yolu depreme dayanıklı binalar yapmak ve halkı eğitmek ama bunu
söyleyen iktidar partisi vekiline ve Genel Kurulumuza şunu ifade etmek
istiyorum: Son çıkan imar affından sonra uygun şartları sağlayamayan konut ve
iş yerlerinin olası depremlerde hasar görmesi durumunda facialara neden olması
ihtimali var ülkemizde. Bunlar vicdani konular, bari vicdani konularda
gerçekten vicdanları göreve davet ediyorum. Affedilen yapıların insan hayatına
mal olması durumunda bunun sorumlusu da iktidar partisi olacaktır. 
Teşekkür
ederim. 
Saygılarımla.
(İYİ PARTİ sıralarından alkışlar)
BAŞKAN
– Teşekkürler. 
Değerli
milletvekilleri, toparlayacağız, son iki kişiye söz vereyim. 
Sefer
Hocam, buyurun. 
39.- Kahramanmaraş Milletvekili Sefer Aycan’ın, Van
Milletvekili Osman Nuri Gülaçar’ın yaptığı açıklamasındaki bazı ifadelerine
ilişkin açıklaması
SEFER
AYCAN (Kahramanmaraş) – Sayın Başkanım, teşekkür ederim. 
Sayın
milletvekiline teessüflerimi bildiriyorum. Ben depremde Sağlık Bakanlığında Temel
Sağlık Hizmetleri Genel Müdürüydüm ve aynı zamanda Sağlık Bakanlığının Kriz
Koordinatörüydüm. Deprem üçü beş geçe oldu, biz üç buçukta Sağlık Bakanlığında
toplandık, beş buçukta Bolu’daydık, altı buçukta Sakarya’daydık. Şimdi, bu
haksızlıktır, kul hakkıdır. Allah’a havale ediyorum böyle söyleyenleri. O gün
20 bin yaralıyı İstanbul’a, Bursa’ya ve Ankara’ya taşıdık. 20 bin vakanın
ameliyatını yaptık. Daha sonra Japonlar geldi, bunu nasıl yaptığımızı bize
sordular. Hava köprüsü kurduk, ambulans köprüsü kurduk ve 20 bin yaralıyı bir
günde taşıyarak operasyon yaptık. Sayın Bakan ve ekibiyle üç buçukta yola çıkıp
tüm deprem bölgesine ulaştık. On beş gün kimse yerinden kımıldamadı. Altı ay
biz deprem bölgesinde çalıştık. 
Hep
o güne ithamda bulunuyorlar. Öyle, bin tane ev yıkılmadı o gün.
(Mikrofon
otomatik cihaz tarafından kapatıldı)
BAŞKAN
– Toparlayın sayın milletvekili.
Açar
mısınız arkadaşlar?
SEFER
AYCAN (Kahramanmaraş) – Türkiye’nin 6 büyük ili depremden etkilendi, nüfusun
yüzde 60’ı, sanayinin yüzde 70’i etkilendi; öyle, oyuncak değildi. Tüm dünya
bilir ki Marmara depremi yüzyılın felaketidir ve bu felaketin altından
Milliyetçi Hareket Partisinin de içinde bulunduğu iktidar kalkmıştır. Kimseye
muhtaç olmadık. O gün binlerce, on binlerce insan çadırlarda, barınaklarda
yaşarken hiç kimseyi aç susuz bırakmadık. Hiçbir bulaşıcı hastalık çıkmamıştır,
bir tane kızamık vakası çıkmamıştır, bir tane ishal vakası çıkmamıştır. O gün
sağlık personeli bir destan yazmıştır. 
Milliyetçi
Hareket Partisinin yönettiği Sağlık Bakanlığının yaptıklarına bugün “Hiçbir şey
yoktu.” demek çok vicdansızca bir yaklaşımdır. Allah’a havale ediyorum. (MHP
sıralarından alkışlar) 
BAŞKAN
– Çok teşekkür ederim.
Değerli
milletvekilleri, üç milletvekiline söz vereceğim. Yani ilk günümüz, herkese söz
vermek istiyorum ama süreyi de çok geçtik.
Muhittin
Bey, buyurun.
40.- Gaziantep Milletvekili Ali Muhittin Taşdoğan’ın,
Celal Adan’a Meclis Başkan Vekilliği görevinde başarılar dilediğine, 1999
Marmara depremi gibi büyük depremlerde kronikleşen sağlık sorunlarına ilişkin
açıklaması
ALİ
MUHİTTİN TAŞDOĞAN (Gaziantep) – Sayın Başkan, kıymetli milletvekilleri;
sözlerime başlamadan Sayın Başkanım, zatıalilerinizin yönettiği Gazi Mecliste
bulunmaktan şeref duyar, yeni görevinizde başarılar dilerim. 
BAŞKAN
– Teşekkür ederim, sağ olun.
ALİ
MUHİTTİN TAŞDOĞAN (Gaziantep) – Sayın Başkanım, Sayın eski Genel Müdürümüz,
Milletvekilimiz, Hocamız Sefer Bey akut verileri anlattı. 1999 depreminin
kronik verileri de vardır sağlık sorunları açısından. Böylesine büyük
depremlerde iki büyük sağlık sorunu kronikleşir. Bunlardan biri, post travmatik
stres bozukluğu; ikincisi, Crush sendromudur. Post travmatik stres bozukluğunu
böylesine büyük bir alanda ve geniş bir alanda büyük bir depremden sonra en az
yaşayan ülke –bilimsel olarak da çeşitli çalışmalar var, merak edenlere
verebilirim- Türkiye Cumhuriyeti’dir. 
BAŞKAN
– Toparlayın Sayın Milletvekili.
ALİ
MUHİTTİN TAŞDOĞAN (Gaziantep) – Toparlıyorum Sayın Başkan.
Aynı
dönemde Crush sendromunda da dünyada yüzde 0’la deprem atlatan tek ülkeyiz. Bu
konuda da depremden en çok mağdur olan Japonya’da yapılmış çok çeşitli
çalışmalar var, merak edenlere verebiliriz.
Teşekkür
ederim.
BAŞKAN
– Halil Oral Bey’e söz veriyoruz.
41.- Ankara Milletvekili İbrahim Halil Oral’ın, Van
Milletvekili Osman Nuri Gülaçar’ın yaptığı açıklamasındaki bazı ifadelerine
ilişkin açıklaması
İBRAHİM
HALİL ORAL (Ankara) – Çok teşekkür ederim Sayın Başkanım.
Tabii,
insaf, vicdan ve merhamet insani bir değerdir. “Utanmıyorsan dilediğini yap.”
sözü de bir Peygamber buyruğudur. Dolayısıyla, 1999 depremiyle alakalı “Devlet
yoktu.” sözünü değerli hatibe bu değerler içerisinde belirtmek istiyorum. O
dönemin Bayındırlık Bakanı Sayın Koray Aydın şimdi İYİ PARTİ’nin Ankara
Milletvekilidir ve o dönem devlet sözünün tutulduğu bir dönemdir. 
BAŞKAN
– Toparlayın Sayın Milletvekili.
İBRAHİM
HALİL ORAL (Ankara) – Sayın Başkanım, toparlayacağım.
Ülkede
Van depreminin tahmin ediyorum en az 20-30 katından daha fazla büyük bir alanı
ve binlerce insanı mağdur eden o depremde devletin sözünün tutulduğu ve aynı
zamanda Japonya’da o dönemdeki krizin atlatılmasının ders olarak okutulduğu bir
deprem mücadelesini devlet adına yok saymayı insafsızlık, vicdansızlık ve edep
açısından da uygunsuzluk olarak kabul ediyorum.
Teşekkür
ederim.
BAŞKAN
– Sayın Tanal…
42.- İstanbul Milletvekili Mahmut Tanal’ın, Celal
Adan’a Meclis Başkan Vekilliği görevinin hayırlı olmasını dilediğine,
Andımız’ın okullarda okutulmasına karşı çıkanların Fetullah terör örgütüyle,
PKK’yla, cemaatlerle kol kola girenler olduğuna ve Andımız üzerindeki ellerin
çekilip millî birlik ve beraberliğin bozulmamasına ilişkin açıklaması
MAHMUT
TANAL (İstanbul) – Teşekkür ederim Değerli Başkanım, hayırlı olsun yeni
göreviniz.
BAŞKAN
– Sağ olun, teşekkür ederim.
MAHMUT
TANAL (İstanbul) – Değerli Başkanım, ben Kürt anne ve Kürt babadan dünyaya
gelen, Türk vatandaşı olan, Atatürk cumhuriyetinin evladıyım. Andımız’ın
iptaliyle ilgili iktidarın yaratmış olduğu yönetmeliğin iptali davasını açan
bir milletvekiliyim. Küçük yaşta evladım olmadığı için davam reddedildi. Ancak
sendikanın davası kabul edildi, bu sevindiricidir. Burada Andımız’ın içeriği
çocuklara millî birlik ve beraberliğimizi, sevgiyi, saygıyı öğretmektedir,
aşılamaktadır. Dünyanın çoğu ülkelerinde buna benzer antyan okutulmaktadır
öğrencilere. Bu Anda bugüne kadar kimler karşı çıktı? Sayın Burhan Kuzu keşke
burada olsaydı; Abant toplantılarında, Fetullah Gülen’in yaptığı toplantılarda
alınan bir karardır bu. 
(Mikrofon
otomatik cihaz tarafından kapatıldı)
MAHMUT
TANAL (İstanbul) – Bitiriyorum, özür dilerim.
BAŞKAN
– Toparlayın Sayın Milletvekilim. 
MAHMUT
TANAL (İstanbul) – Andımız’ın iptaliyle ilgili, yani Andımız’ı yönetmelikle
iptal eden AK PARTİ iktidarı, kendi milletvekilleri o dönemde öğretim üyesi
sıfatıyla Abant toplantılarına katılıp Fetullah Gülen tarafından tasarlanan ve
planlanan bir organizasyondur. İkincisi, aynı şekilde PKK’nın bunun
kaldırılmasını talep ettiği bir olaydır. Üçüncüsü, cemaatlerin hepsi bu
Andımız’ın okutulmasına karşıydı. Burada şunu kabul etmek lazım: Andımız’ın
okullarda okutulmasına karşı çıkanlar Fetullah terör örgütüyle, PKK’yla,
cemaatlerle kol kola girenlerdir yani onların düşünceleri yine bugün
iktidardadır. Bu anlamda, Andımız’ın üzerindeki ellerini çeksinler, bu millî
birlik ve beraberliğimizi bozmasınlar.
Selam
ve saygılarımı iletiyorum, teşekkür ediyorum. (CHP sıralarından alkışlar)
BAŞKAN
– Teşekkür ederiz.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş. 
MEHMET
MUŞ (İstanbul) – Bugün Genel Başkanımız fikirlerimizi açıkladı, Sayın Tanal’ın
burada haksız ithamları söz konusudur. Bu anlamda söz talebimiz var.
BAŞKAN
– Buyurun, yerinizden söz vereyim. 
43.- İstanbul Milletvekili Mehmet Muş’un, İstanbul
Milletvekili Mahmut Tanal’ın yaptığı açıklamasındaki bazı ifadelerine ilişkin
açıklaması
MEHMET
MUŞ (İstanbul) – Sayın Başkan, burada bir polemiğe girme arzusunda değilim.
Fakat, Tanal iyi tanınan bir adamdır. Türk devleti ve Hükûmeti FETÖ’nün basın
kanallarının üzerine gidiyorken, basın-yayın organlarının üzerine gidiyorken Tarık
Toros’un odasında gözyaşı döken bir adamdır bu. Bunu herkes bilsin, yeni gelen
milletvekilleri de bilsin. Orada gözyaşlarına boğulan, kendisini siper eden bir
adamın kalkıp da bize “FETÖ’yle kol kolalarmış, şöyle yapıyorlar, böyle
yapıyorlar.” gibi bir şey söyleme hakkı yoktur, haddi de yoktur. Sayın Tanal
haddini bilmelidir. (AK PARTİ sıralarından alkışlar) 
Şimdi,
bugün…
(Mikrofon
otomatik cihaz tarafından kapatıldı) 
BAŞKAN
– Peki Değerli Milletvekili.
MEHMET
MUŞ (İstanbul) – Sayın Başkan…
MİHRİMAH
BELMA SATIR (İstanbul) – Sayın Başkan, bitmedi ama. 
BAŞKAN
– Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önergesi vardır…
MEHMET
MUŞ (İstanbul) – Sayın Başkan, sözümü…
BAŞKAN
– …okutup işleme alacağım ve oylarınıza sunacağım. 
Buyurun,
okuyun. 
MEHMET
MUŞ (İstanbul) – Sayın Başkan, konuşmam devam ediyorken sözümü kestiniz. 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 19/10/2018 tarihinde İstanbul
Milletvekili Grup Başkan Vekili Engin Altay, Manisa Milletvekili Grup Başkan
Vekili Özgür Özel ile Sakarya Milletvekili Grup Başkan Vekili Engin Özkoç
tarafından Cemal Kaşıkçı’nın akıbetine ilişkin yaşananların tam olarak açığa
çıkarılması amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2018 Salı günkü birleşiminde yapılmasına
ilişkin önerisi
23/10/2018
Türkiye Büyük Millet Meclisi Başkanlığına
Danışma
Kurulu 23/10/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Engin
Altay
 İstanbul
 Grup
Başkan Vekili 
Öneri:
İstanbul
Milletvekili Grup Başkan Vekili Engin Altay, Manisa Milletvekili Grup Başkan
Vekili Özgür Özel ile Sakarya Milletvekili Grup Başkan Vekili Engin Özkoç
tarafından Cemal Kaşıkçı’nın akıbetine ilişkin yaşananların tam olarak açığa
çıkarılması amacıyla 19/10/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin (485 sıra no.lu)
diğer önergelerin önüne alınarak görüşmelerin 23/10/2018 Salı günlü birleşimde
yapılması önerilmiştir. 
BAŞKAN
– Sayın Muş, söz talebiniz mi var?
MEHMET
MUŞ (İstanbul) – Sayın Başkan, sanırım görmediniz, sözüm kesildi. 
BAŞKAN
– Buyurun Sayın Muş.
MEHMET
MUŞ (İstanbul) – Bu meseleyle alakalı da bugün grup toplantımızda görüşlerimiz
kamuoyuyla paylaşılmıştır. 
Genel
Kurula saygılar sunarım. 
BAŞKAN
– Peki. 
MAHMUT
TANAL (İstanbul) – Sayın Başkanım…
BAŞKAN
– Sayın Tanal, söylediğinizi söylediniz. Sizin öneriniz…
MAHMUT
TANAL (İstanbul) – Değerli Başkanım, sataşmadan dolayı söz istiyorum 69’uncu
maddeye göre. Beni FETÖ’cülükle itham etti Sayın Grup Başkan Vekili.
BAŞKAN
– Yerinizden bir dakika söz vereyim. 
AHMET
HAMDİ ÇAMLI (İstanbul) – Ağlamadın mı? 
MEHMET
MUŞ (İstanbul) – Ağladın mı, ağlamadın mı?
V.- AÇIKLAMALAR (Devam)
44.- İstanbul Milletvekili Mahmut Tanal’ın, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
MAHMUT
TANAL (İstanbul) – Teşekkür ederim Değerli Başkan. 
Bakın,
burada hepiniz oradasınız, hepiniz FETÖ’cüsünüz. (CHP sıralarından alkışlar) 
MİHRİMAH
BELMA SATIR (İstanbul) – Aa, yeter ama!
MAHMUT
TANAL (İstanbul) – 12 milletvekiliniz burada ve bu milletvekillerinin arasından
bir tanesi de şu anda -ben Plan Bütçeden geliyorum- Hazine ve Maliye Bakanının
yardımcısı. FETÖ’cüyü Maliye Bakanının yardımcısı yaptınız; bu bir.
MEHMET
MUŞ (İstanbul) – Sen 17-25’ten sonra orada mıydın, değil miydin?
AHMET
HAMDİ ÇAMLI (İstanbul) – Ağladın mı, ağlamadın mı? Ağladın.
MAHMUT
TANAL (İstanbul) – İkincisi: Bakın, burada bu resim kimin?
AHMET
HAMDİ ÇAMLI (İstanbul) – Ağladın mı ağlamadın mı, onu söyle. 
MEHMET
MUŞ (İstanbul) – Tanal, ağladın mı ağlamadın mı? 
MAHMUT
TANAL (İstanbul) – Recep Tayyip Erdoğan ile Fetullah Gülen birlikte değil mi? 
Üçüncüsü:
Bakın, Millî Güvenlik Kurulu 2004 tarihinde diyor ki: “FETÖ terör örgütü
ülkenin millî birlik beraberliği için bir dinamit gibidir, her an için bomba
gibi patlayabilir; önlem alın.” Ve bu önlemi almayan AK PARTİ iktidarı, yine
aynı şekilde… Millî Güvenlik Kurulu kararı, kaç sayılı karar? 481 sayılı Karar,
2004 tarihli 481 sayılı Karar. 
“Gülen’i
AK PARTİ kurtardı.” Akit gazetesi diyor. 
(Mikrofon
otomatik cihaz tarafından kapatıldı) 
MAHMUT
TANAL (İstanbul) – Kim burada Gülen’i destekliyor?
BAŞKAN
– Peki, teşekkürler Sayın Tanal. 
MAHMUT
TANAL (İstanbul) – Fetullah terör örgütüyle ilişkili olan kim? AK PARTİ’nin
aşağı yukarı -iyi niyetli unsurları tenzih ediyorum- yarısından fazlasının ya
çocukları ya kendileri aynı cemaatle kol kola idiler.
MEHMET
MUŞ (İstanbul) – Sayın Başkan…
BAŞKAN
– Buyurun Sayın Muş. 
MEHMET
MUŞ (İstanbul) – Sayın Başkan, bakın, ben bu tartışmayı uzatma niyetinde
değilim.
BAŞKAN
– Evet, toparlayalım.
MEHMET
MUŞ (İstanbul) – Fakat grubumuza dönüp “Hepiniz FETÖ’cüsünüz.” diyerek… Bu,
grubumuza açık bir sataşmadır, İç Tüzük 69’a göre söz talebimiz doğar. Bu
açıdan…
BAŞKAN
– Buyurun Sayın Muş. (AK PARTİ sıralarından alkışlar) 
İki
dakika…
ATİLA
SERTEL (İzmir) – Ya gittiniz orada fotoğraf çektirdiniz hepiniz ya!
VIII.- SATAŞMALARA İLİŞKİN KONUŞMALAR (Devam)
4.- İstanbul Milletvekili Mehmet Muş’un, İstanbul
Milletvekili Mahmut Tanal’ın yaptığı açıklamasında AK PARTİ Grubuna sataşması
nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; hukuk sisteminin bir
kaidesi vardır.
ATİLA
SERTEL (İzmir) – Camiye girer gibi Fetullah Hoca’nın makamına girdiniz. 
MEHMET
MUŞ (Devamla) – Siz hukuk sistemini çiğnemeye başladığınız zaman ve suç
işlemeye başladığınız zaman hukuk devreye girer. Hukuk devreye girdiği zaman da
gereği yapılır. 
Az
önceki konuşmacı geçmiş dönemlerdeki bazı fotoğrafları çıkarıp çıkarıp ortaya
koyuyor. Şimdi, bakın, ben çok açık bir şey söyleyeyim. 
ATİLA
SERTEL (İzmir) – Grup başkan vekilinizin fotoğrafı var ya! Ayıptır ya!
MEHMET
MUŞ (Devamla) – Türk devleti, Hükûmetiyle beraber suç işlemeye başlayan bir
örgütün üzerine gidiyor “Bu bir örgüttür, bunun üzerine gideceğiz.” diyor…
KAMİL
OKYAY SINDIR (İzmir) – Ne zaman suç işlemeye başlıyor?
MEHMET
MUŞ (Devamla) – Türkiye’de toplum buna büyük bir destek veriyor ve bunun basın
yayın organlarının üzerine gidiliyor. (CHP sıralarından gürültüler) FETÖ
elebaşı çağrı yapıyor “Bank Asyaya para yatırın.” Mahmut Tanal Bank Asyaya para
yatırıyor. Değerli arkadaşlar, bakın, tarihlere ve hukuk sisteminin girdiği
devreye iyi bakın. 
ALİ
ÖZTUNÇ (Kahramanmaraş ) – Bank Asyanın açılışını kim yaptı?
MEHMET
MUŞ (Devamla) – Kendisi geçmiş dönemlerde de… Yüzüne kaç kere söyledim…
ATİLA
SERTEL (İzmir) – Garibanları attınız içeri, hepiniz dışardasınız. 
MEHMET
MUŞ (Devamla) - Ya, Sayın Tanal, sen Tarık Toros’un odasında “Kanallarınızın
kapanmasını engelleyemedim, çok üzgünüm…” diyerek hüngür hüngür ağlayan bir
adamsın. Senin söylediğinin bir değeri olmaz çünkü sen o dönemlerde panzerlerin
önünde duran bir adamsın FETÖ’ye operasyon yapılmasın diye. (AK PARTİ
sıralarından alkışlar) Hukuk “Burada bir suç örgütü var.” diyor, hukuk sistemi
bunun üzerine gidiyor, sen çıkmış hâlâ o hukukun öncesi ve sonrası ayrımını
yaptığı bir süreçten öncekileri çıkarıp çıkarıp gösteriyorsun. Bakın, daha pek
çok siyasetçinin orada fotoğrafları var...
ATİLA
SERTEL (İzmir) – Yok, sadece AKP’lilerin fotoğrafı var. 
MEHMET
MUŞ (Devamla) –…ama suç işlemeye başladıktan sonraki AK PARTİ’nin mücadelesi,
bu Parlamentoda bulunan pek çok milletvekilinin mücadelesi ortadayken sen
FETÖ’nun safında olan bir adamsın. Sen kuyruğunu kaptırmışsın Sayın Tanal. (AK
PARTİ sıralarından alkışlar)
MAHMUT
TANAL (İstanbul) – Sayın Başkan…
BAŞKAN
– Sayın Tanal, yerinizden söz vereyim. 
MAHMUT
TANAL (İstanbul) – Değerli Başkanım… 
BAŞKAN
– Buyurun Sayın Tanal. 
5.- İstanbul Milletvekili Mahmut Tanal’ın, İstanbul
Milletvekili Mehmet Muş’un sataşma nedeniyle yaptığı konuşmasında şahsına
sataşması nedeniyle konuşması
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla
selamlıyorum. 
Devrimcilerden
FETÖ’cü çıkmaz. (CHP sıralarından alkışlar)
MEHMET
MUŞ (İstanbul) – Ağladın mı, ağlamadın mı?
MAHMUT
TANAL (Devamla) – Bizler basın özgürlüğünü savunduk. 
MEHMET
MUŞ (İstanbul) – Niye, FETÖ’nünkileri mi savunuyorsun? 
MAHMUT
TANAL (Devamla) – Üsküdar Ünalan’daki Şampiyon spor tesisleri AK PARTİ’nin
kurucusudur. 
MEHMET
MUŞ (İstanbul) – Ağladın mı, ağlamadın mı onu söyle. 
MAHMUT
TANAL (Devamla) – Oranın işletmesini kapattığınız zaman oranın da hakkını
savundum ben. 
MEHMET
MUŞ (İstanbul) – Bank Asya’ya para yatırmak basın özgürlüğü mü Tanal?
MAHMUT
TANAL (Devamla) – Bakın, şurada “Gülen’i AK PARTİ kurtardı.” diyen kim?
Telefona bakma, bana bakar mısınız? AK PARTİ’yi kurtaran kim? 
İSHAK
GAZEL (Kütahya) – Siz, suç işledikten sonra ağladınız, suç işledikten sonra
Zaman gazetesinin önünde ağladınız. 
MAHMUT
TANAL (Devamla) – İki, yalan söylüyorsunuz. Siz Fetullah Gülen’e 15 Temmuz’dan
sonra “terör örgütü” dediniz. Daha öncesinde defalarca burada size söyledik.
Bakanlar Kurulu kararıyla bana çıkarın, ben buradan milletvekilliğinden istifa
etmeye hazırım. Yapmazsınız, yapar mısınız grup başkan vekili?
AHMET
HAMDİ ÇAMLI (İstanbul) – Onun için mi gittin ağlamaya?
MAHMUT
TANAL (Devamla) – Bakın, Bank Asya’yı Türkiye Büyük Millet Meclisine koyan
sizsiniz, köprüdeki Bank Asya’nın OGS geçişlerini yapan sizsiniz, Bank Asya’nın
aynı zamanda kurdelesini kesen sizsiniz. Tayyip Erdoğan Büyükşehir Belediye
Başkanıyken Büyükşehirin tüm maaşlarının yattığı banka yine Bank Asya’dır. Bank
Asya’yı bütünleştiren, kalkındıran, kol kola giren sizlersiniz.
Bu
ülkede hukuk gerçekleştiği zaman içinizdeki iyi niyetli unsurlar hariç olmak
üzere destek veren, kollayan, koruyanlar -yanında hukukçu var, Türk Ceza Kanunu
39’uncu maddesi uyarınca kırk yıllık zaman aşımına tabi- yargılanacaklar
bunlar. Onun için, burada FETÖ’cü arıyorsanız siyasi ayağı AK PARTİ’dir. (CHP
ve İYİ PARTİ sıralarından alkışlar) 
İki,
gelin, bakın 4 grup siyasi ayağını soruyor, AK PARTİ’li oylarla reddedilmedi
mi? AK PARTİ’li oylarla…
(Mikrofon
otomatik cihaz tarafından kapatıldı) 
MEHMET
MUŞ (İstanbul) – Ağladın mı, ağlamadın mı onu söyle sen.
MAHMUT
TANAL (Devamla) – “Gelin, Fetullah Gülen’in siyasi ayağını araştıralım.”
denildiği zaman sizin oylarınızla reddedilmedi mi?
BAŞKAN
– Teşekkürler Sayın Tanal.
MAHMUT
TANAL (Devamla) – Eğer o yürek varsa sizde, o vicdan varsa sizde, kendinize
inanıyorsanız gelin araştıralım.
BAŞKAN
– Teşekkürler Sayın Tanal.
MAHMUT
TANAL (Devamla) – Kim FETÖ’cü, kim terör örgütü üyesi, kim namussuz, kim
haysiyetsiz ortaya çıkar o zaman. (CHP sıralarından alkışlar) 
MEHMET
MUŞ (İstanbul) – Sayın Başkan…
BAŞKAN
– Sayın Muş…
MEHMET
MUŞ (İstanbul) – Tekrar kürsüde söz almayacağım da biz Mahmut Tanal’ı dikkate
alan bir grup değiliz, dolayısıyla, dikkate aldığımız birisi değil. 
BAŞKAN
– Peki, zapta geçti Sayın Muş.
MEHMET
MUŞ (İstanbul) – Siyasidir, siyasi ayağıdır, bununla alakalı yargı her şeyin
üzerine gidiyor. Bununla alakalı da, FETÖ’yle alakalı da en büyük mücadeleyi
veren Adalet ve Kalkınma Partisidir, diğer partiler de vardır destek veren
buna. (AK PARTİ sıralarından alkışlar) 
BAŞKAN
– Peki, teşekkür ederim.
MEHMET
MUŞ (İstanbul) – Şunu da söylemek lazım Sayın Başkan…
MAHMUT
TANAL (İstanbul) – Onuru, haysiyeti olan FETÖ terör örgütünün siyasi ayağı
neresi araştırır. Niye korkuyorsunuz?
MEHMET
MUŞ (İstanbul) – Sayın Başkan, çok açık bir soru soruyorum: Ağladın mı,
ağlamadın mı? Çık söyle.
OLCAY
KILAVUZ (Mersin) – Sayın Başkan, bir söz de biz istiyoruz.
BAŞKAN
– Yerinizden bir dakika söz vereyim Olcay Bey, buyurun.
Bugün
şey günümüz. Son, daha söz falan vermeyeceğim yani.
YAVUZ
AĞIRALİOĞLU (İstanbul) – Hazır cephe açıldı Sayın Başkan.
(AK
PARTİ ve CHP milletvekilleri arasında karşılıklı konuşmalar)
BAŞKAN
– Sayın Tanal, arkadaşlar, bu süreci böyle tamamlayamayız, dolayısıyla, ilk
günümüz. Bu ilk günümüzden dolayı da herkese söz vermek istiyorum ama buna da
bir şey gösterirseniz sevinirim yani.
Buyurunuz
Sayın Kılavuz.
V.- AÇIKLAMALAR (Devam)
45.- Mersin Milletvekili Olcay Kılavuz’un, Van’da 23
Ekim ve 9 Aralık 2011 tarihlerinde meydana gelen depremlerde hayatını
kaybedenlere Allah’tan rahmet dilediğine ve Andımız’dan vazgeçmeyeceklerine
ilişkin açıklaması
OLCAY
KILAVUZ (Mersin) – Sayın Başkan, değerli milletvekilleri; yüce heyetinizi
saygıyla ve muhabbetle selamlıyorum ve bundan yedi yıl önce Van’da 23 Ekim ve 9
Aralıkta hayatını kaybeden vatandaşlarımızı rahmetle anıyorum ve yaralananlara
da Cenab-ı Allah’tan şifalar diliyorum.
Zatıalinize
de Meclis Başkan Vekilliğinizde başarılar diliyorum.
BAŞKAN
– Teşekkür ederim.
OLCAY
KILAVUZ (Mersin) – Malumunuz olduğu üzere, 2013 yılı itibarıyla çözüm süreci
sebebiyle Andımız -evlatlarımızın, kardeşlerimizin şuurlanması adına okutulan-
maalesef ki kaldırılmıştır. O dönemde sadece Andımız kaldırılmıyordu, maalesef
dağlardan taşlardan “Ne mutlu Türk’üm diyene.” ifadeleri siliniyordu, devlet
dairelerinden “T.C.” ibareleri kaldırılıyordu. Yani maalesef Türklük adına ne
varsa kaldırılmaya çalışılıyordu. 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Milletvekili. 
OLCAY
KILAVUZ (Mersin) – Biz milliyetçi-ülkücü hareketin mensupları olarak her
dönemde millî duruşumuzu ortaya koyuyorduk. Allah’a şükürler olsun ki Türk’üz,
doğruyuz, çalışkanız. Andımız’dan kim rahatsız oluyorsa o zaman kendi adına bu
yemini yapmaz, bağlı olduğuna eğer ki FETÖ’ye bağlılığı varsa FETÖ’ye bağlılık
yemini yapar, PKK’ya bağlılığı varsa PKK’ya bağlılığını yeminli olarak ortaya
koyar. Sonuna kadar Andımız’dan vazgeçmeyeceğiz. Kardeşlerimizi millî, manevi,
ahlaki ve insani değerlerle yetiştireceğiz.
Yüce
heyetinizi saygıyla selamlıyorum.
Sağ
olun, teşekkür ederim. (MHP sıralarından alkışlar)
BAŞKAN
– Son sözü Yavuz Bey, size veriyorum. 
İMRAN
KILIÇ (Kahramanmaraş) – Sayın Başkanım… 
BAŞKAN
- Bir sataşmaya meydan vermeden…
YAVUZ
AĞIRALİOĞLU (İstanbul) – Sadece kayda geçsin diye istirhamımız. 
BAŞKAN
– Hayhay. 
İMRAN
KILIÇ (Kahramanmaraş) – Sayın Başkanım…
BAŞKAN
– Daha bitti artık, vermeyeceğim arkadaşlar.
46.- İstanbul Milletvekili Yavuz Ağıralioğlu’nun, FETÖ
meselesinin Meclis çatısı altında dört başı mamur konuşulamadığına ilişkin
açıklaması
YAVUZ
AĞIRALİOĞLU (İstanbul) – Her şeyden önce, bu FETÖ meselesiyle alakalı,
arkadaşlar beni bağışlayın -kayda geçsin diye söylüyorum Başkanım- bu meselenin
“Siz bizden daha çok ağladınız, biz daha önce ağlamıştık ama nedamet
duyuyoruz.” şeklinde konuşuluyor olmasını Türk devletinin bütün işleyişini
altüst eden, yüz binleri bulan büyük bir sızmanın dört başı mamur
konuşulmadığına alamet sayıyorum. Bu meseleyle alakalı, biz -kendimizi de
sorumluluk mevkisinde tutarak söylüyorum- ait olduğumuz mukaddesat, değerler
dünyası siyaseti adına FETÖ ya da benzeri organizasyonların bizim
ferasetsizliğimiz yüzünden kuvvetlendiğine inanıyorum. Bu meselenin muhasebesinin
doğru yapılamadığına, mücadelenin doğru yapılamadığına alamet bir şeyi arz
edeceğim dikkatlerinize. 15 Temmuz alçaklığından sonra iki türlü cemaat mensubu
gördük. Bir, Fetullah Gülen ismi mevzuubahis edilince sanki Mars’ta yaşayan
birinden bahsediyormuşuz gibi “O kim?” edalarıyla bakanlar; bir de “Bu mevzuyla
alakalı hiçbir dahlimiz yok, bu mevzu bizim üzerimize kaldı.” diyenleri gördük.
Nedamet duyanları hiç görmedik yani “Biz çoluğumuzun çocuğumuzun rızkından
kestik, biz cennette Efendimiz’e yüz aydınlığımız olsun, Allah bize rahmet
etsin diye nice gayretlerimizle edindiğimiz rızkımızı kestik, bunlara verdik
Allah rızası için; çalıştık, koştuk, didindik, yirmi beş otuz senedir
elimizdekini, avucumuzdakini bunlara veriyoruz; lakin, biz bunların böyle olduğunu
bilemedik, nedamet duyuyoruz.” diyenleri göremedik. Dolayısıyla, devletin bu
mevzudaki mücadele ritminin bozuk olduğuna, mücadelenin de bu şekilde bozuk
olmasına, Hükûmetin bu mevzuda kullandığı dilin sebep olduğuna inanıyoruz. Bu
meseledeki siyasal dilin “Biz, 15 Temmuzu milat sayıyoruz, 17-25 Aralığı milat
sayıyoruz.” sorumsuzluğuna dönen cümleler yüzünden böyle olduğuna inanıyoruz. 
(Mikrofon
otomatik cihaz tarafından kapatıldı) 
YAVUZ
AĞIRALİOĞLU (İstanbul) – Başkanım, tamamlayacağım. 
Burada,
ben, zaman zaman -kendimizi de işin içine katarak- muhasebe cümleleri kurmamız
gerektiğine inanıyorum. Nasıl ki 1980’de, ihtilalden sonra devletle hesabı olan
Marksist solun yarım kalmış hesabını PKK üzerinden devam ettirme şehveti varsa bizim
ferasetsizliğimizden de bu kabil cinnete sebep olacak bir savrulmaya imkân
bulduğuna inanıyorum FETÖ’nün. Dolayısıyla, bu meselenin hâlen bu Meclis çatısı
altında dört başı mamur konuşulamadığına inanıyorum. Bu meselenin muhasebenin
doğru yapılamaması, yarın benzer komplikasyonlarla karşı karşıya kalacağımızın
alametidir; öyle biliyorum, öyle inanıyorum. Dolayısıyla, bu meselede CHP
Grubuna “Siz FETÖ’cüsünüz, siz felaket ağladınız, biz sizden daha önce
ağlamıştık.” sataşmalarını vakarımıza ziyan sayıyorum.
Ben, kendimi dışarıda tutan bir insan gibi değilimdir bu mevzuda. Bu meseleleri
konuşmamızın, sağlıklı konuşmamızın devletin yeniden inşa edilmeye çalışıldığı
bugünlerde bize sağlıklı işler yaptırabilme imkânına döneceğine inanıyorum.
Genel
Kurulumuza saygılar sunuyorum. (İYİ PARTİ sıralarından alkışlar) 
BAŞKAN
– Teşekkürler. 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 19/10/2018 tarihinde İstanbul
Milletvekili Grup Başkan Vekili Engin Altay, Manisa Milletvekili Grup Başkan
Vekili Özgür Özel ile Sakarya Milletvekili Grup Başkan Vekili Engin Özkoç
tarafından Cemal Kaşıkçı’nın akıbetine ilişkin yaşananların tam olarak açığa
çıkarılması amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2018 Salı günkü birleşiminde yapılmasına
ilişkin önerisi (Devam)
BAŞKAN
- Önerinin gerekçesini açıklamak üzere, öneri sahibi Cumhuriyet Halk Partisi
Grubu adına Ahmet Ünal Çeviköz, İstanbul Milletvekili.
Süreniz
beş dakika.
Buyurun.
(CHP sıralarından alkışlar)
CHP
GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli
milletvekilleri; Cemal Kaşıkçı’nın 2 Ekim tarihinde İstanbul’daki Suudi
Arabistan Başkonsolosluğu’nda öldürülmesiyle ilgili olarak sunduğumuz Meclis
araştırma önergesi hakkında Cumhuriyet Halk Partisi Grubu adına söz almış
bulunmaktayım. Bu vesileyle Yüce Meclisinizi saygıyla selamlıyorum.
Sayın
Başkan, zatıalinize de görevinizde başarılar diliyorum.
Hepimizin
dehşetle izlediği üzere Suudi rejimine muhalif Suudi gazeteci Cemal Kaşıkçı’dan
İstanbul’daki Suudi Arabistan Başkonsolosluğu’na 2 Ekim tarihinde girmesinden
sonra bir daha haber alınamamıştır. Kısa sürede kuşkular doğrulanmış, Cemal
Kaşıkçı’nın korkunç bir cinayete kurban gittiği ortaya çıkmıştır. Bu olay her
şeyden önce dünyanın her ülkesindeki basın ve ifade özgürlüğünün öneminin
altının bir kere daha çizilmesi gerektiğini göstermiştir. Anayasa'mızın 2’nci
maddesinde yer alan “Türkiye Cumhuriyeti toplumun huzuru, millî dayanışma ve
adalet anlayışı içinde insan haklarına saygılı, Atatürk milliyetçiliğine bağlı
başlangıçta belirtilen temel ilkelere dayanan demokratik, laik ve sosyal bir
hukuk devletidir.” hükmüyle cumhuriyetin nitelikleri sıralanırken insan
haklarına saygının ve hukuk devleti olmanın önemi vurgulanmıştır. Oysa bu cinayetle,
topraklarındaki bir yabancı başkonsoloslukta açıkça bir operasyon yapılan ve bu
konuda uluslararası hukukun gereğini yerine getirmeyi beceremeyen bir ülke
görüntüsü verdik.
Sayın
Başkan, değerli milletvekilleri; Türkiye'nin Anayasa'da yer alan bu hükmün ve
taraf olduğu uluslararası anlaşmaların gereğince bu olayın aydınlanması
konusunda ciddi bir yükümlülük altında olduğu açıktır. Türkiye'nin bu süreçte
adli soruşturmayı şeffaf ve etkin bir şekilde yürütmesi gerekmektedir. Olayın
aydınlatılması açısından İstanbul Cumhuriyet Başsavcılığının başlattığı
soruşturmada geç kalınmıştır. Her şeyden önce, Türkiye'nin de taraf olduğu 1963
tarihli Konsolosluk İlişkileri Hakkında Viyana Sözleşmesi’nin konuyla ilgili
olarak Türk yargısına Başkonsolosun ülke sınırlarının dışına çıkmasını
engelleyecek bazı seçenekler sunmakta olduğunu belirtmek isterim. Konsolosluk
görevlilerinin durumu da bu sözleşmenin 41’inci maddesinde “Konsolosluk
memurlarının kişisel dokunulmazlığı” başlığı altında yer alan 1’inci fıkrada
“Konsolosluk memurlarının tutuklanmaları veya göz altına alınmaları, ancak,
ağır bir suç halinde ve yetkili adli makamın kararı ile olur.” hükmüyle yer
almaktadır. Yine aynı sözleşmeye göre Kaşıkçı’nın Konsolosluğa girdikten sonra
öldürüldüğüne ve Başkonsolosun da bu suçun işlenmesine yardımcı olduğuna kanaat
getirdikleri takdirde Türk makamlarının Başkonsolos Muhammed El Katibi’yi
gözaltına alıp tutuklamalarına ve ardından hakkında iddianame düzenleyerek
yargılamalarına da engel bir durum yoktu. Değerli milletvekilleri, “ağır bir
suç” deniyor, cinayetten daha ağır bir suç olabilir mi? Sözleşmenin bu hükmüne
rağmen Başkonsolos ülkemizi terk etmiş ve hükûmet tarafı, Başkonsolosun
diplomatik dokunulmazlığı olduğu gerekçesiyle ülkemizi terk etmesinde bir
sakınca olmadığını belirtmiştir. Bu, çok vahim bir diplomatik hatadır. Viyana
Sözleşmesi hükümleri yok sayılmıştır ve Başkonsolosun konutunun aranmasının
hemen öncesinde Suudi Kralı ile Sayın Erdoğan’ın yaptığı bir konuşma sonucunda
Başkonsolos ülkemizi terk etmiştir. Viyana Sözleşmesi’nin ilgili maddelerinin
uygulanmamış oluşu iktidarın özellikle Başkonsolosun ülkesine gönderilmesi
hakkında gizli bir anlaşma içinde olup olmadığına dair bir soruyu akla
getiriyor. 
Bu
olayla 1963 Viyana Konsolosluk Sözleşmesi’nin konsolosluğun, bulunduğu ülkenin
kanun ve düzenlemelerine saygı göstermesini öngören 55’inci maddesi de ihlal
edilmiştir. 
Değerli
Başkan, saygıdeğer milletvekilleri; dakikaların dahi önemli olduğu bir konuda
Türkiye’ye saatlerin değil, günlerin, hatta haftaların kaybettirilmesi
ortadayken iktidarın ve ilgili bakanların bazı kaygılarla süreci ağırdan almaya
çalışmaları görüntüsü Türkiye’nin itibarını zedelemiştir. Geldiğimiz noktada
olaydan yirmi bir gün sonra Sayın Erdoğan’ın bu suçluların iade edilmesi talebini
inandırıcı ve ikna edici bulmuyoruz. Neden yapılması gereken zamanında
yapılmıyor, Viyana Sözleşmesi’nin maddeleri yürürlüğe koyulmuyor da suçlular
ellerini kollarını sallaya sallaya Türkiye’yi terk ettikten bir hafta sonra
iadeleri isteniyor? Dünya kamuoyunun çok yakından takip ettiği, hem kriminal
hem diplomatik boyutları olan Cemal Kaşıkçı cinayetinin ülkemizin itibarına
daha fazla zarar vermemesi için Türkiye Büyük Millet Meclisinin duruma sahip
çıkması gerekmektedir.
Hükûmetin
bu vahşeti pazarlık konusu yaptığı ve olayı örtbas etmeye çalıştığına dair
kuşkuların Türkiye'nin uluslararası itibarına ve güvenilirliğine düşürdüğü
gölge, ancak Türkiye Büyük Millet Meclisinin devreye girmesiyle giderilebilir.
Sayın
milletvekilleri, bu araştırma önergesi neden önemlidir ve neden kabul
edilmelidir biliyor musunuz? Yeminimizden dolayı sayın milletvekilleri.
Yeminimizde, adalet anlayışı içinde herkesin insan haklarından ve temel
hürriyetlerden yararlanması ülküsünden ayrılmayacağımıza namusumuz ve şerefimiz
üzerine ant içtik.
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
AHMET
ÜNAL ÇEVİKÖZ (Devamla) – Kardeş ülke olarak nitelediğimiz bir ülkenin halkının
hunharca katledilen bir vatandaşına karşı her şeyden önce insanlık ve vicdan
borcumuzu yerine getirmek için bu öneriyi olumlu değerlendirmemiz gerekiyor
sayın milletvekilleri, Sayın Erdoğan’ın bugünkü açıklamaları da bu araştırmanın
yapılmasının gereğini ve önemini ortaya koymuştur.
Hepinize
saygılarımı sunarım. (CHP sıralarından alkışlar)
BAŞKAN
– Teşekkürler Sayın Milletvekili.
İYİ
PARTİ Grubu adına Hayrettin Nuhoğlu, İstanbul Milletvekili. 
Buyurun.
(İYİ PARTİ sıralarından alkışlar)
Süreniz
üç dakika. 
İYİ
PARTİ GRUBU ADINA HAYRETTİN NUHOĞLU (İstanbul) – Sayın Başkan, göreviniz
hayırlı olsun.
Değerli
arkadaşlar, bu tartışmalardan sonra Kaşıkçı olayı üzerinde çok uzun şeyler
söylemeyeceğim ama bugün, Adalet ve Kalkınma Partisi Grubunda, Genel Başkan çok
önemli iki hususa değindi. Hani, birkaç gündür “Çok önemli.” diyordu ya. Birincisi
“Krala söyledim, Konsolosu görevden aldı.” ikincisi de “18 kişinin Türkiye'de
yargılanmasını teklif ediyorum.”
Değerli
arkadaşlar, devlet ciddiyetinin sıfıra indiğinin göstergesidir bu. Türkiye
Cumhuriyeti devleti bir şirket gibi yönetilemez. “Krala söyledim, Konsolosu
görevden aldı.” değil, Konsolos elini kolunu sallayarak, bir cani Türkiye'yi
terk etti, gitti. Nasıl o 15 kişi elini kolunu sallayarak gelip Türkiye'de
cinayet işleyip gittiyse, Konsolos da öyle gitti. Ve bugünkü grup konuşması devlet
açısından çok çok üzüntü verici çünkü Andımız’la ilgili de diyor ki Adalet ve
Kalkınma Partisinin Genel Başkanı: “Andımız’a gerek yok, İstiklal Marşı’mız
var.” Amerika Birleşik Devletleri’nin hem marşı var hem antları var. Orada
yemin edenler şimdi Türkiye Cumhuriyeti’nin büyükelçisi olarak
görevlendiriliyor. Böyle bir ciddiyet olamaz, kabul edilemez. 
Biraz
evvelki tartışma üzerine de birkaç söz söylemek istiyorum. 
Değerli
arkadaşlar, Andımız geri geldi diye üzülenlere ilk “tweet”i atan kişi şu anda
Mecliste yok ama bugün Cumhurbaşkanı, Adalet ve Kalkınma Partisi Genel Başkanı
onu savunarak dedi ki: “Çok değerli, çok makbul; bizim Komisyon Başkanımız,
Bakanımız.” O kişi ne dedi biliyor musunuz? “Fetullah Gülen, bu ülkenin
yetiştirdiği değerli bir kıymettir. Seversiniz, sevmezsiniz ama değerli bir
insandır, bilge bir insandır. Bu ülkenin millî, manevi değerlerine bağlı
nesillerin yetişmesi için hizmetini yapıyor. Her şeyi de açık, devletin
denetimi, gözetimi altında, açık; her şeyi göz önünde olan. Yapılan hizmetlere
baktığımızda, siz bunu, hakkında herhangi bir savcının iddiası, mahkûmiyet
kararı olmayan birini 'çete' diye itham ederseniz ona karşı da büyük bir
haksızlık yaparsınız. Kendi de burada yok ama çeteden yargılananları, çete
iddiasıyla soruşturulanları, kovuşturulanları, demokrasiye darbe vurmak isnat
ve iddiasıyla yargılananları milletvekili olmaları için Meclise taşıma gayreti
içinde olurken temiz insanları 'çete' diye suçlamak kabul edilemez. (AKP
sıralarından alkışlar)" Bu kişi Danıştay kararını eleştirdi. 
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Milletvekili. 
HAYRETTİN
NUHOĞLU (Devamla) – Bir vatandaşımız, bir değerli vatandaşımız o “tweet”e ek
bir “tweet” attı, o “tweet”i atan kişiye diyor ki: “Ben bir Ermeni olarak
okulda her sabah Andımız’ı okudum. Ne ben ne ailem bundan rahatsız olmadık.
Size bu kadar batan şey nedir, onu çözemedim.” Ben de soruyorum: Size batan
nedir kardeşim? Bu Andımız bizim yeminimizdir, Türkiye Cumhuriyeti devletinin
kuruluş iradesinin, kuruluş felsefesinin temelidir. Buna sonuna kadar da sahip
çıkacağız, bunu böyle bilesiniz. (İYİ PARTİ ve CHP sıralarından alkışlar)
BAŞKAN
– Teşekkürler Sayın Nuhoğlu.
MEHMET
MUŞ (İstanbul) – Sayın Başkan, yerimden bir söz talebim var.
BAŞKAN
– Buyurun Sayın Muş.
V.- AÇIKLAMALAR (Devam)
47.- İstanbul Milletvekili Mehmet Muş’un, İstanbul
Milletvekili Hayrettin Nuhoğlu’nun CHP grup önerisi üzerinde İYİ PARTİ Grubu
adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; önerge Cemal
Kaşıkçı’nın öldürülmesiyle ilgili. Bir kere burada kullanılan üslubu sayın
hatibin hem yaşına hem başına yakıştırmadığımızı ifade etmek isterim. (İYİ
PARTİ sıralarından gürültüler) 
MUHAMMET
NACİ CİNİSLİ (Erzurum) – Sana mı kaldı yakıştırmak? Sen kimsin yakıştırmak kim?
Kim oluyorsun sen?
ATİLA
SERTEL (İzmir) – Senin öyle bir görevin yok. 
MEHMET
MUŞ (İstanbul) – “Size batan nedir?” gibi bir ifade bu yüce Meclise yakışan bir
ifade değildir.
MUHAMMET
NACİ CİNİSLİ (Erzurum) – Kim oluyorsun sen?
MEHMET
MUŞ (İstanbul) – Söz alırsın, konuşursun sen.
İBRAHİM
HALİL ORAL (Ankara) – Katilleri ellerinizle gönderin memleketlerine, sonra da
yakıştırmayın!
MEHMET
MUŞ (İstanbul) – Bunu bir kere kabul etmemiz mümkün değil. Bize batan bir şey
yok. Çıkarsınız fikirlerinizi açıklarsınız, milletin karşısına çıkarsınız,
millet sizin değerlendirmenizi yapar. 
AYHAN
EREL (Aksaray) – Biz de öyle yaptık. 
MEHMET
MUŞ (İstanbul) – Dolayısıyla herkes, her politik parti, her siyasi parti kendi
fikirlerini topluma anlatır ve toplum da bunu değerlendirerek bir karar verir.
Dolayısıyla siz bizi bırakın, siz ne düşünüyorsanız çıkın kendi fikirlerinizi,
görüşlerinizi anlatın. Ondan sonra da toplumun karşısında ne kadar bir
karşılığı olduğunu görürsünüz.
Teşekkür
ediyorum. 
BAŞKAN
– Teşekkürler. 
VII.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, 19/10/2018 tarihinde İstanbul
Milletvekili Grup Başkan Vekili Engin Altay, Manisa Milletvekili Grup Başkan
Vekili Özgür Özel ile Sakarya Milletvekili Grup Başkan Vekili Engin Özkoç
tarafından Cemal Kaşıkçı’nın akıbetine ilişkin yaşananların tam olarak açığa
çıkarılması amacıyla verilmiş olan Meclis araştırması önergesinin ön
görüşmelerinin, Genel Kurulun 23 Ekim 2018 Salı günkü birleşiminde yapılmasına
ilişkin önerisi (Devam)
BAŞKAN
– Milliyetçi Hareket Partisi Grubu adına Erkan Akçay, Manisa Milletvekili,
buyurun. (MHP sıralarından alkışlar)
Süreniz
üç dakikadır.
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri;
Cumhuriyet Halk Partisinin Suudi gazeteci Cemal Kaşıkçı hadisesiyle ilgili
vermiş olduğu grup önerisi üzerinde Milliyetçi Hareket Partisi Grubu adına söz
aldım. Muhterem heyetinizi saygıyla selamlıyorum.
Yaklaşık
üç haftadır Türkiye ve dünya kamuoyu bu Cemal Kaşıkçı hadisesiyle meşguldür. 2
Ekimde kendi ülkesinin İstanbul’daki Suudi Konsolosluğuna giren bu gazeteci bir
daha çıkamamıştır ve akıbeti de meçhuldür. Ancak yansıyan bilgilere göre de çok
vahşi bir şekilde bu Suudi Konsolosluğunda katledildiğine ilişkin ciddi
emarelerin de mevcut olduğu anlaşılıyor. 
Tabii,
bu hadiseyi öncelikle insani, sonra uluslararası ilişkiler, hukuki ve kriminal
yönüyle ele almakta ve tasnif etmekte büyük fayda var. İnsani olarak bu vaka
vahşet derecesinde bir cinayet olduğu izlenimi vermektedir. Zannediyorum bu
önümüzdeki kısa zaman içerisinde de buna ilişkin bilgiler ortaya çıkacaktır.
Meselenin uluslararası boyutunda da şunu gözden uzak tutmamak gerekir ki
uluslararası bazı ülkelerin istihbarat teşkilatlarının iş birliği hâlinde, çok
ciddi, komplike bir operasyonun olduğu izlenimi de mevcuttur. En basitinden,
Kaşıkçı’nın evlilik işlemleri için Amerika’daki Washington Konsolosluğuna
müracaat etmesine rağmen hem Amerika hem İngiltere konsoloslukları tarafından İstanbul
Konsolosluğuna yönlendirilmesi son derece üzerinde durulması gereken bir
husustur. Bu gelişme suç mahalli olarak İstanbul’un özellikle seçildiği
kanaatini bizde uyandırmaktadır ve bu durum hangi karanlık akla hizmet
etmektedir, hangi karanlık senaryoların bir sonucudur, üzerinde durulması ve
açıklanması gereken bir husustur. 
BAŞKAN
– Toparlayın Sayın Milletvekilim.
(Mikrofon
otomatik cihaz tarafından kapatıldı) 
ERKAN
AKÇAY (Devamla) – Sayın Başkanım, teşekkür ederim.
Oyun
içinde oyun vardır, saman altından su yürütülmektedir ve bu hadisenin âdeta
Türkiye’de işlenmesinin bizzat planlandığı ve Türkiye'nin de hedef alındığı
izlenimi ve şüphesi de bizde mevcuttur. Kaşıkçı’nın ilişkileri de bu arada
belli değildir. Bildiğimiz, sadece “Suudi muhalif gazeteci” diyor genel
tanımlama itibarıyla ama Kaşıkçı’nın perde gerisindeki uluslararası ilişkileri
nedir, o konuda da fazla bir bilgimiz yok ve Veliaht Prens Selman da bu
cinayetin neresindedir; bunlar, üzerinde durulması gereken hususlar. 
Ayrıca,
uluslararası hukuk bakımından Viyana Sözleşmesi’ni dikkate aldığımızda
“Konsolosluk binaları, konsolosluk görevlerinin yerine getirilmesiyle kabili
telif olmayacak şekilde kullanılamayacak. Konsolosluk memurlarının
tutuklanmaları veya gözaltına alınmaları ancak ağır bir suç hâlinde ve yetkili
adli makamların kararıyla olur.” demektedir.
(Mikrofon
otomatik cihaz tarafından kapatıldı) 
BAŞKAN
– Buyurun. 
ERKAN
AKÇAY (Devamla) - Ağır bir suç işlenmiştir. Suudi Konsolosluğu da bu
konsolosluk faaliyetiyle telif edilemeyecek ağır bir cinayetin işlendiği bir
mahal hâline gelmiştir. Buna ilişkin gerekli işlemlerin de gecikmeden yapılması
gerekirdi ve gerekmektedir. 
Hepinizi
saygıyla selamlıyorum. (MHP sıralarından alkışlar) 
BAŞKAN
– Teşekkürler Sayın Akçay.
Halkların
Demokratik Partisi Grubu adına Ayşe Acar Başaran, Batman Milletvekili. 
Buyurun.
(HDP sıralarından alkışlar)
Süreniz
üç dakikadır. 
HDP
GRUBU ADINA AYŞE ACAR BAŞARAN (Batman) – Sayın Başkan, değerli milletvekilleri;
ben de herkesi saygıyla selamlıyorum. 
Şimdi,
bence, hani biraz olayın başına dönmek gerekiyor, yirmi bir gün geçti malum
üstünden ve kamuoyuna da çok sağlıklı bilgilendirmeler yapılmadı. 2 Ekim
gününden bugüne, yirmi bir gün önce, bir gazeteci başkonsolosluk binasına
giriyor ve haber alınamıyor. Şimdi, biz bu süreci nasıl takip ettik diye
sorarsanız, açıkçası ben bütün bu süreci hiçbir AKP iktidarı tarafından yapılan
bir açıklamadan değil ya da sorumluların, bu konuda yetkili olanların
açıklamasından değil, Washington Post gibi, diğer başka yabancı basın
kuruluşlarından takip ettim çünkü şöyle bir durum vardı: Türk yetkililer
kamuoyuna bu konuyla ilgili açıklamalar yapmaları gerekirken, bu konuda toplumu
bilgilendirmeleri gerekirken her nasılsa yabancı bazı gazetelere
bilgilendirmeler yapıyorlardı ve o süreçten bugüne, yirmi bir gün boyunca, ta
ki Suud’un kendisi bir kaza sonucu, arbede sonucu gazetecinin öldürüldüğünü
kabul edene kadar yetkililerden dişe dokunur tek bir açıklama gelmedi ve
günlerdir de… AKP Genel Başkanı çıkıp bugün grup toplantısında bu konunun
detaylarını açıklayacağını söylüyor. Detayları bugün sorular şeklinde aldık. 
Değerli
arkadaşlar, Türkiye topraklarında bir konsolosluğa -bu konsolosluklar, evet,
başka bir ülkenin toprağı sayılsa bile- geliniyor ve bir cinayet işleniyor.
Hani sizin kameralarınız sivrisinekleri bile görürdü? Hani Türkiye'nin
istihbaratı çok güçlüydü? Nerede arkadaşlar? Muhalif bir gazeteci, her kim
olursa olsun, herhangi birisi bir binaya girip sağ çıkmıyor ama biz bununla
ilgili tek bir adım atıldığını görmüyoruz. Konsolos, hiçbir şey yokmuş gibi…
Bunun atfı Viyana Sözleşmesi… Viyana Sözleşmesi’nde konsolosların
dokunulmazlıklarıyla ilgili çok açık düzenleme vardır, “ağır suç” denir,
“Konsolosun dokunulmazlığı olmaz.” denir. Bundan daha ağır bir suç var mı? Bir kişinin
yaşamı söz konusu. Bu ağır suç görülmemiş galiba iktidar tarafından, biz
konsolosun arkasından ülke olarak bakakaldık. Şuradan az önce bir muhalefet
milletvekili sormuştu, ben de sormak istiyorum: Neden Türkiye seçiliyor? Neden
suçların merkezi olarak Türkiye kabul ediliyor? Bence iktidarın kendisine
sorması gerekiyor değerli arkadaşlar. Bir sorun kendinize, Türkiye’yi nasıl bir
ülke hâline getirdiğinizi sorun. Pazarlıklar sonucunda Brunson’u teslim
ettiniz. Acaba hangi pazarlıklar sonucunda… Bu konsoloslukta gerçekleştirilen
ölümle ilgili günlerdir tek bir cümle kullanılmıyor. 
Bugün,
AKP Genel Başkanı -dediğim gibi- sorulardan ibaret açıklamalar yaptı. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
AYŞE
ACAR BAŞARAN (Devamla) – Ülkenin en başında olduğunu söyleyen kişi eğer bu
konuyla ilgili soru soruyorsa peki cevabı kim verecek? Kime soruyorlar bu
soruları, açıkçası ben de merak ediyorum. Ama dediğim gibi, bu aslında ilk vaka
değil, son olmayacak gibi görünüyor. Türkiye şu anda Orta Doğu’nun bir parçası
hâline gelmiş, Orta Doğu’daki güvensiz ülkeler hâline gelmiş durumda. Bir
insan, artık, kendisini burada güvende, yaşam hakkının korunabilecek bir
durumda olduğunu hissetmeyecektir. Bunun bilinmesi gerekiyor ama bununla ilgili
eğer bugün Mecliste de araştırma komisyonu kurulmayacaksa demek ki, dediğim
gibi, belki birkaç yıl sonra, bu iktidar gittiğinde, biz geldiğimizde,
gerçekten bu halktan yana olanlar geldiğinde, o kapattığınız gizli defterleri
açtığımızda aslında nasıl kirli pazarlıklar sonucu bu ölüme göz yumduğunuzu da
görmüş olacağız diyorum. 
Teşekkür
ederiz. (HDP sıralarından alkışlar) 
BAŞKAN
– Adalet ve Kalkınma Partisi Grubu adına Abdullah Güler, İstanbul Milletvekili.

Buyurun.
(AK PARTİ sıralarından alkışlar)
Süreniz
üç dakikadır. 
AK
PARTİ GRUBU ADINA ABDULLAH GÜLER (İstanbul) – Sayın Başkan, değerli
milletvekilleri; sizleri ve aziz milletimizi saygıyla selamlarken Genel Kurul
çalışmalarımızın hayırlara vesile olmasını diliyorum. 
Size
de görevinizde başarılar diliyorum Değerli Başkanım. 
Değerli
milletvekilleri, biraz önce konuşan hatiplerimizden, sanki bir ada devletinde
yaşanıldığı, Türkiye'nin herhangi bir uluslararası sorumluluğunun olmadığı gibi
bir kanaati düşündüğümüzü hatırlatır şekilde, vaziyette konuştuklarını burada
dinledik ama bilmelidirler ki şu anda Türkiye Cumhuriyeti devleti uluslararası
hukukun kendisine tanıdığı… Biraz önce, değerli hatibin de belirttiği üzere,
1961 yıllı Diplomatik İlişkiler Hakkındaki Viyana Sözleşmesi’nin 41’inci ve
55’inci maddelerine atıf yapıldı ancak Türkiye Cumhuriyeti devleti o
sözleşmenin 30’uncu ve 31’inci maddeleri kapsamında dokunulmazlık ve aynı
zamanda dokunulmazlıkla beraber mevcut, bu hukukun sağladığı ilişki biçimini
çok dengeli bir şekilde yürütmüş ve uluslararası kamuoyunu da çok sağlıklı bir
şekilde, doğru bir zeminde, herhangi bir farklı anlayışa sebebiyet vermeden
bugünlere kadar getirmiştir.
Değerli
milletvekilleri, Sayın Cumhurbaşkanımızın bugün bizim grup toplantımızda da
açıkladığı üzere ve İstanbul Cumhuriyet Başsavcılığımızın da bu olaya el
koymasından sonra yürütmüş olduğu soruşturma kapsamı içerisinde birkaç hususu
sizlere dile getirmek istiyorum. Gerek istihbaratımızın gerekse Cumhuriyet
Başsavcılığımızın bu olay üzerinde ne kadar hassas, ne kadar titiz bir çalışma
yaptığını ve gurur duymamız gerektiğini de burada ifade etmek istiyorum. Merhum
Cemal Kaşıkçı 28 Eylül Cuma günü saat 11.50’de evlilik işlemleri için Suudi
Arabistan’ın İstanbul Konsolosluğuna gidiyor. Bu ziyaretin, cinayeti işleyecek
ekibe de özellikle haber verildiğini daha sonradan kamuoyuna açıklanan
bilgilerden anlıyoruz. Konsolosluk görevlilerinden bazılarının daha önceden
ülkelerine gitmeleri, daha sonra, hazırlıkların oradan planlanarak Türkiye’ye
dönmeleri, 1 Ekim Pazartesi günü de saat 16.30’da üç kişilik bir ekibin
tarifeli seferle İstanbul’a gelmesi, bu arada, başkonsolosluktan başka bir
ekibin Belgrad Ormanı ve Yalova’da keşif yaptığının ortaya çıkması, daha sonra
başka bir ekibin yine İstanbul’da bir otelde planlama çalışması yapması, toplam
on beş kişilik bu ekibin sabah saat 09.50 ile 11.00 arasında ayrı ayrı gelerek
başkonsoloslukta buluşması ve daha sonradan da bu kişilerin merhum Cemal
Kaşıkçı’nın konsolosluğa giriş saatinden önce, saat on gibi de tüm çalışan
kamera sistemlerinin ve “harddisk”lerin sökülmesi işlemleri de gösteriyor ki…
(Mikrofon
otomatik cihaz tarafından kapatıldı) 
ABDULLAH
GÜLER (Devamla) – Sayın Başkanım, teknik bir konu…
BAŞKAN
– Toparlayın Sayın Milletvekili.
AYŞE
ACAR BAŞARAN (Batman) – O arada istihbarat ne yapıyor? Emniyet ne yapıyor?
İktidar ne yapıyor? Onlar da izliyor. 
ABDULLAH
GÜLER (Devamla) – Değerli arkadaşlar, bu çalışmaların tamamı İstanbul
Cumhuriyet Başsavcılığımızın yürüttüğü ve istihbaratımızın çok titiz
çalışmaları sonucu ortaya çıkmış ve bütün dünya kamuoyuyla paylaşılmıştır.
Biraz önce arkadaşlarımızın ifade ettiği hususları nereden aldı dünya kamuoyu?
Merak ediyorum, bir cevabını verin lütfen. Bu bilgilerin tamamı İstanbul
Cumhuriyet Başsavcılığının yürüttüğü ve Türk istihbaratının yaptığı çalışmalar
sonucu ortaya çıkmıştır değerli arkadaşlar. Bu çalışmaların sonucunda da Suud
devleti, merhum Cemal Kaşıkçı’nın bir arbede sonucunda başkonsoloslukta
öldürüldüğünü kabul etmek zorunda kalmıştır. Bunu biz bugün öğreniyoruz, bizim
yaptığımız çalışmalar sonucu öğreniyoruz. Sayın Cumhurbaşkanımız bugün, kendisi
çok açık bir şekilde, Suud devletine hitaplarını ve beklentisini söyledi. Evet,
mevcut bu olaya karışan 15 ve daha sonra karışan 3 kişi, toplam 18 kişinin,
İstanbul’da işlendiğine göre bu suç, İstanbul’da yargılanmasını beklediğini
ifade etti. 
(Mikrofon
otomatik cihaz tarafından kapatıldı)
ABDULLAH
GÜLER (Devamla) – Arkadaşlar,1961 tarihli ve 1964 yılında kabul edilen Viyana
Sözleşmesi’nin 30’uncu ve 31’inci maddesi, 41’nci maddesi ve 55’inci maddesi,
mutlaka, uluslararası bir dengede bizim ülkemize de sorumluluklar yüklüyor. Tüm
ulusal ve uluslararası olaylarda her daim adaletin, hukukun, insan haklarının
yanında olan Türkiye Cumhuriyeti devletinin Kaşıkçı olayının da bizzat yakından
takipçisi olacağını, olayın hakkaniyetle çözülmesi için elinden gelen her şeyi
yapacağını da burada ifade etmek istiyorum.
Genel
Kurulu saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederiz.
Öneriyi
oylarınıza sunuyorum: Kabul edenler… Kabul etmeyenler… Kabul edilmemiştir.
Burcu
Hanım, bir söz talebiniz var.
Bir
dakika süre veriyorum.
V.- AÇIKLAMALAR (Devam)
48.- Afyonkarahisar Milletvekili Burcu Köksal’ın, Eber
Gölü’nü besleyen su kaynaklarının yeniden işler hâle gelmesi için gerekli
çalışmaların yapılması gerektiğine ilişkin açıklaması
BURCU
KÖKSAL (Afyonkarahisar) – Teşekkür ediyorum Sayın Başkan.
Seçim
bölgem Afyonkarahisar sınırları içerisinde bulunan ve Türkiye'nin en büyük
11’inci tatlı su kaynağı olan Eber Gölü neredeyse tamamen kurudu. İçinde
çeşitli endemik türleri ve göçmen kuşları barındıran bu güzel gölün kurumaması
için geçen dönem özellikle, önceki dönem Orman ve Su İşleri Bakanı Veysel
Eroğlu’na yaptığımız çağrılar da sonuçsuz kaldı. Buradan bütün yetkililere
sesleniyorum: Eber Gölü’yle ilgili acil olarak gerekli önlemleri alalım,
özellikle gölü besleyen su kaynaklarının yeniden işler hâle gelmesi için
gerekli çalışmaları yapalım çünkü özellikle Çay, Sultandağı ve Bolvadin
ilçeleri için, bu gölden geçim sağlayan orada yaşayan hemşehrilerimiz için son
derece önemli bir kaynak.
BAŞKAN
– Teşekkür ederim.
Birleşime
on beş dakika ara veriyorum.
Kapanma Saati: 18.19
İKİNCİ OTURUM
Açılma Saati: 18.41
BAŞKAN: Başkan Vekili Celal ADAN
KÂTİP ÜYELER: Şeyhmus DİNÇEL (Mardin),
Barış KARADENİZ (Sinop)
----- 0 -----
BAŞKAN
– Türkiye Büyük Millet Meclisinin 9’uncu Birleşiminin İkinci Oturumunu
açıyorum.
Danışma
Kurulunun bir önerisi vardır, okutup oylarınıza sunacağım.
VII.- ÖNERİLER (Devam)
B) Danışma Kurulu Önerileri
1.- Danışma Kurulunun, 9 sıra sayılı Türk Silahlı
Kuvvetlerini Güçlendirme Vakfı Kanununda Değişiklik Yapılması Hakkında Kanun
Teklifi’nin kırk sekiz saat geçmeden gündemin “Kanun Teklifleri ile
Komisyonlardan Gelen Diğer İşler” kısmının 1’inci sırasına alınması ve diğer
işlerin sırasının buna göre teselsül ettirilmesine; Genel Kurulun, 23 Ekim 2018
Salı günkü birleşiminde Kişisel Verileri Koruma Kurulunda boş bulunan 1 üyelik
için seçimin yapılarak bu birleşiminde gündemin "Seçim” kısmındaki işlerin
tamamlanmasına kadar çalışmalarını sürdürmesine; 24 Ekim 2018 Çarşamba günkü
birleşiminde Sayıştayda boş bulunan 5 üyelik için seçim yapılmasını müteakip
denetim konularının görüşülmeyerek gündemin "Kanun Teklifleri ile
Komisyonlardan Gelen Diğer İşler" kısmında yer alan işlerin görüşülmesine
ve bu birleşiminde 9 sıra sayılı Kanun Teklifi’nin görüşmelerinin
tamamlanmasına kadar çalışmalarını sürdürmesine; 24 Ekim 2018 Çarşamba günkü
birleşiminde 9 sıra sayılı Kanun Teklifi’nin görüşmelerinin tamamlanması
hâlinde 25 Ekim 2018 Perşembe günü toplanmamasına ilişkin önerisi
Danışma Kurulu Önerisi
23/10/2018
Danışma
Kurulunun 23/10/2018 Salı günü (bugün) yaptığı toplantıda aşağıdaki önerilerin
Genel Kurulun onayına sunulması uygun görülmüştür.

 Mustafa
Şentop
 Türkiye
Büyük Millet Meclisi
 Başkanı
Vekili

 Mehmet Muş Engin
Altay
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili

 Ayhan Bilgen Erhan
Usta
 Halkların Demokratik Partisi Milliyetçi
Hareket Partisi 
 Grubu Başkan Vekili Grubu
Başkan Vekili

 Yavuz Ağıralioğlu
 İYİ PARTİ
 Grubu Başkan Vekili

Öneriler:
Bastırılarak
dağıtılan 9 sıra sayılı Türk Silahlı Kuvvetlerini Güçlendirme Vakfı Kanununda
Değişiklik Yapılması Hakkında Kanun Teklifi'nin kırk sekiz saat geçmeden
gündemin “Kanun Teklifleri ile Komisyonlardan Gelen Diğer İşler” kısmının
1'inci sırasına alınması ve diğer işlerin sırasının buna göre teselsül
ettirilmesi,
Genel
Kurulun;
23
Ekim 2018 Salı günkü (bugün) birleşiminde Kişisel Verileri Koruma Kurulunda boş
bulunan 1 üyelik için seçimin yapılarak bu birleşiminde gündemin "Seçim”
kısmındaki işlerin tamamlanmasına kadar çalışmalarını sürdürmesi,
24
Ekim 2018 Çarşamba günkü birleşiminde Sayıştayda boş bulunan 5 üyelik için
seçimin yapılmasını müteakip denetim konularının görüşülmeyerek gündemin
"Kanun Teklifleri ile Komisyonlardan Gelen Diğer İşler" kısmında yer
alan işlerin görüşülmesi ve bu birleşiminde 9 sıra sayılı Kanun Teklifi’nin
görüşmelerinin tamamlanmasına kadar çalışmalarını sürdürmesi,
24
Ekim 2018 Çarşamba günkü birleşiminde 9 sıra sayılı Kanun Teklifi’nin
görüşmelerinin tamamlanması halinde 25 Ekim 2018 Perşembe günü toplanmaması,
Önerilmiştir.

BAŞKAN
– Öneriyi oylarınıza sunuyorum: Kabul edenler… Kabul etmeyenler… Kabul
edilmiştir. 
Gültekin
Uysal Bey’in bir söz talebi var, bir de Sezgin Bey’in, iki kişiye söz vereceğim
ve seçime geçeceğiz. 
Buyurun
Sayın Uysal. 
V.- AÇIKLAMALAR (Devam)
49.- Afyonkarahisar Milletvekili Gültekin Uysal’ın,
Celal Adan’ın Meclis Başkan Vekilliği görevinin hayırlı olmasını dilediğine ve
gazeteci Cemal Kaşıkçı’nın ölümüyle ilgili olayda uluslararası sürecin şeffaf
bir şekilde yürütülmesi için Hükûmetin daha dikkatli davranmasını talep
ettiklerine ilişkin açıklaması
GÜLTEKİN
UYSAL (Afyonkarahisar) – Sayın Başkan, kıymetli milletvekilleri; öncelikle
hepinizi saygıyla selamlıyorum. 
Sayın
Başkanım, size de ilk oturumunuzda yeni görevinizin ben de tekrar hayırlı
olmasını temenni ediyorum. 
BAŞKAN
– Teşekkür ederim. 
GÜLTEKİN
UYSAL (Afyonkarahisar) – Biraz evvelki grup önerileri içerisinde özellikle
gazeteci Kaşıkçı’nın ölümüyle ilgili düşüncelerimi de paylaşmak istiyorum.
Yirmi günlük bir zaman geçmiş olmasına rağmen bu süreç içerisinde ancak bugün
tafsilatlı bir şekilde siyasi olarak Hükûmetimizden Sayın Cumhurbaşkanının şahsında
açıklamalar duyduk. Önemli bir süreç, bu süreçte anlaşılıyor ki kamuoyuyla
paylaşılmasa da ilgili muhatap ülkeyle karşılıklı bilgilerin paylaşılması
neticesinde çok açık, organize bir cinayet işlenmiş olduğu Suudi Arabistan
tarafından kabul edildi. Burada merak ettiğim, önemli gördüğüm…
(Mikrofon
otomatik cihaz tarafından kapatıldı)
BAŞKAN
– Toparlayın sayın milletvekili.
GÜLTEKİN
UYSAL (Afyonkarahisar) – …birinci derecede yöneticilerinin bilgisi dâhilinde
olmadan böyle bir cinayetin bir konsoloslukta işlenebilmesi imkânının
olmamasına rağmen ilgili ve yetkililerin ısrarla “hâdimülharemeyn” diyerek,
taltif ederek ilgilileri, ilgili Hükûmetin, kral ve veliaht prensini koruma
gayretleri olarak mı değerlendirmek lazım? Bu açıklamalardan anlaşılıyor ki bu süreci
ahbap çavuş ilişkileri içerisinde mi yöneteceğiz, yoksa egemen, sorumlu bir
devlet anlayışı içerisinde mi yöneteceğiz? Bunun Türkiye’nin sıkıştığı, ABD’nin
başını çektiği Suudi Arabistan, İsrail, Mısır hattında bölgeye yeniden bir deli
gömleği giydirilme teşebbüsleri açısından Türkiye’nin önüne dış politikada da
büyük fırsatlar vereceği kanaati içerisindeyim. Bu temel tercih, sürekli olarak
Hükûmetimizin on beş yıldır tekrar ettiği gibi bölgede güç birliği hattımız… 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
GÜLTEKİN
UYSAL (Afyonkarahisar) – …zalimin değil, mazlumun yanında olacaklarını ifade
etmişlerdir. Bu açıdan da kendileri adına önemli bir turnusol testi vazifesi
görecektir. 
Açık
yüreklilikle ifade etmek isterim ki bu cinayetin, bu kanın izini ne dolarlar
siler ne riyaller siler. O açıdan uluslararası sürecin çok şeffaf bir şekilde
yürütülmesi, Türkiye’nin tezlerinin bu haklı konumda apaçık bir şekilde ortaya
konulması için Hükûmetimizin daha dikkatli davranmasını talep ediyoruz. 
BAŞKAN
- Teşekkür ederim. 
Sayın
Tanrıkulu… 
50.- İstanbul Milletvekili Mustafa Sezgin
Tanrıkulu’nun, Celal Adan’a Meclis Başkan Vekilliği görevinde başarılar
dilediğine ve gazeteci Cemal Kaşıkçı’nın ölümüyle ilgili olaya ilişkin
açıklaması
MUSTAFA
SEZGİN TANRIKULU (İstanbul) – Sayın Başkan, öncelikle, teşekkür ediyorum ve
size yeni görevinizde başarılar diliyorum ve bu görevinizi Parlamentoda tam bir
çoğulculuğa saygı göstererek parlamenterlerin de söz hakkına riayet ederek yapacağınız
konusundaki tam inancımı da belirtmek istiyorum ve başarılar diliyorum. 
BAŞKAN
– Teşekkür ederim. 
MUSTAFA
SEZGİN TANRIKULU (İstanbul) – Ben de gazeteci Kaşıkçı’yla ilgili söz almak
istemiştim. 
Şunu
ifade etmek istiyorum: Bu, tipik bir zorla kaybedilme vakası, sadece
kaybedildiği yer bir konsolosluk ancak Suudi Arabistan gibi hukuk devletiyle,
demokrasiyle ilgisi olmayan bir devletin, Türkiye’de böyle bir eylemi kendi
yurttaşına karşı yapma cesaretini bulmuş olması, beni bu cumhuriyetin bir yurttaşı
olarak öfkelendiriyor. Bunun nedeni de şu: Birçok zorla kaybedilme vakası
yaşandı Türkiye’de, hâlen de yaşanıyor hem Türkiye içerisinde hem de Türkiye
dışında yurttaşlarımıza karşı ve bu… 
BAŞKAN
– Toparlayın Sayın Milletvekili. 
MUSTAFA
SEZGİN TANRIKULU (İstanbul) – …Suudi Arabistan gibi bir devlete maalesef
Türkiye’de böyle bir operasyon yapma zemini yaratmıştır ve cesareti vermiştir.
Ayrıca operasyondan sonra da bu ölümden sonra da Hükûmet yetkililerinin ve
güvenlik güçlerinin, istihbarat güçlerinin âdeta faillerin ellerini kollarını
sallayarak Türkiye’den çıkışına izin vermeleriyle, diğer zorla kaybedilme
vakalarındaki cezasızlığın, başka bir ülke vatandaşlarına ve yurttaşlarına ve
faillerine karşı da işlediğini gösteriyor. Hükûmet, bu olayın cezasızlık
bakımından sorumlularından bir tanesidir ve mutlaka ama mutlaka kendi
içerisinde de bu sorumlu ortaya çıkarmak zorundadır. 
Teşekkür
ediyorum, saygılar sunuyorum.
BAŞKAN
– Teşekkürler Sayın Milletvekili.
Buyurun
Sayın Bilgen. 
51.- Kars Milletvekili Ayhan Bilgen’in, Viyana
Sözleşmesi’nin 41’inci maddesine ilişkin açıklaması
AYHAN
BİLGEN (Kars) – Sayın Başkan, çok kısa, sadece kayıtlara girmesi açısından
dikkat çekmek istiyorum.
Biraz
önce Kaşıkçı konusu konuşulurken son hatip, Viyana Sözleşmesi’nin -galiba Genel
Kurulun dikkatinden kaçtı- 41’inci maddesinin doğru uygulandığını ifade etti.
Şimdi devletler bazen sözleşme haklarını uygulayamayabilirler,
uygulamayabilirler ama “Sözleşmeyi böyle yorumluyoruz, böyle algılıyoruz.” diye
kayıtlara girerse Türkiye Büyük Millet Meclisi tutanaklarının bağlayıcı bir
tarafı var. 41’inci maddeyi Türkiye böyle kabullendiği takdirde bundan sonra da
başka devletlerin, dokunulmazlık zırhına sığınarak kendi hukuksuzluklarını,
keyfiliklerini işleme hakkı gibi yorumlanır. Çok açık bir hüküm var, 41’inci
maddede -1’inci maddede ifade edilmiş- ağır bir suç hâli “istisna” olarak
sayılmış. Bu vakanın ağır bir suç hâli olduğu başından beri belli. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Milletvekili.
AYHAN
BİLGEN (Kars) – Dolayısıyla da Viyana Sözleşmesi’nin gereğini yapmamak,
yapamamak ya da belki başka açıklanmak istenmeyen boyutlar olabilir ama Viyana
Sözleşmesi’nin böyle yorumlanması, asla kabul edilebilir bir durum değildir.
Viyaya Sözleşmesi’nde çok açık biçimde Türkiye’ye tanınmış bir hak vardır. Bunu
özellikle ifade etmek istedim.
Teşekkür
ederim.
BAŞKAN
– Teşekkür ederim.
IX.- SEÇİMLER
A) Kişisel Verileri Koruma Kurulu Üyeliklerine Seçim
1.- Başkanlıkça Kişisel Verileri Koruma Kurulunda boş bulunan
ve HDP Grubuna düşen 1 üyeliğe HDP Grubunca aday gösterilen Bayram Arslan’ın
seçilmesi
BAŞKAN
– Gündemin “Seçim” kısmına geçiyoruz.
Kişisel
Verilerin Korunması Kanunu’nun 21’inci maddesi uyarınca Kişisel Verileri Koruma
Kuruluna 1 üye için seçim yapılacaktır. 
Halkların
Demokratik Partisi Grubu tarafından gösterilen adayların adlarını soyadı
sırasına göre okutuyorum.
Halkların
Demokratik Partisi Grubu Aday Listesi: 
Bayram
Arslan, 
İbrahim
Aslan. 
BAŞKAN
– Sayın milletvekilleri, Kişisel Verilerin Korunması Kanunu 21’inci maddesi
gereği, Halkların Demokratik Partisi Grubu, kendilerine düşen üyeliğin 2 katı
kadar aday göstermiştir. Adayların adları, soyadı sırasına göre düzenlemek
suretiyle bastırılmıştır. Toplantı ve karar yeter sayısı mevcut olmak şartıyla
seçimlerde en çok oyu alan aday seçilmiş olacaktır. 
Sayın
milletvekilleri, oylamanın sayım ve dökümü için ad çekmek suretiyle 5 kişilik
bir tasnif komisyonu tespit edilecektir. Tasnif komisyonuna seçilen üyeler,
oylama işlemi bittikten sonra komisyon sıralarında yer alacaklardır.
Oya
Eronat, Diyarbakır? Burada. 
Buyurun.

Nurhayat
Altaca Kayışoğlu, Bursa? Yok. 
Ahmet
Sami Ceylan, Çorum? Yok. 
Burak
Erbay, Muğla? Burada. 
Buyurun.

Çetin
Osman Budak, Antalya? Yok. 
Sermin
Balık, Elâzığ? Burada. 
Sermin
Hanım, buyurun. 
Hakan
Kahtalı, Malatya? Yok. 
Kemal
Zeybek, Samsun? 
Aytun
Çıray, İzmir? Yok. 
Selahattin
Minsolmaz, Kırklareli? Burada.
Suat
Özcan, Muğla? Yok. 
Lütfiye
Selva Çam, Ankara? Yok.
Bedri
Yaşar, Samsun? Yok.
Cevdet
Yılmaz, Bingöl? Yok.
Mehmet
Şükrü Erdinç, Adana? Yok.
Mehmet
Akif Hamzaçebi, İstanbul? Yok.
Alpay
Antmen, Mersin? Burada.
Oylamanın
ne şekilde yapılacağını arz ediyorum: Komisyon sıralarından 1’inci sıradaki
kâtip üye Adana’dan başlayarak İstanbul’a kadar, İstanbul dâhil; 2’nci sırada
yer alan kâtip üye ise İzmir’den başlayarak Zonguldak’a kadar, Zonguldak dâhil,
adı okunan milletvekillerinin adını defterden işaretleyecektir. Adı işaretlenen
milletvekiline mühürlü oy pusulası ve zarf verilecektir. Oyunu kullanan
milletvekili, oy pusulasını içeren zarfı, Başkanlık Divanı kürsüsünün önüne
konulmuş olan oy kutusuna atacaktır. Oy pusulasında Halkların Demokratik
Partisi Grubu aday listesinden bir adayın isminin karşısındaki kare çarpıyla
işaretlenecektir. Aday listesinde birden fazla adayın işaretlendiği oy pusulası
geçersiz sayılacaktır. Bu hususlar oy pusulasında da dipnot olarak
belirtilmiştir.
Sayın
kâtip üyelerin yerlerini almalarını, oy pusulaları ile zarfların teslim
edilmesini rica ediyorum. 
Oylamaya
Adana ilinden başlıyoruz.
(Oylar
toplandı)
BAŞKAN
– Oyunu kullanmayan sayın üye var mı?
Oy
verme işlemi tamamlanmıştır.
Oy
kupaları kaldırılsın.
Tasnif
Komisyonu üyeleri lütfen yerlerini alsınlar.
Tasnif
Komisyonu üyelerinin isimlerini okuyorum: Alpay Antmen, Mersin Milletvekili;
Sermin Balık, Elâzığ Milletvekili; Burak Erbay, Muğla Milletvekili; Oya Eronat,
Diyarbakır Milletvekili; Selahattin Minsolmaz, Kırklareli Milletvekili.
(Oyların
ayrımı yapıldı)
BAŞKAN
– Kişisel Verileri Koruma Kurulu üyeliği için yapılan seçime ilişkin Tasnif Komisyonu
tutanağı gelmiştir, okutuyorum:
Türkiye Büyük Millet Meclisi Başkanlığına
Kişisel
Verileri Koruma Kurulunda boş bulunan ve Halkların Demokratik Partisi Grubuna
düşen bir üyelik için yapılan seçime 291 üye katılmış, kullanılan oyların
dağılımı aşağıda gösterilmiştir.
Saygıyla
arz olunur.

Tasnif
Komisyonu:
 Alpay Antmen Sermin
Balık Burak Erbay
 Mersin Elâzığ
 Muğla
 Oya Eronat Selahattin
Minsolmaz
 Diyarbakır Kırklareli 
Halkların
Demokratik Partisi Grubu Aday Listesi:
Bayram
Arslan : 266
İbrahim
Aslan : 7
Boş :
2
Geçersiz :
16 
Toplam :
291
BAŞKAN
– Buna göre Halkların Demokratik Partisi Grubu aday listesinden Bayram Arslan
Kişisel Verileri Koruma Kurulu üyeliğine seçilmiştir. Hayırlı olmasını
diliyorum.
Alınan
karar gereğince, Sayıştayda boş bulunan üyelikler için seçim yapılması ve kanun
teklifleri ile komisyonlardan gelen diğer işleri sırasıyla görüşmek için, 24
Ekim 2018 Çarşamba günü saat 14.00’te toplanmak üzere birleşimi kapatıyorum.
Kapanma Saati: 19.20



