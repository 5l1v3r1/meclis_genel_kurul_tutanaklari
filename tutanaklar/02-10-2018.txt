



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 2’nci
Birleşim
 2
Ekim 2018 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Mustafa Destici’nin, son zamanlarda artan çocuk
istismarına ve belli suçlar için idam cezasının geri getirilmesine ilişkin
gündem dışı konuşması
2.- Uşak Milletvekili Özkan Yalım’ın, emeklilikte yaşa takılanların
durumuna ilişkin gündem dışı konuşması
3.- Mersin Milletvekili Hacı Özkan’ın, 8-12 Ekim Ahilik Kültür
Haftası’na ilişkin gündem dışı konuşması

IV.- AÇIKLAMALAR
1.- İstanbul Milletvekili Arzu Erdem’in, emeklilikte yaşa takılanlarla
ilgili çalışmalar yaptıklarına ve TBMM çatısı altında bu konunun çözüme
kavuşturulacağına inandıklarına ilişkin açıklaması
2.- Bursa Milletvekili Erkan Aydın’ın, 27’nci Dönem İkinci Yasama
Yılının hayırlı olmasını dilediğine ve iktidarın muhalefetle uzlaşı sağlayarak
toplumsal yarar sağlayacak yasaların çıkarılması gerektiğine ilişkin açıklaması
3.- İstanbul Milletvekili Sibel Özdemir’in, 27’nci Dönem İkinci Yasama
Yılının ekonomik sorunların çözüldüğü, temel hak ve özgürlük taleplerinin
karşılandığı bir yıl olmasını dilediğine ilişkin açıklaması
4.- Niğde Milletvekili Ömer Fethi Gürer’in, kamuda ve KİT’lerde mağdur
olan çalışanların çözüm beklediklerine ilişkin açıklaması
5.- Bursa Milletvekili Nurhayat Altaca Kayışoğlu’nun, Kemal
Kılıçdaroğlu’nun Recep Tayyip Erdoğan’a McKinsey şirketiyle ilgili sorduğu
soruların cevabını beklediklerine ilişkin açıklaması
6.- Kocaeli Milletvekili İlyas Şeker’in, 27’nci Dönem İkinci Yasama
Yılının hayırlı hizmetlere vesile olmasını dilediğine ilişkin açıklaması
7.- Kayseri Milletvekili Çetin Arık’ın, 27’nci Dönem İkinci Yasama
Yılının hayırlı olmasını dilediğine, Türkiye ekonomisinin Amerikalı bir şirkete
teslim edilmesine anlam veremediğine ve bu şirketin Türkiye’deki yetkilisinin
kim olduğunu öğrenmek istediğine ilişkin açıklaması
8.- Kahramanmaraş Milletvekili Ali Öztunç’un, ekonomiyi düzeltmek için
neden bir Amerikan şirketinden medet umulduğunu, McKinsey şirketiyle hangi para
biriminden anlaşma yapıldığını ve Kahramanmaraş ilinin Andırın, Çağlayancerit
ilçelerinin yollarının neden hâlâ yapılmadığını öğrenmek istediğine ilişkin
açıklaması
9.- Kahramanmaraş Milletvekili İmran Kılıç’ın, 27’nci Dönem İkinci
Yasama Yılının hayırlı olmasını dilediğine ve Dünya Çocuk Günü’nü kutladığına
ilişkin açıklaması
10.- Samsun Milletvekili Kemal Zeybek’in, Kemal Kılıçdaroğlu’nun
McKinsey şirketiyle ilgili sorduğu soruların cevaplarını öğrenmek istediğine
ilişkin açıklaması
11.- İstanbul Milletvekili Arzu Erdem’in, ekonomik dalgalanma sebebiyle
fiyatları 2-3 katına çıkaranların bugün kur düşerken
fiyatları düşürüp düşürmediklerinin takibinin yapılması gerektiğine ilişkin
açıklaması
12.- Mersin Milletvekili Hacı Özkan’ın, 27’nci Dönem İkinci Yasama
Yılının hayırlı olmasını dilediğine ilişkin açıklaması
13.- Adana Milletvekili Ayhan Barut’un, ziraat mühendisleri ile diğer
meslek gruplarının beklediği atamaların ne zaman yapılacağını Tarım ve Orman
Bakanı Bekir Pakdemirli’den öğrenmek istediğine ilişkin açıklaması
14.- İstanbul Milletvekili Mahmut Tanal’ın, Şanlıurfa ilindeki
muhtarların elektrik ve su ödemelerine ilişkin mağduriyetlerinin giderilmesini
talep ettiğine ilişkin açıklaması
15.- Mersin Milletvekili Ali Cumhur Taşkın’ın, 27’nci Dönem İkinci
Yasama Yılının hayırlı olmasını temenni ettiğine ilişkin açıklaması
16.- Ankara Milletvekili Ali Haydar Hakverdi’nin, 27’nci Dönem İkinci
Yasama Yılının hayırlı olmasını dilediğine ve ekonominin neden bir Amerikan
şirketine teslim edildiğini öğrenmek istediğine ilişkin açıklaması
17.- Kocaeli Milletvekili Lütfü Türkkan’ın, 27’nci Dönem İkinci Yasama
Yılının hayırlı olmasını dilediğine, yeni TBMM İçtüzüğü çalışmalarını önemli
bulduğuna ilişkin açıklaması
18.- Manisa Milletvekili Erkan Akçay’ın, 27'nci Dönem İkinci Yasama
Yılının hayırlı olmasını dilediğine ve bu dönemde erkler ayrılığı ilkesi
çerçevesinde milletin taleplerine yönelik çalışmalar yapacaklarına çünkü esas olanın
milletin ve devletin bekası olduğuna ilişkin açıklaması
19.- Kars Milletvekili Ayhan Bilgen’in, 27'nci Dönem İkinci Yasama
Yılının hayırlı olmasını dilediğine, Endonezya’daki deprem ve tsunamiden
kaynaklanan acının paylaşılması gerektiğine, Mahatma Gandi’nin 150’nci doğum
yıl dönümüne ilişkin açıklaması
20.- İstanbul Milletvekili Engin Altay’ın, 27'nci Dönem İkinci Yasama
Yılının hayırlı olmasını dilediğine, Düzce Cezaevindeki siyasi tutuklulara
işkence yapıldığı beyanlarına karşılık Başkanlığın Genel Kurulu
bilgilendirmesini talep ettiğine, yeni TBMM İçtüzüğü çalışmalarında samimiyet
ve iyi niyet beklediğine ilişkin açıklaması
21.- Tokat Milletvekili Özlem Zengin’in, 27'nci Dönem İkinci Yasama
Yılının hayırlı olmasını dilediğine, TBMM’nin hukuk inşa eden bir mecra
olduğuna ilişkin açıklaması
22.- Tokat Milletvekili Özlem Zengin’in, Düzce Cezaevindeki siyasi
tutuklulara işkence yapıldığı beyanlarına karşılık Adalet Bakanlığının verdiği
cevaba ilişkin açıklaması 
23.- Tokat Milletvekili Özlem Zengin’in, (3/36) esas numaralı
Cumhurbaşkanlığı Tezkeresi üzerinde İstanbul Milletvekili Yunus Emre’nin şahsı
adına yaptığı konuşmasındaki bazı ifadelerine ilişkin açıklaması
24.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
25.- İstanbul Milletvekili Yunus Emre’nin, “ılımlı İslam” ifadesinin
özel bir konjonktürün ürünü olduğuna ilişkin açıklaması
26.- Tokat Milletvekili Özlem Zengin’in, AK PARTİ hareketine hiç
kimsenin asla ve kata "ılımlı İslam" diyemeyeceğine ilişkin
açıklaması

V.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Ankara Milletvekili Şenol Bal’ın Kamu İktisadi
Teşebbüsleri Komisyonu üyeliğinden istifasına ilişkin yazısının 1/10/2018
tarihinde Başkanlığa ulaştığına ilişkin önerge yazısı (4/4)
B) Tezkereler
1.- Cumhurbaşkanlığının, Birleşmiş Milletlerin Mali ve Orta Afrika
Cumhuriyeti’nde icra ettiği harekat ve misyonlar kapsamında hudut, şümul,
miktar ve zamanı Hükûmetçe takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Hükûmet tarafından verilecek izin ve
belirlenecek esaslar çerçevesinde bu kuvvetlerin kullanılması için Türkiye
Büyük Millet Meclisinin 2/8/2016 tarihli ve 1119 sayılı Kararı’yla Hükûmete
verilen ve 17/7/2017 tarihli ve 1156 sayılı Kararı’yla uzatılan izin süresinin
Anayasa’nın 92’nci maddesi uyarınca 31/10/2018 tarihinden itibaren bir yıl
uzatılmasına ilişkin tezkeresi (3/36)

VI.- ÖNERİLER 
A) Siyasi Parti Grubu Önerileri
1.- İYİ PARTİ Grubunun, Eskişehir Milletvekili Dr. Arslan Kabukcuoğlu ve
arkadaşları tarafından, TÜRK TELEKOM'un yirmi bir yıllığına kamu kullanım
hakkının devredilmesi ve sonrasında yaşanan, sözleşmeye aykırı olarak
gayrimenkullerin rehin bırakılması ve satılması, devir alan OTAŞ firmasının
borç krizi, kamuyu uğrattığı zarar, denetim ve gözlem hususlarında yaşanan
ihmalin araştırılması amacıyla 14/9/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 2 Ekim 2018 Salı günkü birleşiminde yapılmasına ilişkin önerisi
2.- HDP Grubunun, Grup Başkan Vekili Mersin Milletvekili Fatma Kurtulan
ve Grup Başkan Vekili Kars Milletvekili Ayhan Bilgen tarafından, Türkiye
ekonomisinin kötüye gidişinin araştırılması, bu gidişatın Türkiye toplumuna
olumsuz etkilerinin önüne geçilmesi amacıyla 2/10/2018 tarihinde Türkiye Büyük
Millet Meclisine verilmiş olan Meclis araştırması önergesinin ön
görüşmelerinin, Genel Kurulun 2 Ekim 2018 Salı günkü birleşiminde yapılmasına ilişkin
önerisi
3.- CHP Grubunun, Balıkesir Milletvekili Ahmet Akın ve arkadaşları
tarafından doğal gazda dışa bağımlı ülke konumundan çıkmak için yeni
politikaların belirlenmesi ve doğal gaz fiyatının artışındaki nedenlerin tespit
edilmesi amacıyla 2/10/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun 2
Ekim 2018 Salı günkü birleşiminde yapılmasına ilişkin önerisi
4.- AK PARTİ Grubunun, Genel Kurulun, 2 Ekim 2018 Salı günkü birleşimde
13 Eylül 2018 tarih ve (3/36) sayılı Cumhurbaşkanlığı Tezkeresi'nin okunarak
görüşmelerinin aynı birleşimde yapılması ve bu birleşimde gündemin
"Başkanlığın Genel Kurula Sunuşları"nda yer alan işlerin
tamamlanmasına; 3 Ekim 2018 Çarşamba günkü birleşimde 13 Eylül 2018 tarih ve
(3/37) sayılı Cumhurbaşkanlığı Tezkeresi'nin okunarak görüşmelerinin aynı
birleşimde yapılmasına ve bu birleşimde gündemin "Seçim" kısmındaki
işlerin tamamlanmasına kadar çalışmalarını sürdürmesine ilişkin önerisi 
2 Ekim 2018 Salı
BİRİNCİ OTURUM
Açılma Saati : 15.03
BAŞKAN : Başkan Vekili Mustafa ŞENTOP
KÂTİP ÜYELER : Fatma KAPLAN HÜRRİYET (Kocaeli), Rümeysa
KADAK (İstanbul) 
----- 0 -----
BAŞKAN
– Türkiye Büyük Millet Meclisinin 2’nci Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim.
Gündem
dışı ilk söz, son zamanlarda artan çocuk istismarı ve buna bağlı ölümler
hakkında söz isteyen Ankara Milletvekili Mustafa Destici’ye aittir.
Buyurun
Sayın Destici, süreniz beş dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Ankara Milletvekili Mustafa Destici’nin, son zamanlarda artan çocuk
istismarına ve belli suçlar için idam cezasının geri getirilmesine ilişkin
gündem dışı konuşması
MUSTAFA
DESTİCİ (Ankara) – Sayın Başkan, Sayın Divan, kıymetli milletvekilleri;
öncelikle sizleri sevgiyle, saygıyla, hürmetle ve muhabbetle selamlıyor, yeni
yasama döneminin hepimiz için, ülkemiz için ve milletimiz için hayırlara vesile
olmasını Yüce Rabb’imden niyaz ediyorum.
Tabii,
sözlerimin başında kurucu şehit liderimiz Muhsin Başkanımızı bir kere daha
rahmetle, minnetle ve şükranla anıyorum. Allah rahmet eylesin, mekânı cennet
olsun.
Tabii,
ülkemizde son yıllarda özellikle küçük yaştaki çocuklarımıza karşı artan cinsel
saldırılar, tecavüzler ve ölümle neticelenen, katle neticelenen suçlar artmış
seviyede ve bu, toplumumuzda özellikle bu hadiseyle karşı karşıya kalan
ailelerimizde ve yakınlarında büyük bir infial oluşturmaktadır. Dolayısıyla biz,
Büyük Birlik Partisi olarak bu hususta adaletin tam olarak tecelli etmediğini
düşünüyoruz. Hem caydırıcı olması bakımından hem de adaletin tam tecelli etmesi
noktasında bu suç ve bunun yanında terör, ölümle sonuçlanan terör suçları için
idam cezasının geri getirilmesini istiyoruz.
BAŞKAN
– Sayın milletvekilleri, çok büyük bir uğultu var. Lütfen, hatibi dinleyelim.
MUSTAFA
DESTİCİ (Devamla) – Büyük Birlik Partisi olarak 1 Ekim tarihinde yani dün, yeni
yasama döneminin başladığı gün idam teklifimizi milletimize, yüce Meclisimize
ve siz değerli milletvekillerimize sunmuş bulunuyoruz. Bütün
milletvekillerimizin odalarında bu teklifimiz mevcut olacaktır. 
Bu
kısa konuşma sürem içerisinde bu teklifi niçin sunduğumuzla ilgili niyet ve
gerekçelerimizi ihtiva eden düşünce ve gerekçelerimizi Gazi Meclisimizle ve siz
değerli milletvekillerimizle paylaşıyoruz. Çünkü Büyük Birlik Partisi olarak
olaya, vicdanları sızlatıp öfke nöbetlerine sokan hunharca işlenmiş suçlar veya
ideolojik kaygıların etkisi altında biçimlendirilmiş suç tanımları
penceresinden bakmıyoruz. Kıymetli milletvekillerimiz, idam cezasına, salt bir
caydırıcılık olarak değil de cezalandırma olarak da bakmak gerektiğini
düşünüyoruz. Bu, son derece önemlidir. Hukuk ve adaletin asıl gayesi caydırma
değil, cezadır. İdam cezası belirli ağır suçlara verilir ve özel bir cezadır.
Bu sebepledir ki idam cezası sadece sosyal hayatta ve vicdanlarda infial
yaratan suçları işlemeye niyetleri olanları en etkili şekilde caydırmaktan öte,
insanların vicdanındaki adaleti ve adalete olan güveni sağlamak amacıyla geri
getirilmelidir. Kişi canavarca his saikiyle cinayet işlemekten ömür boyu hapis
cezası almış; bir bakıyorsunuz, katil, cani ömür boyu içeride cezasını çekeceği
yerde cezaların infazı hakkındaki kanunlardaki esnekliklerden ötürü belli bir
süre hapiste yattıktan sonra şartlı tahliye, af vesaire gibi esnek hükümlerden
yararlanıp salıveriliyor. Yani ölüm cezası yerine konulan ömür boyu hapis
cezasına mahkûm olanlar hiçbir zaman ömür boyu hapiste kalmamakta, ömürlerini
cezaevlerinde tamamlamamaktadırlar. İşte, en son, Adıyaman ve Kayseri
örneğindeki hadiseler bize bunun böyle olduğunu göstermiştir. Esasen, mevcutta
olan ömür boyu hapis cezası, işlenilen suçun tam karşılığı da değildir. 
Değerli
milletvekilleri, insanların adalete olan güveni güçlendirici bir rol ifa
etmezse, insanlarda adaleti kendi elleriyle sağlama güdüsü sürekli aktif hâle
gelir. 
Şu
anda, bizim, sadece belirli suçlara getirilmesi için teklif verdiğimiz idam
cezasına karşı olanların en önde tek bir argümanı var, o da şudur: Yaşam
hakkının kutsal olması ve güya ölüm cezasının insan haklarına aykırı ve geri
dönüşsüz bir ceza yöntemi olması. Buna da itirazımız var çünkü her nedense
insan hakları kavramı burada hep suçlular için kullanılıyor ve isteniyor,
suçluluğu ispat edilmiş kişiler için sırf yaşıyor diye hak hâline
dönüştürülüyor fakat ne hazindir ki geri dönüşsüz biçimde öldürülen maktule ait
olan…
(Mikrofon
otomatik cihaz tarafından kapatıldı) 
MUSTAFA
DESTİCİ (Devamla) – …hak ve merhametler ise askıya alınıyor. İşte bu hümanizm
riyakârlıklarına hiç ama hiç itibar etmiyoruz ve bunu hazmedemediğimiz gibi
değerli de bulmuyoruz.
Sayın
Başkanım, bir dakika içinde bitiriyorum.
Değerli
arkadaşlar, gönül ve barış adamı Mevlâna Celâlettin Rûmi “Fihi Ma Fih” adlı
eserinde “İdam suçluyu cezalandırmak için değil, suçsuzu korumak için yapılır.”
der. Her işlenen suçun, hem ateşin düştüğü yerde hem toplum vicdanında hem de
hukukta aynı oranda karşılığı olmalı diye düşünüyoruz. 
Bu
sebeple, biz, belli suçlar için idam cezasının geri getirilmesini yüce
Meclisimize teklif ediyoruz ve bu konu hakkında desteklerinizi istiyoruz. Bu da
şudur ki biliyorsunuz, Anayasa’mızın 38’inci maddesiyle idam cezası
kaldırılmıştır. Biz, Büyük Birlik Partisi olarak bu maddede bir değişiklik
yapılarak, bir, küçük yaştaki çocuklarımızı, kızlarımızı, kadınlarımızı kaçırıp
tecavüz ettikten sonra öldüren sapık katiller için ve bir de bizzat kurşunu
sıkarak, bombayı patlatarak askerimizi, polisimizi, güvenlik korucularımızı ve
sivil vatandaşlarımızı şehit eden teröristler ve bunları azmettirenler için
idam cezasının geri getirilmesini arzu ediyoruz ve istiyoruz. Bizim, çocukları
istismar edip öldürenler ve terör eylemlerini direkt gerçekleştirenler için
idamı istememiz asla siyasi değil, hukuki ve vicdani bir durumdur. Aslına
bakarsanız bu aşağılık suçları işleyenlere karşı yaptırımın nasıl olması
gerektiğine tek başına ne siyaset ne de hukuk cevap verebilir çünkü vicdan söz
konusu olduğunda siyaset de hukuk da cevapsız kalabilmektedir. Biz konunun
çözümünün aziz Türk milletinin vicdanında ve reyinde olduğuna inanıyoruz. Bu
sebeple de arzu ettiğimiz idam cezasına ilişkin değişikliğin her şart ve
sonuçta aziz milletimize götürülmesini teklif ediyoruz. Biz mazlumların, halkın,
sokağın, milletin vicdanının temsilcisi Büyük Birlik Partisi olarak milletin
gündemini milletin Meclisine taşıyoruz ve inanıyoruz ki…
(Mikrofon
otomatik cihaz tarafından kapatıldı) 
MUSTAFA
DESTİCİ (Devamla) - …vicdan sahibi siz değerli milletvekillerimiz buna destek
olacaktır. Takdir elbette ki yüce Meclisimizin ve siz değerli
milletvekillerimizindir.
Saygıyla
arz ederim.
BAŞKAN
– Teşekkür ederim Sayın Destici.
Gündem
dışı ikinci söz, emeklilikte yaşa takılan vatandaşlar hakkında söz isteyen Uşak
Milletvekili Özkan Yalım’a aittir.
Buyurun
Sayın Yalım. (CHP sıralarından alkışlar)
2.- Uşak Milletvekili Özkan Yalım’ın, emeklilikte yaşa takılanların
durumuna ilişkin gündem dışı konuşması
ÖZKAN
YALIM (Uşak) – Sayın Divan, çok değerli çalışma arkadaşlarım ve de bizi izleyen
tüm vatandaşlarıma selam ve saygılarımı sunuyorum.
Değerli
arkadaşlar, özellikle sosyal medyada “EYT” diye bir terim görüyorsunuz. İlk
önce, “EYT” terimini belki içimizde herkes biliyor ama muhakkak
vatandaşlarımızdan bilmeyenler vardır, yani emeklilikte yaşa takılanlar. 
Değerli
arkadaşlar, 8 Eylül 1999 tarihinde 4447 sayılı Kanun çıkıyor ancak çıkan kanun
Türkiye’de ve dünyada bir ilki oluşturuyor. Nedir bu çıkan kanun? Geriye dönük
işliyor. Emekliliği, prim günlerini, yaşını doldurmaya yani yılını, gününü
doldurmaya ramak kala milyonu aşkın birçok kişi bu tarihte, 8 Eylül 1999
tarihinde 4447 no.lu Kanun’la maalesef emekli olamıyorlar ve de aynen şu terimi
kullanmak zorundayız: Maç oynanırken kural değişiyor. Bu sebepten dolayı da
milyonun üzerinde vatandaşımız mağdur oluyor.
Değerli
arkadaşlar, bu grup, bu kitlenin maalesef kendileri aynen şu şekilde de
söylüyorlar… Biliyorsunuz, bunların İstanbul’da bir platformu oluşmuş.
Emeklilikte Yaşa Takılanlar Sosyal Yardımlaşma ve Dayanışma Derneği Başkanı
Sayın Gönül Boran Özüpak, Değerli Başkanım da bana özellikle çok sayıda
bilgiler verdi. Dediğim gibi, onların talebi erken emeklilik değil, hak
ettiklerini geri almak istiyorlar. Bakın, onlara aynen şunu söylüyorlar: “Çok
gençsiniz, emekli olamazsınız.” Ama işverene gidiyorlar: “Yaşlısınız, iş
vermeyiz.” Onun için bu hatayı bir an önce düzeltmemiz gerekiyor, Türkiye Büyük
Millet Meclisinde hakkı hak ettiği yere vermemiz gerekiyor.
Değerli
vatandaşlarımız, biliyorsunuz, Anayasa’mızın 5’inci maddesine göre “Devletin
temel amaç ve görevleri, Türk milletinin bağımsızlığını ve bütünlüğünü, ülkenin
bölünmezliğini, Cumhuriyeti ve demokrasiyi korumak, kişilerin ve toplumun
refah, huzur ve mutluluğunu sağlamak; kişinin temel hak ve hürriyetlerini,
sosyal hukuk devleti ve adalet ilkeleriyle bağdaşmayacak surette sınırlayan
siyasal, ekonomik ve sosyal engelleri kaldırmaya, insanın maddi ve manevi
varlığının gelişmesi için gerekli şartları hazırlamaya çalışmaktır.” Bu
sebepten dolayı biz 4 muhalefet partisi yani Cumhuriyet Halk Partisi, Halkların
Demokratik Partisi, Milliyetçi Hareket Partisi ve de İYİ PARTİ -toplam
milletvekili sayımız 306 biliyorsunuz- gelin, hodri meydan. AK PARTİ yani
iktidar partisi ister destek versin ister vermesin. Sizler bize destek verin
-hepimizin de ortak önerisi var- bu öneriyle, gelin, biz bu mağduriyeti
giderelim, emeklilikte yaşa takılanları hep birlikte emekli edelim diyorum.
(CHP sıralarından alkışlar) Özellikle de Milliyetçi Hareket Partisine
sesleniyorum. Sosyal medyada Arzu Hanım özellikle çok fazla destek veriyor. Ben
de kendisine teşekkür ediyorum. Gelin, destek verin; 4 parti, AK PARTİ destek
verse de vermese de biz bu kanunu çıkarırız diyorum. Tekrar sizlere bu uyarımı
özellikle belirtmek istiyorum.
Değerli
arkadaşlar, bunun yanında başka sıkıntılarımız var. ABO yani aylık bağlama
oranlarının düzeltilmesi de gerekmektedir. 2008 öncesinde çalışan bir vatandaş
çalıştığı andaki maaşının yüzde 60’ıyla emekli olabiliyordu ancak 2008’de
çıkarılan bir kanunla, o tarihten sonra, bu oranlar maalesef şu anda yüzde
28’lere düştü. Günümüzde 700 lira, 800 lira, 900 lira, bin lira, 1.100 lira
emekli maaşı alanlar var. Yani gün geçtikçe, özellikle günümüz şartlarında yeni
emekliler haklarını kaybetmekte; bin lira, 1.100 lira emekli maaşı bağlanmaktadır.
Kesinlikle bu haksızlığı da gidermemiz gerekiyor. 
Değerli
vatandaşlarımız, bu, tüm emeklilerimizi kapsamaktadır. Bir an önce intibak
yasası… Yani asgari ücretten, 1.600 TL’den daha aşağı maaş alan tüm
emeklilerimizin maaşlarını 1.600 TL seviyesine getirmemiz gerekiyor. Bunu
1.600’e de kilitlemememiz gerekiyor, bunun adına “asgari ücret” dememiz
gerekiyor. Çünkü asgari ücret her yıl yenilendiğinde otomatikman emekli
vatandaşlarımızın da maaşları yenilenmiş olacaktır. Bunu da özellikle belirtiyorum.

Biz
hem partimiz hem de şahsım adına emeklilikte yaşa takılanlarla ilgili
önergemizi verdik; partimiz de verdi, grup başkan vekillerimiz de verdi. Tüm
muhalefet partilerine sesleniyorum: Gelin, destek verin, bu mağduriyeti
giderelim. 
Buradan
iktidar partisine de bir çift söz etmek gerekiyor. AK PARTİ’li vekil
arkadaşlarımız, son zamanlarda, bundan üç dört yıl önce veya beş yıl önce, daha
önceleri bu emekli dedemiz torununa… 
(Mikrofon
otomatik cihaz tarafından kapatıldı) 
ÖZKAN
YALIM (Devamla) – Sayın Başkanım, sizden bir dakika daha rica ediyorum. 
BAŞKAN
– Buyurun. 
ÖZKAN
YALIM (Devamla) – Teşekkür ederim Sayın Başkan. 
Evet,
değerli iktidar partisi vekili arkadaşlarım, bakın, daha önceleri Türkiye’de
yaşayan bir dedemiz böyle mutluydu ama özellikle günümüzdeki son zamlardan, son
üç ayda elektriğe ve doğal gaza gelen yüzde 30’a yakın, yüzde 29,5’luk zamdan
sonra dedemiz artık torununa hediye alamaz hâle geldi çünkü cebinde parası yok,
hatta elektrik ve doğal gaz parasını da ödeyemez hâle geldi. Şu anda dede artık
bu hâle geldi arkadaşlar, dedemiz artık mutsuz pozisyona geldi. Ben de diyorum
ki: Vatandaşlarımızın mağduriyetini gidermek adına gelin, burada
emeklilerimizin intibak yasasını çıkaralım, hiçbir emekli asgari ücretten daha
aşağı maaş almasın. Bununla ilgili de gerekli önergeyi vermiştim. 
Değerli
vatandaşlarımız, bir konuyu daha özellikle altını çizmeden geçemeyeceğim.
Biliyorsunuz, başta eğitim, sağlık ve de güvenlik elemanlarının -yani polis ve
askerlerimizin- ek göstergelerini bir an önce 3600’e çıkarmamız gerekiyor.
Gelin destek verin, onu da yapalım çünkü Mecliste 306 muhalefet milletvekili
var, gerekli desteği verdiğinizde bunu da yapacağız. 
(Mikrofon
otomatik cihaz tarafından kapatıldı) 
ÖZKAN
YALIM (Devamla) – Birileri sefillik içinde yaşarken birileri de maalesef, uçan
saraylar alıyor, bunun da altını çizmek zorundayım. Gelin bu işi halledelim
diyorum. Çünkü bu memlekette 3,5 milyon Suriyeliye bakabiliyorsak, emeklilikte
yaşa takılan 1,5 milyon vatandaşımızın da haklarını verebiliriz diyorum. 
Hepinize
saygı ve sevgilerimi sunuyorum. (CHP sıralarından alkışlar)
BAŞKAN
– Teşekkür ederim Sayın Yalım.
Sayın
Akçay…
ERKAN
AKÇAY (Manisa) – Sayın Başkan, sayın konuşmacı konuşması esnasında partimizin
ve partimizin milletvekili Sayın Arzu Erdem’in de ismini zikretmek suretiyle
bir değerlendirmede bulunmuştur. Bunu sataşma saymakla birlikte, Sayın Arzu
Erdem yerinden bir dakikalık söz talep ediyor. 
BAŞKAN
– Buyurun Sayın Erdem.
IV.- AÇIKLAMALAR
1.- İstanbul Milletvekili Arzu Erdem’in, emeklilikte yaşa takılanlarla
ilgili çalışmalar yaptıklarına ve TBMM çatısı altında bu konunun çözüme
kavuşturulacağına inandıklarına ilişkin açıklaması
ARZU
ERDEM (İstanbul) – Çok teşekkür ederim Sayın Başkan.
Değerli
milletvekili arkadaşlarım, Milliyetçi Hareket Partisinin şiarı “Önce ülkem ve
milletim, sonra partim.”dir. 
Öncelikle
şunu belirtmek isterim ki bizler emeklilikte yaşa takılanlarla ilgili
çalışmaları bugün itibarıyla yapmadık, bundan öncesinde de yaptık. Kanun
tekliflerimizi verdik. Kadük olanlarla ilgili de yinelenmiş olan kanun
tekliflerini verdik. Eminiz ki Türkiye Büyük Millet Meclisi çatısı altında,
uzlaşma dili içerisinde, Türk milletinin nerede sorunu varsa bununla ilgili
çözümlerin mutlaka bulunacağına inanıyoruz ve burada değerlendirmelerin komisyonda
yapılacağına da inanıyoruz. Emeklilikte yaşa takılanlarla ilgili de aynı
değerlendirmenin özellikle yapılacağına inanıyoruz. 
Sayının
da yaklaşık 700 bin kişi olduğunu buradan belirtmek istiyorum.
Teşekkür
ediyorum, sağ olun.
BAŞKAN
– Teşekkür ederim.
III.- GÜNDEM DIŞI KONUŞMALAR (Devam)
A) Milletvekillerinin Gündem Dışı Konuşmaları (Devam)
3.- Mersin Milletvekili Hacı Özkan’ın, 8-12 Ekim Ahilik Kültür
Haftası’na ilişkin gündem dışı konuşması
BAŞKAN
– Gündem dışı üçüncü söz, Ahilik Haftası münasebetiyle söz isteyen Mersin
Milletvekili Hacı Özkan’a aittir.
Buyurun
Sayın Özkan. (AK PARTİ sıralarından alkışlar)
HACI
ÖZKAN (Mersin) – Sayın Başkan, değerli milletvekilleri; şahsım adına gündem
dışı söz almış bulunmaktayım. Sizleri ve ekranları başında bizleri izleyen tüm
vatandaşlarımızı saygıyla selamlıyorum.
Ahilik
Haftamızın ülkemiz, milletimiz, tüm esnaf ve sanatkâr camiamız için hayırlara
vesile olmasını Rabb’imden niyaz ediyorum.
Şehrimizdeki
esnaf ve sanatkâr kardeşlerim başta olmak üzere, Türkiye genelindeki tüm esnaf
ve sanatkâr kardeşlerimize bugüne kadar Türkiye'nin kalkınmasına yaptıkları
eşsiz katkılardan dolayı şükranlarımı ifade ediyorum.
Selçuklu
Dönemi’nden başlayarak Ahilik kültürü altında esnaf ve sanatkâr bu ülkenin her
zaman mayası olmuş, çimentosu olmuş, ülkeyi ayakta tutan, bir arada tutan,
ülkemize istikamet çizen bir vazifeyi asırlar boyunca hakkıyla yerine
getirmiştir. Bizim kültürümüzde, bizim medeniyetimizde esnaf sadece alan,
satan, ticaret yapan kişi değildir. Esnaf, aynı zamanda, semtimizin,
mahallemizin, sokağımızın ağabeyidir, ablasıdır, amcasıdır. Esnaf, manevi
değerlerimizin, geleneklerin, kültürün, dilin muhafızıdır. Esnaf, toplumsal
dokunun, sosyal dayanışma ve adaletin âdeta teminatıdır. En önemlisi de esnaf,
güvenin timsali, emin olma sıfatının, dürüstlüğün simgesidir. Bütün bu vasıflar
yaklaşık bin yıldır üzerinde yaşadığımız toprakları ve milleti şekillendirerek
bugünlere ulaşmıştır. Esnaf, elinde terazi tuttuğu kadar gerektiğinde gitmiş,
silah tutmuş, vatanını savunmuştur, gerektiğinde gitmiş, kalem tutmuş, ilmin
ışığını yaymıştır, gerektiğinde gitmiş, polise, hâkime, savcıya intikal
ettirmeden adaleti tecelli ettirmiş, meseleleri çözmüş, küslükleri,
anlaşmazlıkları gidermiştir.
Ne
diyor Ahi Evran? Ahinin eli açık olacak, kapısı açık olacak, sofrası açık
olacak, bunun yanında gözü, dili, beli kapalı olacak. Ahi, işine, eşine yani
ailesine ve aşına özen gösterecek, kuvvetliyken affetmesini bilecek,
hiddetliyken yumuşak davranmasını bilecek, muhtaç iken bile başkalarıyla paylaşacak
kadar cömert olacak. Evet, bu vasıflar, bizim esnafımızın vasıflarıdır ama aynı
zamanda esnafımızın toplumun tüm kesimleri için muhafaza ettiği vasıflardır.
Eğer bugün bağımsız ve güçlü bir ülkeysek, bugün geleceğe umutla bakan bir
milletsek bunu en çok da esnafımıza, sanatkârımıza, onların yaşattığı Ahilik
kültürüne borçluyuz. 
Son
dönemde ülkemize dış mihraklar üzerinden yapılan tüm saldırılara aldırış
etmeden, hedeflerimizden sapmadan, ekonomik ve siyasi bağımsızlığımızdan zerre
kadar taviz vermeden ilerleyeceğiz. Gemimizin kaptanı sağlam ve ona
güveniyoruz, bu fırtınaların da geçeceğine inanıyoruz. Aziz milletimiz
tarihinde birçok sıkıntıyı aşmış, evelallahbu ekonomik saldırıların da
üstesinden gelerek istikametinden sapmadan yürüyecektir.
AK
PARTİ hükûmetlerimiz, toplumumuzun omurgası olan esnafımızın daima yanında
olmuş, olmaya da devam edecek. Her zaman esnaf ve sanatkârın sesine kulak veren
ve şimdiye kadar esnaf ve sanatkârın yaşadığı sorunların, çözümü için iletilmiş
tüm taleplere sahip çıkan, esnaf ve sanatkâr camiasıyla birlikte olan
Cumhurbaşkanımız Sayın Recep Tayyip Erdoğan’a esnafımız adına çok teşekkür
ediyorum. 
Bu
duygu ve düşüncelerle esnaf teşkilatlarından gelmiş bir arkadaşınız olarak
Ahilik Haftamızı kutluyor, Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN
– Teşekkür ederim Sayın Özkan.
Gündem
dışı konuşmalar tamamlanmıştır. 
Sayın
milletvekilleri, şimdi, sisteme giren ilk 15 milletvekiline yerlerinden birer
dakika süreyle söz vereceğim, bu sözlerin ardından sayın grup başkan
vekillerinin söz taleplerini karşılayacağım. 
Sıraya
göre birer dakikalık konuşmaları başlatıyorum. 
Sayın
Aydın, buyurun.
IV.- AÇIKLAMALAR (Devam)
2.- Bursa Milletvekili Erkan Aydın’ın, 27’nci Dönem İkinci Yasama
Yılının hayırlı olmasını dilediğine ve iktidarın muhalefetle uzlaşı sağlayarak
toplumsal yarar sağlayacak yasaların çıkarılması gerektiğine ilişkin açıklaması
ERKAN
AYDIN (Bursa) – Teşekkür ederim Sayın Başkan.
Yeni
yasama döneminin Meclisimize ve ülkemize hayırlı olmasını diliyorum. Umarız bu
dönem, iktidar sahipleri, oldubittiye getirdiği torba yasalarla değil,
muhalefetle uzlaşı arayarak Meclisi çalıştırır çünkü ülkenin sorunları giderek
ağırlaşıyor. Tek adam yönetiminin bu ülkeyi yönetemediği aşikâr. Yönetemediği için
de ekonomiyi yabancı bir şirkete devretti yani bundan sonra ülkemizin geliri de
gideri de yabancı bir şirketin elinde. Bu şirkete ne kadar ödenecek, hazinenin
hangi kaleminden karşılanacak ve daha önemlisi de hangi para cinsinden
ödenecek; belli değil. 
Doğal
gaza ve elektriğe sessiz sedasız zamlar geldi, ülke de bunu maalesef yabancı
basından öğrendi. 
Umarız,
Meclis toplumsal yarar getirecek yasaları bu dönem çalışmayı başarabilir
diyerek iyimser bir dilekle sözlerimi noktalıyor, tekrar hayırlı ve uğurlu
olmasını diliyorum. 
BAŞKAN
– Sayın Özdemir…
3.- İstanbul Milletvekili Sibel Özdemir’in, 27’nci Dönem İkinci Yasama
Yılının ekonomik sorunların çözüldüğü, temel hak ve özgürlük taleplerinin
karşılandığı bir yıl olmasını dilediğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
Meclisimizin
yeni yasama yılının 81 milyon vatandaşımızın içinde bulunduğu ekonomik, sosyal
sorunların, işsizlik, geçim sıkıntısının ve temel hak ve özgürlük taleplerinin
karşılanacağı bir çalışma yılı olmasını diliyorum. Ancak adına
“Cumhurbaşkanlığı hükûmet sistemi” denilen ve gücü tek kişide toplayan tek adam
rejiminin siyasal ve ekonomik krizinin ağır bedeli vatandaşlarımıza
ödetilmekte, iğneden ipliğe her şeye yapılan zamlarla yaşam ve geçim koşulları
her geçen gün zorlaşmaktadır. Meclisimizin ve bağımsız denetim kurumlarımızın
yok sayılması ile Amerikalı şirket McKinsey talimatlarının yerine getirildiği
gayrimillî bir yapıda, AKP Genel Başkanı, Cumhurbaşkanı Erdoğan’ın dün Genel
Kurulda yaptığı konuşmasında uluslararası sermayeye kişisel güvence vermesinin
hiçbir karşılığı yoktur. Çözüm, hukuk devleti, yargı bağımsızlığı ve kuvvetler
ayrılığı ilkesinin güçlü bir şekilde inşa edilmesindedir. 
(Mikrofon
otomatik cihaz tarafından kapatıldı) 
BAŞKAN
– Sayın Gürer, buyurun. 
4.- Niğde Milletvekili Ömer Fethi Gürer’in, kamuda ve KİT’lerde mağdur
olan çalışanların çözüm beklediklerine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
Emeklilikte
yaşa takılanlar, kamuda kadrosuz şoförler, Sağlık Bakanlığında kadrosuz bilgi
işlemciler, 4 Aralık mağduru jokerler, Karayollarında ve diğer kurumlarda
kadroya alınmayı bekleyenler, mevsimlik ve geçici işçiler, Sağlık Bakanlığında,
Millî Eğitim Bakanlığında, Tarım Bakanlığında, Ulaştırma Bakanlığında atama ve
kadro bekleyenler, taşeronda kalan KİT çalışanları ve tüm mağdurlar Türkiye
Büyük Millet Meclisinden sorunlarına çözüm beklemektedir. Türkiye Büyük Millet
Meclisi bu sorunları çözecek kapasite ve varlığa sahiptir. 
Bu
anlamda, ekonomik anlamda artan sorunlar ile mağdur olan bu kesimlerin
sorunlarının çözümü için bir an önce kanun tekliflerinin yasalaşarak sorunların
aşılmasını temenni ediyorum. 
Yeni
döneme başarılar diliyorum. 
BAŞKAN
– Sayın Kayışoğlu…
5.- Bursa Milletvekili Nurhayat Altaca Kayışoğlu’nun, Kemal
Kılıçdaroğlu’nun Recep Tayyip Erdoğan’a McKinsey şirketiyle ilgili sorduğu
soruların cevabını beklediklerine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum. 
Bugün
Genel Başkanımız Kemal Kılıçdaroğlu grup toplantımızda Erdoğan’a 10 adet
McKinsey soruları sordu. Milletimiz bu soruların cevabını bekliyor, bizler de
bu soruları buradan tekrarlıyoruz: 
Soru
1) Erdoğan’a göre yaşadığımız ekonomik krizin sorumlusu dış güçlerdi. Dış
güçlerin başında da Amerika ve Trump geliyordu. Peki, krizi aşmak için kimden
liderlik istiyorsunuz? Bir Amerikan danışmanlık şirketinden. “Bizi
batırıyorlar.” dediğiniz bir ülkenin şirketinden sizi kurtarmasını hangi akılla
istiyorsunuz?
Soru
2) Erdoğan’a göre bunlar ezanımıza, bayrağımıza saldıranlardı. Peki, ezanımıza,
bayrağımıza saldıranlardan para karşılığı yardım istemeyi bu millete nasıl
anlatacaksınız? Hangi yüzle bu anlaşmayı yaptınız? Daha acı olanı ise bu
tutumunuz “Biz bu ekonomiyi yönetemiyoruz, gelin siz yönetin.” anlamına gelmiyor
mu? 
BAŞKAN
– Sayın Şeker, buyurun. 
6.- Kocaeli Milletvekili İlyas Şeker’in, 27’nci Dönem İkinci Yasama
Yılının hayırlı hizmetlere vesile olmasını dilediğine ilişkin açıklaması
İLYAS
ŞEKER (Kocaeli) – Teşekkür ediyorum Sayın Başkanım. 
Dün
27’nci Yasama Döneminin İkinci Yasama Yılının açılışını yaptık. Yapacağımız
çalışmaların ülkemize, milletimize ve gönül coğrafyamıza hayırlı olmasını Yüce
Allah’tan diliyorum. 
Gücünü
milletten alan Meclisimiz her türlü saldırıda demokrasimize sahip çıkmıştır ve
sahip çıkmaya devam edecektir. İstiklal Savaşı’nda gazilik unvanını alan ve yüz
kırk iki yıllık geleneğe sahip olan Meclisimiz, vatanımızı işgal etmek isteyen
FETÖ terör örgütünün 15 Temmuz akşamı, Meclise ağır silahlarla yaptığı saldırı
karşısında da dimdik ayakta durarak 2’nci kez gazilik unvanını almıştır. Bu
vesileyle, Gazi Meclisimizde bugüne kadar görev yapmış tüm milletvekillerimizi
saygıyla selamlıyorum. 
Gazi
Mustafa Kemal Atatürk başta olmak üzere Türkiye Büyük Millet Meclisi
üyelerinden vefat edenlere Allah’tan rahmet diliyorum. 27’nci Yasama Döneminin
hayırlı hizmetlere vesile olmasını Yüce Allah’tan diliyorum. 
BAŞKAN
– Sayın Arık, buyurun. 
7.- Kayseri Milletvekili Çetin Arık’ın, 27’nci Dönem İkinci Yasama
Yılının hayırlı olmasını dilediğine, Türkiye ekonomisinin Amerikalı bir şirkete
teslim edilmesine anlam veremediğine ve bu şirketin Türkiye’deki yetkilisinin
kim olduğunu öğrenmek istediğine ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Öncelikle
yeni yasama döneminin Gazi Meclisimize, aziz milletimize hayırlı uğurlu
olmasını diliyorum. 
Sayın
Başkan, bu ülkenin bir yurttaşı olarak “Yerliyiz, millîyiz, güçlüyüz.”
haykırışından sonra “Saldırı altındayız, ekonomik savaştayız.” diyerek ekonomik
cihat çağrısında bulunanların Türkiye ekonomisini Amerikalı bir şirkete teslim
etmesine bir türlü bir anlam veremiyorum. Bu millete “Yastık altındaki
–olmayan- dolarlarınızı bozdurun.” diye çağrı yaparken bu şirketle dolar
cinsinden anlaşma yapılmasına bir anlam veremiyorum. Bu şirketin Türkiye’deki
yetkilisi kim? Yoksa yine bir damat mı var? Damat Ferit vakası ortadayken
Türkiye'nin hazinesinin damatlara emanet edilmesine bir anlam veremiyorum.
Teşekkür
ederim.
BAŞKAN
– Sayın Öztunç…
8.- Kahramanmaraş Milletvekili Ali Öztunç’un, ekonomiyi düzeltmek için
neden bir Amerikan şirketinden medet umulduğunu, McKinsey şirketiyle hangi para
biriminden anlaşma yapıldığını ve Kahramanmaraş ilinin Andırın, Çağlayancerit
ilçelerinin yollarının neden hâlâ yapılmadığını öğrenmek istediğine ilişkin
açıklaması
ALİ
ÖZTUNÇ (Kahramanmaraş) – Teşekkür ederim Sayın Başkanım.
Sayın
Cumhurbaşkanı dünkü konuşmasında, açılış konuşmasında başta Amerika Birleşik
Devletleri olmak üzere dış güçlerin ekonomiyi çökerttiğini belirtti. Eğer
ekonomimizi Amerika Birleşik Devletleri çökertiyorsa ekonomiyi düzeltmek için
neden bir Amerikan şirketinden medet umuyorsunuz? Eğer ülkeyi bir Amerikan
şirketi kurtaracaksa siz ne işe yarıyorsunuz? McKinsey şirketiyle yapılan
anlaşma hangi para biriminden yapılmıştır? Alışveriş merkezlerinde dövizle,
dolarla kiralamayı yasakladınız, TL’ye çevirdiniz, doğru yaptınız; peki, buna
rağmen siz Amerikalı şirkete ne kadar dolar veriyorsunuz? 10 milyon dolara
anlaşıldığı doğru mudur?
Yine
Sayın Cumhurbaşkanı dünkü konuşmasında ekonomide zor günlerin geride kaldığını
belirtti. Hemen konuşması biter bitmez de elektriğe konutta yüzde 9, sanayide
yüzde 15 zam geldi. Allah’tan zor günler geride kalmış, ya geride kalmasaydı ne
yapardık?
Seçim
bölgem Kahramanmaraş’ın Andırın ve Çağlayancerit ilçelerinin yolları neden
yapılmıyor? Seçim dönemi verilen duble yol sözleri unutuldu mu?
Nurhak
ve Çağlayancerit ilçelerimizdeki devlet hastanelerinde ise uzman açığı
sürmektedir. Bu ilçelerde yaşayan vatandaşlarımıza karşı Adalet ve Kalkınma
Partisinin özel…
(Mikrofon
otomatik cihaz tarafından kapatıldı) 
BAŞKAN
– Sayın Kılıç, buyurun.
9.- Kahramanmaraş Milletvekili İmran Kılıç’ın, 27’nci Dönem İkinci
Yasama Yılının hayırlı olmasını dilediğine ve Dünya Çocuk Günü’nü kutladığına
ilişkin açıklaması 
İMRAN
KILIÇ (Kahramanmaraş) – Teşekkür ederim Sayın Başkanım.
27’nci
Yasama Döneminin hayırlı olmasını diliyorum.
1-7
Ekim Dünya Çocuk Günü ve Haftası’dır, çocuklarımızın haftasını kutluyorum.
Çocuklarımız en değerli varlıklarımız ve ciğerparelerimizdir. “Çocuklu ev pazar,
çocuksuz ev mezar.” denilmiştir bir Türkmen atasözünde. Geleceğimizi kazanmak
çocuklarımıza sahip çıkmakla mümkündür. “Çocuğunun sevgisini kaybetmeyen adam
büyüktür.” der Mensiyüs. Çocuklarımıza çocuk oldukları için sevgi, yarın
büyüyecekleri için saygı göstermeliyiz. “Kim demiş çocuk küçük bir şeydir? Bir
çocuk belki en büyük bir şeydir.” Hiçbir kimse çocuğuna güzel terbiyeden daha
iyi bir miras bırakamaz. Çocukların nasihatten çok iyi örneğe ihtiyaçları
vardır. Onları yarınlar için yetiştirelim çünkü onlar geleceklerimizdir.
BAŞKAN
– Sayın Zeybek…
10.- Samsun Milletvekili Kemal Zeybek’in, Kemal Kılıçdaroğlu’nun
McKinsey şirketiyle ilgili sorduğu soruların cevaplarını öğrenmek istediğine
ilişkin açıklaması
KEMAL
ZEYBEK (Samsun) – Teşekkür ederim Değerli Başkanım. 
Sayın
Genel Başkanımız Kılıçdaroğlu’nun Sayın Cumhurbaşkanı Erdoğan’ın dünkü
konuşmasından sonraki soruları: Hazine ve Maliye Bakanlığı bünyesinde Kamu
Maliyesi Değişim ve Dönüşüm Ofisi olacak ve bu ofiste de on altı bakanlıktan
temsilci olacak. Bunların aldıkları her karar, yaptıkları her uygulama,
düzenledikleri her rapor üç ayda bir McKinsey tarafından kontrol edilecek.
Türkiye’de bunu yapacak kurum ve kuruluş ya da şirket yok mu? Bunu içinize
nasıl sindiriyorsunuz? Size Türkiye’de liderlik yapacak olan McKinsey’e bu işi
ihaleyle mi yoksa birilerinin tavsiyesi üzerine mi verdiniz? Tavsiye üzerine
verdiyseniz size bu şirketi kim ya da kimler önerdi? McKinsey’nin üç ayda bir
düzenleyeceği raporları kamuoyuna açıklayacak mısınız? Açıklayacaksanız,
ezanımıza, bayrağımıza saldıranlar raporları bilecek mi? Ama bizler 600
milletvekili…
(Mikrofon
otomatik cihaz tarafından kapatıldı)
BAŞKAN
– Sayın Erdem…
11.- İstanbul Milletvekili Arzu Erdem’in, ekonomik dalgalanma sebebiyle
fiyatları 2-3 katına çıkaranların bugün kur düşerken fiyatları düşürüp
düşürmediklerinin takibinin yapılması gerektiğine ilişkin açıklaması
ARZU
ERDEM (İstanbul) – Teşekkür ederim Sayın Başkan.
Liderimiz
Sayın Devlet Bahçeli Beyefendi’nin bugün vurgulamış olduğu gibi ekonomik dalgalanma
ve kur artışı sebebiyle karaborsacılık, stokçuluk yapıp fiyatları 2-3 katına
çıkaranların Türk milletini mağdur ettiği bir gerçektir. İşte bu kişiler, bugün
kurlar düşerken, ekonomik yangın sönerken fiyatları tekrar düşürecekler mi?
Bunların takibi mutlaka yapılmalıdır, Hükûmet bu fırsatçıları bir bir tespit
etmelidir. 
Ayrıca,
önümüzdeki günlerde kadrolar açıklanacak ve kadrolar açıklanırken dezavantajlı
grupta olan engellilerimize, öğretmenlerimizden tutun mühendislerimize, her
alanda mutlaka bu kişilere öncelikli kadro tanınması gerektiği üzerinde de
durmak istiyorum.
Teşekkür
ediyorum.
BAŞKAN
– Sayın Özkan…
12.- Mersin Milletvekili Hacı Özkan’ın, 27’nci Dönem İkinci Yasama
Yılının hayırlı olmasını dilediğine ilişkin açıklaması
HACI
ÖZKAN (Mersin) – Teşekkürler Sayın Başkanım.
Evrensel
hukuk normlarına uygun, demokrasiyi özümsemiş, millî birlik ve bütünlük içinde
muasır medeniyetler hedefini aşmış bir Türkiye’ye ulaşmak için çalışmalarımızı
ortak akılla yürüteceğimiz bir yasama dönemine girmiş bulunuyoruz. Önümüzde
bizi bekleyen büyük işler ve hedefler var. Bizi bekleyen büyük işleri ve
hedefleri sağduyu içerisinde, aziz milletimizin yararına olacak şekilde
kararlar vererek inşallah birlikte başaracağız. 
Bu
noktada, ülkemizin geleceğini şekillendirecek, faydalı kanunlara tüm
milletvekillerimizin gereken desteği vereceğine inanıyor, hayırlı çalışmalara
imza atacağımız bir dönem olmasını Rabb’imden niyaz ediyorum.
Yeni
yasama yılımızın hayırlı olmasını diliyor, Genel Kurulu saygıyla selamlıyorum.
BAŞKAN
– Sayın Barut…
13.- Adana Milletvekili Ayhan Barut’un, ziraat mühendisleri ile diğer
meslek gruplarının beklediği atamaların ne zaman yapılacağını Tarım ve Orman
Bakanı Bekir Pakdemirli’den öğrenmek istediğine ilişkin açıklaması
AYHAN
BARUT (Adana) – Sayın Başkan, Tarım Bakanı Sayın Pakdemirli’ye sormak
istiyorum: Tarım, insanlarımızı doyuran, barındıran, yaşamsal öneme sahip bir
sektördür. Sektörün temel taşları olan on binlerce ziraat mühendisi, gıda, su
ürünleri mühendisi, veteriner, tekniker ve teknisyen mesleğinden uzak, alanları
dışında iş aramak zorunda bırakılmıştır. Tarladan sofraya gıda zincirini
oluşturan bu meslek gruplarımız hükûmetleriniz döneminde gerekli ilgi ve
desteği görmemiştir. Parlamenter sistemin son Tarım Bakanı Sayın Fakıbaba bundan
bir süre önce 10.551 kişilik atama yapılacağını duyurmuş, Maliye Bakanlığından
kadro talebinde bulunmuştu. Bu kadrolar hâlen neden bekletilmektedir? Devlet
yönetiminde verilen sözler ve taahhütler devamlılık esasına göre -Sayın
Fakıbaba’nın vermiş olduğu bu söz- sizi bağlamıyor mu ya da verilen sözleri
Cumhurbaşkanlığı hükûmet sisteminde geçersiz mi sayıyorsunuz? Ziraat
mühendisleri ile diğer meslek gruplarımızın beklediği atamayı ne zaman yapmayı
düşünüyorsunuz?
Teşekkür
ederim.
BAŞKAN
– Sayın Tanal...
14.- İstanbul Milletvekili Mahmut Tanal’ın, Şanlıurfa ilindeki
muhtarların elektrik ve su ödemelerine ilişkin mağduriyetlerinin giderilmesini
talep ettiğine ilişkin açıklaması
MAHMUT
TANAL (İstanbul) – Teşekkür ederim Değerli Başkan.
Değerli
milletvekilleri, hepinizi saygıyla ve hürmetle selamlıyorum.
Değerli
Başkanım, takdir edersiniz ki belediye başkanları seçimle gelirler,
milletvekilleri seçimle gelirler. Bizlerin görevimizi ifa ettiğimiz makam
odalarımızdaki ve Türkiye Büyük Millet Meclisi çatısı altındaki bu elektrik
parasını devlet ödüyor, lavabonun, tuvaletin su parasını devlet ödüyor. Bugün
Şanlıurfa ilimizde 50’ye yakın muhtarın elektriği kesildi. Muhtarlar da seçimle
geliyor. Belediye başkanı seçimle geliyor, elektrik parası, su parası devlet
tarafından, hazine tarafından karşılandığı hâlde muhtarların elektrik ve su
parası kendi cebinden ödeniyor. Ancak Şanlıurfa Belediye Başkanı geçen sene
Muhtarlar Günü’nde elektrik ve su parasının belediye tarafından ödeneceği
taahhüdünü verdiği hâlde bugün ödemediği için muhtarlarımızın elektrikleri
kesilmektedir. Şanlıurfa’daki muhtarlarımız mağdurdur. Bir an önce Bakanlığın
Şanlıurfa’daki muhtarlarımızın bu mağduriyetini gidermesini talep ediyorum.
Saygıyla
selamlıyorum.
BAŞKAN
– Sayın Taşkın...
15.- Mersin Milletvekili Ali Cumhur Taşkın’ın, 27’nci Dönem İkinci
Yasama Yılının hayırlı olmasını temenni ettiğine ilişkin açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
27’nci
Dönem İkinci Yasama Yılının öncelikle Gazi Meclisimize, milletvekillerimize,
ülkemize ve milletimize hayırlı olmasını diliyorum.
İlk
açıldığı günden bu yana Meclis çatısı altında görev yapmış olup ahirete irtihal
etmiş tüm milletvekillerimizi rahmetle anıyorum. 
27’nci
Dönem Parlamentosu 8 siyasi partinin yer aldığı, temsil gücü yüksek bir
Parlamento olarak teşekkül etmiştir. Temennim odur ki bu yeni dönemde,
karşılıklı saygı ve hoşgörü çerçevesinde başarılı çalışmalara hep birlikte imza
atarız.
Ben
bu vesileyle, 27’nci Dönemde aziz milletimizin birliği ve vatanımızın bölünmez
bütünlüğü için hizmet etmek gayesiyle seçilen tüm milletvekillerimize başarılar
diliyor, yeni dönemin hayırlı ve uğurlu olması temennisiyle Genel Kurulu
saygıyla selamlıyorum.
BAŞKAN
– Sayın Hakverdi…
16.- Ankara Milletvekili Ali Haydar Hakverdi’nin, 27’nci Dönem İkinci
Yasama Yılının hayırlı olmasını dilediğine ve ekonominin neden bir Amerikan
şirketine teslim edildiğini öğrenmek istediğine ilişkin açıklaması
ALİ
HAYDAR HAKVERDİ (Ankara) – Teşekkür ederim Sayın Başkan. 
Öncelikle,
yeni yasama yılımız ülkemize hayırlı olsun. 
AK
PARTİ Hükûmeti her seferinde yerli ve millî olduğunu iddia ediyor, ekonomik
krizin sebebinin ise dış güçler olduğunu her seferinde söylüyor. Madem ekonomik
krizin sebebi dış güçler yani düşmanımız Amerika, neden bir Amerikan şirketine
ekonomiyi teslim ediyorsunuz? Kozmik odayı teslim ettiğiniz adamlara bu sefer
de ülkenin ekonomisini teslim ediyorsunuz. Buradan ben soruyorum: Siz yerli ve
millî misiniz yoksa dış güçlerin adamı mısınız? 
BAŞKAN
– Değerli arkadaşlar, şimdi de sayın grup başkan vekillerimize söz vereceğim. 
Sayın
Türkkan, buyurun. 
17.- Kocaeli Milletvekili Lütfü Türkkan’ın, 27’nci Dönem İkinci Yasama
Yılının hayırlı olmasını dilediğine, yeni TBMM İçtüzüğü çalışmalarını önemli
bulduğuna ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; 27’nci Dönemin
İkinci Yasama Yılı bütün Meclisimize, milletvekillerimize, milletimize hayırlı
uğurlu olsun; Cenab-ı Allah burada başlayan herkese sağlık ve selametle bu
dönemi de kapatmayı nasip etsin. 
Meclisin
gittikçe etkisinin ve etkinliğinin azaldığı bu dönemde, yeni tüzük
çalışmalarını, etkisini ve yetkisini, Meclisin gerçek sesini, milletin
iradesinin gerçek tecellisini bulması için çok önemli buluyorum. Dolayısıyla
Sayın Meclis Başkanının burada sunduğu tüzük tadilatının sadece geçici birtakım
teknik meselelerin çözümü yolunda bir öneri olduğunu ama daha sonra yeni bir
tüzük çalışması yapılacağı konusunda bilgi sahibi olduk. Bu tüzük tadilatı
sırasında şu anda Meclisin içinde bulunduğu garabetin bir an önce sona
erdirilmesini istiyorum. Burada bütün milletvekilleri milletin sıkıntılarını
dile getirmek için buradalar ama karşımızda bir muhatap yok. Herhangi bir
konuda muhatap bulamadığımız bu Meclisin muhataplarına da bir an önce
kavuşmasını temenni ediyorum. 
Teşekkür
ederim. 
BAŞKAN
– Sayın Akçay, buyurun. 
18.- Manisa Milletvekili Erkan Akçay’ın, 27'nci Dönem İkinci Yasama
Yılının hayırlı olmasını dilediğine ve bu dönemde erkler ayrılığı ilkesi
çerçevesinde milletin taleplerine yönelik çalışmalar yapacaklarına çünkü esas
olanın milletin ve devletin bekası olduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Türkiye
Büyük Millet Meclisinin 27’nci Dönem İkinci Yasama Yılını dün itibarıyla açtık
ve başlattık. Yeni yasama yılının ülkemize ve milletimize hayırlı uğurlu
olmasını temenni ediyorum. 
27’nci
Yasama Dönemi, cumhuriyet tarihimizin en önemli, ülkemizin geleceğinin
biçimleneceği dönemlerden birisi olacaktır. 16 Nisan Anayasa referandumuyla
yürürlüğe giren Cumhurbaşkanlığı hükûmet sistemi, bu dönem içerisinde tüm kurum
ve kurallarıyla işler hâle gelecektir. Yeni hükûmet sistemini sadece yürütme
erkinin teşkili ve kullanımı çerçevesinde görmek noksan olacaktır; yasama,
yürütme ve yargı ekseninde, Türk devlet felsefesi, demokrasi ve kamu yönetimi
bakımından tarihî ve kültürel birikimimizle 21’nci yüzyılın gereklerine uyum
sağlanacaktır. Bu sürecin en önemli sorumluluğu Gazi Meclisimizdedir.
Meclisimiz için bu süreç sadece bir yetki değil, bir görevdir ve aziz
milletimize karşı sorumluluğumuzdur. 
Yeni
yasama döneminde erkler ayrılığı ilkesi çerçevesinde milletimizin talep ve
sorunlarına yönelik çalışmalarımızı yerine getireceğiz, bununla birlikte yeni
sistemi kurum ve kurallarıyla inşa edeceğiz. Meclisimizin güçlenen denetim yetkisiyle
Hükûmetin faaliyetlerini denetleyeceğiz, diğer bir ifadeyle, yine millî iradeyi
yine millî irade denetleyecektir. Elbette her siyasi parti ayrı bir tüzel
kişiliği temsil eder ancak içerisinden geçtiğimiz süreç gerek yeni hükûmet
sisteminin inşası… 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlıyorum Sayın Başkan. 
BAŞKAN
– Buyurun Sayın Akçay. 
ERKAN
AKÇAY (Manisa) – …gerekse etrafımızda yaşanan önemli hadiseler, ülkemize
yönelik ekonomik saldırılar ve terörle kesintisiz mücadele çerçevesinde el
birliği, gönül birliği, iş birliği yapmalıyız. Siyasi rekabet ve mücadele
elbette bakidir ve demokrasinin bir gereğidir ancak esas olan milletimizin ve
devletimizin varlığı ve bekasıdır, birliğidir, dirliğidir. 
Bu
düşüncelerle yeni yasama yılında tüm milletvekillerimize hayırlı vazifeler ve
başarılar diliyorum. Aynı şekilde, tüm Meclis personelimize de fedakârca
çalışmaları için şimdiden başarılar diliyorum.
Teşekkür
ederim Sayın Başkan.
BAŞKAN
– Teşekkür ederim.
Sayın
Bilgen, buyurun.
19.- Kars Milletvekili Ayhan Bilgen’in, 27'nci Dönem İkinci Yasama
Yılının hayırlı olmasını dilediğine, Endonezya’daki deprem ve tsunamiden
kaynaklanan acının paylaşılması gerektiğine, Mahatma Gandi’nin 150’nci doğum
yıl dönümüne ilişkin açıklaması
AYHAN
BİLGEN (Kars) – Sayın Başkan, ben de yeni yasama yılının hayırlı olmasını
dileyerek sözlerime başlamak istiyorum. 
Tabii,
Endonezya’da büyük bir facia yaşanıyor, bir insanlık dramı yaşanıyor, deprem ve
tsunami. Elbette ki kayıplar acıyı paylaşmayı gerektiriyor. Coğrafya uzak da
olsa hem tarihî hafıza hem de gönül bağı bu hatırlamayı galiba zorunlu kılıyor
hepimiz için. 
Bugün
başka bir tarihî yıl dönümü, o da bizce çok önemli, Gandhi’nin 150’nci doğum
yıl dönümü. Hindistan’da elbette ki anmalar yapılıyor ama Gandhi sadece
Hinduların değil, sadece Hintlilerin değil bütün insanlığın aslında önemsemesi,
anlaması, hatırlaması gereken bir isim. Özellikle bugünün dünyasında da,
bugünün Türkiyesinde de özgürlük ile bağımsızlığın birbirinden ayrılmazlığı konusunda
galiba sembol isimlerden birisi. Haksızlığa karşı nasıl mücadele edilmesi
gerektiği ve nasıl “sivil itaatsizlik” diye tarif ettiği, tanımladığı mücadele
yönteminin anlaşılması gerektiği konusunda bu 150’nci yılın hepimiz için önemli
olduğu düşüncesindeyim. 
Değerli
milletvekilleri, elbette ki yeni bir yasama yılının en azından bir güven
duygusu içerisinde, yeni bir sayfa açma psikoloji içerisinde görülmesi, kabul
edilmesi gerekiyor. Ama biz -biraz sonra gündeme gelecek- araştırma önergemizle
ilgili uzmanlardan aldığımız cevabı doğrusu çok yadırgadığımızı bu ilk günden ifade etme ihtiyacı
hissediyoruz. Yani, bir araştırma önergesinde muhalefet partisinin “Hükûmetin
ranta dayalı iktisadi ilişkileri” ifadesindeki “ranta dayalı” ifadesinin kabul
edilemez bulunması, “bu değiştirilmezse araştırma önergesinin Genel Kurula
inmeyeceği” ifadesi…
(Mikrofon otomatik cihaz tarafından kapatıldı)
BAŞKAN – İlave edelim. 
AYHAN BİLGEN (Kars) – Burada değiştirilmesi istenen diğer
bütün ifadeleri tek tek okumayacağım, belki biraz sonra yine yeniden ifade etme
imkânı olacak ama bize seçmen muhalefet görevi vermişse, biz, elbette ki
hakaret ya da başka kabul edilemeyecek bir çerçeve olmadığı müddetçe -araştırma
zaten bir iddia üzerine dayalı- bu konuda kendimizi sansürlemeden rahat çalışma
imkânını buluyor olmamız lazım. Yani, çok basit bir örnek belki ama özellikle
içinden geçtiğimiz günlerde çok önemli: Bugün İşsizlik Fonu’ndaki hazine
tahvillerinin kamu bankalarına devredildiği yönünde, kamu bankalarına sermaye
yapıldığı yönünde bir iddia dolaşıyor, ekonomi köşe yazarları bunu yazıyor.
Şimdi, eğer sözlü soru imkânı olsaydı muhtemelen bakanlardan bunun cevabını
öğrenecektik, eğer bu doğru bir bilgi değilse kamuoyu yanıltılmamış olacaktı;
yok, doğru bilgiyse bu vahim durumun bir izahını duymuş olacaktık. Yeni
sistemin denetim mekanizmasına getirdiği sınırlamalar zaten belli. Ama hiç
olmazsa elimizdeki mekanizmaları iyi kullanalım diye düşünüyorum. 
Teşekkür ediyorum. 
BAŞKAN – Sayın Altay, buyurun. 
20.- İstanbul Milletvekili Engin Altay’ın, 27'nci Dönem İkinci Yasama
Yılının hayırlı olmasını dilediğine, Düzce Cezaevindeki siyasi tutuklulara
işkence yapıldığı beyanlarına karşılık Başkanlığın Genel Kurulu
bilgilendirmesini talep ettiğine, yeni TBMM İçtüzüğü çalışmalarında samimiyet
ve iyi niyet beklediğine ilişkin açıklaması
ENGİN
ALTAY (İstanbul) – Teşekkür ederim Sayın Başkan. 
Sayın
Başkan, öncelikle 27’nci Dönem İkinci Yasama Yılı Meclisimize, sayın
milletvekillerine ve ulusumuza hayırlı olsun. Umarız ve dileriz ki, bu dönemde,
siyasetin bir münakaşa ve müzakere olduğunu, her ikisinin de makul ölçülerde,
karşılıklı empati ve iş birliğiyle ve buranın kuruluşunun tek amacı aziz
milletimize hizmet, milletin huzur, refah ve mutluluğuna katkı sunmak
bilinciyle, Parlamentoyu oluşturan beş grup ve diğer siyasi partilere mensup
milletvekillerimizle birlikte, ülke için iyi şeylerin altına imza atabilelim
derken ülkede iyi şeyler olmuyor. Biraz önce bir telefon aldım. Bir vatandaş
-tabii, ismini vermeyeceğim- Düzce Cezaevinde siyasi tutuklulara on gündür
işkence yapıldığına dair, cezaevine giden avukatların da beyanlarıyla sabit
olmak üzere, bir şikâyetle yeni döneme başlıyoruz.
Sayın
Başkan, bu çağda sokaktaki -küçümsediğim için söylemiyorum, çok kıymetli
buluyorum- bir kedinin bacağını kıran insanların neredeyse linç edildiği
ortamda, anlayışta, iklimde cezaevinde insana işkence kabul edilemez. Türkiye
Büyük Millet Meclisinin sayın üyelerinin tamamının da -hangi partiye mensup
olursa olsun- bu tabloya yüksek refleks göstereceklerinden eminim. Bu konuda
Başkanlığınızın, Adalet Bakanlığından bilgi talep ederek bugün birleşim içinde
-bir sonraki oturum olabilir- Genel Kurulu bilgilendirmesini öncelikle talep
ediyorum Sayın Başkanım.
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Sayın Başkan, öte yandan, 27 Eylül tarihinde sizin de
bulunduğunuz, bizlerin de bulunduğu, Meclisimizin Sayın Başkanının riyasetinde
bir toplantı yaptık. Bu toplantıda Türkiye Büyük Millet Meclisi İçtüzüğü’nün
öncelikle yeni sisteme, yeni Anayasa’ya dayalı olarak bir uyarlama tadilatına
acil ihtiyacı olduğuna dair bütün gruplar mutabakat sağladık. Bu mutabakat
çerçevesinde de bir uyarlama İç Tüzük’ünün çok kısa bir sürede, belki de bir
günde Anayasa Komisyonunda, bir günde de Genel Kurulda çalışmak suretiyle
tamamlanmasını ve Meclisimizin yasama faaliyetlerinde hukuka uygunluğunun
sağlanmasını murat ettik, bu mutabakatla oradan çıktık. Daha sonra Sayın
Başkanın imzasıyla Türkiye Büyük Millet Meclisine -28 maddelik miydi- bir
teklif geldi. Bu teklifte, evet, genel olarak uyarlama İç Tüzük…
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Bu mühim bir konu Başkanım, uygun görürseniz bir ek süre
talep ediyorum.
BAŞKAN
– İki artı bir veriyoruz sayın grup başkan vekillerimize. 
ENGİN
ALTAY (İstanbul) – Evet, şimdi bu artı bir.
BAŞKAN
– Artı oldu, bitti.
ENGİN
ALTAY (İstanbul) – Ekstra vermiyorsunuz yani? Şimdi, orta yerde yeni sisteme
göre bir İç Tüzük olmadığına göre ben de fiilî durum yaratayım, konuşmaya devam
edeyim, başka çare…
BAŞKAN
- Yok, devam ediyoruz, sonraki konuşmacıya geçiyoruz. Siz tamamlayın.
ENGİN
ALTAY (İstanbul) – Başkanım, tamamlayım, açın, ne olacak ki, bu İç Tüzük’ü
konuşuyoruz.
BAŞKAN
– İlave süre veriyorum. 
Komisyonda
konuşulacak.
ENGİN
ALTAY (İstanbul) – Şimdi, burada Sayın Başkanın iyi niyetinden zerre kadar
kuşku duymuyorum ama yaptığımız mutabakatın içerisine birtakım maddeler
serpiştirilmek suretiyle bu uyarlama İç Tüzük’ünün dışına çıkılan hususlar var.
Yani her zaman yapılanı yapmış muhtemelen çoğunluk partisi, birinci parti, 900
gram dana etinin içine 100 gram domuz eti karıştırmış. Bu sebeple perşembe günü
komisyon toplantısından önce siyasi parti grup başkan vekillerinin bir araya
gelerek 27 Eylülde yapılan toplantının ruhuna ve özüne sadık kalıp kalmadığımız
konusunda bir durumun ortaya çıkarılmasına da ihtiyaç var. Biz bu konuda
samimiyiz, iyi niyetliyiz, yapıcıyız. Bütün siyasi partilerden, öncelikle de
birinci partiden aynı samimiyeti, iyi niyeti bekliyoruz.
Teşekkür
ederim.
ALİ
ÖZTUNÇ (Kahramanmaraş) – Bunların dana eti şarbonludur da…
ENGİN
ALTAY (İstanbul) – Bir de o var.
BAŞKAN
– Sayın Zengin, buyurun.
21.- Tokat Milletvekili Özlem Zengin’in, 27'nci Dönem İkinci Yasama
Yılının hayırlı olmasını dilediğine, TBMM’nin hukuk inşa eden bir mecra
olduğuna ilişkin açıklaması
ÖZLEM
ZENGİN (Tokat) – Teşekkür ediyorum.
Sayın
Başkan, çok değerli milletvekilleri; ben de tüm diğer arkadaşlarım gibi 27’nci
Dönemin hayırlı olmasını diliyorum hem Meclisteki arkadaşlarıma hem de
milletimize. 
Doğrusu,
tabii, çok şey söylenebilir ama bir girizgâh olması adına ben hukukçu olmam
hasebiyle de birkaç cümleyle ilk konuşmamızı yapmak istiyorum. Hukuk, bence
yeryüzünün en eski problem çözme yöntemlerinden bir tanesi; kendi içinde bir
matematiği olan, hayatın temel değerlerini kale alarak problem çözmenin en
kolay, en kalıcı ve en adil yöntemlerinden bir tanesi ve dünyada olduğu gibi
Türkiye Büyük Millet Meclisi de bence bu manada çok şanslı çünkü hukuk yaratan
bir mecra, hukuk inşa eden bir mecra. Özellikle yaptığımız en son Anayasa
değişikliğinden sonra Meclis bu manada asli görevini daha da rahat yapma
imkânına sahip oldu, milletvekilleri bu anlamda tek olarak öncelik kazanmış
oldu. Böyle bakıldığı zaman ben aslında bu sürecin, bundan sonraki sürecin
milletvekillerimiz açısından da kanun yapma konusunda çok daha öncelikli
olacakları, daha özgür bir ortamda olacakları bir yasama süreci olacağı
inancındayım.
Biraz
evvel Sayın Altay da belirtti, işte işkencede olduğu gibi pek çok farklı konuda
ortak bir akıl üreterek Meclisin, Türkiye'nin temel sorunları konusunda beraber
hareket edebileceğini düşünüyorum. 
Dün
Sayın Cumhurbaşkanımızın konuşmasında da çok net ifade ettiği güzel bir bölüm
vardı; hem demokrasinin gelişmesi hem Türkiye ekonomisinin büyümesi, birlikte
Türkiye olmak konusunda önemli bir şansa sahibiz bu dönem Mecliste. Bunu çok
anlamlı buluyorum ve Meclis ortamının da sadece olumsuzlukların konuşulduğu
değil, olumlu yaptığımız işlerin, ister iktidar ister muhalefet birlikte olumlu
yaptığımız işlerin konuşulabildiği, birbirimizi takdir edebildiğimiz,
eleştirdiğimiz kadar takdir edebildiğimiz bir mecra olması gerektiğine
inanıyorum; duam bu yönde. 
İç
Tüzük konusunda da biliyorsunuz dün Meclis Başkanımızın bir önerisi oldu,
teklifi oldu. 
(Mikrofon
otomatik cihaz tarafından kapatıldı) 
ÖZLEM
ZENGİN (Tokat) - Tüm siyasi partiler bu konuda samimiyetlerini dile getirdiler;
bunun da hayata geçeceği kanaatindeyim.
Teşekkür
ederim. 
BAŞKAN
– Tamamladınız…
ÖZLEM
ZENGİN (Tokat) – Evet, tamamlamış olayım Sayın Başkanım.
Teşekkür
ederim. 
BAŞKAN
– Teşekkür ederim. 
Değerli
arkadaşlar, şimdi gündeme geçiyoruz. 
Başkanlığın
Genel Kurula sunuşları vardır. 
V.- BAŞKANLIĞIN GENEL KURULA SUNUŞLARI
A) Önergeler
1.- Başkanlıkça, Ankara Milletvekili Şenol Bal’ın Kamu İktisadi Teşebbüsleri
Komisyonu üyeliğinden istifasına ilişkin yazısının 1/10/2018 tarihinde
Başkanlığa ulaştığına ilişkin önerge yazısı (4/4)
BAŞKAN
- Sayın milletvekilleri, Ankara Milletvekili Sayın Şenol Bal’ın Kamu İktisadi
Teşebbüsleri Komisyonu üyeliğinden istifasına ilişkin yazısı 1/10/2018
tarihinde Başkanlığımıza ulaşmıştır; okutuyorum. 
Türkiye Büyük Millet Meclisi
Başkanlığına
Üyesi bulunduğum Kamu İktisadi Teşebbüsleri
Komisyonundan istifa ediyorum. 1/10/2018
 Şenol
Bal
 Ankara
BAŞKAN
– Bilgilerinize sunulmuştur. 
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır;
okutup işleme alacağım ve oylarınıza sunacağım. 
VI.- ÖNERİLER 
A) Siyasi Parti Grubu Önerileri
1.- İYİ PARTİ Grubunun, Eskişehir Milletvekili Dr. Arslan Kabukcuoğlu ve
arkadaşları tarafından, TÜRK TELEKOM'un yirmi bir yıllığına kamu kullanım
hakkının devredilmesi ve sonrasında yaşanan, sözleşmeye aykırı olarak
gayrimenkullerin rehin bırakılması ve satılması, devir alan OTAŞ firmasının
borç krizi, kamuyu uğrattığı zarar, denetim ve gözlem hususlarında yaşanan
ihmalin araştırılması amacıyla 14/9/2018 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 2 Ekim 2018 Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu, 2/10/2018 Salı günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli
 İYİ
PARTİ Grubu Başkan Vekili
Öneri:
Eskişehir
Milletvekili Dr. Arslan Kabukcuoğlu ve arkadaşları tarafından, "Türk
TELEKOM'un yirmi bir yıllığına kamu kullanım hakkının devredilmesi ve
sonrasında yaşanan sözleşmeye aykırı olarak gayrimenkullerin rehin bırakılması
ve satılması, devir alan OTAŞ firmasının borç krizi, kamuyu uğrattığı zarar,
denetim ve gözlem hususlarında yaşanan ihmalin araştırılması amacıyla 14/9/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin diğer önergelerin önüne alınarak görüşmelerinin
2/10/2018 Salı günkü birleşimde yapılması önerilmiştir. 
BAŞKAN
– Teşekkür ederim.
Şimdi
önerinin gerekçesini açıklamak üzere, öneri sahibi İYİ PARTİ Grubu adına Arslan
Kabukcuoğlu.
Buyurun
Sayın Kabukcuoğlu. (İYİ PARTİ sıralarından alkışlar)
Süreniz
beş dakikadır.
İYİ
PARTİ GRUBU ADINA ARSLAN KABUKCUOĞLU (Eskişehir) – Sayın Başkan, değerli
üyeler; 27’nci Dönem İkinci Yasama Yılının hayırlı olmasını, yüce Meclise iyi
hizmetler vermesini dilerim.
Türk
Telekomünikasyon AŞ, kısaca TÜRK TELEKOM Türkiye'nin en önemli stratejik ve
ekonomik değeri yüksek kurumu olduğu hâlde 2005 yılında yüzde 55 hissesi 6
milyar 550 milyon dolar bedelle Saudi Oger Telekomünikasyon AŞ’ye -kısa adı
OTAŞ- devredilmiş ve zamanın en kıymetli özelleştirmesi olarak haberlerde yer
almıştır. OTAŞ, devirden hemen sonra yaptığı zamla 800 milyon dolar ilave
parayı kasasına koymuştur. Aynı zamanda çalışan sayısını 18 bin kişi azaltarak
hem istihdam kaybına neden olmuş hem de kazancına kazanç katmıştır. 
OTAŞ,
TÜRK TELEKOM özelleştirme ihalesine girerken ihale bedelinin kasasında olduğunu
beyan etmiştir. Giden zaman içerisinde, devam eden süre içerisinde bu parayı
önce bulamamış, sonra bankalar konsorsiyumuna gitmiş ve borç alarak Türkiye
Cumhuriyeti’ne borcunu ödemiştir. 
TÜRK
TELEKOM yönetimini devralan şirketin icraatlarından birisi de Osmanlı
İmparatorluğu’ndan beri binbir güçlükle yapılmış olan 35 milyon kilometrelik
bakır iletişim altyapısını ve gayrimenkullerini satmak olmuştur. Bu satışların
yasal olup olmadığı konusunda kuşkular vardır ve bu kuşkular henüz ortadan
kalkmamıştır. Şirket bu satışla elde ettiği parayı fiber optik altyapı
yatırımlarına harcadığını beyan etmiştir. Uzmanlarca şirketin bu satışlardan 10
milyar dolara yakın gelir elde ettiği dile getirilmektedir. Devir sözleşmesinin
bitimine sekiz yıl kalmasına rağmen OTAŞ en son TÜRK TELEKOM hisselerini rehin
göstererek bankalar konsorsiyumundan kredi çekmiştir. OTAŞ TÜRK TELEKOM’u
çektiği kredilere karşılık olarak bankalar konsorsiyumuna devretmek için
görüşmeleri başlatmıştır ve görüşmeler şu anda da devam etmektedir. Tüm bu
işlemler göz önüne alındığında OTAŞ’ın sadece 2005 yılından 2014 yılına kadar
yaklaşık 14 milyar dolar parayı kendi kasasına koyup yurt dışına transfer
ettiği belirtilmektedir. Sözleşme gereği yirmi yıl sonra yani 2026 yılında
TELEKOM’u faal ve yenilenmiş bir şekilde devretmesi gerekirken altyapı
yenilenmelerini gerçekleştirmeleri bir yana, mevcut menkul ve gayrimenkullerini
de satarak şirketi Türk milletinin sırtına yüklemeye çalışmaktadırlar. 
Sayın
Başkan, değerli milletvekilleri; sözü edilen rakamları gözünüzde canlandırmak
istiyorum. Bu para 23 milyon asgari ücretlinin altı aylık maaşıdır. Türk
köylüsü yılda 7 milyon ton fennî gübreye 1,5 milyar dolar bedel ödemektedir.
Eğer bu para Türk köylüsüne harcansa idi on yıl süreyle devlet bedava fennî
gübre dağıtırdı. Bu parayla üçüncü köprü, üçüncü havaalanı ve Osman Gazi
Köprüsü yapılabilir ve Türk milleti hâlen dolara endeksli olarak geçiş ücreti
ödediği bu yapıların, bu köprülerin ve bu havaalanlarının sahibi olurdu. 
TELEKOM’un
özelleştirme süreci baştan sona araştırılmak zorundadır. Bu nedenle ben ve
milletvekili arkadaşlarım gündemdeki TÜRK TELEKOM Meclis araştırması önergesini
vermiş bulunmaktayız. 81 milyon insanımızın hakkı olan, 20 milyar dolara
vardığı belirtilen bu zararın araştırılması, toplumda oluşan şüphelerin ortadan
kaldırılması, devlete olan güvenin yeniden tesisi, bu tür olayların bir daha
tekerrür etmemesi ve sorumluların ortaya çıkartılması için şarttır. Hesap
verilebilirlik modern dünyanın olmazsa olmazıdır, lütfen olaya bu gözle
bakınız. Meseleyi vicdanlarınıza havale ediyorum. 
Teşekkür
ederim. (İYİ PARTİ sıralarından alkışlar) 
BAŞKAN
– Teşekkür ederim. 
Halkların
Demokratik Partisi Grubu adına Garo Paylan.
Buyurun
Sayın Paylan. (HDP sıralarından alkışlar) 
HDP
GRUBU ADINA GARO PAYLAN (Diyarbakır) – Sayın Başkan, değerli milletvekilleri;
hepinizi saygıyla selamlıyorum. 
Yeni
dönemin hayırlı olmasını diliyorum. 
Değerli
arkadaşlar, TÜRK TELEKOM’la ilgili verilmiş önemli bir önerge, sonuna kadar
destekliyoruz. Çünkü bakın, 2005 yılında ben buna karşı çıktım, burada pek çok
arkadaşım da partimdeki pek çok arkadaşım da karşı çıktı.
Ben
TÜRK TELEKOM’un özelleştirilmesine karşı olan eylemlere katıldım. Neydi
gerekçem? TÜRK TELEKOM’da 65 bin vatandaşımız çalışıyordu. Ne öneriyordu
özelleştirme? Vatandaşlarımızı tırpanlamayı öneriyordu. 65 bin çalışan 30 bin
çalışana düştü arkadaşlar. Ne öneriyordu özelleştirme? TÜRK TELEKOM’un çok
kıymetli gayrimenkulleri vardı, bunları satmayı öneriyordu. Ne yaptı
özelleştiren şirket? Bütün gayrimenkulleri sattı arkadaşlar. Başka ne
öneriyordu? Demişti ki dönemin iktidarı, sizin iktidarınız: “Türkiye’ye sermaye
gelecek, 7 milyar dolar para gelecek.” Oysa TELEKOM, Hariri ailesi Türkiye’ye
para getirmedi arkadaşlar. Türkiye’deki bankalardan kredi aldı, borçlandı.
Borcu şirkete bıraktı, kâr payı olarak 14 milyar dolar dağıtıldı, 7 milyar
dolarını aldı, uçurdu arkadaşlar, götürdü memleketten. Götürenlere
özelleştirildi TÜRK TELEKOM.
Değerli
arkadaşlar, TÜRK TELEKOM Türkiye Cumhuriyeti tarihinin en büyük nitelikli
dolandırıcılıklarından biridir, en büyük nitelikli dolandırıcılığıdır ve
maalesef AK PARTİ iktidarı tarafından buna göz yumulmuştur. 
Bakın,
Cumhurbaşkanlığında çalışan, şu anda sarayda çalışan Sayın Fahri Kasırga, daha
on beş gün öncesine kadar TÜRK TELEKOM’un yönetim kurulu başkan yardımcısıydı.
Yani bir şirketin bankalara milyarlarca dolar borcu var, o şirket kâr paylarını
dağıtıyor, o şirket de alıyor paralarını yurt dışına götürüyor, Sayın Fahri
Kasırga buna onay veriyor. Yönetim kurulunda bir kişi daha var, hani bilirsiniz
jöleli, jöleli namıdiğer. Yiğit Bulut yönetim kurulunda yıllardır. Bütün bu kâr
dağıtımlarına onay verdi, hâlâ yönetim kurulunda ve hâlâ da sarayda başdanışman
arkadaşlar. Abdullah Tivnikli, tanırsınız, Albaraka Türkün yönetim
kurulundaydı; alındı, TÜRK TELEKOM’a konuldu. 
Değerli
arkadaşlar, bütün bunlar nitelikli dolandırıcılığı gösteriyor ve sizlerden
istirhamım, Meclis eğer dengeleyecekse, eğer denetleyecekse bu araştırma
önergesine destek vermeliyiz. Bakın, hâlâ, Hariri ailesinin başındaki Muhammed
Hariri TÜRK TELEKOM’un yönetim kurulu başkanıdır arkadaşlar, büyük skandal!
(Mikrofon
otomatik cihaz tarafından kapatıldı) 
GARO
PAYLAN (Devamla) – 7 milyar dolar götürmüş ailenin başkanı, TÜRK TELEKOM’un
hâlâ yönetim kurulu başkanıdır. 
Bir
dakika alabilir Sayın Başkanım?
BAŞKAN
– İlave vermiyorum. 
GARO
PAYLAN (Devamla) – Verdiniz Sayın Başkan. 
BAŞKAN
– O ayrıydı ama onlar gündem dışı konuşmalardı.
GARO
PAYLAN (Devamla) – Yani onu belirtin önceden, vermeyeceğinizi, biz de ona göre
konuşmamızı toparlayalım. 
BAŞKAN
– Kural olan verilmemesidir zaten, belirtmeye gerek yok ki bunu.
ÖMER
FETHİ GÜRER (Niğde) – Dolandırıcılığı anlatıyor Sayın Başkan, dolandırıcılığı.
GARO
PAYLAN (Devamla) – Rica ediyorum Sayın Başkan.
BAŞKAN
– Hayır, lütfen… Lütfen, oraya girersek çok uzayacak işimiz. 
Üç
dakika süreniz. 
GARO
PAYLAN (Devamla) – Sayın Başkan, verdiniz diye ona göre ayarladık konuşmalarımızı.
Yani vermeyeceğinizi beyan etseydiniz başta, ona göre ayarlardık konuşmamızı.
BAŞKAN
– Hayır, yok ilave süre.
OYA
ERONAT (Diyarbakır) – Ayarlasaydınız. Daha konuşmanızı ayarlamıyorsunuz.
GARO
PAYLAN (Devamla) – Değerli arkadaşlar, Türkiye Cumhuriyeti tarihinin en büyük
nitelikli dolandırıcılığına ilişkin bu önergeye hepimizin destek vermesi lazım.
Eğer iddiamız dengelemekse, eğer iddiamız denetlemekse gelin, iyi bir başlangıç
yapalım derim.
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim.
Şimdi
Cumhuriyet Halk Partisi Grubu adına Haydar Akar.
Buyurun
Sayın Akar. (CHP sıralarından alkışlar) 
Süreniz
üç dakika.
CHP
GRUBU ADINA HAYDAR AKAR (Kocaeli) – Sayın Başkan, sevgili milletvekilleri;
hepinizi sevgi ve saygıyla selamlıyorum.
Çok
önemli bir konuyu konuşuyoruz, defalarca dile getirdiğimiz bir konuyu
konuşuyoruz. Aslında TÜRK TELEKOM’a baktığımızda Osmangazi Köprüsü’nü
görüyoruz, TÜRK TELEKOM’a baktığımızda Yavuz Sultan Selim’i görüyoruz, TÜRK
TELEKOM’a baktığımızda Avrasya Tüneli’ni görüyoruz, TÜRK TELEKOM’a baktığımızda
elektrik dağıtım şirketlerini görüyoruz, TÜRK TELEKOM’a baktığımızda termik
santralleri görüyoruz, madenleri görüyoruz. AKP’nin ülkeyi getirdiği durum bu. 
En
güzel özeti, yap-işlet-devret modellerinde ve kiralama yöntemlerinde en güzel
örnek TÜRK TELEKOM. 2005’te büyük yaygara yaparak 6,5 milyar dolara
özelleştirdiğiniz veya kiraladığınız, yirmi bir yıllığına kiraladığınız TÜRK
TELEKOM’un içi boşaltıldı, defalarca araştırma önergesi verdik. En son
araştırma önergem, Mart ayı 2018’de idi ama AKP oylarıyla reddedildi. 
Şimdi
yine bir araştırma önergesi geliyor; gerçekten araştırılması gerekiyor.
Türkiye'nin sürüklendiği felaketi görmek için, gelecek yılda çocuklarımızın,
vatandaşımızın cebinden çıkacak rakamları görmek için ve Türkiye'nin bugün
geldiği bu döviz darboğazının durumunu görmek için TÜRK TELEKOM’u iyi incelemek
gerekiyor.
Evet,
yirmi bir yıllığına kiraladık, 6,5 milyar dolardı, yüzde 20’sini peşin
verdiler. Ama 2007 yılında ne yaptı yüzde 5’lik peşin ödeme indirimi alabilmek
için? 4,3 milyar doları da Türk bankalarından tahsil ettiler. Ödediler mi?
Ödemediler. Biraz evvel arkadaşlarım söyledi. Peki, kâr payı dağıttılar mı?
Dağıttılar. Ne kadar dağıttılar? Yaklaşık 14 milyar doları iç ettiler TÜRK
TELEKOM’da. 
Bunun
yanında TÜRK TELEKOM’un gayrimenkullerini sattılar. Evet, en pahalı değeri olan
bakır tellerini sattılar. Ama Hükûmet boş durmadı bu arada arkadaşlar. Kendi
yandaşlarını yönetim kuruluna yerleştirirken ne yaptılar? Kurumlar vergisinde
bir yüzde 10’luk indirime gittiler, 400 milyon TL kazandırdılar. “Sabit
abone”yi Danıştay iptal etmesine rağmen devam ettiler, yıllık 5 milyar koydular
kasalarına. Ama bu paranın tümünü yurt dışına transfer ettiler. 
Peki,
biz ne yaptık denetim anlamında? 60 bin, 65 bin çalışan varken 30 bine
düşürdüler, birçok insanı işsiz bıraktılar. 
Niye
kiralamıştınız? TÜRK TELEKOM’u teknolojik olarak yenilemek ve geliştirmek için,
daha çok istihdam sahası açmak için, Türk ekonomisine faydası olsun diye siz
bunu, kiralama yöntemini seçtiniz. Aslında o, günü kurtarmaktı–bugün nasıl para
dileniyorsunuz- o günkü cari açığı da bu yöntemlerle kapatmak istediniz ama
beceremediniz. Daha büyük bir külfet olarak ne oldu? Karşımıza geldi. 
Şimdi,
ben İYİ PARTİ’nin vermiş olduğu bu araştırma önergesini destekliyorum, sizin de
desteklemenizi bekliyorum. Eğer bu TÜRK TELEKOM işini çözerseniz, TÜRK TELEKOM
işini denetler, araştırırsanız diğer modellerin de yarın başımıza ne büyük
işler açacağını hep birlikte öğrenmiş olur ve bunları yapanlara dur demiş
olursunuz diyorum.
Sevgiler
saygılar sunuyorum. (CHP sıralarından alkışlar) 
BAŞKAN
– Adalet ve Kalkınma Partisi Grubu adına Süleyman Karaman… 
Buyurun
Sayın Karaman. (AK PARTİ sıralarından alkışlar) 
AK
PARTİ GRUBU ADINA SÜLEYMAN KARAMAN (Erzincan) – Sayın Başkan, Gazi Meclisin
değerli üyeleri; sözlerime başlamadan önce hepinizi AK PARTİ Grubu adına
saygıyla selamlıyorum. 
İYİ
PARTİ Grubunun 14/9/2018 tarihli ve 6 sayılı TÜRK TELEKOM’la ilgili Meclis
araştırması açılması talebi üzerine söz almış bulunmaktayım. 
Değerli
milletvekilleri, hepinizin bildiği gibi TÜRK TELEKOM özelleştirmesi ilk kez AK
PARTİ hükûmetleri döneminde gündeme gelmemiştir. Bu konu 90’lı yılların
başından bu yana hemen her hükûmetin gündemine getirdiği bir konuydu. TÜRK
TELEKOM özelleştirmesi ülkemizde bugüne kadarki en başarılı özelleştirmelerden
biri olmuştur. 
LÜTFÜ
TÜRKKAN (Kocaeli) – Allah Allah! Ülkeyi dolandırdılar ya!
HAYDAR
AKAR (Kocaeli) – Sayın Genel Müdür… 
BAŞKAN
– Sayın Akar, lütfen, konuştunuz, dinleyin. 
SÜLEYMAN
KARAMAN (Devamla) – Bunu, ülke ekonomisine sağlanan katkı, oluşan özelleştirme -biraz
sonra rakamları açıklayacağım- özelleştirme fiyatı, ihalenin şeffaflığı ve
titizlikle hazırlanan şartnameye dayanarak vicdanım son derece rahat bir
şekilde söyleyebilirim. 
Sizlerle
bazı rakamları paylaşarak da sözlerimin doğruluğunu ortaya koymak isterim. İşte
rakamlarla TÜRK TELEKOM gerçekleri: 
2005
yılında 12 milyar dolar değer biçilerek yüzde 55’i OTAŞ’a satılan TÜRK TELEKOM,
Cumhuriyet Dönemi’nin en başarılı özelleştirmesidir, aslında işletme hakkı
satışı da diyebiliriz. 
LÜTFÜ
TÜRKKAN (Kocaeli) – Yalnız biz değil ekran başındakiler de gülüyor Sayın
Karaman, güldürmeyin kendinizi.
SÜLEYMAN
KARAMAN (Devamla) - Yerli ve yabancı şirketlerin katılımıyla son derece şeffaf
bir şekilde açık artırmayla gerçekleşen ihale sonunda en yüksek fiyat veren
OTAŞ, TÜRK TELEKOM’un yüzde 55’ini 6,55 milyar dolara satın aldı. 
LÜTFÜ
TÜRKKAN (Kocaeli) – Adam paraları aldı gitti Sayın Karaman; gitti paralar, bir
şey yapmadınız.
SÜLEYMAN
KARAMAN (Devamla) - O dönem bu özelleştirmeyi takip edenler hatırlayacaktır,
ilk etapta bir mülkiyet satışı olarak yapılan TÜRK TELEKOM özelleştirmesinin
tamamlanması için Danıştay onayı gerekiyordu. Danıştay bu özelleştirmeye,
şirketin tüm altyapısının imtiyaz sözleşmesi sonunda eğer yenilenmezse 2026’da
çalışır vaziyette devlete devredilmesi şartıyla onay verdi. OTAŞ istese
almaktan vazgeçebilirdi ama vazgeçmedi ve borcunun tamamını devlete 2007’de
ödedi.
HAYDAR
AKAR (Kocaeli) – Nereden aldı parayı?
LÜTFÜ
TÜRKKAN (Kocaeli) – Ama kimi dolandıracaktı o zaman? Başka kimi dolandıracaktı
bizden başka? Vazgeçse dolandıramazdı.
BAŞKAN
– Arkadaşlar…
SÜLEYMAN
KARAMAN (Devamla) – Kasım 2005’te tamamlanan ihale sürecinin ardından TÜRK
TELEKOM’un kasasındaki 3,8 milyar TL’nin tamamına yakını hazineye aktarıldı.
Sadece işletme giderleri için TÜRK TELEKOM’un içinde 350 milyon TL bırakıldı.
Ayrıca, 2005 yılının on buçuk aylık kârı da devlete aktarıldı. Elbette ticaret
kuralları doğrultusunda, 2005 yılının kalan kırk beş günlük kârı da yüzde 55’i
OTAŞ’a, yüzde 45’i de yine hazineye aktarılmıştır. 
(Mikrofon
otomatik cihaz tarafından kapatıldı) 
HAYDAR
AKAR (Kocaeli) - Yanlış bilgi vermişler.
LÜTFÜ
TÜRKKAN (Kocaeli) – Bankalara taktığı borcu ne yapacaksınız?
SÜLEYMAN
KARAMAN (Devamla) – Resmî internet sitesinde düzenli olarak yayınlanan finansal
raporlarda ve kamunun halka açık kaynaklarında mevcut ama nedense bazı çevreler
bu rakamların doğruluğunu…
BAŞKAN
– Sayın Karaman, teşekkür ederim, bitti. 
SÜLEYMAN
KARAMAN (Devamla) – …nerede ve nasıl hesaplandığını…
LÜTFÜ
TÜRKKAN (Kocaeli) – Türkiye’yi dolandırttınız Sayın Karaman; kabul edin, özür
dileyin, çaresine bakalım.
BAŞKAN
– Arkadaşlar lütfen… 
AYHAN
ALTINTAŞ (Ankara) – Anlaşılmıyor.
BAŞKAN
- Hayır, kürsüden konuşuluyor.
Süre
bitti.
ÖMER
FETHİ GÜRER (Niğde) - Araştıralım, bakalım, dediğiniz ne kadar doğru.
LÜTFÜ
TÜRKKAN (Kocaeli) – Doğruysa müsaade edin araştıralım.
SÜLEYMAN
KARAMAN (Devamla) – Hepinizi saygıyla selamlıyorum. (AK PARTİ sıralarından
alkışlar)
BAŞKAN
- Teşekkür ederiz. 
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurun.
ENGİN
ALTAY (İstanbul) – Efendim, İYİ PARTİ grup önerisinin oylanmasında karar yeter
sayısı aranmasını talep ediyoruz.
BAŞKAN
– Şimdi bir bakalım önce.
Görüşmeler
tamamlanmıştır. 
Arkadaşlar,
grup önerisini oylarınıza sunuyorum: Kabul edenler… 
ENGİN
ALTAY (İstanbul) – Kabul ediyoruz.
GARO
PAYLAN (Diyarbakır) – Biz daha çokuz. 
BAŞKAN
– Kabul etmeyenler…
LÜTFÜ
TÜRKKAN (Kocaeli) – Efendim, daha fazla bu taraf, bu taraf daha fazla şu an.
GARO
PAYLAN (Diyarbakır) – Daha fazla burası.
LÜTFÜ
TÜRKKAN (Kocaeli) –Sayın Başkan, kabul edenlerin sayısı daha fazla.
BAŞKAN
– Oraya biz karar veriyoruz da… Bakıyorum.
GARO
PAYLAN (Diyarbakır) – Kabul edilmiştir.
ERKAN
AYDIN (Bursa) – Uyuşmazlık var, kâtip üyeler arasında uyuşmazlık var.
LÜTFÜ
TÜRKKAN (Kocaeli) – Sayın Başkan, saydırın o zaman. 
GARO
PAYLAN (Diyarbakır) – Kabul edilmiştir.
LÜTFÜ
TÜRKKAN (Kocaeli) – Sayın Başkan, kabul edilmiştir bu şekliyle.
BAŞKAN
– Arkadaşlarımız arasında görüş farklılığı yok, öneri kabul edilmemiştir.
LÜTFÜ
TÜRKKAN (Kocaeli) – Sayın Başkan, saymadan olmaz.
GARO
PAYLAN (Diyarbakır) – Saymadan olmaz.
LÜTFÜ
TÜRKKAN (Kocaeli) – Yani bu görüntü de böyle değil.
BAŞKAN
– Arkadaşlar, buradan sayıyoruz. Az önce oylamaya geçmeden de saydırdım, şimdi
de bakıyoruz. 
AYHAN
ALTINTAŞ (Ankara) – İnsaf Sayın Başkan, insaf!
BAŞKAN
– Değerli arkadaşlar, sayın milletvekilleri; Halkların Demokratik Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
2.- HDP Grubunun, Grup Başkan Vekili Mersin Milletvekili Fatma Kurtulan
ve Grup Başkan Vekili Kars Milletvekili Ayhan Bilgen tarafından, Türkiye
ekonomisinin kötüye gidişinin araştırılması, bu gidişatın Türkiye toplumuna
olumsuz etkilerinin önüne geçilmesi amacıyla 2/10/2018 tarihinde Türkiye Büyük
Millet Meclisine verilmiş olan Meclis araştırması önergesinin ön
görüşmelerinin, Genel Kurulun 2 Ekim 2018 Salı günkü birleşiminde yapılmasına
ilişkin önerisi
2/10/2018
Türkiye Büyük Millet Meclisi Başkanlığına
Danışma
Kurulu 2/10/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Fatma
Kurtulan
 Mersin
 Grup
Başkan Vekili
Öneri:
2
Ekim 2018 tarihinde Mersin Milletvekili Grup Başkan Vekili Fatma Kurtulan ve
Kars Milletvekili Grup Başkan Vekili Ayhan Bilgen tarafından, Türkiye
ekonomisinin kötüye gidişinin araştırılması, bu gidişatın Türkiye toplumuna
olumsuz etkilerinin önüne geçilmesi amacıyla Türkiye Büyük Millet Meclisine
verilmiş olan 509 grup numaralı Meclis Araştırma Önergesi’nin diğer önergelerin
önüne alınarak görüşmelerinin 2/10/2018 Salı günkü birleşimde yapılması
önerilmiştir.
BAŞKAN
– Önerinin gerekçesini açıklamak üzere, öneri sahibi Halkların Demokratik
Partisi Grubu adına Erol Katırcıoğlu.
Buyurun
Sayın Katırcıoğlu. (HDP sıralarından alkışlar) 
HDP
GRUBU ADINA EROL KATIRCIOĞLU (İstanbul) – Sayın Başkan, değerli milletvekilleri;
hepinizi saygıyla sevgiyle selamlıyorum ve 27’nci Dönemin İkinci Yasama Yılı
hepimize, memleketimize ve demokrasimize katkıda bulunur umuduyla hepinize
saygılarımı sunuyorum.
Şimdi,
konuşmam esasında ekonomiyle ilgili olacak çünkü Türkiye'nin en önemli
sorunlarından bir tanesi şu anda. Fakat tuhaf bir durumla da karşı karşıyayız.
Şimdi, ekonomiyle ilgili olarak konuşma doğal olarak yürütmeyle ilgili bir
konuşmadır ama yürütme burada yok. Cumhurbaşkanımız geldi dün, burada bize bir
ekonomi anlattı. Mesela Cumhurbaşkanının yaptığı konuşmadaki yanlışları veya
eksikleri söylemek istiyorum ama Cumhurbaşkanı da burada yok. E peki, yürütme
nerede? Yürütme burada yok, hepimiz yasama organıyız. Dolayısıyla da
arkadaşlar, bunu şu cümleyi söylemek için söyledim: Bu İç Tüzük meselesi
gerçekten çok önemli bir mesele ve önümüzdeki dönemde sanırım ilk yapılması
gereken işlerden bir tanesi bu. 
Şimdi,
arkadaşlar, dün Sayın Cumhurbaşkanı bize bir ekonomi çerçevesi sundu ve bu
ekonomi çerçevesi esasında şöyle bir anlam taşıyordu… “Evet, birtakım
sorunlarımız var amma işler yoluna giriyor. Özellikle kurlar üzerinde
belirsizlikler kalkıyor, dolayısıyla da işler yoluna giriyor.” anlamında bir
açıklama yaptı. Sanıyorum, muhtemelen Sayın Cumhurbaşkanı, kurlarla ilgili, son
dönemde 5-10 kuruşluk indirimleri dikkate alarak bu yorumu yaptı fakat benim
Sayın Cumhurbaşkanına tavsiyem şu: Kurlara bakarak ekonomiyi anlayamazsınız.
OYA
ERONAT (Diyarbakır) – Ne biliyorsun?
EROL
KATIRCIOĞLU (Devamla) – Anlayamazsınız, mutfağa bakmanız lazım, halkın
gerçekten şu anda ne yaşadığına bakmanız lazım. Dolayısıyla da halkın ne
yaşadığından haberiniz yok ise eğer kurlar size Türkiye'nin gerçeğini söylemez.
Dolayısıyla
da arkadaşlar, benim burada, Sayın Cumhurbaşkanının konuşması ve sunduğu çerçeveyle
ilgili olarak söyleyecek birçok eleştiri noktası var fakat sizlere, ekonominin
birtakım rakamlarını konuşarak da bunu yapmak istemiyorum. Ama sizlere şunu
söyleyeyim: Adalet ve Kalkınma Partisi 2002’den itibaren -hakkını teslim
edelim- 2007, 2008’e kadar ekonomiyi iyi yönetmiştir. Gerçekten de o sırada
Avrupa reformlarının da etkisiyle reformlar yaparak Türkiye ekonomisini yıllık
ortalama yüzde 5’in üzerinde bir büyümeyi sağlayıcı bir biçimde yönetmiştir.
Fakat arkadaşlar, şunu görmek zorundasınız: 2009’dan sonra çok hata yapıldı ve
bugün eğer kur krizi ve yarın bir resesyon yaşayacaksak bu, o dönemde yapılmış
hatalardan kaynaklanmaktadır. 
Ben
sadece birkaç tanesini size hatırlatayım: Bunlardan bir tanesi, biliyorsunuz,
2009’da, dövizle ilgisi olmadığı hâlde şirketlerin ve bireylerin dövizle
borçlanabileceğine dair bir kararname çıkardılar. Bugün ödenmesinde zorluk
çekilen döviz borçlarının esasında bu kadar yığılmasının ana sebebi de o
dönemde alınmış olan hatalı karardan kaynaklanıyor. 
Bir
başka nokta, dış politika. Şimdi, arkadaşlar, şunu söyleyebilir miyiz: “Bugünkü
bütçe açığıyla Suriye’deki askerî operasyonların hiçbir ilgisi yoktur.”
diyebilir miyiz? Diyemeyiz. Gerekçeleri tartışılabilir ama sonuç olarak bugünkü
bütçe açığının önemli sebeplerinden bir tanesi de askerî harcamalardır,
güvenlik harcamalarıdır. 
Bundan
da vazgeçtim, bu da sanırım sizlere çok bir şey söylemiyor ama ben size şunu
söyleyeyim: Bugünkü krizin ana sebebi, yeni sistem olarak şu anda yürürlükte
olan sistemin yanlışlığıdır. Yani Cumhurbaşkanımız o zamanlar,
hatırlayacaksınız, demişti ki: “Cumhurbaşkanlığı sistemine geçersek krizler
kalmayacak.” Ama ne görüyoruz şu anda? Gerçekten çok ciddi bir krizin
ortasındayız. 
Arkadaşlar,
bakın, dün İstanbul Ticaret Odası perakende fiyatlarının yüzde 19 civarında
arttığını söyledi.
(Mikrofon
otomatik cihaz tarafından kapatıldı)
EROL
KATIRCIOĞLU (Devamla) – Şu anda kredi faizleri yüzde 40. Arkadaşlar, bu ciddi
bir resesyondur, ciddi bir ekonomik problemdir, daralmadır ve bir krizdir.
“Kriz mriz yok.” lafı gerçekten lafügüzaftır. 
Lütfen
bizim bu araştırma önergemize destek olun ve dolayısıyla da bu meseleleri sayın
Meclisimiz tartışabilir hâle gelsin.
Teşekkür
ederim. (HDP sıralarından alkışlar)
BAŞKAN
– Teşekkür ediyorum Sayın Katırcıoğlu. 
Şimdi,
İYİ PARTİ Grubu adına Durmuş Yılmaz…
Sayın
Yılmaz, buyurun. (İYİ PARTİ sıralarından alkışlar)
İYİ
PARTİ GRUBU ADINA DURMUŞ YILMAZ (Ankara) – Ben de yeni yasama yılının ülkemize
hayırlı olması dileğiyle konuşmama başlıyorum.
Ekonomimizin
nerede olduğu konusunda çok fazla söz söylemeye gerek yok. Zamanımız olsa
enflasyondan cari açığa, büyümeden dış ticarete, kamu maliyesinden işsizliğe
kadar çok şey söylenebilir ve söylenmesi de gerekir ama konuşma çok kısıtlı
olduğu için belki Meclisin çatısı altında ileriki dönemlerde bu fırsatı
buluruz. 
Şu
anda ekonomi yönetimiyle, ekonomimizin içinde bulunduğu koşullarla ilgili
olarak en önemli sorun ekonomi yönetimindeki koordinasyonsuzluk. 
İki
şey var: Bir, inkâr; iki, kibir. İnkâr size hakikati kabul ettirmiyor ve
dolayısıyla başınızın doğrusuna gidiyorsunuz. Gittiğiniz noktada da bir cisme
mutlaka çarpacaksınız ama siz çarpmasanız bile o cisim size doğru geliyor. Bunu
bir kere aklınızın bir kenarına yazın. (İYİ PARTİ sıralarından alkışlar)
Çarşıya
pazara gittiğiniz zaman ekonominin ne olduğunu biliyoruz. Ben bu konuda, inkâr
ve kibirle ilgili olarak şu anda yapılmakta olan ve Türkiye’de ekonomi
politikasının nasıl yönetildiği konusunda bir hususu sizinle paylaşmak
istiyorum.
Orta
vadeli programda denildi ki: “Biz bankalarımızla ilgili olarak, reel
sektörümüzle, şirketlerimizle ilgili olarak bir çalışma yapacağız, bir stres
testi yapacağız. Bunun sonucunda da ortaya çıkan duruma göre bankalarımızın
sermaye ihtiyacı olup olmadığı konusunda karar vereceğiz.” Aslında bu stres
testine ihtiyaç yok. Mevcut durum devam ederken önümüzdeki üç ayda, beş ayda,
bir yılda her ne olursa, faiz nereden nereye gelirse, kur nereden nereye
gelirse acaba biz ne tür risklerle karşılaşırız diye bir test yapılması lazım
ve buna göre tedbir alınması lazım. Hâlbuki şu anda karşı karşıya olduğumuz şey
şu: Risk gerçekleşti, enflasyon yüksek, kur değer kaybetti, faiz çok yüksek.
Dolayısıyla şu anda yapılması gereken şey stres testi değil; bankalarımız,
sistem zaten stres altında. Hasar tespiti yapılması lazım, siz hasar tespiti
yapmıyorsunuz. (İYİ PARTİ sıralarından alkışlar) Mesele buradan kaynaklanıyor,
onun için de inkâr ediyorsunuz olanı biteni. Nasıl inkâr ediyorsunuz? Geçen
hafta cuma gün kapanışta 3 kamu bankası Eximbank, Halkbank ve Vakıflar
Bankasının -bunlar isimleri, borsada kayıt altına alındığı için söylüyorum
çünkü bankalar hakkında isim vermek çok doğru bir şey değil- sermayelerinin
olmadığı demek ki ortaya çıktı bu test yapılmadan bile, bu hasar tespiti
yapılmadan bile ve dolayısıyla oraya müracaat ederek “nitelikli yatırımcı”
denilen bir gruba 10,9 milyar TL’lik uzun vadeli bir tahvil satıldı. Bu
tahvilin kime satıldığı konusunda bilgi sahibi değiliz ve sistem nasıl çalıştı,
bu konuda da size çok şey söyleyebilirim. Sürem bitti, sadece şunu söyleyeyim…
(Mikrofon
otomatik cihaz tarafından kapatıldı)
DURMUŞ
YILMAZ (Devamla) – Bugün itibarıyla, bu dakika itibarıyla şunu gördük: Bugün
borsada kotasyonları gördük. Bunlar Türkiye İşsizlik Fonu’na satılmış ve
satılırken de kullanılan faiz oranı yüzde 10. Bugünkü cari faiz yüzde 20’nin
üzerinde. Niye yüzde 10? Çünkü İşsizlik Fonu’nda toplanan bu paralar ROT
satışları üzerinden yani rekabetçi olmayan satışlar üzerinden hazinenin
borçlanması gereği Merkez Bankası aracılığıyla yaptığı borçlanmada oraya
yatırılan paralar. Aslında ortada böyle bir para yok, bu zaten devlete verilmiş
bir borç. Likidite yaratabilmek ve bu bankalara aktarılabilmek için
yapılmıştır. 
BAŞKAN
– Sayın Yılmaz…
DURMUŞ
YILMAZ (Devamla) – Oyun içinde oyun oynuyorsunuz, Yunanistan’ın başına dert
bunun için geldi. Avrupa Birliği, rakamların yanlış olduğunu söyledi. 
BAŞKAN
– Sayın Yılmaz, teşekkür ediyorum.
DURMUŞ
YILMAZ (Devamla) – Efendim, bir dakikanızı rica edeyim.
Eğer,
siz bugün bu şekilde rakamlarla oynarsanız bir gün karşınıza mutlaka
çıkacaktır. Şunu unutmayın: Lütfen, akşam evinize gittiğinizde, yorganınızı
başınıza çektiğinizde şu inkâr ve kibir işini bir düşünün. Çünkü trajedi o ki
yükselirken düşmektir. Siz şu anda yükseldiğinizi zannediyorsunuz ama
düşüyorsunuz.
Teşekkür
ederim. (İYİ PARTİ sıralarından alkışlar)
BAŞKAN
– Cumhuriyet Halk Partisi Grubu adına Emine Gülizar Emecan…
Buyurun
Sayın Emecan. (CHP sıralarından alkışlar)
CHP
GRUBU ADINA EMİNE GÜLİZAR EMECAN (İstanbul) – Sayın Başkan, değerli
milletvekilleri; öncelikle ikinci yasama yılımızın, ülkemize güzel ve başarılı
çalışmalar yapabileceğimiz bir dönem olmasını diliyorum ve sizleri saygıyla
selamlıyorum.
Değerli
milletvekilleri, her ne kadar iktidar yetkilileri bir krizin varlığını kabul
etmeseler de vatandaşlarımız, yaşadıkları hayat pahalılığı ve gelen zamlarla bu
krizi çok yakından yaşamaktadırlar. Bir sorunun varlığını kabul etmezsek onun
çözümünü de bulamayız. Yani Sayın Cumhurbaşkanımızın “Ülkemizde kriz mriz yok.”
demesiyle, yaşanan bu ekonomik sıkıntıların çözülmesi mümkün değildir. Dün,
Sayın Cumhurbaşkanı, Türkiye Büyük Millet Meclisinin açılışında yaptığı
konuşmada, iktidarları döneminde Türkiye’yi 3,5 kat büyüttüklerini ve bu paydan
da bu büyümeden elde edilen gelirin de her kesime dağıtıldığını söylemiştir. O
“her kesim” dediği, bugün 60 milyona yakın yoksulluk sınırı altında yaşayan
vatandaşımızdır.
Değerli
milletvekilleri, madem kriz yok, doğal gaz ve elektriğe yapılan zamlar neyin
nesidir? Son üç ayda doğal gaza, konutta yüzde 30, sanayide yüzde 48 zam
yapılmış. Elektriğe yapılan zamsa konutlarda son bir yılda yüzde 45. Dört
kişilik bir ailenin aylık ortalama elektrik ve doğal gaz gideri 327,36 TL’dir
yani asgari ücretin dörtte 1’i. 
Madem
kriz yok, iğneden ipliğe bütün ürünlere neden zam gelmektedir? Sizi, Meclis
Genel Kurulu bittikten sonra şöyle bir çarşıya, pazara uğramaya davet ediyorum.
Tavuk etinin dokuz ayda yüzde 200 zamlandığını, domatese yüzde 33 zam
geldiğini, salçaya yüzde 95 oranında zam geldiğini oralarda görebileceksiniz.
Bir öğün geçirilen simit olmuş 1,75 TL. Bir de buna kur artışının vatandaşın
cebindeki parayı eritmesini lütfen ekleyelim. Bunlar bizim çok canımızı
yakıyor, siz iktidar partisi milletvekillerinin canını yakmıyor mu? Umarız, bu
kışı çocuklarımız donarak geçirmezler; sanayide bu kış bu rakamlardan, bu
zamlardan dolayı üretim durmaz; 3 bine yakın şirket iflas erteleme vermiştir,
bu iflas erteleme veren şirketlerin sayısı artmaz. 
Bugüne
kadar ekonomiyi uçurduğunuzu söylediniz ama o uçuş maalesef tepetaklak ve aşağıya
doğru olmuştur, halkımız da bunu bugün görmektedir. Artık bu ülkeyi
yönetemediğinizi lütfen gelin, itiraf edin ve halkımızı bu kötü gidişten hep
birlikte kurtaralım çünkü bu kriz beyin damarlarına giden pıhtı gibi hem
ülkemiz hem vatandaşlarımız üzerinde kalıcı hasarlar yaratacaktır. (CHP
sıralarından alkışlar) Hepimiz aynı gemideysek o zaman lütfen bugüne kadar
yapmadığınız bir şeyi yapın ve muhalefetin önerilerine, muhalefetin sözüne de
lütfen kulak verin, bu krizi hep birlikte aşalım. 
(Mikrofon
otomatik cihaz tarafından kapatıldı) 
EMİNE
GÜLİZAR EMECAN (Devamla) – Artık bu dış güçler ve benzeri kılıfları da
bırakalım. Bir an önce yapısal önlemler alarak, demokrasiye dönerek, liyakati
önemseyerek ve üretim ekonomisine geçerek bu krizin altından hep birlikte
kalkalım. 
Saygılar
sunuyorum. (CHP sıralarından alkışlar) 
BAŞKAN
– Teşekkür ederim.
ÖMER
FETHİ GÜRER (Niğde) – Üç dakikaları beş dakika yapalım İç Tüzük’te, yetmiyor.
BAŞKAN
– Şimdi Adalet ve Kalkınma Partisi Grubu adına Abdullah Nejat Koçer…
Buyurun
Sayın Koçer. (AK PARTİ sıralarından alkışlar) 
AK
PARTİ GRUBU ADINA ABDULLAH NEJAT KOÇER (Gaziantep) – Sayın Başkan, değerli
milletvekilleri; hepinizi saygıyla selamlıyorum. 
Yeni
dönemin hayırlı uğurlu olmasını temenni ediyorum. 
HDP
grup önerisi üzerine söz aldım. 
Tabii,
grup önerisini incelediğimizde, okuduğumuzda çok fazla kapsamı olan konular
var. Bunların hepsini bu kadar kısa bir sürede cevaplamak veya analiz etmek
mümkün değil. Tabii, ekonomiyle ilgili bir konu. Ağustos ayı başından itibaren
Türkiye’de meydana gelen, özellikle sadece döviz piyasalarından kaynaklanan
-öncelikle- bir dış müdahalenin varlığını hepimiz görüyoruz. Özellikle
piyasalarımızın kapalı olduğu anlarda sanki “Ben yapıyorum bunu, sen gör, sen
bil.” gibi yaparcasına bu tarzda günlerce süren bu manipülasyonlar Türkiye
ekonomisi üzerinde çok ciddi sıkıntılar yaratmıştır, bunlar bildiğimiz konular.

Ancak
hemen ekonomi yönetimimiz harekete geçerek -gerek maliye yönetimimiz gerek
ekonomi yönetimimiz- Sanayi Bakanlığımız, Ticaret Bakanlığımız her alanda
önleyici tedbirler, destekler ve teşvikler açıklamıştır. Açıkça söylemek
isterim ki bunların hızı ve sürati eskiye nazaran çok daha hızlı olmuştur.
Bunların önemli bir kısmında, sahadan gördüğümüz sıkıntıları belirterek çok
hızlı bir şekilde tedbir alınmasını sağlamak adına bizler de o konuda gerekli
çalışmaları yapmış bulunuyoruz. 
BDDK’nin,
SPK’nin ve Merkez Bankasının almış olduğu birçok teknik kararla birlikte, gerek
bankalar gerek para piyasaları gerekse ekonomiyle ilgili çok önemli çalışmalara
imza atıldı bu dönemde. Yine, bu sıkıntılı döneme denk gelen süreçte 100 günlük
ekonomik program açıklandı. Yine, böyle bir sürece denk gelen süreçte de yeni
ekonomi programı ortaya kondu ve bu da dengenin, tasarrufun, yeniliğin,
değişimin, reformun içerisinde yer aldığı yeni bir ekonomi programı. 
Tabii
ki fiyat artışları, tabii ki piyasalarda fırsatçıların, stokçuların yarattığı
sorunlar elbette var. Bugün Sayın Cumhurbaşkanımız da buna grup toplantısında
dikkat çekti. Bunlarla hep birlikte mücadele edeceğiz, fırsatçılara izin
vermeyeceğiz, ekonomimizi çok daha iyi bir noktaya getirme noktasında yapılan
ve başlayan bu çalışmaları da hep birlikte destekleyerek sürdüreceğiz. İnşallah
yakın zamanda da ekonomi kontrol altına alınacak ve Türkiye çok daha iyi bir
noktaya gelecek diyor, hepinizi sevgiyle saygıyla selamlıyorum. (AK PARTİ
sıralarından alkışlar)
BAŞKAN
– Teşekkür ederim.
LÜTFÜ
TÜRKKAN (Kocaeli) – Sayın Başkan, Adalet ve Kalkınma Partisinin sayın
konuşmacısı bizim ısrarla üzerinde durduğumuz “Kriz var.” uyarısına, aynı Sayın
Durmuş Yılmaz’ın söylediği gibi, inkâr politikasını güderek bir taraftan “Kriz
yok.” derken diğer taraftan da alınan tedbirlerden bahsetmektedir. Kriz yoksa
tedbir niye alınmıştır? Kriz varsa bunu kabullenmek erdemdir, hatırlatmak
isterim.
Teşekkür
ederim efendim. (İYİ PARTİ sıralarından alkışlar)
BAŞKAN
– Sayın Grup Başkan Vekili, tamam, anladım da siz bir şeyler söylediniz, onlar
da cevap verdiler.
Arkadaşlar,
şimdi öneriyi oylarınıza sunacağım, karar yeter sayısı arayacağım.
ENGİN
ALTAY (İstanbul) – İstemedik efendim. Talep mi var, karar yeter sayısı talebi
mi oldu?
BAŞKAN
– Kabul edenler… Kabul etmeyenler… Karar yeter sayısı vardır, öneri kabul
edilmemiştir.
ENGİN
ALTAY (İstanbul) – Sayın Başkan, sadece merak ettim, karar yeter sayısını kim
istedi? Karar yeter sayısı isteyen olmadı diye biliyorum.
BAŞKAN
– Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım, oylarınıza sunacağım.
3.- CHP Grubunun, Balıkesir Milletvekili Ahmet Akın ve arkadaşları
tarafından doğal gazda dışa bağımlı ülke konumundan çıkmak için yeni
politikaların belirlenmesi ve doğal gaz fiyatının artışındaki nedenlerin tespit
edilmesi amacıyla 2/10/2018 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin ön görüşmelerinin, Genel Kurulun 2
Ekim 2018 Salı günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulu 2/10/2018 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Altay
 İstanbul
 Grup
Başkan Vekili
Öneri:
Balıkesir
Milletvekili Ahmet Akın ve arkadaşları tarafından doğal gazda dışa bağımlı ülke
konumundan çıkmak için yeni politikaların belirlenmesi ve doğal gaz fiyatının
artışındaki nedenlerin tespit edilmesi amacıyla 2/10/2018 tarihinde Türkiye
Büyük Millet Meclisi Başkanlığına verilmiş olan Meclis araştırması önergesinin
(370 sıra no.lu) diğer önergelerin önüne alınarak görüşmelerinin 2/10/2018 Salı
günkü birleşimde yapılması önerilmiştir.
BAŞKAN
– Önerinin gerekçesini açıklamak üzere öneri sahibi Cumhuriyet Halk Partisi
Grubu adına Ahmet Akın konuşacaktır.
Buyurun
Sayın Akın. (CHP sıralarından alkışlar)
CHP
GRUBU ADINA AHMET AKIN (Balıkesir) – Sayın Başkan, çok değerli milletvekilleri;
öncelikle yeni yasama yılında bütün arkadaşlarıma başarılar diliyorum. İnşallah
hedefimiz de hizmetimiz de Türk milleti için olur. Hepinize tekrar başarılar
diliyorum. 
Şimdi,
Adalet ve Kalkınma Partisinin iktidarıyla, biliyorsunuz, ocaklar söndü. Nasıl
söndü ve bu kış nasıl zor geçecek? Zaten bunu buradan anlatmak kolay ama asıl
bunu yaşamak önemli. Bunu yaşayanlar kimler? Evde asgari ücretle geçinmeye
çalışan vatandaşlarımız. Son bir yılda, konutta elektriğe yüzde 45, doğal gaza
ise yüzde 35 zam geldi. Sanayicinin elektrik fiyatına son beş ayda tam yüzde
100 zam geldi. Şimdi arkadaşlar, bir taraftan “üretim” deyip diğer taraftan
sanayicinin elektriğine yüzde 100 zam yaparsanız bu milletin aklıyla dalga
geçmiş olursunuz. 
Şimdi,
soru şu: Hangi işçi, hangi emekli yüzde 45 zam aldı? Onu düşünelim, ona göre
hesabımızı kitabımızı yapalım. “Kriz yok, teğet geçti.” onu bunu söyleyenler
Allah aşkına lütfen kendisini asgari ücretli vatandaşımın yerine koysun. 
Bir
kasırga tehdidi vardı, kasırga tehdidini atlattık, teğet geçti ama şu anda
yaşadığımız zam kasırgası, zam tayfunu çok büyük derecede halkımıza işlemiş
durumda. (CHP sıralarından alkışlar) Bakın, sizler AK PARTİ hükûmetleri olarak
her zaman hemen döviz yükseldiğinde zammı yapıştırıyorsunuz, öyle değil mi? E
be arkadaşım, şimdi dolar düşüyor, indirin o zaman, zam yapmaya ne gerek var?
Sabah kalktık, yine zam, yine zam, yine zam. 
BOTAŞ’ı
kâr şampiyonu yaptınız, BOTAŞ’ı Varlık Fonu’na aldınız. Şimdi amacınız BOTAŞ’ı
kefil göstererek, BOTAŞ’ın üzerinden teminatlandırarak para almak mı? Nasılsa
Varlık Fonu’nda kontrol yok. Başında Sayın Cumhurbaşkanı var, yanında damadı
var, e buyurun size nimet kapısı. İstediğiniz gibi BOTAŞ’ı büyütün, ondan sonra
teminat olarak kullanın. Bir de üstüne Türkiye Cumhuriyeti’nin makamlarının
itibarını yerle bir ettiğiniz için gittiniz Amerikalı bir şirketin yanına
koydunuz, dediniz ki: “Bize inanmıyorsunuz, kendinize inanın.” Bu ayıptır,
günahtır, yazıktır değerli arkadaşlar. (CHP sıralarından alkışlar) 
Bakın,
enerjiyi, doğal gazı, yakıtı devlet için vergi dairesine çevirdiniz ve
milletimizi vergilerle terbiye etmeye çalışıyorsunuz. Bu çok ayıp bir şey
arkadaşlar. Sizin göreviniz iktidar olarak bu vergileri indirmek, tam tersine
milletin asgari ücretle yaşamasını sağlamak. Hem asgari ücreti koyuyorsunuz hem
de adama dörtte 1’ine enerji faturası ödetiyorsunuz. Şimdi ben buradan sizin,
bütün milletvekillerimizin samimiyetinizi test etmek istiyorum: Bir kanun
teklifi verdik, bu kanun teklifi şöyle: Doğal gazda KDV’yi yüzde 18’den yüzde
1’e indiriyoruz ve ÖTV’yi kaldırıyoruz. Hodri meydan. Eğer milleti
düşünüyorsanız buna onay verin hiç kimseyi ayırmadan. (CHP sıralarından alkışlar)
Ayrıca,
AK PARTİ her fırsatta çiftçinin yanında olduğunu söylüyor. Şimdi, ben Balıkesir
Milletvekiliyim, Balıkesir’i dolaşıyorum, çiftçinin yanında değilsiniz, köyler
boş, çiftçi batmış, hatta icradan satılık koyun var. Ayıp, ayıptır bu! İcradan
satılık koyun olacak hâle getirmek bu AK PARTİ Hükûmetinin çok büyük ayıbıdır.
Onun için, ben Balıkesir’in köylerini dolaştığımda görüyorum değerli
vekillerim, köyler boş, yaşlılar torunlarına hasret gidiyor ama siz bir
taraftan “Biz çiftçiye destek oluyoruz." diyorsunuz. Siz çiftçiye destek
olmuyorsunuz, hakkını bile vermiyorsunuz, onu da söyleyeyim. 
Şimdi,
bir de dalga geçer gibi 6 Eylülde bir karar çıkardınız, bu kararda tarımsal
desteklemeden su ve elektrik borcunu keseceksiniz. Yuh! Ayıp. Hakikaten ayıp,
gerçekten ayıp. Gidin bir köyleri dolaşın, adamlar ne kazanıyor, ne yiyor ne
içiyor bakın, ondan sonra kesmeye bakın. Şimdi, enerji ihalelerini veriyorsunuz
dolar bazından, ondan sonra da diyorsunuz ki “Efendim, biz dolarla yapmayalım,
Türk parasıyla gidelim.” Ya, bu milletin vicdanıyla oynamayın. Bu ülkede
insanlar 100 dolar bozduranı bedava tıraş ediyor. Neden tıraş ediyor? Çünkü
Türk milletine, Türkiye Cumhuriyeti’ne âşık. Lütfen bu güzel insanların
duygularını kullanmayın, ya destek olun ya da hiç köstek olmayın, bırakın
gidin, biz daha iyisini yaparız, onun sözünü veriyoruz.
Bir
sorum var: Bin odalı sarayın doğal gaz ve elektrik faturası ne kadar? Öğrenmek
istiyorum, bu kadar basit.
Bir
de, ayrıca, Sayın Cumhurbaşkanı ve yanındakiler tasarruf için Çankaya Köşkü’ne
taşınmayı düşünüyor mu?
Hepinize
saygılar sunuyorum. (CHP ve İYİ PARTİ sıralarından alkışlar)
BAŞKAN
– İYİ PARTİ Grubu adına Hayrettin Nuhoğlu.
Buyurun
Sayın Nuhoğlu. 
LÜTFÜ
TÜRKKAN (Kocaeli) – Sayın Nuhoğlu dışarıda, Sayın Durmuş Yılmaz konuşacak.
BAŞKAN
– Tamam.
Sayın
Durmuş Yılmaz, buyurun.
İYİ
PARTİ GRUBU ADINA DURMUŞ YILMAZ (Ankara) – Efendim, verilen önerge üzerindeki
görüşlerimizi İYİ PARTİ adına tespit etmek ve paylaşmak için tekrar kürsüye
geldim.
Şu
anda dünyada bir parasal daralma söz konusu. Bu parasal daralmanın sonunda
kredi maliyetleri giderek artıyor ve likidite ve kredi verilebilir fonlar
azalıyor. Bunun sonucunda dünyada kredinin maliyetleri artıyor. Buradan
hareketle, dünyadaki emtia fiyatları üzerinde de eğer… Ülkemizde emtianın
fiyatı, doğal gazın fiyatı dolar bazında sabit kalsa bile kur hareketlerinden
dolayı içerideki Türk lirası fiyatı artıyor. Dolayısıyla, bunun ithal eden
firma üzerinde kâr açısından bir yükü var. Bu yükü görelim ve kabul edelim.
Ancak bunun böyle olduğunu bilerek enflasyonu kontrol altına almadığınız için
de kurun değer kaybetmesine göz yumarak bu şirketlerin zarar etmesine göz
yumabilecek misiniz? Yumamayacaksınız. O nedenle, sizin yapmanız gereken,
tartışılması gereken şey kul hakkı olan enflasyonu önlemek. Eğer kul hakkı olan
enflasyonu önlemezseniz altının fiyatı da yükselir, efendim, çimentonun fiyatı
da yükselir, patatesin fiyatı da yükselir, domatesin fiyatı da yükselir, doğal
gazın fiyatı da yükselir velev ki dolar fiyatında hiçbir değişiklik olmasa
bile. Dolayısıyla siz AK PARTİ olarak tercihinizi büyümeden yana kullandınız ve
dolayısıyla vatandaşın enflasyonu tolere edeceğine inandınız ve ülkenin
ekonomisini bu noktaya getirdiniz. Dolayısıyla bunun sonucuna katlanmak zorundasınız.
Buna katlanmak için de bir yerlerden tasarruf edeceksiniz, kendi refahınızdan
kısacaksınız ve toplumun, dar gelirlinin, düşük gelirlinin hayat standardını
için kışın üşümemesi için bir çözüm yolu bulmak zorundasınız. Türkiye'nin bütçe
büyüklükleri böyle bir tasarrufa imkân veriyor, yeter ki nerede neyi nasıl
kesebileceğiniz, hangi tasarrufu yapabileceğiniz konusunda bir düşünün. Bu
sizin boynunuzun borcu.
İş
gayet kolay, enflasyonu kontrol altına aldığınız zaman vatandaşın cebine
koyduğunuz 100 liranın sene başındaki değerini sene sonunda 80 liraya
düşürmezsiniz. 
ABDULLAH
GÜLER (İstanbul) – Durmuş Bey, buraya bakın, buraya.
DURMUŞ
YILMAZ (Devamla) - Bu bir kul hakkıdır ve bu bir hırsızlıktır ve…
ABDULLAH
GÜLER (İstanbul) – Durmuş Bey, buraya bakın.
DURMUŞ
YILMAZ (Devamla) – AK PARTİ’lilere söylüyorum.
(Mikrofon
otomatik cihaz tarafından kapatıldı)
ABDULLAH
GÜLER (İstanbul) – Biz de, biz de…
CEMAL
ENGİNYURT (Ordu) – O da AK PARTİ’li, o da AK PARTİ’li, yabancı değil o da ya,
sizden.
BAŞKAN
– Hatibin sözünü kesmeyin lütfen.
RECEP
ÖZEL (Isparta) – O kadar dar bir grup değil, geniş bir grup.
ABDULLAH
GÜLER (İstanbul) – Büyüğüz, biz çok büyüğüz.
LÜTFÜ
TÜRKKAN (Kocaeli) – Valla millet dışarıda gülmüyor haberiniz olsun, ekonomik
krize hiç gülen yok, ağlıyor millet. Gülen sizsiniz ama millet ağlıyor.
DURMUŞ
YILMAZ (Devamla) – Evet, o zaman size diyorum ki şimdi tercihinizi iyi
kullanın, şu andaki tercihiniz yanlış, sizi bu noktaya getirdi, şu anda elinizi
kolunuzu bağladı ve dolayısıyla kışın vatandaşımızın üşümeden aşını ekmeğini nasıl
istediğini ve de nasıl ısınacağını düşünün.
ÖZLEM
ZENGİN (Tokat) - Millet ne yapacağını gayet iyi biliyor.
BAŞKAN
– Sayın Yılmaz, teşekkür ederim.
DURMUŞ
YILMAZ (Devamla) – Mesele budur, mesele enflasyonu kontrol etmektir, gerisi
lafügüzaftır. (İYİ PARTİ sıralarından alkışlar) 
BAŞKAN
– Teşekkür ederim Sayın Yılmaz.
Öneri
üzerinde Milliyetçi Hareket Partisi Grubu adına Erhan Usta konuşacak.
Buyurun
Sayın Usta. (MHP sıralarından alkışlar)
MHP
GRUBU ADINA ERHAN USTA (Samsun) – Teşekkür ederim Sayın Başkan.
Sayın
Başkan, değerli milletvekilleri; sözlerime başlarken öncelikle ben de yeni
yasama yılının hem Meclisimiz için hem de milletimiz için hayırlı ve uğurlu
olmasını Cenab-ı Allah’tan niyaz ediyorum.
Tabii,
Türkiye ekonomisi hepimiz biliyoruz ki sıkıntılı bir süreçten geçiyor, bir
kısım makroekonomik göstergelerimizde hızlı bir bozulma oldu; malum, özellikle
enflasyon ve kur göstergeleri önemli bir istikrarsızlık kaynağı olmaktadır.
İşsizliğin arttığını, borçluluğun, hem firma hem hane halkı hem de ekonominin
genelindeki borçluluğun ekonomi üzerinde yarattığı tahribatı da hepimiz
biliyoruz. Bu çerçevede, cari açık ve kamu açığını azaltıcı tedbirlerin
alınması gerektiği de ortada. Orta vadeli program, Yeni Ekonomi Programı
olarak, o isim altında yayınlandı ve aslında baktığımızda Yeni Ekonomi Programı
bu sorunları da tespit ediyor. Bu anlamda, ben kredibil olduğunu düşünüyorum,
kredibilitesinin, itibarının olduğunu düşünüyorum, en azından sorunlar tespit
edilmiş durumda.
Şimdi,
tabii, bu kadar kısa süre içerisinde burada bir ekonomi analizi yapacak durumda
değiliz ancak şunu ifade etmek lazım ki sorunların çözümü için işin üç ayağı
var. 
Bir:
Kurumların yapacağı, özellikle işte, Merkez Bankası, düzenleyici kurumlar veya
bakanlıkların yapacağı işler var. Orada bir kısım işler yapılıyor, gecikmeli de
olsa kararlar alınıyor şu andaki ekonomik sıkıntıların aşılmasına yönelik
olarak.
İkincisi:
Hükûmetin özellikle maliye politikası alanında yapacağı işler var. Orada
hükûmetin yavaş gittiğini ifade etmek isterim. Yani bir kısım rakamlar
konuşuluyor ancak şu ana kadar henüz somut bir tedbirle karşılaşmış değiliz. Bu
somut tedbirlerin bir an evvel alınması lazım, piyasalar bunu bekliyor. Bu,
programın itibarı açısından son derece önemli olacaktır.
İşin
üçüncü ayağı da Meclis tarafından yapılacak işlerdir. İşte, burada bizim
Türkiye Büyük Millet Meclisi olarak özellikle yeni sistem içerisinde artık
hükûmet tarafından tasarı gelmeyeceğine göre Türkiye’nin önünü açacak
reformlara da hep birlikte imza atmamız lazım. Bunların neler olduğunu geçmişte
çok konuştuk, “yapısal reformlar” olarak adlandırdık bunları; şimdi, Yeni
Ekonomi Programı’nda “dönüşüm programları” veya “dönüşüme yönelik işler” olarak
adlandırılıyor. Hükümetiyle Meclisiyle birlikte bunların yapılması lazım. Tabii,
bu esnada istikrarı bozacak davranışlardan mutlak surette kaçınmamız lazım;
şeffaflığı azaltacak hususlardan, işlerden, kararlardan mutlak surette
kaçınmamız lazım, Türkiye’ye acil olarak fon girişini sağlamamız lazım. Bu da
güven ve istikrarın teminiyle olur yani fon akışını piyasada sağlamadığımız
zaman Türkiye ekonomisi daha büyük sıkıntılarla karşılaşabilir. Firmaları
rahatlatacak tedbirlerin de bu çerçevede mutlak surette alınması gerekiyor. 
Kamu
maliyesinde 2020 için tek bir rakam vereceğim, cari açık 2,7; kamunun tasarruf
yatırım farkı -biraz teknik bir konu ama- 2,6. Bunun anlamı şudur: “2020
yılında biz cari açığı 2,7’ye düşüreceğiz, bunun 2,6’lık kısmı yani hemen hemen
tamamı kamudan kaynaklanacak.” diyoruz. Bu kamu maliyesi açısından çok olası
bir denge değil, bunun çok daha sıkı yapılması lazım. Yani kontrol edemediğimiz
özel sektör üzerinden ben cari açığı düşüreceğim derseniz bu inandırıcı olmaz,
buna piyasalar inanmaz. Burası atlanmış gibi duruyor.
(Mikrofon
otomatik cihaz tarafından kapatıldı) 
ERHAN
USTA (Devamla) – Herhâlde süre vermiyorsunuz.
Son
konu olarak da kurumların itibarı olduğunu, itibarın önemli olduğunu
düşünüyorum. Yeni kurumlar kuruluyor burada ancak şu anda mevcut kurumları daha
iyi çalıştırmanın çok daha önemli olduğunu düşünüyorum. Hatırlayın, 2000
yılında BDDK’nin kurulması esnasında bankaların denetimindeki bir kısım
zayıflıklar bizi 2001 kriziyle karşılaştırdı yani ona mecbur kaldık.
Dolayısıyla, bu tür sıkıntıları yaşamamak için mevcut kurumları en iyi şekilde
koordine etmemiz gerekir.
Genel
Kurulu saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Usta.
Öneri
üzerinde Halkların Demokratik Partisi Grubu adına Serpil Kemalbay Pekgözegü.
Buyurun
Sayın Kemalbay Pekgözegü. (HDP sıralarından alkışlar)
HDP
GRUBU ADINA SERPİL KEMALBAY PEKGÖZEGÜ (İzmir) – Yeni yasama döneminde sözlerime
değerli milletvekilimiz İbrahim Ayhan’ı anarak ve zindandaki yoldaşlarımı ve bu
Genel Kurulun üyesi olan Leyla Güven’i selamlayarak başlamak istiyorum.
Değerli
arkadaşlar, Türkiye'de bir ekonomik krizin olmadığı söyleniyor, “Kriz mriz
yok.” deniyor ama biz burada krizin yarattığı sonuçları konuşuyoruz. Daha
geçenlerde AKP Genel Başkanı “Kriz mriz yok.” demişti. İnsan şöyle düşünüyor
doğal olarak, her şeyin yolunda olduğu bir ülkede neden bu kadar çok zam
oluyor, bu kadar yoksulluk, işsizlik neden yaşanıyor diye soruyor. Demek ki
aslında kriz var ve biz krizi konuşuyoruz. 
Krizin
bedeli işçilere ödetilmek isteniyor ve işverenler şu anda işçilere şunu
söylüyorlar: “Kat kat giyinerek gelin ve iş yerinde daha az tuvalet kâğıdı
kullanın.” İnsanlar önümüzdeki kış evlerinde kat kat giyinerek mi oturacaklar
diye merak ediyoruz. Bu, aslında Türkiye’de yaşanan tek adam rejiminin
yarattığı bir sonuçtur. Özellikle 24 Haziran seçimlerinin faturası bugün
bizlere ekonomik olarak çıkmaktadır, ekonomik kriz olarak önümüze gelmektedir.
Doğal gaz zammı da aslında böyledir. 
Diyorlar
ki: “Doğal gaz krizi veya doğal gaz artışı ya da diğer fiyatlardaki artışlar
stokçuların bir marifeti.” Stokçuların bir marifetiyse o zaman biz de şunu
söyleyebiliriz: Yaz döneminde göreceli olarak doğal gaz daha az kullanıldı,
dolayısıyla Tuz Gölü altında biriken doğal gazı BOTAŞ stokladı ve şimdi de kış
gelirken halkımıza zamlı bir şekilde doğal gaz mı satmak istiyor? Yani demek
istiyorum ki buradaki fırsatçılık, buradaki stokçuluk aslında iktidarın
fırsatçılığıdır ve iktidarın stokçuluğudur. İnsanlar evine süt alamazken,
çocuğunun cebine harçlık koyamazken, evini ısıtamazken, ocağını yakamazken,
pazarda alışveriş yapamazken görülüyor ki burada herkesin keyfi yerinde, herkes
gülüyor, AKP sıraları gülüyor fakat halkımız ağlıyor. İşçiler, emekçiler,
yoksullar zam ve zulüm altında eziliyorlar. Dolayısıyla bu tek adam rejimiyle
bu sistemin, bu zamların bitmesi mümkün değildir. Aslında bütünlüklü olarak tek
adam rejiminin gitmesi, ortadan kaldırılması, Türkiye’nin demokrasiye,
özgürlüklere kavuşması ve Türkiye’nin üreten bir ekonomiye kavuşması, halk için
bir ekonomiye kavuşması…
(Mikrofon
otomatik cihaz tarafından kapatıldı) 
SERPİL
KEMALBAY PEKGÖZEGÜ (Devamla) - …doğal gazın, elektriğin, suyun, halkın
kullandığı temel ihtiyaçların halka ücretsiz olarak temin edilmesi, esas
alınması gerekendir diye düşünüyoruz ve dolayısıyla bu önergeyi burada
destekliyoruz. Halkın yararına bir ekonomi için, halkın yararına kullanılacak
enerji politikaları için, yenilenebilir, ekonomik ve halkçı enerji politikaları
için mutlaka ve mutlaka bir araştırma önergesi gereklidir diyoruz. (HDP
sıralarından alkışlar)
BAŞKAN
– Şimdi öneri üzerinde Adalet ve Kalkınma Partisi Grubu adına Ziya Altunyaldız.
Buyurun
Sayın Altunyaldız. (AK PARTİ sıralarından alkışlar)
AK
PARTİ GRUBU ADINA ZİYA ALTUNYALDIZ (Konya) – Sayın Başkan, değerli
milletvekilleri; hepinizi saygıyla selamlıyorum.
Yasama
yılımızın hayırlı olmasını Cenab-ı Hak’tan niyaz ediyorum.
CHP
Grubu önergesinin bir bölümünü sizlere okumak istiyorum. Diyor ki. “Yerli ve
yenilenebilir enerji kaynaklarından daha çok yararlanılabilmesi için gereken
ulusal politikaların oluşturulması…” Değerli milletvekilleri, işte tam bu
sebeple AK PARTİ iktidarlarımız döneminde Millî Enerji ve Maden Politikası’nı
yürürlüğe koyduk ve 3 parametresi vardı, 3 tane ayağı vardı bu politikanın.
Arz
güvenliği… Yani arzınızı hiçbir zaman eksik etmeyeceksiniz. Üretimler devam
edecek, hane halkları enerjiye ulaşabilecek, kışın ısınabilecek ve gecesinde
gündüzünde aydınlık bir havada ve atmosferde yaşamasını becerebilecek.
Öngörülebilir
piyasalar… Eğer piyasalar dalgalı ve farklı gelişiyorsa ya da stabil ve
durağansa buna göre öngörülebilir piyasa şartlarını oluşturmak ve bunu
sürdürülebilir kılmaktır ikinci parametre.
Üçüncü
de değerli milletvekilleri, yerliliktir. İşte yerlilikte AK PARTİ
iktidarlarımız döneminde elektrik üretiminde yüzde 38 olan pay yüzde 50’nin
üzerine çıkmış ve özel sektör payı da yüzde 80’in üzerine çıkmıştır. Burada bir
taraftan nükleer santral, diğer taraftan YEKA modeliyle rüzgâr ve elektrikteki
bin megavatlık başarılı ihaleler ve yerli kömür ihalesi bunun en bariz
örnekleridir.
Fiyat
artışlarına gelince, fiyat artışları, değerli milletvekilleri, maliyet esaslı
artışlardır. Biliyorsunuz, bunları ithal ediyoruz. Buna rağmen, petrol
fiyatlarındaki artışla tüm AB ülkelerinde -bakarsanız görürsünüz- yüzde 50’nin
üzerinde fiyat artışları gerçekleşmiştir; kur artışları ve petrol
fiyatlarındaki artışlar nedeniyle fiyat artışları gerçekleşmiştir. Ancak buna
rağmen tüm AB ülkelerinde sanayinin kullandığı doğal gaz fiyatlarında Türkiye
en ucuz ülkedir, yine AB ülkelerindeki hane halklarının kullandığı doğal gazı
en ucuz veren, sağlayan ülkedir. Elektrikte de OECD içerisinde en ucuz 6’ncı
ülkedir hane halklarında… 
ÖMER
FETHİ GÜRER (Niğde) – Biraz daha zam yapın o zaman! 
ATİLA
SERTEL (İzmir) – Biraz daha zam yapın! 
ZİYA
ALTUNYILDIZ (Devamla) – …ve diğer kullanıcılarda da en ucuz 5’inci ülkedir. 
ÖMER
FETHİ GÜRER (Niğde) – Yüzde 40 zam yaptınız, yetmedi mi ya? 
ATİLA
SERTEL (İzmir) – Biraz daha zam yapın, biraz daha! 
ZİYA
ALTUNYALDIZ (Devamla) – Değerli milletvekilleri, dolayısıyla millî enerji ve
maden politikasında üretim, ihracat, istihdam…
ÖMER
FETHİ GÜRER (Niğde) – Enerjide yüzde 70 dışa bağımlısınız, dışa bağımlısınız. 
ZİYA
ALTUNYALDIZ (Devamla) – …ve hane halklarının ihtiyaçları dengeli bir şekilde
götürülmeye ve Türkiye inşallah hedeflerine yürümeye devam edecektir. 
ÖMER
FETHİ GÜRER (Niğde) – Arz güvenliği de hikâye! 
ZİYA
ALTUNYALDIZ (Devamla) – Hepinizi saygıyla selamlıyorum. (AK PARTİ sıralarından
alkışlar) 
ÖMER
FETHİ GÜRER (Niğde) – Söylediklerine sen de inanmıyorsun ama mecbursun, ne
yapacaksın işte! 
ZİYA
ALTUNYALDIZ (Konya) – Onu bana bırak! 
ÖMER
FETHİ GÜRER (Niğde) – Yüzde 70 dışa bağımlısınız. 
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay. 
ENGİN
ALTAY (İstanbul) – Sayın Başkan, sesimi Genel Kurul da duysa olmaz mı? 
BAŞKAN
– Buyurun. 
ENGİN
ALTAY (İstanbul) – Teşekkür ederim. 
Aslında
sayın hatip önergemizden bir satır, bir cümle okumak suretiyle verdiğimiz
önergedeki iddialarımızı çarpıtmıştır, sataşma vardır ama ben sataşmadan söz
istemeyeceğim ilk günden çok şey yapmayalım diye ama tutanaklara geçmesi
bakımından AK PARTİ’nin sayın grup başkan vekiline ve sayın hatibe bir soru
sormak istiyorum. 
Türkiye
enerjide dışa bağımlılık noktasında 2002’de yüzde 61 dışa bağımlıyken bugün
yüzde 77 dışa bağımlı hâle gelmiştir. Bu iddiaya söyleyecek bir lafınız varsa
buyurun. 
Teşekkür
ederim. (CHP sıralarından alkışlar) 
ZİYA
ALTUNYALDIZ (Konya) – Sayın Başkan… 
BAŞKAN
– Buyurun Sayın Altunyaldız. 
ZİYA
ALTUNYALDIZ (Konya) – Sayın Başkan, ben CHP grup önergesindeki ifadeyi
kullandım ve bu ifadeden nereye geldiğimizi, Türkiye'nin millî enerji ve maden
politikasında nereye geldiğini söyledim.
Şimdi,
bu rakamlar izafidir. 
ENGİN
ALTAY (İstanbul) – Kriz de izafi Sayın Başkan, kriz de izafi.
BAŞKAN
– Fakat Sayın Altay, soru sordunuz cevabı dinleyin lütfen.
ZİYA
ALTUNYALDIZ (Konya) – Sayın grup başkan vekili de bilir ki büyüme rakamlarıyla
birlikte hem hacimler büyümüştür hem oranlar büyümüştür hem de üretim
miktarları büyümüştür. 
Türkiye,
hepinizin bildiği gibi, son on beş yılda enerjiyle birlikte -enerjideki talep
artışı da tüm dünyada ilk 3’tedir büyümesi itibarıyla- yüzde 5’in üzerinde
büyümüş ve bunu sağlamıştır. 
Ayrıca,
demin ifade ettiğim gibi, Türkiye hem YEKA’da hem de kömürde ve nükleerde
tamamıyla yerli kaynaklara dönmek suretiyle, enerji bağımlılığını azaltma
yolunda emin adımlarla ve ne yaptığını bilerek yoluna devam etmektedir.
Teşekkür
ediyorum. 
BAŞKAN
– Teşekkür ediyorum.
Cumhuriyet
Halk Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmemiştir.
SERKAN
TOPAL (Hatay) – Say, say. 
BAŞKAN
– Arkadaşlar, buradan sayıyoruz, oradan belki sayamıyor olabilirsiniz, buradan
görünüyor. 
ÖZLEM
ZENGİN (Tokat) – Sayın Başkan…
BAŞKAN
– Buyurun Sayın Başkan.
IV.- AÇIKLAMALAR (Devam)
22.- Tokat Milletvekili Özlem Zengin’in, Düzce Cezaevindeki siyasi
tutuklulara işkence yapıldığı beyanlarına karşılık Adalet Bakanlığının verdiği
cevaba ilişkin açıklaması
ÖZLEM
ZENGİN (Tokat) – Sayın Başkan, çok teşekkür ediyorum.
Şimdi,
biraz evvel Sayın Altay soru yöneltti. Böyle birbirimize karşılıklı soru-cevap
usulümüz yok. Yani bunun usulünün nasıl olacağını biliyoruz. O sebeple…
Konuşmacı arkadaşımız zaten konuya dair cevap verdi ama cevabın da bir anlamı
olmadığını düşünüyorum. Aslolan şey sadece soruyu sormak, öyle addediyorum,
itham etmek yani. Fakat ben sorduğunuz soruları kale alıyorum cevabı
önemsemeseniz bile. Adalet Bakanlığımızın Düzce’deki işkenceyle alakalı konuya
verdiği cevabı iletmek istiyorum. Aynı zamanda Düzce Milletvekilimiz Sayın
Fahri Çakır da konuya dair bilgileri ayrıca getirdi ve bunları örtüştürerek
tekrar yeni bir harman hâlinde size aktarmak istiyorum.
28/9/2018
tarihinde sayım vermek istemeyen, iki ayrı koğuşta kalan 21 PKK hükümlüsü,
sayım almak istendiğinde mevzuata uygun davranmayacaklarını belirtmişler,
direnmişler ve “Bakanlığın genelgesine uymak zorunda değiliz.” diyerek direnç
göstermişlerdir. Devamında da kendilerinin sakinleşmesi amacıyla bazı
hapishanelerimizde mevcut olan, etrafı, tabanı ve üstü yumuşak bir maddeyle
kaplı olan odada sadece tutulmuşlardır. Şu anda kendileri yine hükümlü olarak
bulundukları koğuşlarına gönderilmişlerdir ve onlar hakkında da idari
soruşturma başlatılmıştır. Ayrıca da 3 hapishane personeli ciddi şekilde
yaralanmıştır, zarar görmüştür ve bu manada da hiçbir şekilde işkenceye dair en
ufak bir tablo yoktur, bir rapor yoktur, durum aslında tamamen bir direnç
gösterme neticesinde ortaya çıkmıştır; belirtmek isterim Sayın Altay.
Sağ
olun.
BAŞKAN
– Teşekkür ederim.
VI.- ÖNERİLER (Devam)
A) Siyasi Parti Grubu Önerileri (Devam)
4.- AK PARTİ Grubunun, Genel Kurulun, 2 Ekim 2018 Salı günkü birleşimde
13 Eylül 2018 tarih ve (3/36) sayılı Cumhurbaşkanlığı Tezkeresi'nin okunarak
görüşmelerinin aynı birleşimde yapılması ve bu birleşimde gündemin
"Başkanlığın Genel Kurula Sunuşları"nda yer alan işlerin
tamamlanmasına; 3 Ekim 2018 Çarşamba günkü birleşimde 13 Eylül 2018 tarih ve
(3/37) sayılı Cumhurbaşkanlığı Tezkeresi'nin okunarak görüşmelerinin aynı
birleşimde yapılmasına ve bu birleşimde gündemin "Seçim" kısmındaki
işlerin tamamlanmasına kadar çalışmalarını sürdürmesine ilişkin önerisi 
Şimdi
Adalet ve Kalkınma Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım, oylarınıza sunacağım.
2/10/2018
Türkiye Büyük Millet Meclisi Başkanlığına
Danışma
Kurulu 2/10/2018 Salı günü (bugün) toplanamadığından İç Tüzük'ün 19'uncu
maddesi gereğince grubumuzun aşağıdaki önerisinin Genel Kurulun onayına
sunulmasını arz ederim.
 Özlem
Zengin
 Tokat
 AK
PARTİ Grup Başkan Vekili
Öneri:
Genel
Kurulun 2 Ekim 2018 Salı günkü (bugün) birleşimde 13 Eylül 2018 tarih ve (3/36)
sayılı Cumhurbaşkanlığı Tezkeresi’nin okunarak görüşmelerinin aynı birleşimde
yapılması ve bu birleşimde gündemin “Başkanlığın Genel Kurula Sunuşları”nda yer
alan işlerin tamamlanmasına kadar, 3 Ekim 2018 Çarşamba günkü birleşimde 13
Eylül 2018 tarih ve (3/37) sayılı Cumhurbaşkanlığı Tezkeresi’nin okunarak
görüşmelerinin aynı birleşimde yapılması ve bu birleşimde gündemin “Seçim”
kısmındaki işlerin tamamlanmasına kadar çalışmalarını sürdürmesi önerilmiştir.
BAŞKAN
– Teşekkür ederim.
Önerinin
gerekçesini açıklamak üzere öneri sahibi Adalet ve Kalkınma Partisi Grubu adına
Ramazan Can konuşacaktır.
Buyurun
Sayın Can. (AK PARTİ sıralarından alkışlar) 
AK
PARTİ GRUBU ADINA RAMAZAN CAN (Kırıkkale) – Sayın Başkan, değerli
milletvekilleri; Genel Kurulu saygıyla selamlıyorum.
Yeni
yasama yılı hayırlı uğurlu olsun. Bütün milletvekillerine, bütün siyasi parti
gruplarına da başarılar diliyorum. 
Grup
önerimizde bugün 13 Eylül 2018 tarih ve (3/36) sayılı Mali ülkesine asker
göndermeyle ilgili Cumhurbaşkanlığı tezkeresini gündeme alıyor ve “Seçim”
kısmındaki gündemin de tamamlanması hâlinde, bu işlemin tamamlanması hâlinde
Genel Kurulu kapatmayı öneriyoruz.
Aynı
şekilde yarın, 3 Ekim 2018 Çarşamba günü, 13 Eylül 2018 tarih, (3/37) sayılı
Irak ve Suriye ülkesine asker göndermeyle ilgili Cumhurbaşkanlığı tezkeresi
görüşmelerinin tamamlanması neticesinde Genel Kurulun kapanmasını öneriyoruz.
Bu önerimize Genel Kuruldan destek bekliyor, hepinizi saygı ve muhabbetle
tekrar selamlıyorum. (AK PARTİ sıralarından alkışlar)
BAŞKAN
— Teşekkür ediyorum 
Öneri
üzerinde İYİ PARTİ Grubu adına İsmail Koncuk.
Buyurun
Sayın Koncuk. (İYİ PARTİ sıralarından alkışlar) 
İYİ
PARTİ GRUBU ADINA İSMAİL KONCUK (Adana) – Saygıdeğer milletvekilleri, hepinizi
saygıyla selamlıyorum.
Tabii,
Meclisimizin aslında çok çalışması lazım çünkü milletimizin içinde bulunduğu
ekonomik ve sosyal problemleri değerlendirdiğimizde belki de Meclisimizin geçen
yıllardan çok daha fazla çalışması için her türlü fedakârlığı göstermesi lazım,
ki sayın milletvekillerimizin de bu anlayışla, bu yasama döneminde çalışacağına
inanıyoruz. Ancak tabii çalışmak için de burada verilen tekliflerin kabul
edilmesi lazım. İşte, İYİ PARTİ'nin teklif olarak verdiği TÜRK TELEKOM'la
ilgili problemlerin bir dolandırıcılık olduğunu, çağımızın en büyük
dolandırıcılığı olduğunu bir sayın milletvekili burada ifade etti ama AK PARTİ
Grubunun oylarıyla bu teklifimizin, İYİ PARTİ'nin verdiği bu teklifin kabul
edilmediğini görüyoruz.
Şimdi,
millet vicdanını, kamu vicdanını rahatlatmak AK PARTİ Grubunu hiç
ilgilendirmiyor mu? Vatandaşlarımız TÜRK TELEKOM'la ilgili ciddi bir yolsuzluk
olduğuna ve milletin malının orada dolandırıldığına milletin aldatıldığına,
Türkiye Cumhuriyeti devletinin aldatıldığına inanıyor. Şimdi bunu burada
araştırarak, eğer bu inanış yanlışsa, bunun tespitinin yapılmasından neden
rahatsızlık duyduğumuzu, neden imtina ettiğimizi anlamakta zorlanıyoruz. 
Bir
siyasi parti ekonomiyle ilgili teklif veriyor. Ekonomide kötü günler yaşıyoruz,
insanlar yaşama acziyeti içerisinde. Ben geçen Adana’da köyleri gezdim.
Köylülerimiz tarlasını nasıl ekebileceğini kara kara düşünür hâle gelmiş,
“Ekebilsem bile sattığım ürünle yaptığım masrafı karşılayabilir miyim?” kaygısı
içerisinde. Memurlarımız perişan, 4+3,5 zam verildi memura yani 2018 yılı
itibarıyla yüzde 7,5 zam verildi ama yeni ekonomi programında, OVP’de
hedeflenen enflasyon 20,8 olarak ilan edildi. Şimdi, bu rakam karşısında
emekliye verilen, memura verilen yüzde 7,5 zamla insanlarımızın nasıl
yaşadığını hiç düşünüyor musunuz, çözümü nedir kaygısına düşüyor musunuz?
Ben
teşekkür ediyorum, saygılar sunuyorum. (İYİ PARTİ sıralarından alkışlar)
BAŞKAN
– Öneri üzerinde Halkların Demokratik Partisi Grubu adına Ayhan Bilgen. 
Buyurun
Sayın Bilgen. (HDP sıralarından alkışlar)
HDP
GRUBU ADINA AYHAN BİLGEN (Kars) – Sayın Başkan -tabii, oturum açılırken de
ifade edildi- Danışma Kurulunda hem İç Tüzük’le ilgili ortaklaşma konusunda hem
de çalışma yöntemi konusunda bir genel eğilim vardı. Fakat burada galiba şurada
netleşmemiz gerekiyor: Daha ilk günlerden birbirimizin çalışmasını
zorlaştıracak yöntemi rutinleştirirsek, sıradanlaştırırsak tümden siyaset
kurumuna kötülük yapmış oluruz. “A parti yıpranır, B parti kötü duruma düşer,
sıkıştırılır”ın ötesinde bir durumdan bahsediyoruz, toplumun siyasete dair
umudu, beklentisiyle ilgili ciddi bir sorun yaşarız. 
Değerli
arkadaşlar, bakın, biraz önce bir bilgilendirme yapıldı cezaeviyle ilgili.
Elbette ki bu kadar vahim ve ciddi bir iddiayla ilgili bu görevi yapması
gereken esas itibarıyla İnsan Hakları Komisyonu ve onun alt komisyonu olarak
kurulacak olan cezaevi alt komisyonudur. Acilen ziyarete gidilmesi gerekir.
Tabii ki şu anda bilgilendirmenin kendisi son derece değerli ama bize gelen
bilgiler, avukatların aktardığı bilgiler bambaşka; yüzü mor olanlar var
avukatların görüştüğü, kaburga kemiği kırık olanlar var. 
Değerli
arkadaşlar, sizin “arama” diye aktardığınız, “cezaevinde rutin arama” diye
aktardığınıza dair kendi yaşadığımı aktarayım isterseniz. Siyaset kurumundaki
konuşmalar, tartışmalar -geçen dönemde- işte, terör örgütünden dolayı
yargılananların kravatla duruşmaya gelmemesi yönündeki meydanlarda, referandum
döneminde söylenen sözler Silivri Cezaevine nasıl yansıdı? Geldiler odalara,
değerli arkadaşlar, bir belediye başkanımız, Van Belediye Başkanımız, bir
milletvekili arkadaşımız ve ben kalıyorum o odada, odalardan kravatları toplama
kararıyla geldiler. Cezaevi yönetimi, kendiliğinden, daha kürsüde
siyasetçilerin konuşmasını duyar duymaz kravat toplamaya geliyor. Diyoruz ki:
“Bizde kravat yok.” Diyor ki: “Milletvekilisiniz, mutlaka kravat vardır.” Bütün
eşyaları 2 kez yere dökerek arıyorlar. 
Şimdi,
arkadaşlar, bu, insan onurunu kırıcı bir davranıştır. Dolayısıyla, denetim işlevini
yaparken tabii ki iyi niyetle bilgi aktarmak, paylaşmak başka bir şey ama
buranın mekanizmalarının başka türlü çalışmasını, daha etkin, daha ciddi
çalışmasını sağlamak zorundayız ki insan hakları ihlali gibi, işkence gibi
iddialarda da ciddi bir sonuç elde edebilelim. 
Yine,
çok somut bir durum olduğu için özellikle ifade etme ihtiyacı hissediyorum.
Mesela, ekonomiyle ilgili bir öneri… 3 parti de ekonomiyle ilgili öneri
getirdi. Şimdi, ekonomi millî bir meseleyse ekonomiyle ilgili muhalefetin katkı
yapmasını nasıl sağlayacaksınız? “Bu krizi birlikte yönetelim.” diye dün
buradan çağrı yapıldı. Birlikte yönetmenin yolu, sorunun tespiti için komisyon
kurulmasıdır. 
Bugün,
değerli arkadaşlar, Başkent Doğalgaz kartlı satış yapmıyor, diyor ki:
“Doğalgaza zam gelecek. Sizin kartla aldığınız fiyattan biz alamayız.” Şimdi,
stokçuluğu Başkent Doğalgaz yapıyor o zaman. Küçük esnafa “Stokçuluk yapmayın.”
diyorsunuz, “Bu araştırılsın.” dediğimizde de burada araştırılmasına destek
vermiyorsunuz. 
(Mikrofon
otomatik cihaz tarafından kapatıldı) 
AYHAN
BİLGEN (Devamla) – Önce burada partilerin birbirine güven duyması ve birlikte
çalışma konusunda en azından eski ezber ve alışkanlıkları ortadan kaldırması
gerekiyor.
Genel
Kurulu saygıyla selamlıyorum. (HDP sıralarından alkışlar)
BAŞKAN
– Öneri üzerinde Cumhuriyet Halk Partisi Grubu adına Abdurrahman Tutdere
konuşacak.
Buyurun
Sayın Tutdere. (CHP sıralarından alkışlar)
CHP
GRUBU ADINA ABDURRAHMAN TUTDERE (Adıyaman) – Sayın Başkan, değerli
milletvekilleri; hepinizi saygıyla selamlıyorum. 
Tabii,
tezkerelerle ilgili grup sözcülerimiz ayrıntılı ve gerekçeli beyanda
bulunacaklardır. Şu an ülkemizin içinde bulunduğu ekonomik krizin temel
nedenlerinden bir tanesi ülkemizin dış politikada yapmış olduğu yanlış
uygulamalardır. Şu an ülkemiz ciddi bir krizle karşı karşıyadır, şu anda halk
krizle pençeleşmektedir. 
Ben
Adıyaman’da, özellikle, krizle boğuşan çadır kent işçilerinin yaşamış olduğu
bir mağduriyeti burada dile getirmek istiyorum. Adıyaman’daki çadır kent
İçişleri Bakanlığı tarafından geçtiğimiz günlerde kapatıldı. Burada yaşayan
Suriyelilerin bir kısmı Adıyaman’ın içlerine yerleştirilirken burada çalışan
güvenlik görevlileri, temizlik işlerinde çalışan Adıyamanlılar Türkiye'nin
değişik illerine, Iğdır’a, Van’a, Antalya’ya kendi rızaları dışında
gönderildiler. Asgari ücretle çalışan işçilerimiz şu anda gittikleri yerlerde
parklarda ve camilerde yatmak zorunda bırakılmış durumdadırlar. Aileleri
Adıyaman’da mağdur bir şekilde beklemektedirler. Aile bütünlüğü hesaba
katılmadan, çocuklarının okul durumları hesaba katılmadan İçişleri Bakanlığı
tarafından uygulanan bu sürgün anlayışını burada kınıyoruz. İçişleri
Bakanlığını ve Hükûmeti bir an evvel bu yanlış uygulamadan vazgeçmeye davet
ediyoruz. Zaten asgari ücretle, yaşanan zamlardan dolayı mağdur olan, geçim
sıkıntısı çeken bu işçilerimizin kendi rızaları dışında âdeta sürgüne
gönderilmiş olması Adıyaman’da, Urfa’da bu alanda çalışan bütün işçileri büyük
bir mağduriyetin içerisine koymuştur. Bu mağduriyetin bir an evvel giderilmesini
talep ediyoruz. Sayın İçişleri Bakanlığı her ne kadar “geçici görevlendirme”
dese de iki yılı aşkın bir geçici görevlendirme işçileri mağdur etmiştir.
Zaten, Hükûmetin, işçilere yönelik, özellikle havalimanı çalışanlarına,
işçilerine ve Türkiye'nin diğer, değişik sektörlerinde çalışan işçilerine
yönelik yapmış olduğu düşmanca tavırların üzerine bir de çadır kentte, çalışan
işçilere yapmış olduğu bu uygulama doğru değildir. Hükûmeti bu yanlış
uygulamadan vazgeçmeye davet ediyorum.
Teşekkür
ediyorum. (CHP sıralarından alkışlar)
BAŞKAN
– Adalet ve Kalkınma Partisi grup önerisini oylarınıza sunuyorum arkadaşlar:
Kabul edenler… Kabul etmeyenler… Öneri kabul edilmiştir.
Sayın
milletvekilleri, alınan karar gereğince Anayasa’nın 92’nci maddesine göre
verilen (3/36) esas numaralı Cumhurbaşkanlığı Tezkeresi’ni okutacağım ve işleme
alacağım.
V.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Cumhurbaşkanlığının, Birleşmiş Milletlerin Mali ve Orta Afrika
Cumhuriyeti’nde icra ettiği harekat ve misyonlar kapsamında hudut, şümul,
miktar ve zamanı Hükûmetçe takdir ve tespit edilmek üzere, Türk Silahlı
Kuvvetlerinin yurt dışına gönderilmesi ve Hükûmet tarafından verilecek izin ve
belirlenecek esaslar çerçevesinde bu kuvvetlerin kullanılması için Türkiye Büyük
Millet Meclisinin 2/8/2016 tarihli ve 1119 sayılı Kararı’yla Hükûmete verilen
ve 17/7/2017 tarihli ve 1156 sayılı Kararı’yla uzatılan izin süresinin
Anayasa’nın 92’nci maddesi uyarınca 31/10/2018 tarihinden itibaren bir yıl
uzatılmasına ilişkin tezkeresi (3/36)
13 Eylül 2018
Türkiye Büyük Millet Meclisi Başkanlığına
Birleşmiş
Milletler (BM) Güvenlik Konseyinin 25 Nisan 2013 tarihinde aldığı 2100 (2013)
sayılı Karar’la Mali'de BM Çok Boyutlu Entegre İstikrar Misyonu’nun (MINUSMA)
kurulması oy birliğiyle kabul edilmiştir. MINUSMA’nın son olarak BM Güvenlik
Konseyinin 29 Haziran 2015 tarihli ve 2227 sayılı Kararı’yla tadil edilen görev
yönergesinde, ülkede istikrarın sağlanması, ateşkes sürecinin desteklenmesi,
izlenmesi ve denetlenmesi, barış süreci yol haritasının uygulanması, ulusal
siyasi diyalog sürecine destek sağlanması, BM personeli ve sivillerin
korunması, insan haklarının güvence altına alınması ve teşviki, insani yardım
faaliyetleri ile kültürel varlıkların korunmasına destek vermesi ana görevleri
olarak tanımlanmış ve MINUSMA’nın acil ve ciddi düzeyde tehdit altında olması
durumunda, Genel Sekreterin talebine binaen Fransız birliklerinin bu Misyon’a
destek vermek üzere müdahale etmesine imkân verilmiştir.
Diğer
taraftan, BM Güvenlik Konseyinin 10 Nisan 2014 tarihli ve 2149 sayılı
Kararı’yla Orta Afrika Cumhuriyeti'nde BM Çok Boyutlu Entegre İstikrar Misyonu
(MINUSCA) kurulmuştur. MINUSCA'nın görev yönergesinde, Misyon’un imkânları
ölçüsünde ve konuşlandığı bölgelerde sivilleri korumak, sivil halka yönelik
tehditleri tespit ve kaydetmek, ülkedeki geçiş sürecinde siyasal hayatın
işleyişine ve devlet otoritesinin ülkede tesis edilmesine katkı sağlamak,
ülkenin toprak bütünlüğünün korunması, insani yardımların ulaştırılmasının
kolaylaştırılması, BM personelinin korunması, insan haklarının korunması ve
teşviki, silahsızlandırma ve ülkeye geri dönüşlere destek verilmesi ile Orta
Afrika Cumhuriyeti'nde güvenliğin yeniden tesisi için reform çalışmalarının
desteklenmesi gibi hususlar yer almaktadır.
BM
tarafından ülkemize söz konusu misyonlara katılım davetinde bulunulmuştur.
Ayrıca BM 70’inci Genel Kurulu görüşmeleri sırasında düzenlenen Barışı Koruma
Zirvesi'nde söz konusu BM misyonları için ülkemizden katkı sağlanması talebinde
bulunulmuştur.
Afrika'da
bölgesel istikrar ve barış için tehdit oluşturan insanî ve siyasi krizlerin
çözümüne ülkemizce askerî katkıda bulunulmasının bölgede ve genel olarak Afrika
Kıtası’nda izlemekte olduğumuz faal dış politikamızın doğal bir uzantısını
oluşturacağı değerlendirilmiş ve 2/8/2016 tarihinden itibaren bu katkımızın
sağlanması için TBMM kararlarıyla Hükûmete izin verilmiştir.
Bu
yaklaşımdan hareketle; hudut, şümul, miktar ve zamanı Hükûmetçe takdir ve
tespit edilmek üzere, Türk Silahlı Kuvvetlerinin BM'nin Mali ve Orta Afrika
Cumhuriyeti'nde icra ettiği harekât ve misyonlar kapsamında yurt dışına
gönderilmesi ve Hükûmetçe verilecek izin ve belirlenecek esaslar çerçevesinde
bu kuvvetlerin kullanılması için Türkiye Büyük Millet Meclisinin son olarak
17/7/2017 tarihli ve 1156 sayılı Kararı’yla verilen izin süresinin 31/10/2018
tarihinden itibaren bir yıl uzatılması hususunda gereğini Anayasa'nın 92’nci
maddesi uyarınca bilgilerinize sunarım.
 Recep
Tayyip Erdoğan
 Cumhurbaşkanı
BAŞKAN
– Cumhurbaşkanlığı tezkeresi üzerinde İç Tüzük’ün 72’nci maddesine göre görüşme
açacağım. 
Gruplara
ve şahsı adına iki üyeye söz vereceğim.
Konuşma
süreleri gruplar için yirmişer dakika, şahıslar için onar dakikadır.
İlk
olarak, İYİ PARTİ Grubu adına Aydın Adnan Sezgin.
Buyurun
Sayın Sezgin. (İYİ PARTİ sıralarından alkışlar)
İYİ
PARTİ GRUBU ADINA AYDIN ADNAN SEZGİN (Aydın) – Sayın Başkan, sayın
milletvekilleri; sizleri saygıyla selamlıyorum.
Yeni
dönemin ülkemize hayırlı olmasını diliyorum. 
Silahlı
Kuvvetlerimizin Birleşmiş Milletlerin Mali ve Orta Afrika Cumhuriyeti’nde icra
ettiği harekât ve misyonlar kapsamında yurt dışına gönderilmesi için Türkiye
Büyük Millet Meclisinin 17 Temmuz 2017 tarihli ve 1156 sayılı Kararı’yla
verdiği iznin süresinin 31 Ekim 2018 tarihinden itibaren bir yıl süreyle uzatılmasına
dair Cumhurbaşkanlığı tezkeresi hakkında İYİ PARTİ’nin görüşlerini açıklamak
üzere huzurunuzda bulunuyorum. 
Perişan
durumda olan, yanıp tutuşan, aslında yakılıp tutuşturulan, derin insani
facialar yaşayan, El Kaide’nin ve isminde cihat kavramını istismar eden birçok
etnik ve dinî örgütün, cinayet ve çıkar şebekelerinin en kötü örneklerinin
tasallutu altında bulunan bu iki ülkede düzenin sağlanmasına katkıda bulunmak
amacıyla Birleşmiş Milletler örgütü çatısı altında inisiyatif alınmış olması,
Birleşmiş Milletlerin bu konuyu sahiplenmesi elbette olumludur ve görev ve
yetkilerine de uygundur. Ne var ki Birleşmiş Milletlerin harekât ve misyonları
Mali ve Orta Afrika Cumhuriyeti’yle ilgili ilk kararların alındığı yıllardan bu
yana nihai hedefe ulaşamamışlardır. Mali’de de, Orta Afrika Cumhuriyeti’nde de
felaket, acı, gözyaşı, uluslararası barış ve güvenliğe karşı risk ve tehditler
biraz önce sözünü ettiğim grup ve şebekelerin mevcudiyetiyle birlikte
sürmektedir. Türkiye’nin de uluslararası iş birliğine, Birleşmiş Milletlerden
meşruiyet alan insani yardım ve kolektif güvenlik teminine yönelik
düzenlemelere katılması hem büyüklüğünün icabıdır hem de uluslararası barış ve
istikrara katkı iradesinin ifadesi bakımından çok önemlidir. Elbette bunun
uluslararası itibarımız bağlamında da bir boyutu vardır. İtibarımızın ve
güvenilirliğimizin bugün yansıttığı hazin görüntü itibarıyla bunu özellikle
belirtmek istiyorum. 
Çok
değerli milletvekilleri, dünya Afrika’ya borçludur, Afrika dünyadan
alacaklıdır. Bu borcun tarih içinde ve günümüz itibarıyla muhasebesine
girmiyorum. Bu kıta dünyanın en az gelişmiş ülkelerinin çoğunu
barındırmaktadır; sefalet ve ızdırap günlük hayatın parçasıdır, yöneticilerin
birçoğunun yozlaşması ve yolsuzluğu had safhadadır, demokrasi ve hukuk
eksikliği pek derindir. Dünyada en yüksek sayıda silahlı çatışmanın yaşandığı
kıta Afrika’dır. Evet, Afrika, mutlaka uluslararası dayanışmadan en geniş
şekilde istifade etmelidir. Maalesef uluslararası camianın hem ekonomi hem
güvenlik hem de hukuk alanındaki katkıları yetersizdir. Ülkemizin de bu büyük
kıtanın kadersiz insanlarına olumlu anlamda bir sorumluluğu vardır. Bunun
sahici bir siyasete dönüşmesi gereklidir.
Afrika
aynı zamanda iyi bir geleceğe adaydır, geniş potansiyelleri ve dinamikleri
vardır. Tabii, bu potansiyel ve dinamiklerin Türkiye ekonomisine kayyum olarak
tayin edilen ve özel bir IMF gibi görev üstleneceği anlaşılan McKinsey
şirketinin 2010 yılında yayınladığı ve yanıltıcı bir iyimserlik içeren
raporunda belirttiği ölçeklerde olmadığı tespit edilmiştir. McKinsey şirketi
2010’dan itibaren altı yıl sonra hesaplarını aşağıya doğru revize etmek ve
farklı bölgelerde, Afrika’nın farklı bölgelerinde farklı kalkınma hızlarını
ayırt etmek zorunda kalmıştır, aynı zamanda sınıfta da kalmıştır. Öne sürdüğü
verilerin güvenilirliği derin tartışma konusu olmuştur. Ama 2010 yılındaki
raporundan sonra altı yıl boyunca Afrika’yı sömürü sahası olarak gören ülke ve
çevreler Afrikalılara her açıdan zarar getiren şedit rekabetlerini misliyle
katlamışlardır. Bu tespiti Afrika’yla ilgili birçok yayında ve yorumda
bulabilirsiniz. Ben Ebola salgınlarında dahi payı olduğu söylenen McKinsey
konusunda sadece bu sözlerle yetineceğim, şirket hakkında Afrika ve diğer
kıtalarla ilgili olarak öne sürülen vahim iddialara değinmeyeceğim. 
Evet,
Türkiye de Afrika’ya açılmalıdır. Afrika’ya açılım niyeti doğru bir niyettir.
Bu, tarihimize istinat eden olumlu sorumluluğumuzun bir gereği olduğu kadar
geleceğe ait ekonomik, siyasal, stratejik mülahazaların da bir icabıdır. Fakat
Afrika’ya dönük yeni atılım sürecinin başlangıcında kılavuzluk maalesef ve
maalesef FETÖ terör örgütüne bırakılmış, politikamızın yönü ve esası nerede,
hangi büyükelçiliğimizin açılacağından Türk Hava Yollarının Afrika destinasyonlarına varıncaya kadar
bu hain örgütün etkisiyle belirlenmiştir. Ne hazindir ki, bugün de Afrika
ülkelerinin çoğuyla birinci gündem maddemiz terör şebekesinin okul ve
hastanelerinin kapatılması talebine odaklanmıştır. Bu yaygın, aslında
yaygınlaştırılmış ağı küçük adımlarla daraltmayı bazı ülkeler kabullenmekte,
bazıları ise talebi karşılıksız bırakmaktadır. Biz de buradan o ülkelere
çağrıda bulunuyoruz, “FETÖ örgütünün ülkelerinizdeki her türlü varlığına son
verin.” diyoruz; ama, iktidarın da, sıkça karşılaştığımız üzere, enerjisini ve
ülkenin itibarını hata onarımına harcamasına üzülüyoruz. 
Sayın
Cumhurbaşkanı dün Türkiye Büyük Millet Meclisini açış konuşmasında küresel bir
güç olma yolunda ilerlediğimizi söyledi. Buna kendisi gerçekten inanıyor mu,
bilemem, ancak şunu biliyorum: Küresel güç olma yolunda hata üzerine hata yapıp
bunları ve ülkeye yarattığı zararları düzeltmek için çaba harcama girdabı
içinde ilerlenemez. Küresel güç veya bölgesel güç olma yolunda ilerleyen
ülkelerin dış politikası yalpalamalara, savrulmalara uğramaz, mübeddel hiç
olmaz. Bu bağlamda, iktidarın sözcülerinin son dönemde dış politikada “millî
menfaat, ulusal çıkar” kavramlarına sıkça vurgu yapmaya başlamalarını,
uluslararası ilişkilerde aklın yolu olan ortak çıkarlar mefhumu, ortak
çıkarlara ulaşma mefhumu üzerinde durmalarını memnuniyetle karşılıyoruz; ama,
tabii ki, “millî menfaat, ulusal çıkar” kavramını nasıl tarif ettiklerini,
nasıl gördüklerini de yakından izleyeceğiz. Tanım ve tespit konusunda ön
yargılı değiliz ama geçmişe baktığımızda kuvvetli tereddüt ve şüphelerimiz de
olağan karşılanmalıdır. 
Sonuç
olarak, MINUSMA ve MINUSCA’ya uluslararası camiayla dayanışma, uluslararası
barış çabalarına Birleşmiş Milletler zemininde destek olma adına katkıda
bulunulmasına “evet” diyoruz. Türkiye’nin, Afrika Kıtası’nın geleceğinin
inşasına cömert, dürüst ve makul bir anlayışla, ulusal çıkarlarını denge içinde
gözeterek yardımcı olmasını temenni ediyoruz. 
Teşekkür
ediyor, Genel Kurula saygılarımı sunuyorum. (İYİ PARTİ sıralarından alkışlar)
BAŞKAN
– Teşekkür ederim Sayın Sezgin.
Milliyetçi
Hareket Partisi Grubu adına Kayseri Milletvekili İsmail Özdemir…
Buyurun
Sayın Özdemir. (MHP sıralarından alkışlar)
MHP
GRUBU ADINA İSMAİL ÖZDEMİR (Kayseri) – Sayın Başkan, değerli milletvekilleri;
sözlerimin başında Gazi Meclisimizi en derin sevgi ve saygılarımla
selamlıyorum. Yeni dönemin ülkemiz ve milletimiz için hayırlara vesile olmasını
Cenab-ı Allah’tan niyaz ediyorum.
Afrika
Kıtası millî tarihimizde en önemli ve stratejik alanlardan biri olarak kabul
edilmiştir. Bu kıtayla olan ilişkimiz sadece Osmanlı zamanında değil, ondan
önce bölgede kurulan Tolunoğulları, İhşidîler, Eyyubîler ve Memlûklar gibi Türk
devletleriyle de 950’li yıllardan bu yana süregelmiştir. Üstelik Türk milleti
bu kıtada kurduğu çok sayıda devletle, Asya ve Avrupa’da olduğu gibi, tarihin
yok sayamayacağı büyük ve önemli işler başarmıştır. 
Yine,
Afrika’da derin izler bıraktığımızı ve bu izleri bugün dahi Afrika’nın pek çok
bölgesinde görmemizin mümkün olduğunu ifade etmemiz gerekir. Dolayısıyla Türk
cihan hâkimiyeti mefkûresinde Afrika görmezden gelinmemiş, yok sayılmamış, tam
tersine adalet, barış, huzur, istikrar ve refahın tesis edildiği, kader
birlikteliği yaptığımız bir coğrafya olmuştur. Yavuz Sultan Selim Han’ın Mısır
seferiyle birlikte Türk hâkimiyetine girmeye başlayan Afrika, ilerleyen
yıllarda bölgede görevlendirilen Özdemir Paşa’nın başarılı faaliyetleri
sayesinde önemi giderek artan bir hâle gelmiştir. Afrika Kıtası’nda Türk
hâkimiyetinin tesis edilmesiyle Akdeniz ve Hint Okyanusu’nun güvenliği
sağlanmış, aynı şekilde kutsal topraklarımız emniyet altına alınmıştır. Küresel
ticaret Osmanlı döneminde Afrika Kıtası’ndaki etkinliğimizin sağlanmasıyla
büyük ölçüde bizim kontrolümüze geçmiştir. Aynı dönemde bölgenin imar sürecinin
hızlı şekilde işlemesi Afrika’nın potansiyelini daha da artırmıştır. Türk
milletinin himayesinde Afrika Kıtası da kurulan dünya nizamı ve sulhu
içerisinde yaşamış, devletin tebaası olan diğerleri gibi burada yaşayanlar da
herhangi bir endişeye sahip olmamıştır. Afrika’daki dört yüz yıla yaklaşan
hâkimiyetimiz ve hâlâ buralarda ecdadımızın hayırla anılıyor oluşu bunun en
bariz göstergesidir. Bütün bu gelişmeler 19’uncu yüzyıla kadar süregelmiş, ne
yazık ki Orta Doğu gibi Afrika’nın da elimizden çıkması bölgedeki sömürgeye dayalı
eylemlerin artmasına sebep olmuştur. Başkaları bu güzide kıtaya gelirken
ellerinde İncil’i getirmiş ancak insanlarını köleleştirip kaynaklarını
sömürerek geri dönmüştür. Bugünün demokrasi ve insan hakları havarileri
kesilen, dünyanın en demokratik ülkeleri olarak gösterilen kimi çevreler yine
en büyük günahlarını Afrika’da işlemiştir. İnsanlık suçunun her çeşidinden
türevi burada Batılı emperyalistler tarafından uygulanmış, Afrika’nın dört bir
yanına yayılmıştır. Zenginlikleri sömürülen ve köleleştirilen Afrikalılar
olmuş, kaynakları kullanarak zenginleşenler ise sömürü düzeninin vahşi
temsilcileri olarak tarihe geçmiştir. Bugün ise gelinen noktada Afrika
Kıtası’nın ne derece önemli olduğu bir kez daha anlaşılmaya başlanmıştır. 
Dünya
genelindeki nüfus artışına bakıldığında Afrika’nın hâlihazırda yaklaşık 1
milyar 260 milyonluk nüfusunun 2030 yılında 1 milyar 700 milyonu aşacağı, 2050
yılında ise bu rakamın 2 milyar 530 milyon civarında olacağı tahmin
edilmektedir. Aynı dönemde diğer kıtalardaki nüfus artış oranı Afrika ile
kıyaslandığında daha düşük seyredecektir.
Diğer
yandan Afrika, hâlâ bakir kaynakları, yer altı zenginlikleri, dünyanın diğer
bölgelerine göre yüksek seyredeceği değerlendirilen nüfus artışı ve
potansiyeli, önemli küresel ulaşım alanlarına olan yakınlığı sebebiyle de öne
çıkmaktadır. Bununla birlikte, güvenlik ve istikrar noktasında hiç şüphe yok ki
ciddi sorunlar baş göstermiştir. Afrika’nın genelinde var olan zenginlik terör
örgütleri ve iç savaşlar vasıtasıyla yönlendirilmeye çalışılmaktadır. El Kaide,
Boko Haram ve IŞİD gibi terör örgütlerinin bu çerçevede sahaya birinci aktör
olarak sunulmaları malumdur. Kıtanın pek çok bölgesinde bu terör örgütlerinin
eylemleri zaten kırılgan olan devletlerde büyük otorite boşluklarına sebebiyet
vermekte, iç savaşları beslemektedir. Aynı terör örgütleriyle yüce dinimiz
İslam’ı bir araya getirme haksızlığı ve hadsizliği yapanlar ne hikmetse bir
defa da olsa, Afrika’da Hristiyan olduğunu açıkça söyleyen gruplarca düzenlenen
terör eylemlerini gündeme getirmemektedir; demek ki terörizmin dininin olmadığı
kabulünün her çevre nazarınca yapılmasının gerekliliği burada karşımıza
çıkmaktadır. Terörizm konusu gündeme geldiğinde kabul edilen bir başka
gerçeklik ise terör faaliyetlerinin artık sadece doğduğu coğrafyayla sınırlı
kalmadığıdır; zira terörizm gelişen şartlar sebebiyle bir çırpıda başka
bölgelere ve hatta küresel seviyeye yayılabilmektedir. Bu anlamda Afrika’nın
istikrar ve güvenliğinin tesis edilmesi yalnızca bu bölgenin bir sorunu değil
dünyanın geri kalanının da sorumluluğudur. 
Benzer
şekilde ekonomik refahın da sadece belirli merkezlerde toplanmasının ne
derecede büyük ve olumsuz etki yarattığı son yıllarda gözlemlenen sığınmacı
krizleriyle müşahede edilmektedir. Bu iki konu Afrika’nın önemini ortaya koyan
diğer büyük meselelerdendir. Şayet önlem alınmaz, tedbir geliştirilmezse
Afrika’da var olan insani ve siyasi krizlerden başta yakın coğrafya olmak üzere
dünyanın geri kalanı etkilenebilecektir. Günümüzde dahi aklında hâlâ Afrika
Kıtası’nı sömürme zihniyeti taşıyan ülkelerin var olduğu bir ortamda Türkiye
insani yaklaşımını muhafaza ederek küresel üstünlük mücadelesinde kendi ilke ve
değerleri çerçevesinde Afrika’daki etkinliğini artırmalıdır. Bu, bir tercih
değil bizim için zorunluluktur. Potansiyelimizi geliştirmek, gücümüzü daha
ileri noktaya taşımak ve millî hedeflerimize ulaşmak istiyorsak böylesi bir
muhakemede şimdiden bulunmak, irademizi oraya koymak, harekete geçmek gerekir. 
Afrika’da
giderek büyüyen yatırım olanakları pek çok fırsatı beraberinde bulundururken
karşılıklı saygı temelinde yürütülecek iş birlikleri ülkemizin ekonomisine
katkı sağlayacaktır. Hâlihazırda Afrika’da yatırım yapan çok sayıdaki Türk
şirketin varlığı kıtadaki istikrar ortamının artmasına paralel olarak diğer
ülkelerle geliştirilecek iş birlikleri sayesinde yükselecektir. Bugün çok
sayıdaki Afrika ülkesi kalkınma hamlesini hayata geçirebilmek isterken
Türkiye'nin kıtada bulunan ülkelerle yapacağı iş birliği önümüzdeki yüzyılda
erişmeyi arzuladığımız değerlere büyük ivme kazandıracaktır. Somali’de olduğu
gibi önemli alanlarda askerî üslerimizin aktif bir şekilde bulunuyor oluşu
küresel stratejimiz açısından hiç şüphe yok ki anlamlıdır. Afrika genelinde
diplomatik misyon sayımızın giderek artması bu coğrafyayla ilişkilerimizin
gelişmesine katkı sağlamaktadır. Türkiye Afrika’ya sırtını dönemez
dönmemelidir, uzak görüp eylemsiz kalmamalıdır çünkü 21’inci yüzyıldaki küresel
rekabetin yaşanacağı ve hangi coğrafyada bulunursa bulunsun ülkelerin kaderinin
şekilleneceği ana alanlardan bir tanesi de Afrika Kıtası’dır. Giderek çok
kutuplu hâle geldiği tescil ve tespit edilen dünyada artık gelişen teknoloji ve
erişim şartlarının evrimiyle birlikte rekabet alanları da fazlalaşmaktadır.
Güvenlik, istikrar ve millî menfaat konuları sadece her ülkenin kendi
sınırlarından yahut yakın çevresinden başlayan bir kalıpta değil, çok daha
geniş kapsamlı ele alınmaktadır. Sonuç olarak ayağı yere sağlam basan stratejik
bir bakış açısıyla Afrika konusunu bütüncül olarak değerlendirmek elzemdir.
Başta tarihî ve kültürel bağlarımız olan Kuzey Afrika ülkeleriyle olmak üzere,
tüm Afrika ülkeleriyle diplomatik, siyasi, ekonomik, sosyal ve kültürel
ilişkiler geliştirilmeli ve derinleştirilmelidir. Bu ilişkiler uzun vadede
Türkiye’yi küresel bir güç hâline getirme hedefimizin, tüm kıtalarda güvenilir
dostluklar kurma vizyonunun ve çok boyutlu dış politika izleme anlayışının
somut göstergesi olacaktır.
Sayın
Başkan, değerli milletvekilleri; günümüzde başta Amerika Birleşik Devletleri,
Fransa ve Çin olmak üzere çok sayıdaki ülkenin Afrika’da varlık gösterme
girişimleri ve sebepleri akıllardan çıkarılmamalıdır. Hatta Japonya, İspanya ve
Almanya dahi benzer arayışlar içindedir. Bu ülkeler başta altyapı yatırımları
olmak üzere, Afrika ülkeleriyle siyasi iş birliklerini geliştirirken şimdiden
kendilerine yeni pazarlar oluşturmanın arayışındadır. Aynı ülkelerin Afrika’da
yine sayıları giderek artan seviyede askerî üs kurma girişimlerinin ne anlama
geldiği iyi idrak edilmelidir. Hatta geride bıraktığımız aylarda yapılan ve
BRICS adıyla anılan ülkelerin bu yılki toplantısı için Afrika Kıtası’nı
seçmeleri, Güney Afrika’da bu toplantıyı gerçekleştirmeleri ve Afrika’yla iş
birliğine büyük önem verdiklerini belirtmeleri dikkat çekmiştir. Dünyanın gözü
çoktandır Afrika’dadır, ayağı da Afrika’ya basmaya başlamıştır. Özellikle
Afrika Kıtası’nın kuzey, doğu ve güney bölgesinde yer alan kıyı şeridinin
stratejik değeri Türkiye tarafından doğru değerlendirilmelidir. Bununla
birlikte FETÖ terör örgütünün özellikle 15 Temmuz 2016’dan itibaren etki
alanını artırmaya çalıştığı yerlerden birisinin de Afrika olduğu malumdur.
FETÖ’yle mücadele çerçevesinde sergilenecek uluslararası çabalarda Afrika’nın
yok sayılamayacağı gerçeği karşımızda durmaktadır. Türkiye’nin güvenliğinin
mevcut şartlar itibarıyla neden Afrika’yı da içerisine aldığının bir başka
göstergesi de budur. Dolayısıyla, Ankara merkezli küresel bakış açımız ve
hedefimizde Afrika’nın sahip olduğu yerin anlam ve öneminin büyük olduğunun
bilinmesi gerekir. Bu çerçevede Afrika’nın barış ve istikrarına katkı
sağlayacak çabalarda ülkemizin yer alması küresel hedeflerimiz açısından
oldukça değerlidir. İkincisi, bu durum, saygın bir iş birliği tesisiyle
birlikte insani dış politika anlayışımızın uygulama noktasında diğer ülkelere
vereceği hayata geçirilmiş açık bir cevap anlamını da taşıyacaktır.
Türkiye’nin
yine küresel çaptaki etki ve tesir alanının genişlemesi anlamında da aynı
çabalarda yer almak fırsat olarak görülmelidir. Birleşmiş Milletlerin Mali ve
Orta Afrika Cumhuriyeti’ndeki misyonlarına katılım konusu, Türkiye’nin
büyüklüğünü ortaya koyan, bunun diğer taraflarca kabul ve tasdik edildiği bir
gerçek olarak değerlendirilmelidir.
Dünya
üzerinde ana vatandan uzak bölgelerde bu tarzda misyonlara katılan ülke
sayısının azlığına baktığımızda, zannederim Türkiye’nin ne derecede ciddi bir
seviyeye taşınacağını, buna katkı sağlayacağını anlamak zor olmamalıdır. Bu
durum sadece imaj olarak algılanmamalı; diplomatik kapsamın ve gücün
genişlemesi, askerî imkân ve kabiliyetin artması, küresel siyasetteki konum ve
potansiyelin daha ileri bir seviyeye taşınması olarak okunmalıdır.
Biz,
tarihi şan ve şereflerle dolu Türk milletiyiz; zalimin hasmı, mazlumun
ümidiyiz; istikrar arayışının adresi, barışın tesis edilmesinin güçlü bir
aktörü ve adaletin temsilcileriyiz. Gittiğimiz her yerde izimiz, adımızın
anıldığı her bölgede sözümüz vardır. Tarih bizimle var oldu, gelecek de elbette
bizsiz olmayacaktır. Bu değerlere bağlı kalarak, Afrika Kıtası’na geçmişimizden
gelen bağ ve anlayışımızı muhafaza etmek suretiyle yaklaşım sergilemek
sorumluluklarımız arasındadır.
Yeri
gelmişken, bugün Birleşmiş Milletler misyonlarıyla alakalı gündemde olan iki
ülkenin durumuna bakmakta da fayda vardır. Bunlardan ilki olan Mali’nin siyasi
kırılgan hâli, hâlâ devam etmektedir. Yaklaşık 18 milyon nüfusa sahip olan ve
Kuzey Afrika ile Batı Afrika arasında kalan bu ülkede 22 Mart 2012 tarihinde
yaşanan askerî darbe sonrasında siyasi kargaşa vuku bulmuştur. Ülkede El Kaide
uzantılı kimi terör örgütlerinin varlığı da siyasi istikrarı etkileyen bir
başka faktördür. Dahası, bu sorun, bölgedeki diğer ülkelere yayılma ihtimali de
taşımaktadır. Birleşmiş Milletler Güvenlik Konseyi, 25 Haziran 2013 tarihinde
aldığı 2100 sayılı Karar’la Birleşmiş Milletler Çok Boyutlu Entegre İstikrar Misyonu’nu,
kısa adıyla MINUSMA’yı başlatmıştır. 29 Haziran 2015 tarihli 2227 sayılı
Karar’la da görevin kapsamı genişletilmiştir. Gelinen noktada, ülkede yapılan
son cumhurbaşkanlığı ve milletvekilliği seçimleri sonrasında Mali’nin kurumsal
ve anayasa krizini aştığı, olumlu bir siyasi iklime girdiği ifade edilmektedir.
Ancak ülkenin kuzeyinde bulunan sorunlar hâlâ devam etmektedir.
Ülkemizin
Mali’yle olan ilişkilerininse giderek artan bir ivmeyle ileri düzeyde
seyrettiği anlaşılmaktadır. Temennimiz elbette bunun artarak devam etmesidir.
TİKA’nın Afrika’nın diğer bölgelerinde olduğu gibi burada da yaptığı
faaliyetlerle beraber diğer kuruluşlarımızın da gayretleri ülkemizin diplomasi
alanında yumuşak gücünü artıran ve çapını genişleten bir etki doğurmuştur. Dolayısıyla
Mali’nin istikrarına katkı sağlayacak BM misyonu olan MINUSMA sürecine destek
vermeye devam edilmesi olumludur. 
Diğer
yandan bahse konu olan Orta Afrika Cumhuriyeti’nde ise Müslümanlara yönelik
sergilenen mezalimlerin olduğu ifade edilmektedir. Ülkede bulunan Hristiyan
silahlı gruplarca Müslüman nüfusa yönelik eylemler yaşanagelmiş, dinî
kutuplaşma artmıştır. 5 milyon 600 binden fazla nüfusa sahip olan Orta Afrika
Cumhuriyeti’nde devlet otoritesi ise oldukça kırılgan hâldedir. Bu hâlin devam
etmesi Afrika’da var olan diğer terör gruplarının da yine bu ülkeye
yoğunlaşmasına sebebiyet verebilir. Sudan’la komşu olması ve Türkiye’nin yine
Sudan’da var olan yatırımları dikkate alındığında bir başka önemi daha Orta
Afrika Cumhuriyeti’nin ortaya çıkmaktadır. Bu kapsamda, Birleşmiş Milletler
misyonunun var olması gerek ismi anılan ülke gerekse bölge açısından önem arz
etmektedir. Mali konusunda olduğu gibi Orta Afrika Cumhuriyeti’ndeki Birleşmiş
Milletler kapsamındaki Türkiye'nin çabalarına da olumlu baktığımızı ve
Milliyetçi Hareket Partisi olarak tezkereye olumlu yönde oy vereceğimizi
belirtmek isterim.
Türkiye
tamamıyla millî menfaatlerini gözeterek her seviyede saygıyı esas edinen,
istikrarı hedefleyen, barışı esas alan ve dünyaya örnek olacak bir anlayışla
Afrika konusundaki uluslararası çabalara yaklaşmaya devam etmelidir. 
Bu
vesileyle, sözlerime son verirken Gazi Meclisimizi bir kez daha selamlıyor,
hepinize saygılarımı sunuyorum. (MHP sıralarından alkışlar) 
BAŞKAN
– Teşekkür ederim Sayın Özdemir.
Halkların
Demokratik Partisi Grubu adına Batman Milletvekili Mehmet Ruştu Tiryaki…
Buyurun
Sayın Tiryaki. (HDP sıralarından alkışlar) 
HDP
GRUBU ADINA MEHMET RUŞTU TİRYAKİ (Batman) – Sayın Başkan, değerli
milletvekilleri; sözlerime başlarken hepinizi saygıyla selamlıyor, yeni yasama
yılının hayırlı olmasını diliyorum.
Birleşmiş
Milletler Mali ve Orta Afrika Cumhuriyeti Misyonlarına Katılım Tezkeresi, daha
doğru bir anlatımla Mali ve Orta Afrika Cumhuriyeti’ne Birleşmiş Milletler
şemsiyesi altında asker gönderilmesi istemiyle Türkiye Büyük Millet Meclisine
sunulan tezkere hakkında grubumuz adına söz almış bulunuyorum.
Öncelikle
şunu ifade edelim: Türkiye'nin Mali’yle de Orta Afrika Cumhuriyeti’yle de
ekonomik, sosyal, kültürel ve insani her türlü iş birliğini sonuna kadar
destekliyoruz ancak Birleşmiş Milletler şemsiyesi altında da olsa asker
gönderilmesine açık biçimde karşıyız. Çoğumuzun bildiği gibi, Afrika Kıtası’nda
Afrika politikalarını doğrudan belirleyen ülkeler ne yazık ki kıta devletleri
değil, kırk elli yıl öncesine kadar bu kıtayı sömüren sömürgeci devletler.
Bugün yürütülen politikaların amacı geçmişte açılan yaraların çözülmesi değil,
bizzat bu yaraları açanların, bir de dolaylı olarak ekonomik sömürüyü sürdürme
amacı taşıdığı çok açık. Çünkü geçmişin sömürgeci devlet ve imparatorlukları
bugün hâlâ askerî olarak Afrika’da varlıklarını sürdürüyorlar. Güvenlik
Konseyinden de askerî müdahale yetkisini alıyorlar. 
Bakınız,
bugün görüştüğümüz tezkerede aynen şöyle yazıyor: “MINUSMA’nın (Mali’de
Birleşmiş Milletler Çok Boyutlu Entegre İstikrar Misyonu) acil ve ciddi düzeyde
tehdit altında olması durumunda Genel Sekreterin talebine binaen Fransız
birliklerinin bu misyona destek vermek üzere müdahale etmesine imkân
verilmiştir.” Birleşmiş Milletler kararı, Fransız birliklerine doğrudan
müdahale yetkisi vermektedir. Gördüğünüz gibi Birleşmiş Milletler eski bir
sömürgeciyi Afrika’ya jandarma olarak atıyor. Biz de her nedense jandarmaya
jandarma olmak için can atıyoruz. Böyle bir politikanın evrensel barışa hizmet
etmeyeceği çok açık. Bakınız, Irak ve Suriye’ye değil, tam 4 bin kilometre
öteye, Orta Afrika’ya ve Mali’ye asker göndereceğiz. 
Biliyorsunuz
2003’te “Afrika Ülkeleriyle Ekonomik İlişkilerin Geliştirilmesi Stratejisi” adı
altında bir strateji belgesi hazırlandı. 2005’te dönemin Başbakanı Sayın
Erdoğan kalabalık bir heyetle bir Afrika gezisi gerçekleştirdi. 2005 yılı
Afrika yılı ilan edildi. Bu gezilerle beraber Türkiye’yi Afrika’da kimler
temsil etti? Bu süre içerisinde kimler büyüdü? Kimler güçlendi? Kimler
palazlandı? Elbette Fetullahçılar, FETÖ. Bugün Türkiye dış politikası bu
hastalıklı zihniyetle mücadele etmeye çalışıyor. Zamanında büyük alkışlarla
büyüttüğünüz ortaklarınızın şimdi de verdiği zararları temizliyoruz diyorsunuz.
Neden inanalım, neden destek verelim? Yarın öbür gün “Bu Fransızlar bizi
kandırdı, gidip zavallı Orta Afrikalıları, Malilileri öldürdük, nedamet
getiriyoruz, pişmanız.” demeyeceğinizi nereden bilelim. 
Tarih
kitaplarında, Irak’a giden İngiliz Ordu Komutanı Maude’nin 19 Mart 1917’de Irak
halkına hitaben şöyle bir mesaj yayınladığı söylenir: “Biz buraya işgalci değil
kurtarıcı olarak geldik. Yönetimi Iraklılara teslim edip Irak’ı hemen terk
edeceğiz.” 1917’de Iraklı ordu komutanının sözleri. 4 Nisan 2003’te ABD Başkanı
Bush’un Irak halkına hitaben televizyonda yaptığı konuşmada da benzer sözler
söylediğini hep birlikte gördük. 
Dolayısıyla
“Biz barış getirmek için asker gönderdik.” deyince o ülkedeki halklar “Hoş
geldiniz.” demeyebilir, tarih sizi “barış gücü” olarak değil “işgalci” bir güç
olarak anabilir. 
Bakınız,
sadece asker göndermenin ötesinde ekonomik yatırımlar yapan ülkelere de benzer
biçimde bakmaktadır Afrika halkları. Örneğin, son on yılda Çin Afrika’da çok
büyük yatırımlar yapmış, ticaret hacmi büyük oranda gelişmiştir. Ancak çok kısa
sürede görülmüştür ki Çin’in yatırımları Afrika halkına değil Çin ekonomisine
yaramıştır. Afrika halkları bugün buna “yeni sömürgecilik” demektedir. 
Peki,
Orta Afrika Cumhuriyeti ve Mali’deki durum nedir, buraya Birleşmiş Milletler
neden asker göndermek istemektedir?
Orta
Afrika Cumhuriyeti’ndeki durum: Orta Afrika’da İslamcılardan oluşan ve Çad ile
Sudan’dan getirilen paralı askerlerin ağırlıkta olduğu Seleka İttifak Grubu’nun
gerçekleştirdiği darbe Orta Afrika Cumhuriyeti’ndeki siyasal ve toplumsal
krizin asıl sebebini oluşturmaktadır. İnsan hakları izleme örgütü raporlarına
göre grubun üyeleri yağma, tecavüz, cinayet ve ev yakma gibi sayısız insanlık
suçu işlemiştir. Seleka’nın saldırılarına misilleme olarak çoğunluğu
Hristiyanlardan oluşan “Antiseleka” adlı örgüt ise Müslüman yerleşimlerine
saldırmış, çatışmaların Hristiyan-Müslüman savaşına dönmesine yol açmıştır. Çok
uluslu Orta Afrika Barış Gücü ülkedeki çatışmalara müdahalede yetersiz kalınca
Birleşmiş Milletlerin onayıyla 2014 başında Barış Gücüne 3.600 asker takviyesi
yapılarak Orta Afrika Uluslararası Destek Görevi (MISCA) hâline gelmiştir.
1960
yılında Fransa’dan bağımsızlığını kazanan Orta Afrika Cumhuriyeti ilk beş
yılını tek parti yönetimiyle geçirdikten sonra ülkede art arda 8 askerî darbe
olmuştur. 
Orta
Afrika Cumhuriyeti’nin en önemli gelir ve ihracat kaynağı elmas ve altın
madenciliğidir. Ne büyük bir talihsizlik. İzlediniz mi bilmiyorum ama Leonardo
DiCaprio’nun “Kanlı Elmas” filmini izlemenizi öneririm, altının ve elmasın Afrika’nın
kara talihinde nasıl bir acımasızlık getirdiğini hep birlikte görmüş olursunuz.
Elmas ve altın bu ülkelere yalnız kan ve gözyaşı getirmiştir. Elmas zengini
ülkede kişi başına düşen millî gelir bin doların altındadır. 
Mali
Cumhuriyeti’ndeki duruma gelince, tıpkı Orta Afrika Cumhuriyeti gibi 1960’ta
Senegal’le birlikte Fransa’dan bağımsızlığını kazanmış; önce Mali
Federasyonu’nu kuran iki ülke, aynı yıl, 1960’ta ortak bir kararla Senegal’le
yollarını ayırmış, ayrı bir devlet olarak varlığını sürdürmüştür. 
Yaşadığı
kuraklıklar, isyanlar ve askerî darbeler Mali’ye büyük ekonomik ve sosyal
zararlar vermiştir. İsyan ve darbelerin nedenlerinden biri de ülkenin
kuzeyindeki Tuareg azınlık grubuyla uzlaşılamamasıdır, çoğumuzun bir otomobil
markası olarak bildiği Tuareg azınlık grubuyla anlaşılamamasıdır. 
Selefiler
olarak bilinen İslami Mağrip’teki El Kaide, İMEK adlı örgüt de bölgedeki
istikrarsızlıktan yararlanarak son zamanlarda pek çok yerleşim yerinin
kontrolünü ele geçirmiştir. Mart 2012’deki askerî darbeden doğan güç boşluğu
İMEK’e başkente kadar yürüme fırsatı vermiştir. Bölgedeki Afrika Birliği
yetersiz kalınca Mali Hükûmeti eski sömürgeci güçten yani Fransa’dan yardım
istemiştir. Fransa Mali’ye Ocak 2013’te 2.500 kişilik bir kara birliği göndermiş,
buna karşı, amacıyla uyumsuz, tartışmalı büyük bir operasyon başlatmıştır.
Müdahalede ağır darbe alan gruplar ülkenin kuzeyine çekilmiştir ve varlığını
bugüne kadar sürdürmektedir.
Mayıs
2013’te görüşmeler başlamış ve bu görüşmeler ateşkesle sonuçlanmıştır ancak
Selefi grupların faaliyeti bugüne kadar sürmüştür. İşte Cumhurbaşkanlığı bugün
bizden, bu Selefi gruplarla uygulanmadığı açık olan ateşkesi denetlemek için
asker göndermemizi istiyor, biz de buna HDP Grubu olarak “hayır” diyeceğiz.
Hem
Mali’de hem de Orta Afrika Cumhuriyeti’nde radikal İslamcı örgütlerin ve
elbette ki Hristiyan örgütün büyük suçları ve bölgede ciddi etkileri söz
konusudur. Kendisinden başka hiçbir dinî ve mezhepsel gruba yaşam hakkı
tanımayan gruplar ile darbeci yönetimler arasında kalan Afrika halklarının
barış ve huzur içinde yaşayabilmesi için bu tür radikal grupların ve darbe
eğilimli siyasi aktörlerin bir şekilde elimine edilmesi gerektiği açıktır, buna
hiç kuşku yok. Ancak Birleşmiş Milletlerin bu yönde güçlü bir tutumu tıpkı Suriye’de
olduğu gibi yoktur. Yalnızca Birleşmiş Milletler krizi zamana yaymakla
meşguldür. Suriye’de olduğu gibi radikal İslamcı gruplar Alevi, Kürt veya
seküler demeden birçok sivili katlederek insanlığa karşı nasıl büyük suçlar
işlediyseler, aynı durum Mali ve Orta Afrika’da Müslüman olmayan toplumlara
yönelik olarak da işlenmektedir. Ne yazık ki Birleşmiş Milletlerin bu sorunlara
müdahalesi ya yetersiz kalmış ya da bu Selefi grupların meşru aktör olarak
görülmesi ve legalize edilmesi sonucunu doğurmuştur. Birleşmiş Milletlerin
krize yaklaşımını ve pasif rolünü, Filistin’de, Kıbrıs’ta olduğu gibi diğer
coğrafyadaki pratiklerin üzerinden eleştiriyoruz. Birleşmiş Milletler Barış
Gücü’nün ne Orta Afrika Cumhuriyeti’nde ne de Mali’de çözüm getireceğine inanmıyoruz
ve Halkların Demokratik Partisi Grubu olarak bu tezkereye “hayır” diyeceğiz. 
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim. 
Şimdi,
Cumhuriyet Halk Partisi Grubu adına Ahmet Ünal Çeviköz, İstanbul Milletvekili…
Buyurun
Sayın Çeviköz. (CHP sıralarından alkışlar)
CHP
GRUBU ADINA AHMET ÜNAL ÇEVİKÖZ (İstanbul) – Sayın Başkan, değerli
milletvekilleri; Türk Silahlı Kuvvetlerinin Birleşmiş Milletlerin Mali ve Orta
Afrika Cumhuriyeti’nde icra ettiği harekât ve misyonlar kapsamında yurt dışında
görevlendirilmesini bir yıl uzatan tezkere hakkında Cumhuriyet Halk Partisi
Grubu adına söz almış bulunuyorum. Bu vesileyle yüce Meclisi saygıyla
selamlıyor, 27’nci Dönem İkinci Yasama Yılı’nın ülkemize, milletimize ve
demokrasimizin yegâne güvencesi olan Gazi Meclisimize hayırlı olmasını
diliyorum. 
Sayın
Başkan, değerli milletvekilleri; Birleşmiş Milletler Güvenlik Konseyinin 25
Nisan 2013 tarihinde aldığı 2100 sayılı Karar’la Mali’de Birleşmiş Milletler
Çok Boyutlu Entegre İstikrar Misyonu yani MINUSMA kurulmuştur. Diğer taraftan,
Birleşmiş Milletler Güvenlik Konseyinin 10 Nisan 2014 tarihli ve 2149 sayılı
Kararı’yla da bu defa Orta Afrika Cumhuriyeti’nde Birleşmiş Milletler Çok
Boyutlu Entegre İstikrar Misyonu yani MINUSCA kurulmuştur.
MINUSMA’nın
amaçları, Mali’de istikrarın sağlanması, ateşkes sürecinin desteklenmesi,
izlenmesi ve denetlenmesi, barış süreci yol haritasının uygulanması, ulusal
siyasi diyalog sürecine destek sağlanması, Birleşmiş Milletler personeli ve
sivillerin korunması, insan haklarının güvence altına alınması ve teşviki,
kültürel varlıkların korunmasına destek verilmesi, MINUSMA’nın acil ve ciddi
düzeyde tehdit altında olması durumunda Birleşmiş Milletler Genel Sekreterinin
talebine binaen Fransız birliklerinin bu misyona destek olmak üzere müdahale
etmesi olarak tanımlanmıştır. 
MINUSMA’nın
görev yönergesi ise, bölgedeki sivilleri korumak, sivil halka yönelik
tehditleri tespit etmek ve kaydetmek, ülkede geçiş sürecinde siyasal hayatın
işleyişine ve devlet otoritesinin ülkede tesis edilmesine katkı sağlamak,
ülkenin toprak bütünlüğünün korunması, insani yardımların ulaştırılmasının
kolaylaştırılması, Birleşmiş Milletler personelinin korunması, insan haklarının
korunması ve teşviki, silahsızlandırma ve ülkeye geri dönüşlere destek
verilmesiyle Orta Afrika Cumhuriyeti’nde güvenliğin yeniden tesisi için reform
çalışmalarının desteklenmesini öngörmektedir.
Birleşmiş
Milletler tarafından Afrika’da bölgesel istikrar ve barış için tehdit oluşturan
insani ve siyasi krizlerin çözümüne ülkemizce askerî katkıda bulunulmasına 2
Ağustos 2016 tarihinden itibaren Türkiye Büyük Millet Meclisi kararıyla izin
verilmiştir. Bugünkü tezkere; hudut, şümul, miktar ve zamanı Hükûmetçe takdir
ve tespit edilmek üzere Türk Silahlı Kuvvetlerinin Birleşmiş Milletlerin Mali
ve Orta Afrika Cumhuriyeti’nde icra ettiği harekât ve misyonlar kapsamında yurt
dışına gönderilmesi için izin istemektedir. 
Bildiğiniz
üzere Türkiye’nin Orta Afrika ve Mali’deki Birleşmiş Milletler misyonlarına
katkı sağlaması için 2014 yılından beri Hükûmet her sene Türkiye Büyük Millet
Meclisinden yetki istiyor. Cumhuriyet Halk Partisi olarak bugüne kadar MINUSMA
ve MINUSCA misyonlarına Türkiye’nin katkı vermesi yönünde bir tutum izledik. 
Bu
tutumumuzun gerekçelerini yüce Meclisle paylaşmak isterim. Mali 2012 yılından
bu yana derin siyasi ve sosyoekonomik etkileri olan bir krizin içindedir. Bu
krizin temel nedenleri arasında zayıf devlet kurumları, etkisiz yönetim,
bölgesel dışlanmışlık, zayıf ve bağımlı sivil toplum, ekonomik darlık, iklim
değişikliği ve doğanın bozulması ile yolsuzluk ve iç anlaşmazlıklar
sayılmaktadır.
Mali
Tuareg’lerin başını çektiği kuzeydeki yoksullar ile Sahraaltı etnik grupların
yerleşik olduğu güneydeki zengin gruplar arasında fiilen bölünmüş bir ülkedir.
Dünyanın en yoksul ülkeleri arasında yer alan Orta Afrika Cumhuriyeti’ndeki
durum ise daha da vahimdir. Aralık 2012’de tırmanan şiddeti yatıştırmak için
Ocak 2013’te imzalanan Libreville Anlaşması yeterli olmamış, isyancılar başkent
Bangui’yi kuşatarak Cumhurbaşkanını ülkeyi terk etmeye zorlamışlardır.
Sonrasında kurulan geçiş hükûmeti de ülkedeki şiddeti durduramamış, çatışmalar
giderek dinsel, mezhepsel bir karaktere bürünmüştür. Aylar süren çatışmalarda
binlerce insan öldürülmüş, nüfusun yarısından fazlası -ki bu yaklaşık 3 milyon
kişi ediyor- insani yardıma muhtaç hâle gelmiş, 650 bin kişi ülke içinde
yerlerinden edilirken yaklaşık 300 bin kişi de çevre ülkelere kaçmıştır.
Sayın
Başkan, değerli milletvekilleri; tüm dünyanın artık inkâr edemediği bir gerçek
var. Ocak 2012’den itibaren El Kaide bağlantılı örgütlerin etki alanı
genişledi. Bu örgütler sadece Suriye, Libya, Sina Yarımadası, Yemen gibi Orta
Doğu bölgesinde kan dökmekle kalmamakta, yoksulluğun kol gezdiği Afrika
Kıtası’nda da yayılmaya devam etmektedir. Orta Afrika ve Mali’deki savaşların
yayılarak bölgesel bir krize dönüşme ihtimali tüm bölgeyi etkilemektedir. Orta
Afrika ve Mali’deki çatışmaların dinler arası bir savaşa dönüşerek küresel
ölçekte bir gerilime evrilme olasılığı ihtimal dâhilindedir. Afrika Kıtası’nın
istikrarına, küresel barışın parçası olmasına ve terörle mücadele bağlamında
gösterilen çabalara katkıda bulunmak önemlidir. Cumhuriyet Halk Partisi olarak
politikamızın bu doğrultuda olduğunun altını çizmek isterim. 
Türkiye,
MINUSMA kapsamında görevli polis güçlerine katkı veren 29 ülke arasında yer
almaktadır. Birleşmiş Milletler Genel Sekreterinin 6 Haziran 2018 tarihli
Mali’deki Durum raporuna göre Mali’deki misyonda bir elin beş parmağını bile
geçmeyecek sayıda polisimiz görevlendirilmiştir. İncelediğim kayıtlar bugün
orada 2 polisimizin görev yapmakta olduğunu gösteriyor. MINUSCA misyonunda
Ağustos 2018 itibarıyla 14.588 personel, 1.162 sivil, 136 misyon uzmanı, 10.759
asker, 2.053 polis ve 202 Birleşmiş Milletler gönüllüsü çalışmaktadır. Yine,
Birleşmiş Milletler verilerine göre bugün Türkiye MINUSCA’ya asker ve polis
sağlayan ülkeler arasında değildir. O zaman neden bölge için sınırı
belirlenmeyen bir tezkere konusunda ısrarlıyız? Bu soru üzerinde düşünülmesi ve
doyurucu bir şekilde yanıtlanması gereken bir sorudur. 
Sayın
Başkan, değerli milletvekilleri; Cumhuriyet Halk Partisinin uluslararası
terörizmle mücadele konusundaki kararlılığını biraz önce vurguladım. Hazır
uluslararası terörizmle mücadeleye destek konusunu gündeme getirmişken
belirtmek isterim ki İdlib konusu ne kadar önemliyse yakın gelecekte Afrika da
aynı derecede önem kazanacaktır. Biz, El Kaide, IŞİD ve ona biat eden radikal
örgütlerin Afrika’da küllerinden yeniden doğacak bir alan keşfetmiş
olmalarından endişe duyuyoruz. 
Afrika,
2018 yılında radikal İslamcıların âdeta rekabet ettiği bir sahaya dönüşmüş
durumda. Birleşmiş Milletler raporlarında “Arap Baharı” adı verilen toplumsal
hareketler sonrasında, Kuzey Afrika’daki silahlı terör örgütlerinin kuruldukları
günden bu yana en güçlü konumlarına ulaştığı belirtiliyor. 
IŞİD’in,
uluslararası koalisyonun Irak ve Suriye’de terörizme karşı yürüttüğü
baskılardan dolayı radikal hareketlerini sürdürebilmek için yeni bölgeler
aramaya başladığını duymayan kalmadı. Afrika’nın kırılgan siyasi ve ekonomik
yapısı, güvenlik zafiyetleri, IŞİD ve benzeri radikal İslamcı örgütlere bölgede
hedeflerine ulaşmak için manevra alanı sağlıyor. IŞİD’in Kuzey Afrika’daki
varlığı, örgütün Avrupa Kıtası’nın güney sınırlarına yaklaşması anlamına
gelmektedir. Bugün Avrupa Birliği tarafından da IŞİD ve El Kaide’nin Kuzey
Afrika’daki faaliyetleri konusunda kaygılar artıyor. Bu tablo, Avrupa
Birliğinin mültecilik politikalarını kökünden değiştirecek kadar önemlidir.
Sayın
Başkan, değerli milletvekilleri; Suriye ve Irak’ta IŞİD’in art arda alınan
darbelerle hezimete uğraması, örgütün, başta Kuzey Afrika olmak üzere başka
bölgelerde yeniden yapılanmak için fırsat aramasına ve o bölgelerde neredeyse
yeni şubeler açmasına neden oldu. Bu yeni şubelerin tesisinde eli kanlı Boko
Haram gibi örgütler ya da El Kaide gibi bölgedeki mevcut terörist yapılanmalar
kullanılıyor. IŞİD’in Suriye ve Irak’tan sonra genişleyebileceği alanlar,
Afganistan ve Pakistan’ın yanı sıra Libya’dır, Mali’dir, kısacası Afrika’dır. 
Yoksulluk,
siyasi hayal kırıklığı, genç ve işsiz Müslüman kitleler… Bunlar, IŞİD’in
aradığı desteği bulması için gerekli koşullar ve ne yazık ki Afrika’da bu
koşullar ziyadesiyle mevcut. IŞİD’in Selefi bir ortamda yeniden palazlanma
ihtimali çok yüksek. Mali de böyle bir ortamın hazırlanmasına en müsait
zeminlerden birini oluşturuyor. 
Son
on altı yıldır kullanılan bir söylem var Sayın Başkan ve sayın milletvekilleri.
Sanki Türkiye’nin daha önce dış politikası yokmuş gibi, atılan her adım yeni
bir başarıymış gibi takdim edilmeye çalışılıyor. Sanki Türkiye 2002 yılından
önce Orta Doğu’yu bilmiyormuş, Afrika’nın sorunları hakkında bilgi sahibi
değilmiş gibi bir hava yaratılıyor. Oysa AKP’nin kendi imzasıymış gibi
gösterdiği bu politikalar, AKP keşfetmeden çok önce hayata geçirilen ve
uygulanan politikalardı. Türkiye’nin Afrika’ya açılımıyla ilgili ilk adımlar
1978 yılında Cumhuriyet Halk Partisinin iktidarı döneminde atılmıştır.
Afrika’ya açılım planı da 1998 yılında uygulanmaya başlanmıştır. Yani AKP iktidarından
çok öncedir. Özetle, Türkiye’nin Afrika politikasının payandasını 1998’de
Dışişleri Bakanı olan merhum İsmail Cem başlatmıştır. 
Bununla
beraber, AKP Hükûmetinin dış politikanın her alanında olduğu gibi bu kapsamda
-Orta Doğu’da da olduğu gibi- Afrika’yla olan ilişkilerinde de boyut
değiştirdiğini söylemek gerekir. Zira AKP hükûmetleri döneminde Afrika’ya karşı
emperyal bir politika izlenmektedir. 1960 yılından itibaren safha safha
bağımsızlığını kazanan tüm Afrika ülkeleri, kendilerine Büyük Önder Mustafa
Kemal Atatürk’ü örnek aldıklarını, Türkiye’nin emperyalizm ve sömürgeciliğe
karşı başkaldıran kutsal kurtuluş mücadelesinden ilham aldıklarını her fırsatta
dile getirmektedirler. 
Dinci,
mezhepçi politika paralel devlet yapılanmasıyla yol arkadaşlığı ederken,
kurulan ve Afrika’da Türkiye hakkındaki algıları olumsuz etkileyen bu yanlış
uygulamalar şimdi aynı coğrafyada verilen tavizlerle giderilmeye
çalışılmaktadır. Afrika’da 2008 yılında 12 büyükelçiliğimiz mevcut iken bugün
bu sayının 40’a yaklaşmış olması Türkiye’nin sağlıklı bir Afrika politikası
üretmesine ve bunu uygulamasına yardımcı olamamakta, aksine Türkiye enerjisini
Afrika’da eski ortaklıkların izlerini silmek için yapılan diplomasi
girişimleriyle harcamaktadır. 
Türkiye’nin
Afrika’ya bakışının dinî ve mezhepçi değerler üzerinden değil, evrensel
değerler üzerinden değerlendirilmesi gerekirdi. Afrika’nın çıkarları açısından
da laik, demokratik bir ülke olması açısından da Türkiye’nin Afrika Kıtası’nda
izlemesi gereken yol buydu. Zaten Atatürk’ü ve Türkiye’nin Kurtuluş Savaşı’nı
örnek alarak emperyalizm, kapitalizm ve sömürgeciliğe karşı mücadele veren
Afrikalıların da beklentileri bundan ibaretti. 
Hatırlayalım,
Somali ziyareti sırasında “Batı sizi unuttu ama biz Müslümanız ve sizleri daha iyi
anlıyoruz.” söylemleri Afrika’ya dinî bir refleksle yaklaşıldığını göstermeye
yetmez mi? Afrika Kıtası üzerinde en büyük rekabeti Çin’le yapmamız, ekonomik
kalkınmaya katkıda bulunmayı hedeflememiz gerekirken, hele bunu gerçek
ihtiyaçları olan ekonomi, işsizlik, yoksulluğun giderilmesi ve üretimin
artırılması gibi kavramlar üzerinden yapmak gerekirken Afrika’nın sözde yeni
ağabeyi olma rolüne girişmek hayalcilikten öteye geçemezdi. Nitekim benzer
politikalar Türkiye’nin 1991 ile 2002 arasında Orta Asya Türk
Cumhuriyetleri’nde kaydettiği ilerlemeleri de geri döndürmüştür. 
Bugün
konumuz olan Mali ve Orta Afrika Cumhuriyeti bağlamında bir özelliğe önemle
dikkat çekmek isterim. Her iki ülke de Sahra Çölü’nün güneyinde yer alırlar ve
“Sahraltı Afrika ülkeleri” olarak bilinirler. Afrika Kıtası’nın çoğunluğunu bu
ülkeler oluşturur. 
Dün
yeni yasama yılının açılısı sırasında yapılan konuşmada ne genel bir Afrika
politikası ne Sahraltı Afrika’ya ilişkin bir vurgu ne de Mali ya da Orta Afrika
Cumhuriyeti’nden bahsedildiğini duyduk, sadece Kuzey Afrika’dan söz edildi. O
bölge de Afrika Kıtası’nın kuzeyinde, sadece Arap ülkelerinin bulunduğu
coğrafyadır. Bu önemli bir ayrıntıdır değerli milletvekilleri zira Sahraltı
Afrika ülkeleri arasında Sudan dışında Arap nüfusu olan ülke yoktur. Sahraltı
ülkeleri de büyük bir duyarlılık içinde Kuzey Afrika’yla özdeşleştirilmek
istemediklerini belirtmekte, farklılıklarının dikkate alınmasını özenle
vurgulamaktadırlar. Bu ayrıntıya dikkat çekmeyi gerekli gördüm zira AKP,
Afrika’ya bir bütün olarak bakamadıkça sağlıklı bir Afrika politikası da
geliştiremeyecektir. Bu vesileyle bunu da dikkatinize getirmiş olalım. 
Türkiye’nin
çok boyutlu bir dış politika izlemesi gerektiğine her zaman inandık, bunu her
zaman savunduk, geçmişte bu açıdan örnek alınacak adımlar da attık ancak bunu
yaparken demokratik değerlerimize zarar veren bir anlayış içinde asla olmadık,
içinde bulunduğumuz demokrasi blokundan kopmadık ve Afrika’nın tanıdığı,
güvendiği, örnek aldığı Atatürk Türkiyesi anlayışından da hiç ayrılmadık. 
Demokrasiyi
Afrika topraklarında aramaya kalkanlar, kendine Afrika’dan rol model çıkarmaya
çalışanlar dünyanın ve evrensel değerlerin gerisinde kalır. Oysa Afrika’dan
bakıldığında Türkiye’yi ve Türkiye Cumhuriyeti’nin kurucu değerlerini örnek
alanlar demokrasiye yaklaşma yolunda hızla ilerlerler. Afrika Kıtası’nın
istikrarına küresel barış ve terörle mücadele bağlamında katkıda bulunmak
ülkemizin öncelikleri arasında olmalıdır. 
Cumhuriyet
Halk Partisi olarak Birleşmiş Milletler üyesi olmanın gereği ve sorumluluğu
anlayışıyla tezkereye bu defa da olumlu baktığımızı belirterek sözlerime son
veriyorum.
Saygılar
sunuyorum. (CHP ve İYİ PARTİ sıralarından alkışlar)
BAŞKAN
– Teşekkür ederim Sayın Çeviköz.
Adalet
ve Kalkınma Partisi Grubu adına Bursa Milletvekili Hakan Çavuşoğlu
konuşacaktır.
Buyurun
Sayın Çavuşoğlu. (AK PARTİ sıralarından alkışlar)
AK
PARTİ GRUBU ADINA HAKAN ÇAVUŞOĞLU (Bursa) – Sayın Başkanım, Gazi Meclisimizin
değerli üyeleri; Birleşmiş Milletlerin Mali ve Orta Afrika Cumhuriyeti’nde icra
ettiği harekât ve misyonlar kapsamında yurt dışına asker gönderilmesine ilişkin
tezkerenin bir yıl daha uzatılması hakkında AK PARTİ Grubumuzun görüşlerini arz
etmek üzere huzurlarınızdayım. Bu vesileyle siz saygıdeğer Genel Kurulu
saygıyla selamlıyorum. 
Sözlerimin
hemen başında 27’nci Dönem İkinci Yasama Yılının ülkemize, milletimize hayırlar
getirmesini Yüce Allah’tan niyaz ediyorum. 
Sayın
milletvekilleri, Afrika Kıtası bizim için müşterek tarihî geçmişimiz ile
kültürel bağlarımızın olduğu bir kıtadır. Türkler Anadolu’dan önce Afrika’da
varlık göstermişlerdir. Bugün dev ekonomilere sahip devletlerin kıtada etkinlik
kazanma arayışları bu kıtanın önümüzdeki yüzyılın parlayan yıldızı olacağına,
hatta şimdiden göz kamaştırdığına işaret etmektedir. Kıtanın büyüklüğü 30
milyon kilometrekareden daha fazladır ve bu büyüklük yaklaşık 38 Türkiye
büyüklüğü demektir ve bu büyüklük Amerika Birleşik Devletleri’nin 3 katı
demektir. 
Afrika
Kıtası, Cebelitarık Boğazı, Süveyş Kanalı ve Babülmendep adı verilen Afrika
Boynuzu’ndaki geçiş kapılarının bulunduğu coğrafyada yer almaktadır. Yani
Batı’nın Uzak Doğu’ya bağlanmasında en kestirme yollar üzerinde bulunan
kapılara ev sahipliği yapmaktadır bu kıta. 
Afrika
Kıtası’nda toplam 55 bağımsız devlet bulunmaktadır. Bu devletler Afrika Birliği
çatısı altında teşkilatlanmış ve Birleşmiş Milletler tarafından da kabul edilen
devletlerdir. Kıtanın toplam nüfusu ise yaklaşık 1 milyar 200 milyon kişi
civarındadır. Kıtanın gayrisafi hasılasının 1,5 trilyon dolara ulaştığı ifade
edilmektedir. 2020 yılındaki ekonomik büyüklüğünün ise 2,6 trilyon dolara
ulaşması beklenmektedir. Türkiye'nin Afrika’ya olan uzaklığına bakacak olursak
şu örneği verebiliriz: İstanbul’dan kalkan iki uçak Van’a ve Kahire’ye aynı
anda iniş yapmaktadır, bu kadar yakındır Türkiye ile Afrika birbirine. Öte
yandan, Afrika’nın Cebelitarık Boğazı üzerinden Avrupa’ya uzaklığı sadece 44
kilometredir. 
Kıtayla
ilgili tüm bu verilerden sonra “Ne işimiz var Afrika’da?” veya “Türkiye neden
dış politikasını Afrika’yla meşgul ediyor?” diye soru sorma hakkımız da yoktur,
lüksümüz de yoktur.
Değerli
milletvekilleri, bugün burada görüşmekte olduğumuz Sahraaltı Afrikasının iki
ülkesi olan Mali ve Orta Afrika Cumhuriyeti’ne ilişkin tezkere vasıtasıyla
aslında iki hususu Meclisimizin ve milletimizin gündemine getirme imkânı
buluyoruz. Bunlardan birincisi, 19’uncu yüzyılın sonlarından itibaren Afrika’da
yaşanan insanlık dramıdır. Son iki asırdır Afrika Batı’nın mezalim
coğrafyasıdır, Afrika bir çekim alanı, Afrika bir mücadele alanı, Afrika bir
paylaşım alanıdır; Afrika garip, Afrikalı mazlum, Afrikalı mağdurdur.
Asırlardır Afrika’ya uygulanan sömürgecilik faaliyetleri Afrika’yı küresel
güçlerin ve emperyalistlerin ileri karakolları hâline getirmiştir. Batılıların
insanlık adına, medeniyet adına, teknoloji adına Afrika’ya ne götürdüklerine
bir bakın; Afrika’da bir insanlık dramı yaşanıyorsa, Afrika’da katliamlar
yaşanıyorsa, Afrika’da sadece ve sadece renkleri siyah olduğu için kobay
konumuna konulan insanlık toprağa düşürülüyorsa bunun en önemli nedeni
ecdadımız gibi yeryüzünde adalet ve vicdan sahiplerinin de kendi dertlerine
düşmüş olmalarıdır maalesef. Daha Sultan Abdülmecit döneminde, 1845-1850
yıllarında İrlanda’daki patates kıtlığına, açlığa ve sefalete çare olmak için
gemilerini ve imkânlarını İrlanda Adası’na seferber eden Osmanlı’nın Afrika’ya
bigâne kalması mümkün müydü? Bugün “Sahraaltı Afrika” denen bölgelerde,
Sudan’a, Somali’ye, hatta Tanzanya’ya, Zanzibar’a, oradan Güney Afrika’ya kadar
uzanan coğrafyada ecdadımızın güçlü dönemlerindeki şefkat ellerinin izlerini
görüyoruz. Ancak ne zaman ki yeryüzünde adaletin ve şefkatin sesini
zayıflattılar, işte o zaman Afrika’da da gezenler çoğalmaya başladı. 
Afrika’nın
zulme uğramasının gündeme getirilmesinin ardından bu tezkereyle bugün ikinci
olarak gündeme getirmeye fırsat bulacağımız konu ise son on beş yılda ülkemizin
değişen dış politika paradigmasıyla başta Afrika olmak üzere yeryüzündeki tüm
mazlum milletlere ve coğrafyalara nasıl umut olduğu gerçeğidir. Dış politikada 21’inci
yüzyıl Türkiyesinin yeni paradigması statükodan ve geleneksel güvenlikçi
politikalardan sıyrılarak daha proaktif ve meful değil, fail bir dış politika
anlayışıdır. Küresel anlamda söz sahibi olan; edilgen değil, kendisine empoze
edilen politikalarla hareket eden Türkiye değil; artık tam bağımsız, yerli ve
millî eksende kendi dış politikasını belirleyen, stratejik sektörlerde de “O ne
der, bu ne der” kaygısı taşımadan tamamen kendi menfaat ve çıkarlarına odaklı
hizmet anlayışını geliştiren bir dış politikayı ülke olarak artık özümsemiş
bulunuyoruz. Artık dünyanın neresinde bir hadise varsa, bir zulüm, bir
haksızlık, bir sorun varsa, orada Türkiye akla gelmelidir ve gelecektir. İnsan
onurunu, barışı ve adaleti esas alan bir dış politika anlayışımızın bir sonucu
olarak, yaratılanı Yaradan’dan ötürü sevmenin bir gereği olarak şekillenen dış
politikamız sonuç vermeye başlamıştır. 
Bugün
görüştüğümüz tezkerede de olduğu gibi artık Afrika’da halklar ve hükûmetler
arasında bir sorun varsa bu sorun Türkiye’siz çözülemez. Zira Türkiye’nin
şefkat eli, dost eli o halklara yıllardır öylesine ulaşmıştır ki o ülkelerin
halkları Türkiye’siz bir çözümü kabul etmez hâle gelmişlerdir. Bugün Somali’de
Türkiye’siz bir çözüm mümkün müdür? Daha yedi sekiz yıl öncesine kadar her yıl
on binlerce insanın, çocuğun, kadının açlıktan hayatını kaybettiği Somali’de
artık, hamdolsun, yüzler gülmeye başlamıştır.
Sayın
milletvekilleri, bugün Türkiye’nin yumuşak gücü olarak gördüğümüz insani
diplomasi kurumları olarak görev yapan TİKA, Yurtdışı Türkler ve Akraba
Topluluklar Başkanlığı, AFAD ve Kızılay gibi kurum ve kuruluşlarımızın kıtada
gerçekleştirdiği projeler sayesinde Afrika milletlerinin yüreğinde “İşte
beklenen döndü.” hissinin uyanmasına vesile olunmuştur. Özellikle 1991 yılından
itibaren iç çatışmalar nedeniyle devlet otoritesinin ortadan kalktığı; açlığın,
kıtlığın ve sefaletin kol gezdiği; Somali’yi bütün dünyanın unuttuğu, sırtını
döndüğü, ölüme terk ettiği bir süreçte Sayın Cumhurbaşkanımızın 2011 yılı
Ağustos ayında bütün güvenlik risklerini göze alarak başkent Mogadişu’ya
beraberindeki heyetle birlikte iki uçakla inmesi, sadece Somali için değil, tüm
kıta devletleri için bir çığır açmıştır.
Sayın
milletvekilleri, bugün Türkiye’nin Somali’de yaptıkları, sadece Somalililerin
değil, tüm kıta ülkelerinin saygınlığını kazanmış ve kıta genelinde farkındalık
meydana getirmiştir. Somalili yöneticilerin yapılanlar için Türkiye’ye ve
milletimize olan teşekkür duygularını ifade ederken söyledikleri cümleler var
ki bu cümleler milletimizin gurur kaynağıdır. Somalili yöneticiler Türkiye’yle
resmî temaslarında iki olaya atıfla ülkeleri için bu olayları dönüm noktası
olarak göstermektedirler. Bunlardan birincisi, Sayın Cumhurbaşkanımızın 2011
yılındaki seyahatinde verdiği talimat üzerine 2015 yılında tamamlanarak hizmete
açılan hastanenin yapılmış olması. Bir diğeri ise 2017 Ekim ayında başkent
Mogadişu’da 500’den fazla kişinin hayatını kaybettiği patlama neticesinde
yaralananların uçaklarla alınıp, getirilip Türkiye’deki hastanelere yerleştirilmeleri
ve şifa bulmalarıdır. İşte Türkiye’nin bu iki faaliyeti nedeniyle bugün
Somalililer aynen şunu söylüyorlar, Somali Cumhurbaşkanının ifadesiyle:
“Eskiden Somalililer hasta olduğunda Azrail’i bekliyorlardı. Şimdi Somalililer
hasta olduğunda Türkleri bekliyorlar.” (AK PARTİ sıralarından alkışlar)
Sayın
milletvekilleri, Hükûmetimizin bir zamanlar Osmanlı İmparatorluğu’nun,
genişleyen topraklarında doğrudan temas kurulan bu Afrika Boynuzu ülkesine
gösterdiği önem, onlarca yıldır açlık ve çatışmalara sahne olan Somali’de gözle
görülür birtakım değişimleri de beraberinde getirmiş durumdadır. Aynı
izlenimleri Sudan’da da, Nijer’de de, pek çok Orta ve Batı Afrika ülkesinden de
almaya devam ediyoruz. Kaldı ki Türkiye’nin kıta devletlerine ilişkin
faaliyetleri sadece kalkınma iş birliğine matuf değildir. Biraz evvel ifade
ettiğim gibi, ecdadımızın Afrika’daki varlığı Anadolu’daki varlığından öncedir.
Biz bu ülkelerle ortak bir kültüre ve müşterek bir geçmişe sahibiz. Bu nedenle,
geçmişe dönerek ortak tarihimizi yeniden ayağa kaldırmak da Türkiye’nin
hedefleri arasında yer almaktadır. 
Sayın
milletvekilleri, Sudan’a yaptığımız bir ziyarette karşılaştığımız manzarayı
sizlere nakletmek isterim. Sudan’ın Kuzey Darfur Bölgesi’nde, El Faşir’de
halkın arasına karışıp Türkiye’den geldiğimizi söyleyince orada bulunan
herkesin bize kendilerinin Ali Dinar’ın torunları olduklarına dair söylemlerine
şahitlik ettik. Peki, kimdi Ali Dinar? Neden bize Sudanlı kardeşlerimiz ısrarla
Ali Dinar’ın torunları olduklarını söylüyorlardı? Sayın milletvekilleri,
buradaki birçok arkadaşımız belki de “Ali Dinar” ismini ilk defa duyuyordur.
Ali Dinar, etrafı İngilizler tarafından çevrelenmiş Darfur Sultanlığı’nın 1915
yılındaki Hükümdarıdır. Osmanlı’nın son döneminde, Birinci Dünya Savaşı’nda Sultan
Reşat eski imparatorluk topraklarında bulunan her yönetime İngilizlerle savaşma
çağrısı yapmıştır. Nitekim Başkomutan Vekili olan Enver Paşa’nın Yaveri Nuri
Bey vasıtasıyla Hükümdarın bu çağrısı bir mektupla Darfur Sultanı Ali Dinar’a
ulaşır. Bunun üzerine Ali Dinar, gücüne ve durumuna bakmaksızın, Sultan
Reşat’ın bu çağrısı üzerine İngilizlerle savaşmaya başlar; bu savaşa fiilen
katılarak bir yıl süreyle mücadelesini sürdürür ancak Kasım 1916 yılında Mara
Dağı’nda şehit düşer. İşte, Sudanlı kardeşlerimizin Türkiye’ye ve milletimize
olan bakışı Ali Dinar’ın bu davranışı üzerinden şekillenmiştir ve bu ruh hâli
hâlen devam etmektedir. 
Şimdi,
Türkiye olarak TİKA tarafından Ali Dinar’ın El Faşir’deki külliyesi ayağa
kaldırılıyor ve iki ülke arasındaki ilişkiler tarihten aldığı bu güçle yeniden
tesis ediliyor. 
Sayın
milletvekilleri, Türkiye’nin güçlenmesini, büyümesini istiyorsak öncelikle
kendimize ait kadim tarihin içerisinden geçmeliyiz, aksi takdirde devletler
arasındaki ilişkilerimiz geçici ve konjonktürel olmaktan kurtulamayacaktır.
Türkiye’nin Afrika Kıtası’nda Amerika Birleşik Devletleri, Çin ve Avrupalı
devletlerle rekabetinde sömürgeciliği eleştiren ve hakça iş birliği öneren
yaklaşımı sadece dışa yönelik bir taktik değildir, bilakis üstün bir medeniyet
anlayışımızın da sonucudur. Bizim dış politika hedefimiz bir barış ve huzur
medeniyetinin uluslararası örnekliği olarak tarif edilmektedir. Şairin
ifadesiyle bizi öldürmeye gelenin bizde dirileceği bir uluslararası örneklik
inşası hedefleyen dış politika anlayışı bir gün mutlaka galip gelecektir. 
Bugün
Batılıların altın için, petrol için, uranyum için, elmas için gittiği kıtaya
ülkemiz can vermek için, huzur vermek için, omuz vermek için insani
hassasiyetlerle gitmektedir. Geçtiğimiz yıllarda kıta geneline yayılan 500
doktorumuzun binlerce Afrikalıyı sağlık taramasından geçirmesi merhamet
medeniyetimizin bir tezahürü değil midir? TİKA’nın susuzluktan kırılan
bölgelerde açtığı yüzlerce su kuyusu marifetiyle insanlara can suyu sağlaması
ne güzel bir hassasiyet değil midir? Maruz kaldığı katarakt nedeniyle hayatının
son baharında görme yetisini kaybetmiş ve geri kalan ömrünü zifirî karanlıkta
tüketmek zorunda kalan Afrikalıların, Türkiye’den uzanmış müşfik elle yapılan
katarakt ameliyatları neticesinde bu kimselerin yeniden aydınlığa kavuşmasının
mutluluğunu sözlere dökmek mümkün müdür arkadaşlar? 
Bakınız,
bu insan merkezli merhamet politikasının sonuçlarını sadece öte dünyaya
bırakmıyoruz. AK PARTİ hükûmetlerinin Afrika açılımı 2005 yılının “Afrika Yılı”
ilan edilmesi ve aynı yıl Afrika Birliği zirvelerine gözlemci sıfatıyla
katılmaya başlaması ve sonunda da Afrika Birliği tarafından ülkemizin
“stratejik ortak” olarak kabul edilmesiyle başladı. 2009 yılında sadece 12
Afrika ülkesinde büyükelçiliğimiz bulunurken bugün toplam 41 Afrika ülkesinde
Türkiye büyükelçiliği bulunmaktadır. Krizlerle daralan Avrupa ve Amerika
Birleşik Devletleri piyasalarından kaynaklanan ekonomik sorunlarımızı biz büyük
ölçüde hükûmetlerimizin bu Afrika açılımlarıyla aşmayı başarmıştık. Hatta Sayın
Cumhurbaşkanımız “Bu kriz bizi teğet geçecek.” dediğinde Afrika’daki kardeşlik
açılımlarımız akıllarda kalmıştı. 
Türkiye,
Afrika’da gerçekleştirdiği kalkınma ve insani yardımlar vasıtasıyla kıtadaki
etkinliğini giderek artırıyor. Türkiye, geçtiğimiz on yıl içinde Afrika’ya
yönelik insani yardım miktarını artırdı ve bu alanda yeni metotlar geliştirdi.
Türkiye’nin insani yardım diplomasisi, gelişmekte olan uluslararası bağışçı bir
devlet olarak çok sayıda kalbi ve zihni kazanması için yumuşak bir güç aracı
olarak dünyanın Afrika politikalarında ülkemizi başköşeye oturtmuş
bulunmaktadır. 
Allah
bu dünyada da bereketini veriyor şükürler olsun. Bakınız rakamlar neler
söylüyor: Afrika Kıtası’yla ticaret hacmimiz 2003 yılında 5,47 milyar dolar iken
tüm bu açılımlar ve çabaların neticesinde bu rakam 2017 yılında yaklaşık 5
katlık bir artışla 23,4 milyar doları aşmıştır. Ülkemizin kıtadaki toplam
yatırımlarının değerinin 6,5 milyar doları aştığını bilmekteyiz. Türkiye,
insani ve kalkınma yardımlarını bütüncül bir yaklaşımla ele almaktadır.
Ülkemizin Sahraaltı Afrika’ya olan toplam kalkınma yardımları 2000 yılında 330
bin dolar seviyesinde iken 2008 yılında 105,3 milyon dolara, 2015 yılında ise
395,77 milyon dolara yükselmiştir. Bu rakamın bu yılın sonunda 600 milyon
doları aşması beklenmektedir. Biz inanıyoruz ki, Afrika'ya verdiğimiz her
destek insanlığın ortak kaderine olan bir yatırımdır. Meyvesi de hepimize ve
tüm insanlığa huzurlu ve barışçıl bir dünya olarak geri dönecektir.
Değerli
milletvekilleri, uluslararası ölçekte giderek artan aktif ve etkin dış
politikalarımızın bir sonucu olarak ülkemiz iş birliği ve ortaklık politikası
kapsamında hâlen Birleşmiş Milletler şemsiyesi altında Lübnan'da,
Afganistan'da, Mali'de, Demokratik Kongo Cumhuriyeti'nde, Liberya'da, Güney
Sudan'da, Fildişi Sahili'nde ve Darfur'da; NATO kapsamında Kosova'da,
Afganistan'da ve Akdeniz'de, Avrupa Birliği şemsiyesi altında ise
Bosna-Hersek'te ve Kosova'da yürütülen barışı destekleme harekât ve
misyonlarına katılmaktadır. “Türkiye Türkiye'den büyüktür.” deyişini bir kez
daha hatırlamamız gereken bir tezkereyi görüşüyoruz. Osmanlı’dan günümüze kadar
bir Afro Avrasya yani Avrupa-Asya-Afrika ülkesi olan ülkemizin 21'inci yüzyılın
gerçekleriyle uyum içerisinde yeni bir döneme giren Afrika politikasının da bir
gereği olarak bölgede yer alması stratejik bir önceliktir. 
Sayın
Başkan, değerli milletvekilleri; Türkiye'nin yaşatmaya, ihya etmeye, imar
etmeye yönelik medeniyet anlayışı ve dünyanın neresinde olursa olsun yaşanan
haksızlıklara, adaletsizliklere ve zulme karşı sesini yükselterek itiraz etmesi
esasen birçok ülkenin maruz kaldığı adaletsizlik ve haksızlıklar karşısında
dile getiremediklerinin sesi olmaktadır. Türkiye'nin Cumhurbaşkanımız Sayın
Recep Tayyip Erdoğan'ın liderliğindeki bu vizyonu âdeta küresel sistemin
vicdanı olmuştur. Son birkaç yıldır Sayın Cumhurbaşkanımızın “Dünya beşten
büyüktür.” mottosuyla Birleşmiş Milletlerdeki hâkim ve adaletsiz düzene yaptığı
itirazı artık açıktan destek görmeye başlamıştır. 
(Mikrofon
otomatik cihaz tarafından kapatıldı)
HAKAN
ÇAVUŞOĞLU (Devamla) - Nitekim bunun yansımalarını Birleşmiş Milletler
nezdindeki oylamalarda da görmekteyiz. Artık birçok ülke bu oylamalarda
Türkiye'nin savunduklarının adaletin, hakkaniyetin ve insanlığın tarafı olacağı kabulünden
hareketle bu yönde oy vermektedir. Biz bunu Filistin oylamasında da,
Türkiye’nin Birleşmiş Milletler Güvenlik Konseyinin geçici daimi üyeliği
oylamasında da, hatta geçen yıl, 2017 yılında UNESCO Yürütme Kurulu üyeliğinde
Almanya’yla yaptığımız yarışta da bu ülkelerin blok hâlinde Türkiye’yi
desteklediklerini görmekle müşahede etmiş bulunuyoruz. 
Değerli milletvekilleri, söz hakkı doğurunca…
BÜLENT TURAN (Çanakkale) – Başkanım, hayırdır?
HAKAN ÇAVUŞOĞLU (Devamla) – …dış politikamız olunca
söylenecek sözler gerçekten bir hayli fazla oluyor. Emin olduğumuz yolda… 
MAHMUT TANAL (İstanbul) – Bir beş dakika daha ver
Başkanım, zararı yok. 
BAŞKAN – Tamam arkadaşlar, bir dakika, müsaade edin,
bitiriyor. 
MAHMUT TANAL (İstanbul) – Duymak istiyoruz yani Sayın
Bakanı. 
HAKAN ÇAVUŞOĞLU (Devamla) - …ayağımızı yere sağlam
basarak, Sayın Cumhurbaşkanımızın güttüğü, belirttiği küresel vizyonda…
MAHMUT TANAL (İstanbul) – Sayın Başkan, beş dakika daha
verin.
BAŞKAN – Tamam arkadaşlar, bir dakika, bitiriyor.
HAKAN ÇAVUŞOĞLU (Devamla) - …adaleti ve hakkaniyeti
ortaya koymaya devam edeceğiz. 
MAHMUT TANAL (İstanbul) – Sesi ver yani, cebinizden
parayla gitmiyor, öğrenelim bari hiç olmazsa. 
BAŞKAN – Toplam konuşman ondan fazla senin. 
HAKAN ÇAVUŞOĞLU (Devamla) – Bu bakımdan, bu tezkerenin
bir yıl daha uzatılması her bakımdan yararlıdır. 
Bu
duygu ve düşüncelerle hepinizi saygı ve muhabbetle selamlıyorum. (AK PARTİ
sıralarından alkışlar) 
BAŞKAN
– Teşekkür ederim Sayın Çavuşoğlu. 
Böylece,
gruplar adına konuşmalar tamamlanmıştır. 
Şimdi
şahısları adına iki arkadaşımıza söz vereceğim.
İstanbul
Milletvekili Yunus Emre.
Buyurun
Sayın Emre. (CHP sıralarından alkışlar)
YUNUS
EMRE (İstanbul) – Sayın Başkan, değerli milletvekilleri; Türk Silahlı
Kuvvetlerinin Birleşmiş Milletlerin Mali ve Orta Afrika Cumhuriyeti’nde icra
ettiği harekât ve misyonlar kapsamında yurt dışına gönderilmesi hakkında söz
almış bulunuyorum. Yüce Meclisimizi saygıyla selamlıyorum. 
Bilindiği
üzere, Birleşmiş Milletler Güvenlik Konseyinde ilgili kararın oy birliğiyle
alınmış olması, Türkiye’nin Birleşmiş Milletler tarafından davet edilmiş olması
gibi gerekçelerle biz de bu tezkere için olumlu oy kullanacağız. Ancak bu
tezkere metninde sunulan kimi bilgiler AK PARTİ dönemindeki dış politika uygulamaları
hakkında bir değerlendirme yapmamız gerekliliğini ortaya koyuyor. 
Değerli
arkadaşlar, şimdi, az önce buradaki sayın milletvekili konuşmasında bir ifade
kullandı, dediler ki: “Afrika’daki yaklaşım tarzı, bu meselenin algılanışı:
‘İşte, beklenen döndü.’” Şimdi, şunu hatırlatmam gerekiyor: Bu yaklaşımı biz
Sayın Davutoğlu’ndan -bundan birkaç yıl önce- birçok farklı mecrada duymuştuk,
dinlemiştik. Biz bu yaklaşım tarzı AK PARTİ Grubu tarafından terk edildi diye
düşünüyorduk ancak bugün yine üzülerek görmüş oldum ki o hayalet buralarda
geziyor, o fikir hayaleti buralarda geziyor. Türkiye’nin tarihsel birikimini,
cumhuriyet tarihi içerisinde oluşturduğu dış politika birikimini reddeden, bunu
küçümseyen, Türkiye’nin İslami toplumlara, Müslüman toplumlara önderlik yapacak
bir yeni Osmanlı çıkışını oluşturması gerektiği düşüncesinin tekrar AK PARTİ
Grubu tarafından burada açıklandığını izledim ve bu yanıyla da bu “İşte,
beklenen döndü.” ifadesiyle ilgili söyleyebileceğim yegâne söz şu olabilir:
Vallahi, bana sorarsanız çok kısa bir fıkradan ibarettir çünkü şunu hatırlatmam
gerekiyor: Dünyaya, mazlum milletlere model olmuş Türkiye Mustafa Kemal
Atatürk’ün Türkiyesi’ydi. Sizin temsil etmiş olduğunuz ılımlı İslam anlayışı,
ılımlı İslamcılık politikası emperyalizmin, Amerikan emperyalizminin Orta Doğu
halklarına ilişkin oluşturduğu modelin adıdır, bunu hatırlatmak istedim. (CHP
sıralarından alkışlar)
Şimdi,
birkaç konu, tabii, burada çok büyük önem taşıyor. AK PARTİ’nin uygulamış
olduğu dış politikaya -özellikle Sayın Davutoğlu dönemi için- bizim
tarafımızdan çok önemli eleştiriler olduğunu belirttim ancak şunu da teslim
etmem gerekli: Bütün eleştirilmesi gereken taraflarını bir kenara koymakla
birlikte, günün sonunda kendi içinde bir fikir taşıyan ve bu fikri kamuoyunun
gündemine getiren bir şey olarak biz bunu değerlendirdik, değerlendiriyoruz ve
karşı çıkıyoruz. Ancak bugün şunu da gözlemliyoruz üzülerek: İçinde
bulunduğumuz 2018 Türkiyesi’nde AK PARTİ bünyesinde öyle fikirlerle karşı
karşıya kalıyoruz ki yani Sayın Davutoğlu’na rahmet okutacak içerikte. Şöyle
ki: Sayın Cumhurbaşkanının danışmanlarından Sayın İlnur Çevik’in bir açıklaması
olmuştu, hatırlatmak istiyorum. Bir TV programında Sayın Çevik demişti ki
Türkiye'nin Suriye’de “50 küsur şehit” verdiğini hatırlatmıştı. Buradaki
şehitlerin küsurat olarak ifade edilmesine dikkatinizi çekmek istiyorum, bunu
hatırlatmıştı ve demişti ki: “Ancak bu şehitler sayesinde Suriye’nin yeniden
imarında masada olacağız.” Tekrar hatırlatmak istiyorum: “Türkiye Suriye’nin
yeniden imarında bu şehitlerimizin sayesinde masada olacak.” demişti. Yani Orta
Doğu’nun, bölgenin patlamaya hazır barut fıçısı olduğu bir dönemde… Sevgili
arkadaşlar, değerli milletvekilleri; şu bakış açısına bakar mısınız? İşte, alın
size şirket gibi yönetilen devlet ve onun dış politikası. Karşılaştığımız
manzara ne yazık ki budur. (CHP sıralarından alkışlar) 
Şimdi,
karşılaştığımız tezkerede önemli ifadeler var dikkatinizi çekmek istediğim.
Şimdi, deniyor ki: “Mali ve Orta Afrika Cumhuriyeti’ne gidecek kuvvetlerin ana
görevleri…” Şimdi, burada iki önemli ifade var, hatırlatmak istiyorum: “Ulusal
siyasal diyalog sürecine destek sağlanması” ve “insan haklarının güvence altına
alınması ve teşviki.” Şimdi, bu metni okuduğum zaman ve metnin altında Sayın
Cumhurbaşkanının imzasını gördüğüm an bir an durakladım. 
Değerli
arkadaşlar, Mali’ye ve Orta Afrika’ya siyasal diyalog götürmek için, insan
hakları götürmek için Mehmetçik göndermekten bahsediyoruz Sayın
Cumhurbaşkanının imzası bulunan metinde. Peki, kendi ülkemizde Allah aşkına
siyasal diyalog ortamı ne durumda? Kendi ülkemizde insan hakları, demokrasi ne
durumda; bunların farkında mıyız, bunları konuşmayacak mıyız? Günün sonunda,
siyasal diyalog götürmek üzere Afrika’ya gidiyoruz ancak “Siyasal diyalog
götürmemiz gerekir.” diyen Sayın Cumhurbaşkanımız ana muhalefet partisine çok
affedersiniz “tezek” demiş bir Cumhurbaşkanı; biz bunları gördük, yaşadık. 
İnsan
hakları; Türkiye’de insan hakları sorunları, yaşam hakkı ihlalleri ortada,
tutuklu gazeteciler ortada. Daha dün bizim bir milletvekilimiz, uydurma
gerekçelerle hapiste tutulmuş bir milletvekilimiz dün burada yemin edebildi. 
Değerli
arkadaşlar, Basın Hürriyeti Endeksi’ne göre 180 ülke arasında Türkiye, 2018
yılında 157’nci sırada. Hatırlatmak istiyorum, 180 ülke arasında Basın
Hürriyeti Endeksi’ne göre 157’nci sırada olan bir ülke olarak insan haklarını
götürmeye gidiyoruz; buna dikkatinizi çekmek istiyorum. Hukukun Üstünlüğü
Endeksi’ne göre 113’üncü sırada olan bir ülke olarak insan haklarını götürmek
üzere gittiğimizi hatırlatmak istiyorum. 
Bu
önemli noktalar, Türkiye’deki kapsamlı demokrasi sorunları herkesin malumu.
Süremin de sonuna geliyorum, farkındayım; son bir notu hatırlatmak istiyorum:
Bildiğiniz gibi önemli bir düzenlememiz var, Dışişleri Bakanlığının Kuruluş ve
Görevleri Hakkında Kanun… Bizim Dışişleri personelimizden, Osmanlı devrinde de
cumhuriyet devrinde de üstün gayretleriyle, fedakârlıklarıyla Türkiye’nin
menfaatini savunmak için büyük bir gayretle çalışmış bir kuruluşumuzun
mensuplarından bahsediyoruz. 
Değerli
arkadaşlar, AK PARTİ’li dostlarımız, devri iktidarınızda bu Bakanlığın
örgütlenmesi ve personel rejiminde çok kapsamlı değişiklikler yapıldı
biliyorsunuz. Peki, bunların sonucu ne oldu? Bir örnekle açıklayacağım, Sedat
Ergin’in Hürriyet gazetesindeki bir yazısından başlık olarak vereceğim:
“Dışişlerinin yüzde 25’i nasıl FETÖ’cü oldu?” 
Değerli
arkadaşlar, 2002 yılında Türkiye’deki kariyer diplomat sayısı 542 iken 2006’da
1.202’ye yükseldi ve bunların 400’den fazlası FETÖ’yle irtibatlı, iltisaklı
olduğu için Bakanlıktan ihraç edildi. Türkiye’nin dış politikasının uygulanması
bakımından en kritik, en önemli kuruluşunun döneminizde içine sokulduğu durum
budur. Bir koca Bakanlığın bir örgüte teslim edilmesi durumudur. Bunu ben
söylemiyorum, sizin Dışişleri Bakanınız Sayın Çavuşoğlu Plan ve Bütçe
Komisyonunda açıkladı bu sayıları. Bununla ilgili kapsamlı bir öz eleştiriyi
daha duyamadık. Bu işin sorumluları kimlerdir, haklarında ne işlemler
yapılmıştır daha duyamadık. Tekrar hatırlatmak istiyorum; Osmanlı
modernleşmesinin, cumhuriyet modernleşmesinin çok kritik, çok önemli bir kurumu
Dışişleri Bakanlığının iktidarınız tarafından sokulduğu vaziyet budur. Bunun
bulunduğu bir ortamda bu vesileyle, bu tezkere vesilesiyle de bunu hatırlatmak
istedim.
Ben
tekrar Sayın Başkana da çok teşekkür ediyorum, Genel Kurulu saygıyla
selamlıyorum. (CHP ve İYİ PARTİ sıralarından alkışlar)
BAŞKAN
– Teşekkür ederim.
Şimdi
şahsı adına Denizli Milletvekili…
ÖZLEM
ZENGİN (Tokat) – Sayın Başkanım, bir söz almak istiyorum.
BAŞKAN
– Buyurun Sayın Zengin.
IV.- AÇIKLAMALAR (Devam)
23.- Tokat Milletvekili Özlem Zengin’in, (3/36) esas numaralı
Cumhurbaşkanlığı Tezkeresi üzerinde İstanbul Milletvekili Yunus Emre’nin şahsı
adına yaptığı konuşmasındaki bazı ifadelerine ilişkin açıklaması
ÖZLEM
ZENGİN (Tokat) – Sayın Başkan, çok teşekkür ederim.
Doğrusu
günün sonuna gelirken bir an evvel bütün arkadaşlarımın da tamamlamak
istediğini biliyorum fakat Sayın Yunus Emre çok ağır ithamlarda bulundu
partimize, birkaç kelam etmeden geçmek mümkün değil. Pek çok şey var ama ben
sadece iki tanesini ifade etmek istiyorum. Ilımlı İslam’dan bahsetti ve
partimizin ve Hükûmetimizin yaklaşımlarını ılımlı İslam olarak değerlendirdi.
Doğrusu ben meseleye dair bilgisinin çok zayıf olduğunu düşünüyorum. Ne
şahsımızın ne de AK PARTİ’nin ılımlı, sıcak, soğuk bir İslam algısı yok, tek
bir İslam algısı var hepimizin inandığı ve bu İslam algısı içerisinde de bir
bütünlük içerisinde değerlendiriyoruz. Biz hem Türkiye Cumhuriyeti’ne sahip
çıkıyoruz hem de Osmanlı’nın bütün kurumlarına geleneklerine sahip çıkıyoruz,
bir bütünlük içerisinde bunu değerlendiriyoruz, bir tercih içerisinde değiliz.
Bahsettiği
Dışişleri Bakanlığının bugün Paris’te, Roma’da kullandığı bütün büyükelçiliğe
ait kurumların, konsolosluğa ait kurumların tamamı Osmanlı bütçesiyle…
(Mikrofon
otomatik cihaz tarafından kapatıldı)
BAŞKAN
- Bir saniye… 
ÖZLEM
ZENGİN (Tokat) - Hâlihazırda Dışişleri Bakanlığımızın Avrupa’nın özellikle en
önemli şehirlerinde kullanmış olduğu pek çok bina, kurum vesaire tamamına
yakını Osmanlı bütçesiyle alınmıştır. O sebeple bu devamlılığı, geleneği
reddetmenin artık bir âlemi yok. CHP’nin Osmanlı’ya da sahip çıkması
gerektiğine inanıyorum. Nihayetinde biz Osmanlı’nın devamında kurulmuş bir
Türkiye Cumhuriyetiyiz, hepsine sahip çıkıyoruz ve İslam algısını da
değerlendirirken FETÖ’nün Türkiye’ye yaymış olduğu ılımlı İslam algısı
üzerinden anlatmasını da son derece sakil bulduğumu ifade etmek istiyorum. 
Teşekkür
ederim.
ALİ
ÖZTUNÇ (Kahramanmaraş) – FETÖ’yü Türkiye’ye kim yaydı?
ENGİN
ALTAY (İstanbul) – Sayın Başkan...
BAŞKAN
– Buyurun Sayın Altay.
24.- İstanbul Milletvekili Engin Altay’ın, Tokat Milletvekili Özlem
Zengin’in yaptığı açıklamasındaki bazı ifadelerine ilişkin açıklaması
ENGİN
ALTAY (İstanbul) – Sayın mevkidaşım hatibimizin, milletvekilimizin konuşmasına
atfen yaptığı değerlendirmede Cumhuriyet Halk Partisinin Osmanlı’yı reddettiği
imasını Genel Kurulla ve kamuoyuyla paylaşmış oldu. Osmanlı’yı reddetmek ithamı
önemli ve büyük bir ithamdır, bu bir sataşmadır. Takdir ederseniz konuşan
hatibimizin buna cevap vermesi lazım. İlaveten ben de Sayın mevkidaşımın
kullandığı hakkı kullanarak şunu söyleyeyim: Siz ılımlısınız, radikalsiniz, ben
onu bilmem. 
ÖZLEM
ZENGİN (Tokat) – Bilmiyorsanız niçin konuşuyorsunuz? Madem bilmiyorsunuz...
ENGİN
ALTAY (İstanbul) – Hayır, hayır, bir dakika efendim, nereden bileceğiz? 
ÖZLEM
ZENGİN (Tokat) – Onlar söylüyor, sizin vekiliniz söylüyor. 
ENGİN
ALTAY (İstanbul) – İnsanın içini bilme yeteneğimiz yok.
ÖZLEM
ZENGİN (Tokat) – Cevap vermeyecek o zaman.
ENGİN
ALTAY (İstanbul) – Ama bir realite var: Sayın Erdoğan ve kabinesi Soçi’de,
Astana’da, Tahran’da Rusya-Suriye-Türkiye görüşmelerinde bazı taahhütlerde
bulundu...
(Mikrofon
otomatik cihaz tarafından kapatıldı) 
ENGİN
ALTAY (İstanbul) – Mesela dedi ki: “Biz İdlib’de, Suriye’de 15-20 kilometre
derinliğinde silahtan arındırılmış bölge tesisini kısmen üstleneceğiz. Bunu
yaparken de orada ılımlı cihatçılar ile radikal cihatçıları birbirinden
ayıracağız.” diyen Hükûmetimiz.
ÖZLEM
ZENGİN (Tokat) – İkisinin de aynı şey olduğunu iddia eden...
ENGİN
ALTAY (İstanbul) – Efendim, sizin için söylemiyorum ya, sizin için söylemiyorum
ama böyle bir tablo var.
ÖZLEM
ZENGİN (Tokat) – Söylediğinizin ne anlama geldiğini bilmiyorsunuz.
ENGİN
ALTAY (İstanbul) – Demek ki Sayın Erdoğan “Ilımlı cihatçılara söz geçiririz.”
mealinde bir değerlendirmeyi Tahran’da, Astana’da, Soçi’de yaptı. Hükûmet
gelsin “Yapmadık.” desin. Bunu burada bitiriyorum.
Sayın
Yunus Emre’nin Cumhuriyet Halk Partisinin Osmanlı’yı reddettiği ithamından
dolayı cevap hakkını da talep ediyoruz efendim. (CHP sıralarından alkışlar)
BAŞKAN
– Yerinizden açalım Sayın Emre. 
MAHMUT
TANAL (İstanbul) – Sataşma ya, sataşma orada olur Başkan. 
HÜSEYİN
YILDIZ (Aydın) – Kürsüden Sayın Başkan, kürsüden!
BAŞKAN
– Açar mısınız? Kürsüden cevap verilmedi arkadaşlar, lütfen. 
MAHMUT
TANAL (İstanbul) – Başkan, sataşma kürsüden olacak. 
BAŞKAN
- Açar mısınız mikrofonu? 
ENGİN
ALTAY (İstanbul) – Sayın Başkan, sataşmalara kürsüden cevap veriyoruz, nereden
olursa olsun. 
MUHAMMET
EMİN AKBAŞOĞLU (Çankırı) – Yerinden konuştu vekilimiz. 
ENGİN
ALTAY (İstanbul) – Öyle bir uygulama yok. 
MAHMUT
TANAL (İstanbul) – Başkan, sataşmaların hepsi bugüne kadar kürsüde oldu, siz
yeni bir uygulama geliştiriyorsunuz ki bu emsal kötü bir emsaldır, bu emsal
olmaz. 
ÖZLEM
ZENGİN (Tokat) – Ben kimseye sataşmadım Sayın Başkan, kendileri bize
sataştılar. Sataşma yok. 
ENGİN
ALTAY (İstanbul) – Kürsüden talep ediyoruz efendim, uygulama böyle. 
BAŞKAN
– Sayın Altay, siz sataşmaya cevap verdiniz. 
ENGİN
ALTAY (İstanbul) – Hayır, vermedim ben. 
BAŞKAN
– Niye konuştunuz o zaman? 
ENGİN
ALTAY (İstanbul) – Değerlendirmesine bir değerlendirmeyle cevap verdim. 
BAŞKAN
– Hayır, niye konuştunuz siz? Ne maksatla konuştunuz? 
ENGİN
ALTAY (İstanbul) – Ya, sayın grup başkan vekili ne maksatla konuştu? Sataşmanın
ötesinde bir değerlendirmede bulundu. Ben sataşmaya cevap vermedim.
MUHAMMET
EMİN AKBAŞOĞLU (Çankırı) – Sataşma yok zaten, bir sataşma yok. 
ENGİN
ALTAY (İstanbul) – Ben bir değerlendirmeye değerlendirmeyle mukabele ettim. 
BAŞKAN
– Grup başkan vekili sataşma üzerine konuştu. Siz de sataşmaya cevaben sataşma
üzerine konuştunuz. 
ENGİN
ALTAY (İstanbul) – Sayın mevkidaşım, İstanbul Milletvekili Yunus Emre’nin
yaptığı konuşmayı, Cumhuriyet Halk Partisinin Osmanlı’yı reddetme konuşması
gibi değerlendirmek suretiyle bence bir sataşmada bulundu. 
ÖZLEM
ZENGİN (Tokat) – Hiç alakası yok Sayın Başkan. Çünkü siz…
ENGİN
ALTAY (İstanbul) – Nasıl yok?
ÖZLEM
ZENGİN (Tokat) – Hayır. 
ENGİN
ALTAY (İstanbul) – Bizi Osmanlı’yı reddetmekle itham etti efendim. 
ÖZLEM
ZENGİN (Tokat) – Siz bizi ılımlı İslamla…
ENGİN
ALTAY (İstanbul) – Etmedik.
ÖZLEM
ZENGİN (Tokat) – E, söylüyor. 
ENGİN
ALTAY (İstanbul) – Böyle bir şey varsa…
ÖZLEM
ZENGİN (Tokat) – Arkadaşınız söylüyor.
ENGİN
ALTAY (İstanbul) – Hayır, hayır, onu o düzeltir, Yunus Emre de onu düzeltir. 
BAŞKAN
– Sayın Altay, lütfen, bir dakika. 
Yani
siz bir sataşmaya iki kere mi cevap vereceksiniz? Siz konuştunuz, grup başkan
vekiline cevaben grup başkan vekili olarak konuştunuz. 
ENGİN
ALTAY (İstanbul) – Hayır, efendim, ben Osmanlı’yı ret meselesine cevap
vermedim. 
BAŞKAN
– Sayın Emre konuşmak istiyorsa ona mikrofonu açalım, yerinden söz verelim
dedim, lütfen.
Arkadaşlar,
açalım mikrofonu. 
MAHMUT
TANAL (İstanbul) – Demek ki sataşmanın varlığını kabul ettiniz, yerinden
veriyorsunuz. 
MUHAMMET
EMİN AKBAŞOĞLU (Çankırı) – Sataşma da yok efendim. 
25.- İstanbul Milletvekili Yunus Emre’nin, “ılımlı İslam” ifadesinin
özel bir konjonktürün ürünü olduğuna ilişkin açıklaması
YUNUS
EMRE (İstanbul) – Sayın Başkan, teşekkür ederim. 
Tabii
bir kavramı açıklamak gerekliliği hasıl oldu. Şöyle ki bu “ılımlı İslam”
ifadesi malumunuz bana ait değil, özel bir konjonktürün ürünü olan bir kavram.
Müsaade eder misiniz açıklayayım? Dünyada 2001 yılındaki 11 Eylül saldırıları,
sonra Afganistan’ın işgali sonrası dönemde Türkiye’de gerçekleşmekte olan
Adalet ve Kalkınma Partisinin kuruluş sürecinde bu kavram uluslararası
platformda çok kullanılan bir kavram ve partinizi tanımlamak üzere kullanılan
bir kavram ve hatırlatmak istiyorum, o yıllarda Orta Doğu ülkelerine dönük bir
model olarak…
MUHAMMET
EMİN AKBAŞOĞLU (Çankırı) – Tamamen iftiraya dayalı bir yaklaşım
içerisindesiniz. 
BAŞKAN
– Arkadaşlar, lütfen dinleyin.
YUNUS
EMRE (İstanbul) – O yıllarda Orta Doğu ülkelerine dönük bir model olarak
sunulan bir kavram. Şunu hatırlatmak istiyorum yine: Sayın Erdoğan daha
başbakan değilken çok özel bir muameleyle Amerika’da ağırlandığını ve başbakan
olmadığı durumda Beyaz Saray’da ağırlandığını…
(Mikrofon
otomatik cihaz tarafından kapatıldı) 
MUHAMMET
EMİN AKBAŞOĞLU (Çankırı) – Ne alakası var? Ne kadar bağlamından kopuk
konuşuyorsunuz ya! Yazık ya hakikaten.
BAŞKAN
– Arkadaşlar, sakin olun, konuşacağız. Bir dakika… Koro hâlinde konuşmayalım
arkadaşlar, solo… Söz veriyorum herkese. Lütfen…
YUNUS
EMRE (İstanbul) – Evet, Sayın Başkanım, çok uzatmak istemiyorum. O yıllarda
yani siz bunu böyle kabul etmeyebilirsiniz ama dünyanın saygın, uluslararası
politika yazınına baktığınız zaman bu tanımlamayla karşılaşırsınız ve
partinizin, hareketinizin böyle tanımlandığıyla karşılaşırsınız. Partinizin,
hareketinizin, Batılılar tarafından Orta Doğu’ya bir model olarak sunulduğuyla
da karşılaşırsınız o evrede. Onu söyledim ben.
BAŞKAN
– Peki.
ÖZLEM
ZENGİN (Tokat) – Sayın Başkan…
BAŞKAN
– Buyurun Sayın Zengin.
26.- Tokat Milletvekili Özlem Zengin’in, AK PARTİ hareketine hiç
kimsenin asla ve kata "ılımlı İslam" diyemeyeceğine ilişkin
açıklaması
ÖZLEM
ZENGİN (Tokat) – Sayın Başkan, teşekkür ediyorum. Ben de uzatmak istemiyorum
fakat zaten çok fazla izaha gerek yok. Sayın Yunus Emre ifade ederken aynen
benim itiraz ettiğim konuları tekrar etti, aynen tekrar etti. Bizimle ilgili
tanımlamayı Batılılar, CHP’liler falan değil… Biz kendimizi kendimiz
tanımlarız. Bizim AK PARTİ hareketimize kimse, hiç kimse asla ve kata “ılımlı
İslam” diyemez. Dünyada “ılımlı İslam” diye anlatılan şey günümüzde FETÖ
üzerinden ihraç edilen bir terör hareketinin başka bir tanımıdır. Biz hiçbir
yere hiçbir şekilde kendimizin ılımlı İslam olarak tanımlanmasına asla müsaade edemeyiz.
Sayın Yunus Emre bunu böyle anlamalı. Dünya literatüründe evet bu tarz tanımlar
var ama bu tanımlanan şey AK PARTİ değil. Biz hiçbir zaman böyle bir şeyin
içerisinde de olmadık. Bunun bir kez daha altını ben çizmek istiyorum. Ilımlı
İslam aslında sizin hep yapmak istediğiniz bir şey, İslam’a şekil vermek,
İslam’ın etrafını çerçevelemek. Biz başından itibaren nerede duruyorsak aynı
yerde duruyoruz. Sizin galiba bu kavramları yeniden tartışma ve yeniden
tanımlamaya ihtiyacınız var. (AK PARTİ sıralarından alkışlar) Bu tanımlama da
yerli olur. Amerika üzerinden…
(Mikrofon
otomatik cihaz tarafından kapatıldı) 
BAŞKAN
– Açalım mikrofonu arkadaşlar... 
ÖZLEM
ZENGİN (Tokat) – Bütün tanımlamaların da Amerika üzerinden, “dünya literatürü”
de dediğiniz şeyin oradan, Batı üzerinden gelmesi gerekmiyor. Bu ülkenin
değerleri üzerinden biz neyi İslam olarak anlıyoruz, hiç olmazsa bunları
anlamak, kavramak zorundasınız diye düşünüyorum.
Teşekkür
ederim. (AK PARTİ sıralarından alkışlar) 
V.- BAŞKANLIĞIN GENEL KURULA SUNUŞLARI (Devam)
B) Tezkereler (Devam)
1.- Cumhurbaşkanlığının, Birleşmiş Milletlerin Mali ve Orta Afrika
Cumhuriyeti’nde icra ettiği harekat ve misyonlar kapsamında hudut, şümul,
miktar ve zamanı Hükûmetçe takdir ve tespit edilmek üzere, Türk Silahlı Kuvvetlerinin
yurt dışına gönderilmesi ve Hükûmet tarafından verilecek izin ve belirlenecek
esaslar çerçevesinde bu kuvvetlerin kullanılması için Türkiye Büyük Millet
Meclisinin 2/8/2016 tarihli ve 1119 sayılı Kararı’yla Hükûmete verilen ve
17/7/2017 tarihli ve 1156 sayılı Kararı’yla uzatılan izin süresinin Anayasa’nın
92’nci maddesi uyarınca 31/10/2018 tarihinden itibaren bir yıl uzatılmasına
ilişkin tezkeresi (3/36) (Devam)
BAŞKAN
– Arkadaşlar, şahsı adına Denizli Milletvekili Ahmet Yıldız.
Buyurun
Sayın Yıldız. (AK PARTİ sıralarından alkışlar) 
AHMET
YILDIZ (Denizli) – Sayın Başkan, değerli milletvekilleri; Birleşmiş Milletlerin
Mali ve Orta Afrika Cumhuriyeti’nde icra etmekte olduğu çok boyutlu entegre
istikrar misyonları yani MINUSMA ve MINUSCA’ya katkımızın bir yıl daha
uzatılmasına ilişkin Cumhurbaşkanlığı Tezkeresi üzerinde şahsım adına söz
aldım. 24 Haziran seçimleriyle ilk kez seçilmiş milletvekili olarak bu ilk
konuşmamda Genel Kurulu saygı ve heyecanla selamlıyorum. 
Afrika
ülkeleriyle ilişkilerimizi güçlendirmek öncelikli dış politika hedeflerimiz
arasındadır ve öyle olmalıdır. Bu ilişkilerimiz derinliğini tarihî bağlarımız,
coğrafi yakınlığımız, siyasi, diplomatik ve ekonomik alanlardaki ortak
çıkarlarımızdan almaktadır, emperyal nitelik taşımamaktadır. 
Bunun
ötesinde, dünyamızın içinde bulunduğu sarsıntılı süreçte Afrika’nın önemi
giderek artmaktadır. Afrika kıtası ihtiyaç duyduğu yardımlar kadar sunduğu
fırsatlar ve arz ettiği riskler nedeniyle de giderek daha fazla herkesin
dikkatini çekmektedir. 
Afrika’nın
son yüz yılda uğradığı büyük haksızlık giderilmeden uluslararası ilişkilerin
dengeli ve meşru hâle getirilmesi zordur. Nitekim artık bütün belli başlı
ülkelerin Afrika’ya dönük özel politikaları, programları ve hatta ilan edilmiş
fonları bulunmaktadır. Dünya kamuoyunu yönlendiren -izliyorsunuz- önemli
televizyon kanallarında Afrika’yla ilgili yayınlar süreklilik arz etmektedir.
Bu anlayışımızın ve gidişatın bir sonucu olarak Afrika’yla birlikte hareket
etmek ve kazan-kazan temelinde iş birliği geliştirmek dış politikamızın önde
gelen, öncelikli bir hedefi hâline getirilmiştir ve doğru yapılmıştır. 
Bu
doğrultuda, 2005 yılında başlatılan Afrika açılım politikamızın devamı olarak
2008 yılında ilan edilen Afrika’yla stratejik ortaklığımız bu yıl onuncu yılını
doldurmuştur. Bu süreçte, benden önceki konuşmacıların zikrettiği gibi, ticaret
hacminden siyasi diyalog mekanizmalarına, eğitim faaliyetlerinden yatırımlara
kadar birçok alanda hızlı ilerleme sağlanmıştır. Kıtadaki büyükelçilik sayımız
41’e yükselmiştir. Hepsi de layıkıyla ve verimli bir şekilde görevlerini
yürütmektedirler. Bakanlıklarımızın yanı sıra Türk İşbirliği ve Koordinasyon
Ajansı Başkanlığı, Maarif Vakfı, Diyanet İşleri Başkanlığı, Yurtdışı Türkler
Başkanlığı, AFAD, Kızılay ve özellikle Türk Hava Yolları gibi kuruluşlarımızın
marifetiyle kıtanın hemen her noktasında varlık göstermekteyiz. Sayın
Cumhurbaşkanımızın, en zor ve tehlikeli şartlarda, ebola tehdidi altında,
güvenlik tehdidi altında dahi yaptığı Afrika turları hem ciddi sonuçlar
doğurmakta hem de bütün dünyada her düzeyde Afrika hakkında ve de Türkiye
hakkında farkındalık yaratmaktadır. 
Güçlenen
ilişkilerimizin en somut göstergelerinden birisi tabiatıyla katlanan ticaret rakamlarıdır.
2003 yılında 4 milyar dolar civarında olan ticaret hacmimiz 2017 yılında 20
milyar doları aşmıştır. Doğrudan yatırımlarımızın değerinin ise kıtada 6,5
milyar doları bulduğu tahmin edilmektedir. 
Değerli
milletvekilleri, Afrika büyük bir potansiyel barındırmakla birlikte büyük
sınamalarla da karşı karşıyadır. Terörizm, göç hareketleri, iklim değişikliği
gibi tehditler, Afrika Kıtası’nın fakirlik ve geri kalmışlıkla mücadelesini
engellemektedir. Örnek vermem gerekirse, bu iki ülkenin de bulunduğu Sahraaltı
Afrika’da 6 milyona yakın mültecinin yanı sıra 13 milyon kişi kendi ülkeleri
içinde yerlerinden edilmiştir. 700 bini aşkın kişi vatansızdır. Birleşmiş
Milletler Mülteciler Yüksek Komiserliğinin 4 milyar dolarlık bütçesinin
yaklaşık yüzde 30’u Afrika için harcanmak zorunda kalmaktadır. 
Afrika
ülkeleriyle geliştirdiğimiz güçlü ilişkiler, bu ülkelerin maruz kaldığı ve
tehditlerle mücadelelerinde de dayanışma göstermemizi -özellikle teröre karşı-
manevi bir sorumluluk hâline getirmiştir. 
Terörizm
tehdidi nedeniyle güvenlik, öncelikli iş birliği alanlarımız arasına girmiştir.
Afrika ülkeleriyle ikili düzeyde askerî ve savunma alanlarında da iş birliğimiz
mevcuttur. İhtiyaçlar doğrultusunda malzeme ve eğitim desteklerimiz devam
etmektedir. Bunun yanı sıra bölgesel oluşumlara ve Birleşmiş Milletler kapsamındaki
yapılanmalarına da güçlenen iş birliğimiz çerçevesinde katkı yapmaya
çalışıyoruz.
Dışişleri
Bakan Yardımcısı olarak görev yaptığım dönemde Afrika’yla ilgili şahit olduğum
-birçok irili ufaklı girişim var bölgesel ve uluslararası- bir örnek vereceğim.
Bu tezkerenin konusu olan ülkelerden Mali’nin de içinde bulunduğu 5 Sahel
ülkesinin kurduğu ortak güvenlik gücüne mali taahhüt konferansına katılmıştım
Brüksel’de. Bütün Avrupa Birliği devlet ya da hükûmet başkanları istisnasız
oradaydı. Zaten izliyorsunuz, Avrupa Birliği ve diğer Batı ülkeleri de son
dönemde Afrika’dan kaynaklanan sınamaların uzaktan çözülemeyeceğini gördüler ve
Afrika’da yaptıkları zirvelerle -bizzat devlet başkanları katılıyor- bazı
yatırımlarını oraya çekme gayreti içindeler, Afrika için değil, kendileri için.
Ama bu da önemli bir adım. 
Şimdi,
biz orada taahhüt ettiğimiz, bu bahsettiğim Brüksel’deki taahhüt konferansında,
5 milyon doları savunma sanayisi ürünlerimizin taahhüdünde kullandıracağız. Bu,
çok doğru bir tercih. Zira bu ülkeler, terör örgütleriyle mücadelelerinde bu
ürünlere ihtiyaç duyuyorlar. Çaresiz ve seçeneksiz kaldıklarında ise, maalesef,
kısa süre önce kurtuldukları sömürgeci ülkelerin askerî güçlerini davet etmek
zorunda kalıyorlar. Dolayısıyla, Türkiye'nin yardımları her alanda aslında
emperyal nitelik taşımadığı gibi, emperyalist emelleri dengeleme vazifesi de
görüyor.
Sayın
Başkan, muhterem milletvekilleri; Birleşmiş Milletler Kalkınma Programı’nın
2012 tarihli -en son bu tarihli raporlar- raporlarına göre, 188 ülkenin
bulunduğu insani gelişme listesinde Mali 175’inci, Orta Afrika Cumhuriyeti ise
son sıradadır. Bu ülkelerde yaşayan halkın bir kısmı çatışmalar nedeniyle
yerlerinden edilmiş, bir kısmı da komşu ülkelere sığınmak zorunda kalmıştır. Bu
nedenle, Birleşmiş Milletlerin Mali ve Orta Afrika Cumhuriyeti’ndeki istikrar
misyonları MINUSMA ve MINUSCA’ya katkı çağrısı ülkemizce olumlu karşılanmıştır.

2015
Birleşmiş Milletler Barışı Koruma Zirvesi’nde, ihtiyaç duyulduğunda Mali’de
konuşlandırılan MINUSMA’ya 5 karargâh subayı ve 1 nakliye uçağı, Orta Afrika
Cumhuriyeti’nde konuşlandırılan MINUSCA’ya da 1 nakliye uçağı sağlanmasını
içeren taahhütlerimiz açıklanmıştır. Hâlen MINUSMA’da 2 polisimiz görev
yapmaktadır. Talep gelmediği için henüz subay ve uçak görevlendirilmesi
yapılmamıştır. Bunun Türkiye'nin ihmaliyle bir alakası yoktur. Orta Afrika
Cumhuriyeti’nde görevlendireceğimiz nakliye uçağı için de henüz talep
gelmemiştir. Bu taahhüdümüzün de oradaki Selefî gruplarla irtibatlandırılması
tabii ki kabul edilemez bir zorlamadır. 
Yüce
Meclisimizce Türk Silahlı Kuvvetleri unsurlarının Mali ve Orta Afrika
Cumhuriyeti’nde görevlendirilmesine ilişkin tezkeresi, 2016 yılında uygun
bulunmuş, bildiğiniz gibi 2017’de uzatılmıştır. Az önce açıkladığım
gerekçelerle ve Afrika’ya yönelik politikamız çerçevesinde, bu kez tezkerenin
2019 Ekim ayı sonuna kadar uzatılmasının hem bizim için hem bu ülkeler için
yerinde bir karar olacağını düşünüyorum. 
Sayın
Başkan, diplomasiden gelmiş bir milletvekili olarak önümüzdeki dönemde yüce
Meclisimizde içerikli, zamanlı, bugüne kadar olduğu gibi, tartışmalarla ve
inisiyatiflerle dış politikada yürütmeye güç vereceğimize inanıyorum.
Özetle,
bu tezkerenin uzatılması yerindedir. Türkiye’nin Afrika politikası da aslında…
(Mikrofon
otomatik cihaz tarafından kapatıldı)
AHMET
YILDIZ (Denizli) - …çok az eleştirilen, dünyada örnek bir politikadır. Burada,
hakikaten, ben bir diplomat olarak söylüyorum, bütün dünyada takdir
toplamaktadır. 
Genel
Kurulu saygıyla selamlıyorum.
Dikkatle
dinlediğiniz için çok teşekkür ediyorum. (AK PARTİ sıralarından alkışlar) 
BAŞKAN
– Teşekkür ederim Sayın Yıldız.
Sayın
milletvekilleri, Cumhurbaşkanlığı Tezkeresi üzerindeki görüşmeler
tamamlanmıştır.
Şimdi
tezkereyi oylarınıza sunacağım: Kabul edenler… Kabul etmeyenler… (3/36) esas
numaralı Cumhurbaşkanlığı Tezkeresi kabul edilmiştir.
Alınan
karar gereğince, (3/37) esas numaralı Cumhurbaşkanlığı Tezkeresi’nin
görüşmelerini yapmak üzere 3 Ekim 2018 Çarşamba günü saat 14.00’te toplanmak
üzere birleşimi kapatıyorum.
Kapanma Saati: 19.07



