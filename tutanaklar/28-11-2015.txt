



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 6’ncı
Birleşim
 28
Kasım 2015 Cumartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- OTURUM BAŞKANLARININ KONUŞMALARI
1.- Oturum Başkanı, TBMM Başkanı İsmail Kahraman'ın,
Diyarbakır’da meydana gelen saldırı sonrasında hayatını kaybeden Diyarbakır
Baro Başkanı Tahir Elçi’ye ve şehit olan polise Allah’tan rahmet, yaralananlara
acil şifalar dilediğine ve bu ülkenin istikrarını hedef alan bu saldırıları
lanetlediğine ilişkin konuşması

III.- ANT İÇME
1.- Mardin Milletvekili Ali Atalan'ın ant içmesi

IV.- AÇIKLAMALAR
1.- Diyarbakır Milletvekili İdris Baluken'in,
Diyarbakır’da meydana gelen saldırı sonrasında Diyarbakır Baro Başkanı Tahir Elçi’nin
hayatını kaybetmesine ve bu konuda gündem dışı söz verilmesi gerektiğine
ilişkin açıklaması
2.- Amasya Milletvekili Mehmet Naci Bostancı'nın,
Diyarbakır’da meydana gelen saldırı sonrasında Diyarbakır Baro Başkanı Tahir
Elçi’nin hayatını kaybetmesine ve Meclisin özel gündemle toplanması nedeniyle
bu konuda gündem dışı söz verilmesine gerek olmadığına ilişkin açıklaması
3.- İzmir Milletvekili Oktay Vural'ın, Diyarbakır’da
meydana gelen saldırı sonrasında hayatını kaybeden Diyarbakır Baro Başkanı
Tahir Elçi’ye ve şehit olan polise Allah’tan rahmet dilediklerine ilişkin
açıklaması
4.- Manisa Milletvekili Özgür Özel'in, Diyarbakır’da
meydana gelen saldırı sonrasında hayatını kaybeden Diyarbakır Baro Başkanı
Tahir Elçi’ye ve şehit olan polise Allah’tan rahmet dilediklerine ilişkin
açıklaması
5.- Manisa Milletvekili Özgür Özel'in, CHP Grubu
tarafından basın özgürlüğünün tüm boyutlarıyla ele alınması amacıyla verilen
genel görüşme önergesinin TBMM Başkanlığı tarafından Anayasa'nın 138'inci
maddesine aykırı olduğu gerekçesiyle iade edilmesinin uygun olmadığına ve grup
önerisi olarak Genel Kurula getirdiklerine ilişkin açıklaması
6.- Amasya Milletvekili Mehmet Naci Bostancı'nın, Aydın
Milletvekili Bülent Tezcan’ın CHP grup önerisi üzerinde yaptığı konuşmasındaki
bazı ifadelerine ilişkin açıklaması
7.- Aydın Milletvekili Bülent Tezcan'ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
8.- Aksaray Milletvekili İlknur İnceöz'ün, İstanbul
Milletvekili Garo Paylan’ın CHP grup önerisi üzerinde yaptığı konuşmasındaki
bazı ifadelerine ilişkin açıklaması
9.- Manisa Milletvekili Özgür Özel'in, Giresun
Milletvekili Nurettin Canikli’nin Bakanlar Kurulu Programı üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması
10.- İzmir Milletvekili Oktay Vural'ın, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşmasındaki bazı ifadelerine ilişkin açıklaması
11.- Manisa Milletvekili Özgür Özel'in, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşmasındaki bazı ifadelerine ilişkin açıklaması
12.- Diyarbakır Milletvekili İdris Baluken'in,
Başbakanın, Tahir Elçi cinayetiyle ilgili Milliyetçi Hareket Partisi ile
Cumhuriyet Halk Partisi Genel Başkanlarına bilgi vermesine rağmen Halkların
Demokratik Partisine neden bilgi vermediğini ve Diyarbakır’a yapılan uçak ve
otobüs seferlerinin neden aksadığını öğrenmek istediğine ilişkin açıklaması
13.- Manisa Milletvekili Özgür Özel'in, Başbakana
yapılan eleştirilere AK PARTİ Grup Başkan Vekilinin cevap vermesinin doğru
olmadığına ilişkin açıklaması
14.- Amasya Milletvekili Mehmet Naci Bostancı'nın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
15.- Manisa Milletvekili Özgür Özel'in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması

V.- USUL HAKKINDA GÖRÜŞMELER
1.- Oturum Başkanı, TBMM Başkanı İsmail Kahraman’ın
Meclisin özel gündemle toplanması nedeniyle gündem dışı söz vermemesinin İç
Tüzük hükümlerine uygun olup olmadığı hakkında

VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Malatya Milletvekili Veli Ağbaba’nın usul görüşmesi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
2.- Manisa Milletvekili Özgür Özel'in, Çanakkale
Milletvekili Bülent Turan’ın usul görüşmesi üzerinde yaptığı konuşması
sırasında şahsına ve Cumhuriyet Halk Partisine sataşması nedeniyle konuşması
3.- Mardin Milletvekili Mithat Sancar'ın, Kırıkkale
Milletvekili Ramazan Can’ın HDP grup önerisi üzerinde yaptığı konuşması sırasında
Halkların Demokratik Partisine sataşması nedeniyle konuşması
4.- Malatya Milletvekili Veli Ağbaba'nın, Amasya
Milletvekili Mehmet Naci Bostancı’nın sataşma nedeniyle yaptığı konuşması sırasında
şahsına sataşması nedeniyle konuşması
5.- Aydın Milletvekili Bülent Tezcan'ın, Çanakkale
Milletvekili Bülent Turan’ın CHP grup önerisi üzerinde yaptığı konuşması sırasında
şahsına sataşması nedeniyle konuşması
6.- Manisa Milletvekili Özgür Özel'in, Çanakkale
Milletvekili Bülent Turan’ın CHP grup önerisi üzerinde yaptığı konuşması sırasında
Cumhuriyet Halk Partisine sataşması nedeniyle konuşması
7.- Diyarbakır Milletvekili İdris Baluken'in, Amasya
Milletvekili Mehmet Naci Bostancı’nın Bakanlar Kurulu Programı üzerinde AK
PARTİ Grubu adına yaptığı konuşması sırasında Halkların Demokratik Partisine
sataşması nedeniyle konuşması
8.- İstanbul Milletvekili İlhan Kesici'nin, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşması sırasında şahsına sataşması nedeniyle konuşması
9.- Mersin Milletvekili Aytuğ Atıcı'nın, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşması sırasında CHP Grubuna sataşması nedeniyle konuşması
10.- Başbakan Yardımcısı Lütfi Elvan'ın, İstanbul
Milletvekili İlhan Kesici’nin sataşma nedeniyle yaptığı konuşması sırasında AK
PARTİ Grup Başkanına sataşması nedeniyle konuşması
11.- Amasya Milletvekili Mehmet Naci Bostancı'nın,
Diyarbakır Milletvekili İdris Baluken’in yaptığı açıklaması sırasında ve Ankara
Milletvekili Bülent Kuşoğlu’nun Bakanlar Kurulu Programı üzerinde şahsı adına
yaptığı konuşması sırasında AK PARTİ Grup Başkanına sataşmaları nedeniyle
konuşması
12.- Diyarbakır Milletvekili İdris Baluken'in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, 2-15 Kasım tarihleri arasında Diyarbakır’ın
Silvan ilçesinde ilan edilen sokağa çıkma yasağı süresince devlet güçleri ve
militer güçler tarafından Silvan halkına, STK temsilcilerine ve
milletvekillerine yönelik uygulanan şiddetin ve sivil katliamlarının
araştırılması amacıyla 19/11/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 28
Kasım 2015 Cumartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
2.- CHP Grubunun, Grup Başkan Vekilleri Ankara
Milletvekili Levent Gök, İstanbul Milletvekili Engin Altay ve Manisa Milletvekili
Özgür Özel tarafından, basın özgürlüğünün tüm boyutlarıyla ele alınmasıyla
ilgili 28/11/2015 tarihinde Türkiye Büyük Millet Meclisi Başkanlığına verilmiş
olan genel görüşme önergesinin, Genel Kurulun 28 Kasım 2015 Cumartesi günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi

VIII.- HÜKÛMET PROGRAMI
1.- Başbakan Ahmet Davutoğlu tarafından kurulan
Bakanlar Kurulu Programı'nın görüşülmesi
IX.- SEÇİMLER
A) Komisyonlara Üye Seçimi
1.- Anayasa; Adalet; Millî Savunma; İçişleri;
Dışişleri; Millî Eğitim, Kültür, Gençlik ve Spor; Bayındırlık, İmar, Ulaştırma
ve Turizm; Çevre; Sağlık, Aile, Çalışma ve Sosyal İşler; Tarım, Orman ve
Köyişleri; Sanayi, Ticaret, Enerji, Tabii Kaynaklar, Bilgi ve Teknoloji;
Dilekçe; Plan ve Bütçe; Kamu İktisadi Teşebbüsleri; İnsan Haklarını İnceleme;
Avrupa Birliği Uyum; Kadın Erkek Fırsat Eşitliği; Güvenlik ve İstihbarat
komisyonlarına üye seçimi
X.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, komisyonların başkan, başkan vekili,
sözcü ve kâtip üye seçimlerini yapmak üzere toplanacakları gün, saat ve yere
ilişkin duyuru
28 Kasım 2015 Cumartesi
BİRİNCİ OTURUM
Açılma Saati: 14.00
BAŞKAN: İsmail KAHRAMAN
KÂTİP ÜYELER : Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Türkiye Büyük Millet
Meclisinin 6’ncı Birleşimini açıyorum.
(HDP
sıralarından pankart gösterilmesi)
BAŞKAN - Salonda çoğunluk vardır,
toplantı yeter sayısı mevcuttur. 
Gündeme geçiyoruz.
II.- OTURUM BAŞKANLARININ KONUŞMALARI
1.- Oturum Başkanı, TBMM Başkanı İsmail Kahraman'ın,
Diyarbakır’da meydana gelen saldırı sonrasında hayatını kaybeden Diyarbakır
Baro Başkanı Tahir Elçi’ye ve şehit olan polise Allah’tan rahmet, yaralananlara
acil şifalar dilediğine ve bu ülkenin istikrarını hedef alan bu saldırıları
lanetlediğine ilişkin konuşması
BAŞKAN – Bugün Diyarbakır’da meydana
gelen müessif saldırı olayında hayatlarını kaybeden Diyarbakır Baro Başkanı
Sayın Tahir Elçi ve şehit polisimize Allah’tan rahmet, yaralananlara acil
şifalar diliyorum. 
Ülkemizin istikrarını hedef alan bu
saldırıları lanetliyor, bu ve benzeri saldırılara millet olarak boyun
eğmeyeceğimizin altını bir kez daha çizmek istiyorum.
III.- ANT İÇME
1.- Mardin Milletvekili Ali Atalan'ın ant içmesi
BAŞKAN - Anayasa’ya göre
milletvekillerinin göreve başlamadan önce ant içmeleri gerekmektedir. 
Şimdi, geçen birleşimlerde ant
içmemiş olan sayın milletvekillerinin adlarını sırasıyla okutup ant içmek üzere
kürsüye davet ediyorum. 
Ağrı Milletvekili Sayın Leyla Zana... Yok.
İstanbul Milletvekili Sayın Selahattin Demirtaş... Yok.
Mardin Milletvekili Sayın Ali Atalan. 
Buyurun efendim. 
(Hatip tarafından kürsü önüne pankart konuldu.)
ALİ ATALAN (Mardin) – Öncelikle, Sayın (AK PARTİ
sıralarından “Yemin edeceksin.” sesleri) Elçi’nin katledilmesini şiddetle
kınıyor, (AK PARTİ sıralarından “Yemin et.” sesleri) kendisine rahmet, ailesine
başsağlığı diliyorum. 
BAŞKAN – Sayın Atalan, buyurun efendim. 
(Mardin Milletvekili Ali Atalan ant içti.)
BAŞKAN – Teşekkür ediyorum Sayın Atalan.
Mardin Milletvekili Sayın Gülser Yıldırım... Yok. 
Ant içmeyen milletvekilleri katıldıkları ilk birleşimin
başında ant içebileceklerdir. 
Grup önerileri vardır. 
Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır... 
ÖZGÜR ÖZEL (Manisa) – Sayın Başkan...
BAŞKAN - ...okutup işleme alacağım ve oylarınıza sunacağım. 
İDRİS BALUKEN (Diyarbakır) – Sayın Başkan, söz talebimiz
var. 
BAŞKAN - Buyurun Sayın Özgür. 
ÖZGÜR ÖZEL (Manisa) – Sayın Başkanım, grup önerilerine
geçmekte olduğunuz anlaşılıyor. Bu noktada, geçen birleşimden bu ana kadar
Sayın Başkanlığınız tarafından yapılan birtakım uygulamalar var. Şu anda grup
önerilerine geçmenizden o uygulamalar noktasında bir tutumunuzu ifade etmiş
oluyorsunuz. Onlardan birincisi, milletvekillerimizin gündem dışı görüşme talepleri,
konuşma talepleri olduğu hâlde, o taleplerin karşılanmadığı anlaşılıyor. Bunun
uygun bir tutum olmadığını düşünüyoruz ve size yapılan gündem dışı görüşme
taleplerinin yerine getirilmesi için gündem dışı talep eden arkadaşları kürsüye
davet etmenizi bekliyoruz. 
BAŞKAN –
Beyefendi, biliyorsunuz, müzakerelerin kesif olduğu, yoğun olduğu dönemlerde
bir teamüldür, gündem dışı konuşmalar verilmez. Bugün, bildiğiniz gibi, Hükûmet
programı üzerinde müzakere yapacağız. O bakımdan böyle yaptık. Yoksa, ileride
elbette ki gündem dışı istemleri bendeniz veya diğer arkadaşlarım yerine
getirecektir. 
Teşekkür
ediyorum. 
İDRİS BALUKEN
(Diyarbakır) – Sayın Başkan...
ÖZGÜR ÖZEL
(Manisa) – Bu tutumunuzu sürdürmeniz durumunda durumun bir usul tartışmasına
konu olduğunu düşünüyorum. 
BAŞKAN –
Söyledim, sürdürülmeyecektir, gerektiğinde verilecektir efendim.
Teşekkür
ediyorum. 
ÖZGÜR ÖZEL
(Manisa) – O zaman usul tartışması açıyoruz efendim.
BAŞKAN – Diyorum
efendim, söyledim.
ÖZGÜR ÖZEL
(Manisa) – Usul tartışması talep ediyoruz. 
MUSA ÇAM (İzmir)
– Uygula! İç Tüzük’ü uygula!
BAŞKAN –
Beyefendi...
İDRİS BALUKEN
(Diyarbakır) – Usul tartışması açmak zorundasınız.
MEHMET NACİ
BOSTANCI (Amasya) – Sayın Başkan...
BAŞKAN – Sizden
önce İdris Bey’in söz talebi var.
Buyurun Beyefendi.

IV.- AÇIKLAMALAR
1.- Diyarbakır Milletvekili İdris Baluken'in,
Diyarbakır’da meydana gelen saldırı sonrasında Diyarbakır Baro Başkanı Tahir
Elçi’nin hayatını kaybetmesine ve bu konuda gündem dışı söz verilmesi
gerektiğine ilişkin açıklaması
İDRİS BALUKEN
(Diyarbakır) – Sayın Başkan, ben de Sayın Cumhuriyet Halk Partisi Grup Başkan
Vekilinin belirtmiş olduğu hususla ilgili söz aldım.
Bugün,
biliyorsunuz, Diyarbakır’da yapılan alçakça bir saldırı neticesinde Diyarbakır
Baro Başkanı Sayın Tahir Elçi katledilmiştir. Kendisi uzun bir süredir
hedefleştirilmişti, bütün saldırıların âdeta bir hedefi hâline getirilmişti,
bir linç kampanyasına maruz bırakılmıştı. Uzun süredir Kürt illerde sahaya
sürülen bir savaş konseptinin bugün baro başkanını katledecek bir düzeye
ulaşmasıyla ilgili -tabii ki bu mevcut oturumda- gündem dışı olarak
söyleyeceğimiz sözler vardı. Sizin gündem dışı çok önemli konularla ilgili
milletvekillerine söz vermeme tutumunuzun bu açıdan biz de doğru olmadığı
kanaatindeyiz. Dolayısıyla bu konuda grubumuza gündem dışı söz vermenizi talep
ediyoruz. Eğer Sayın Özel’e belirtmiş olduğunuz tutumu devam ettirirseniz biz
de tutumunuz hakkında usul tartışması açacağız.
BAŞKAN – Efendim, zatıalinize söz
vermiş oldum. 
Tekrar ediyorum, gündem dışı konuşmaların,
yoğun olan günlerde verilmemiş olduğu sizce de malumdur. Gündemde ağırlık ve
yoğunluk var, kaldı ki yine grup önerilerinde bugün görüşme açacağız. Ben
sizden sonra AK PARTİ’nin Sayın Grup Başkan Vekilini de dinleyeyim, ona göre
bir karar vereyim efendim. 
Buyurun Beyefendi.
2.- Amasya Milletvekili Mehmet Naci Bostancı'nın,
Diyarbakır’da meydana gelen saldırı sonrasında Diyarbakır Baro Başkanı Tahir
Elçi’nin hayatını kaybetmesine ve Meclisin özel gündemle toplanması nedeniyle
bu konuda gündem dışı söz verilmesine gerek olmadığına ilişkin açıklaması
MEHMET NACİ BOSTANCI (Amasya) – Sayın
Başkanım, bildiğiniz gibi Genel Kurulda en son alınan karar bugün Meclisin özel
bir gündemle Hükûmet programını müzakere etmesi için toplanması
istikametindeydi. Normalde Meclis özel gündemle toplandığında sadece müzakere
edilecek konu esas alınır. Ancak zatıaliniz başlangıçta açış yaparken grup
önerilerinin var olduğunu, onları dikkate aldığınızı beyan ettiniz. Ben bu
genel kuralı öncelikle hatırlatıyorum. 
İkincisi, Diyarbakır Baro Başkanı Sayın
Tahir Elçi’nin öldürülmesini şiddetle kınıyorum. Tahir Elçi bölgede, Türkiye’de
barışı sembolize eden bir insan olarak yükselmişti. Onun fikirlerine,
beyanlarına baktığınızda hep barış üzerine, toplumun birliği üzerine mesajları olduğunu
görürsünüz. Bütün fikirlerine katılmak elbette mümkün değil, Türkiye’de hiç
kimsenin bütün fikirlerine katılmayabilirsiniz ama Tahir Elçi bir hukuk insanı
olarak, bir barış insanı olarak yükselen birisiydi. Öldürülmesinin arkasında ne
olduğunu mutlak suretle bütün çıplaklığıyla ortaya çıkarmak gerektiğini
düşünüyorum. 
BAŞKAN – Efendim, mikrofonunuzu açalım
isterseniz.
MEHMET NACİ BOSTANCI (Amasya) – Sayın
Başkanım, affedersiniz, sesim çok gür çıkmadığı için herhâlde mikrofonu
açtırdınız, sağ olun.
BAŞKAN – Gerek zabıtlara geçmesi
bakımından gerekse arka tarafın bizi duyması açısından mikrofonunuzu açtım,
kusura bakmayın.
MEHMET NACİ BOSTANCI (Amasya) – Evet,
efendim, öncelikle bugün Meclis özel bir gündemle toplanıyor. Genel Kurulda
alınan karar bu istikametteydi, Genel Kurulun iradesi ve kararı. Normalde de
Meclis özel bir gündemle toplandığında grup önerileri olmaz. Esasen burada yeni
bir geleneğin daha kapısı açılıyor. Ama zatıaliniz, başlangıçta, giriş yaparken
grup önerileri olduğundan bahisle, bunların görüşüleceğini ifade ettiniz. Ben
bu genel teamülü, uygulamayı, Genel Kurulun iradesini hatırlatmakla iktifa
ediyorum. 
İkincisi: Diyarbakır Baro Başkanı Tahir
Elçi’nin öldürülmesini şiddetle kınıyorum. Mutlak surette, bu işin arkasında,
önünde, sağında, solunda ne varsa bütün çıplaklığıyla açığa çıkarılmalı, bizim
talebimiz budur. Tahir Elçi, barışçı kişiliğiyle Türkiye kamuoyunda öne çıkmış
bir insandır. Yaptığı açıklamalara baktığınızda, bölgede yaşanan gelişmelere
ilişkin değerlendirmelerine baktığınızda bunu görürsünüz, sosyal medyadaki
hesaplarına girdiğinizde de kanaatlerinin ne olduğuyla karşılaşırsınız.
Hendeklerin kapatılmasını talep ediyor Tahir Elçi, barışı istiyor. 
İDRİS BALUKEN (Diyarbakır) – Onun can
güvenliğini sağlamakla yükümlüsünüz, siz muhalefet partisi değilsiniz. Baro
başkanı katlediliyor söylediğiniz şeye bakın, ayıptır ya! (AK PARTİ
sıralarından gürültüler)
LEZGİN BOTAN (Van) – Katilsiniz,
katilsiniz!
BAŞKAN – İdris Bey, lütfen müdahale
etmeyin efendim, müdahale etmeyiniz.
MEHMET NACİ BOSTANCI (Amasya) – Sayın
Baluken, çok ayıp.
BAŞKAN – Buyurunuz Naci Bey.
MEHMET NACİ BOSTANCI (Amasya) – Sayın
Tahir Elçi’nin bu barışçı kişiliği, öyle anlaşılıyor ki birtakım çevrelere
rahatsızlık veriyor. Mutlak surette, daha olayın ne olduğu bilinmeden,
anlaşılmadan, peşin hükümlerle sahaya çıkmak asla kabul edilemez. 
İDRİS BALUKEN (Diyarbakır) – Biliniyor,
biliniyor, her şey nettir.
LEZGİN BOTAN (Van) – Katilsiniz, kimin
katlettiğini iyi biliyorsunuz.
MEHMET NACİ BOSTANCI (Amasya) – Bu ülkede
barışı isteyen, insanların yakınlaşmasını isteyen, Türkiye'nin birliğini,
bütünlüğünü esas alan anlayışın kesinlikle soğukkanlı, kışkırtıcılıktan uzak,
ortada yaşanan bu karanlık olaylara ilişkin de kamuoyunu tatmin edecek
açıklamaları talep eden bir çizgide durması gerekir. Peşin hükümlerle piyasaya
çıkmak barışa, bu ülkenin birliğine hizmet etmez.
Saygılar sunuyorum. (AK PARTİ
sıralarından alkışlar)
BAŞKAN – Sayın Bostancı, teşekkür
ediyorum.
Sayın milletvekilleri…
OKTAY VURAL (İzmir) – Sayın Başkan, bizim
de söz talebimiz var.
BAŞKAN – Buyurunuz efendim.
3.- İzmir Milletvekili Oktay Vural'ın, Diyarbakır’da
meydana gelen saldırı sonrasında hayatını kaybeden Diyarbakır Baro Başkanı
Tahir Elçi’ye ve şehit olan polise Allah’tan rahmet dilediklerine ilişkin
açıklaması
OKTAY VURAL (İzmir) – Teşekkür ederim
Sayın Başkan.
Biz de Diyarbakır’da Akkoyunlu Sultanı
Kasım Bey tarafından -hicri 906- 1500 senesinde yapılmış olan Dört Ayaklı
Minare’ye yapılan saldırı ve tahribatı dile getirmek için yaptığı basın toplantısı
sırasında uğradığı saldırı sonucunda hayatını kaybeden Diyarbakır Barosu
Başkanı Tahir Elçi’ye ve polisimize Allah’tan rahmet diliyorum. 
Bu saldırının gerçekten ülkemiz
üzerinde oynanan derin oyun ve tuzakların bulunduğu bir dönem içerisinde
yapıldığını dikkate alarak ülkemizin birlik ve bütünlüğünü koruyacak ve bunun
arkasındaki amaçları ve emelleri ortaya çıkaracak şekilde açıklığa
kavuşturulması bizim de talebimizdir efendim.
BAŞKAN – Teşekkür ediyorum efendim.
Efendim, gündeme geçmiş bulunuyoruz.
İDRİS BALUKEN (Diyarbakır) – Sayın
Başkan…
ÖZGÜR ÖZEL (Manisa) – Sayın Başkan…
BAŞKAN - Dolayısıyla, gündem dışı
konuşma verme imkânım yok. İç Tüzük’e göre durum budur.
ÖZGÜR ÖZEL (Manisa) – Sayın Başkanım…
BAŞKAN - Bir dakika Beyefendi…
Bir diğeri de usul tartışmasına ihtiyaç
bu durumda olmadığı için ben sizden rica ediyorum… Eğer ısrar ederseniz…
Buyurun Özgür Bey.
İki dakika için yerinizden konuşun.
ÖZGÜR ÖZEL (Manisa) – Sayın Başkanım,
böyle bir usul de yok, bu ayrı bir usul tartışması.
BAŞKAN – Olmaz efendim, var efendim.
Buyurun.
ÖZGÜR ÖZEL (Manisa) – Öncelikle şunu
ifade etmek isterim: Karşı karşıya bulunduğumuz durum şahsınız tarafından hem
de bir dönemin başında bundan sonraki uygulamalar ile bundan önceki yerleşik
uygulamaların bir bütünlük ve devamlılık içinde seyrine mâni olacak nitelikte
ve üzerinde çok ciddi tartışmalar yapılması gereken bir tutumdur. 
Benim şu anki ilk talebim, diğer grup
başkan vekillerine, AKP Grup Başkan Vekiline sesinin duyulmadığı, zabıtlara
geçmediği, bu yüzden de daha iyi anlayabilmek için tanıdığınız bu hakkın
grubumuza da tanınmasından ibarettir. İlk talebim budur efendim.
BAŞKAN – Beyefendi, şunu söyleyeyim,
gerek tecrübem gerek İç Tüzük hakkındaki hassasiyetim tarafınızca da ileride
görülecektir. İlk konuşmamda dediğim gibi, mevzuata, Anayasa’ya, İç Tüzük’e
tamamen riayet edeceğim. Yaptığım da usule uygundur. Bu hususta da tecrübem
olduğunu ben tekrar hatırlatmak isterim.
Şimdi ben size iki dakikalık konuşma
hakkı tanıyorum.
İDRİS BALUKEN (Diyarbakır) – Sayın
Başkan…
BAŞKAN - İdris Bey, zatıalinize de öyle
yapacağım.
İDRİS BALUKEN (Diyarbakır) – …ben de
birkaç hususu belirtmek istiyorum.
BAŞKAN – Buyurun efendim.
4.- Manisa Milletvekili Özgür Özel'in, Diyarbakır’da
meydana gelen saldırı sonrasında hayatını kaybeden Diyarbakır Baro Başkanı
Tahir Elçi’ye ve şehit olan polise Allah’tan rahmet dilediklerine ilişkin
açıklaması
ÖZGÜR ÖZEL (Manisa) – Sayın Başkanım,
öncelikle bugün Diyarbakır’da bir silahlı saldırı sonucunda hayatını kaybeden
Diyarbakır Baro Başkanı Sayın Tahir Elçi’ye ve aynı saldırının devamında
hayatını kaybeden polis memuruna Allah’tan rahmet diliyoruz.
Sayın Tahir Elçi’nin hayatını
kaybettiğini öğrendiğimiz anda Türkiye’deki gündemi takip eden, az çok gündeme
hâkim olan herkes gibi biz de âdeta “Kırmızı Pazartesi” kitabındaki gibi bir
cinayetin işleneceğini herkesin bilip kimsenin birbirine söylemediği hissiyat
içinde olduk. Çünkü Sayın Tahir Elçi’nin bir kısım medya ve İnternet üzerindeki
sosyal iletişim ağlarında nasıl hedef gösterildiğini ve kendisi hakkında nasıl
aleyhte yayınlar yapılmak suretiyle kendisinin açıktan hedef hâle getirildiğini
hepimiz izlemiştik, haberi duyduğumda; sonunda bu da oldu dedim, bu konunun
özellikle altını çiziyoruz. Bu konuda Meclis tarafından çok önemsediğimiz
şekilde araştırma komisyonlarının kurulması ve bu konunun Meclisin çok ciddi
şekilde üzerine gitmesi gerektiğini düşünüyoruz. 
Ayrıca, verdiğiniz söz bu konuda
tutanaklara geçmesi ve sesimizi duyurması açısından anlamlıdır. Ancak bu bir
usul tartışması açılmasıyla ilgili talebimizin ve bu talebin gereğinin
zatıalinize takdir hakkı vermeksizin “usul tartışması açılır” ifadesini İç
Tüzük’teki, ortadan kaldırmayacak şekilde bir uygulama yapılması fevkalade
önemlidir. Şahsınızdan bu konuda yani gündem dışı sözlerin verilmemesi hususunda
bir usul tartışması açmanızı ve İç Tüzük’ten ayrılmamanızı önemle rica
ediyorum. 
BAŞKAN – Beraber okuyalım Özgür Bey,
ben söz vermedim değil söz veriyorum, şu anda da siz konuştunuz. Bakınız, İç
Tüzük Madde 63: “Görüşmeye yer olup olmaması, Başkanı gündeme veya Türkiye
Büyük Millet Meclisinin çalışma usullerine uymaya davet, bir konuyu öne alma
veya geriye bırakma gibi usule ait konular, diğer işlerden önce konuşulur.
Bu yolda bir istemde bulunulursa, onar
dakikadan fazla sürmemek şartıyla, lehte ve aleyhte en çok ikişer kişiye söz
verilir.
Bu görüşme sonucunda oya başvurmak
gerekirse, oylama işaretle yapılır.”
Bendeniz, size usule uyduğumu, Sayın
Bostancı’nın dediği gibi, özel gündemle toplanan bugün için, bugünkü durumlar,
olaylar dolayısıyla bir özellik taşıdığı için, bu mevzuda bir görüş beyanı
verme imkânını sağlayayım diye gereken yönetimi yürüttüm.
İdris Bey’i dinleyelim, ondan sonra
yeniden konuşacağım.
Buyurun efendim.
İDRİS BALUKEN (Diyarbakır) – Sayın
Başkan, öncelikle bu usul tartışması hakkında okumuş olduğunuz metinden de
anlaşılacağı gibi, İç Tüzük’ün ilgili maddesi yani 63’üncü maddesi, usul
tartışmasıyla ilgili bir konu gündeme gelirse esas gündeme geçmeden mutlaka
Başkan usul tartışmasını açar belirlemesinde bulunuyor. Söz hakkı tanır. Söz
hakkı kürsüden dile getirildikten sonra da oylamaya başvurulup başvurulmaması
noktasında takdir hakkını kullanır diyor. Dolayısıyla, sizin en başından beri
usul tartışmasını açmama gibi bir yetkiniz yok aslında. Siz tartışmayı
açarsınız, onunla ilgili Genel Kurulun oyuna başvurup vurmama noktasında bir
takdir hakkı kullanırsınız. O nedenle şu anki yönetiminizin, Genel Kurulu
yönetim şeklinizin İç Tüzük’e uygun olmadığı kanaatindeyiz. Eğer bu tutumunuz
devam ederse İç Tüzük yerine kendi şahsi kanaatlerinizle Meclisi yöneteceğiniz
sonucunu çıkaracağız ve bunu da ısrarla sürdüğünüz için de Başkanlık Divanında
tutanaklarla birlikte ilk toplantıda bu konuyu tartışmaya açacağız. Ama şu anda
doğru olan, 2 siyasi partinin usulle ilgili yapmış olduğu bu itirazı
değerlendirmeniz ve bir usul tartışması açmanızdır, birincisi bu. 
İkincisi: Sayın Tahir Elçi’nin
katledilmesiyle ilgili eğer usul tartışması açmayacaksanız yerimizden söz
talebimiz var, mikrofonu açarak söz talebinde bulunacağız.
BAŞKAN – İdris Bey, Sayın Grup Başkan
Vekili; bir ana kaidedir, usul esasın önüne geçer, usul talep edildiğinde esasa
geçilmez; tabii ki bu bir ana kaidedir. Demin şunu ifade ettim size: Gereken
sözleri verdim, ayrıca da oturduğunuz yerden konuşma imkânı tanıdım, ona rağmen
bunu yeterli görmüyorsanız ve yine ısrar ediyorsanız benim yapacağım elbetteki
lehte, aleyhte ikişer kişiye söz vermektir. Şunu tekrar ediyorum: Ben ve Divanı
oluşturan değerli arkadaşlarım da zannediyorum iştirak edeceklerdir, İç
Tüzük’e, Anayasa’ya, mevzuata uygun yönetim yürüteceğiz ve verdiğimiz sözü hep
tutacağız ve tarafsız olacağız; endişe buyurmayınız, yolun başındayız,
yürüyelim, birbirimizi göreceğiz. 
Ve şimdi, tutumumun lehinde 2,
aleyhinde 2 kişiye üçer dakikalık bir söz vereceğim efendim. 
Evet, ne oldu Özgür Bey? 
ÖZGÜR ÖZEL (Manisa) – Efendim, lehte,
aleyhte söz taleplerini almadan hemen önce -süreyi de takdir edeceksiniz, arada
da bir zaman yok- bu konuda bir başka sıkıntımız daha var, onu ayrı bir usul
tartışmasına konu edip bir kez daha bu tartışmalarla zaman kaybetmemek
açısından takdir hakkınızın on dakikayla sınırlı olduğunu biliyoruz ancak…
BAŞKAN – On dakikaya kadar.
ÖZGÜR ÖZEL (Manisa) – On dakikaya kadar
olduğunu biliyoruz. Bazen de iki dakika gibi hani meramı anlatmaya imkân
vermeyecek kısa süreler oluyor, takdir sizde olmak üzere sürenin üst limite
yakın bir yerlerden takdir edilmesini arz ediyorum. O sırada diğer konuları da
arz ederiz, yeni usul tartışmalarına ihtiyaç kalmaz efendim. 
BAŞKAN – Eğer yeterli görmezseniz
konuşurken ben tekrar ekleme yapabilirim efendim. 
BÜLENT TURAN (Çanakkale) – Lehte…
BAŞKAN – Şimdi, tutumumun lehinde
Bülent Turan Bey. 
Başka? 
ÖZGÜR ÖZEL (Manisa) – Aleyhinde Veli
Ağbaba...
BAŞKAN – Aleyhinde veya lehinde başka
söz isteyen var mı? 
İDRİS BALUKEN (Diyarbakır) – Aleyhte…
BAŞKAN – Lehinde söz isteyen var mı? 
AYTUĞ ATICI (Mersin) – Lehinde…
BAŞKAN – Sayın Bülent Turan Bey,
buyurun efendim. (AK PARTİ sıralarından alkışlar)
BÜLENT TURAN (Çanakkale) – Kaç dakika
veriyorsunuz Sayın Başkan. 
BAŞKAN – Efendim, üçtü, Özgür Bey’in
talebi var…
ÖZGÜR ÖZEL (Manisa) – Toplam beş dakika
mı oldu? 
BAŞKAN – Beş yapalım, peki. 
ÖZGÜR ÖZEL (Manisa) – Tamam efendim,
teşekkür ederim. 
BAŞKAN – Anlaşılmıştır. 
Ama beşi aşmayacağız Özgür Bey. 
Buyurun efendim. (AK PARTİ sıralarından
alkışlar)
V.- USUL HAKKINDA GÖRÜŞMELER
1.- Oturum Başkanı, TBMM Başkanı İsmail Kahraman’ın
Meclisin özel gündemle toplanması nedeniyle gündem dışı söz vermemesinin İç
Tüzük hükümlerine uygun olup olmadığı hakkında
BÜLENT TURAN (Çanakkale) – Sayın Başkan,
değerli milletvekilleri; öncelikle hepinizi saygıyla selamlıyorum. 
Az önce kıymetli arkadaşlarımızın usul
tartışması talebinden dolayı, Sayın Başkanın da takdiriyle, lehte söz almak
üzere huzurlarınızdayım. 
Biliyorsunuz, 26’ncı Dönemin ilk
toplantısını yapıyoruz ancak hâlâ yasama faaliyetlerine başlamadığımızı sizler
de biliyorsunuz. Biz, bugün, yasama faaliyetinden önce son toplantıda karar
aldığımız bugün Hükûmet programı hakkında müzakereler için bir aradayız.
Gündemimizin o olduğunu herkes biliyor. Kaldı ki bugün, İç Tüzük’e göre,
biliyorsunuz, salı-perşembe olan çalışma günleri dışında bir gündeyiz,
cumartesindeyiz. Bugünün adı üzerinde, özel bir gündem, özel bir toplantı.
Hatta daha öte söylemek istiyorum, bırakın usul tartışmasını, bırakın ilgili
konuyla ilgili söz almayı, şahsi kanaatim odur ki eğer özel gündemle toplanması
gereken bir Meclis toplandığında grup önerileri de kabul edilmez. Bugün bir
tane işimiz var bizim, milletin bizden beklentileri var, oy verdi, seçim yaptı,
beyannamelerimiz, hepimizin ortak noktaları var, belli vaatleri var, “Bir an
önce hükûmeti kurun, müzakereleri yapın, bakanlarla ilgili de ‘evet’, ‘hayır’
oyunuzu verin ve işe başlayın.” der. Milletin beklentisi bu. O yüzden burada
boş polemiklerle, tekrar tekrar ifade edilen birtakım kelime oyunlarıyla zaman
kaybetmenin ne partinize faydası var ne milletimize faydası var ne bizlere
faydası var. (AK PARTİ sıralarından alkışlar) 
Ben isterdim ki her grup başkan
vekilimiz, bugün öldürülen çok kıymetli baro başkanıyla ilgili taziyelerini
iletsinler ancak sadece baro başkanıyla ilgili değil, onu korumak için orada
olan polis için de taziyelerini iletsinler. (AK PARTİ sıralarından alkışlar)
Ama sadece baktığımda gördüğüm, baro başkanının fotoğrafının olması baş tacı
ancak isterim ki insandır ölen, insan, insanın, ölenin kimliği, siyaseti,
ideolojisi olmaz. 
İDRİS BALUKEN (Diyarbakır) – Usul
tartışması istedik biz de, saptırmayın.
BÜLENT TURAN (Devamla) - Oraya bir de
onu korumak için orada olan polisle ilgili bir fotoğraf koyabilseydiniz. O
yüzden hem… (AK PARTİ sıralarından alkışlar) Kaldı ki, oradaki saldırı baro
başkanımıza değildir. Polise yapılan saldırıda hem polisimiz şehit olmuştur hem
baro başkanı ölmüştür.
AHMET YILDIRIM (Muş) - Gerçekleri
çarpıtma! Yanlış biliyorsun, eksik biliyorsun!
MİTHAT SANCAR
(Mardin) - MOBESE kayıtları var!
AHMET YILDIRIM (Muş) – Çarpıtma,
çarpıtıyorsun!
BAŞKAN – Müdahale etmeyiniz efendim.
Lütfen.
BÜLENT TURAN (Devamla) - Kaldı ki,
bununla ilgili az önce Sayın Başbakanımızdan aldığımız bilgi, İçişleri
Bakanımızdan aldığımız bilgi…
AHMET YILDIRIM (Muş) – Çarpıtıyorsun!
BAŞKAN – Lütfen müdahale etmeyiniz.
BÜLENT TURAN (Devamla) - …toplantılar
yaparak konuyla ilgili ayrıntılı bilgi verecekler. Az sabrederseniz… Peşin
hükümle “O katil, bu öldürdü, bu yanlış.” demek bir vekile yakışmaz. Olay çok
taze, daha ceset ve kan yerde…
AHMET YILDIRIM (Muş) - Yanlış
biliyorsun olayı, çarpıtıyorsun!
BÜLENT TURAN (Devamla) - O yüzden
diyoruz ki… Bakın siz, galiba yeni vekilsiniz, bağırarak olmaz, burası hendek
kazılacak bir yer değil, burası dağ başı değil. (AK PARTİ sıralarından “Bravo”
sesleri, alkışlar) Burası bağırma yeri değil. Sürem var, o süreyi ben
kullanacağım. Ben ineceğim, sen kullanacaksın. O yüzden, bağırma yeri burası
değil, burası milletin takdir ettiği vekillerinin seçildiği bir yer, beraber
konuşacağız.
AHMET YILDIRIM (Muş) - Çarpıtma o
zaman. 
BÜLENT TURAN (Devamla) - Kan üzerinden,
gerginlik üzerinden siyaset dönemi geride kalmalıdır. Sayın Başkanın, gündem ne
olursa olsun usulünün yanındayız çünkü bugün olağanüstü bazı sıkıntılar olması
bizi üzmekle beraber, gazetecilerimizden içeride olanlar var, onu da
getireceksiniz az sonra biliyorum, ölenlerimiz var biliyorum ama zaten Hükûmet
programında çok uzun müzakere imkânı var, bunları konuşabiliriz. Taziye için
söz verdi, bunu yapabiliriz ama siz, sadece polemik olsun diye saatlerce bunu
konuşur da “Bakanlar oylanmasın, müzakere olmasın.” derseniz… Biz milletten bir
görev aldık, on üç yılın bitiminde yüzde 50’yle buraya bir daha geldik, iş
yaptığımız için buradayız, bağırdığımız için değil. (AK PARTİ sıralarından
alkışlar) Millet bizden artık, bırakın yürümeyi koşmamızı istiyor, iş yapmamızı
istiyor. Terörle de müdahale edeceğiz, yatırımlarımızı da yapacağız ama önce
Hükûmet programını bugün müzakere edip pazartesi oylayacağız. 
Sayın Başkanın bu konudaki tutumunun
yanında olduğumuzu ifade ediyorum ama daha ötesinde CHP’nin ve HDP’nin bugün
grup önerisi verdiğini duyduk, söz verilirse konuşuruz ancak özel gündem olduğu
için ona da söz vermemek gerektiğinin usulünü hatırlatmak isterim.
Hepinize saygı ve selamlar sunuyorum.
Sağ olun, var olun. (AK PARTİ sıralarından alkışlar)
BAŞKAN – Teşekkür ediyorum efendim. 
Aleyhinde, Veli Ağbaba, Malatya
Milletvekili. 
Buyurun efendim. (CHP sıralarından
alkışlar) 
VELİ AĞBABA (Malatya) – Sayın Başkan,
değerli milletvekilleri; öncelikle, sözlerime, Diyarbakır’da bir basın
açıklaması sırasında katledilen Tahir Elçi’yi anarak başlamak istiyorum. Aynı
yerde bir polis memuru da katledildi. Türkiye'nin başı sağ olsun diyorum. 
Değerli arkadaşlar, biraz önce, AKP
Grup Başkan Vekili Sayın Bülent Turan burada bir usul tartışması açılmasının
bir zaman kaybı olduğunu söyledi. Sayın Turan’a ve AKP milletvekillerine
soruyorum: Dünyanın neresinde olursa olsun bir ülkede, bir ülkenin önemli bir
kentinde bir baro başkanı öldürülüyorsa ve sokak ortasında katlediliyorsa bu
önemli bir olaydır ve bunu herkesin tartışması lazım, başta iktidar partisinin
tartışması lazım, konuşması lazım. (CHP sıralarından alkışlar) 
BÜLENT TURAN (Çanakkale) – Usulü
tartışıyoruz.
VELİ AĞBABA (Devamla) – Bakın değerli
arkadaşlar, Sayın Başbakan Van’da seçim propagandasında beyaz Toroslardan söz
etti, Türkiye’ye beyaz Torosların geleceğini söyledi, bugün beyaz Toroslar
gelmeye başladı. Bu dönemde -20 Temmuz’dan başlayarak Suruç katliamından
bugüne- duruma baktığımız zaman bir fotoğrafı görmemiz gerekiyor ve son iki gün
önce -26 Kasımda- tutuklanan hem Can Dündar’ı hem Erdem Gül’ü gördüğümüz zaman
bir fotoğraf tamamlanıyor aslında. Hatırlayınız, Türkiye'nin en önemli
ilçelerinden birinde herkesin gözü önünde bir Suruç katliamı yaşandı. Önceden
ilan edilmiş, daha önceden bir barış eylemi olarak ilan edilmiş bir kentte 33
çocuk bir canlı bomba tarafından katledildi. Suruç’a defalarca gitmiş bir
milletvekili olarak söylüyorum, Suruç’un o caddesine farklı renkte bir tişört
giyen bir genç gelse Suruç’ta bunu görmemek mümkün değil, ama o canlı bomba,
daha önce devlet tarafından ismi bilinen canlı bomba Suruç’a gidiyor, bombanın
pimini çekiyor, patlatıyor. Hükûmet ne yapıyor değerli arkadaşlar? Hükûmet
gizlilik kararı veriyor, Suruç’la ilgili bir araştırma yapmıyor. Arkasından
burada bir araştırma önergesi verdi CHP Grubu, “Terör araştırılsın.” denildi.
“Hem Suruç’ta katledilen 33 genç hem de hunharca, kalleşçe bir evde kafasına
silah dayanarak öldürülen 2 polis hakkında bir terör komisyonu kurulsun.” dedik
ama maalesef hem AKP Grubu hem MHP Grubu tarafından bu komisyon reddedildi.
Genel Başkanımızın talimatıyla bir komisyon kurduk. Biz Adıyaman’a gittik,
Suruç’a gittik, değerli arkadaşlar, orada bir rapor hazırladık ve açıkladık, 9
Ağustosta dedik ki: “Bu cinayetler, Suruç’ta işlenen cinayetler, IŞİD’in
yetiştirdiği ve AKP’nin görmezden gelerek yetiştirdiği, AKP’nin koruduğu IŞİD
katilleri tarafından işlenmiştir.” (AK PARTİ sıralarından gürültüler)
VEYSİ KAYNAK (Kahramanmaraş) – İftira
etme! Müfteri!
VELİ AĞBABA (Devamla) – Söyleyeceğim. 
HALİL ETYEMEZ (Konya) – Usulden hiç
bahsetmedin, usule gel, usule! Usul ne oldu?
AYŞE KEŞİR (Düzce) – Usul konuşuyoruz!
VELİ AĞBABA (Devamla) – Ve 9 Ağustosta
dedik ki: “Ey Hükûmet, ey AKP…” 9 Ağustosta ilan ettik, 22 tane canlı bomba
olabileceğini söyledik. Bunu Genel Başkanımız sizin Genel Başkanınıza iletti. Onun
için de maalesef tedbir almadınız, ölenleri suçlamaya çalıştınız. Dedik ki: “Eğer
Suruç’ta tedbir alınmazsa, eğer sizin besleyip büyüttüğünüz IŞİD’e tedbir
almazsanız başka katliamlar gelir.” Elini kolunu sallaya sallaya Ankara
katliamı gerçekleşti. Ankara katliamında canlı bombalardan Yunus Emre Alagöz
CHP’nin raporunda geçen isimdir ve bu, sizin Başbakanınıza teslim edilmiştir ve
bu, kamuoyuyla paylaşılmıştır. 
Değerli arkadaşlar, 3 eylemin de ortak
bir yönü var, hem Suruç’taki eylemin hem Ankara’daki eylemin hem de bugün
Diyarbakır’daki Tahir Elçi’nin öldürülmesindeki eylemin 3 ortak özelliği var;
3’ü de, Suruç’ta da barış istiyorlar, Ankara’da da barış istiyorlar, bugün de
Tahir Elçi barış istiyor. (CHP sıralarından alkışlar) 
Arkadaşlar, bunun anlamı şu: Nerede bir
barış eylemi varsa, nerede bir eylem varsa AKP’nin besleyip büyüttüğü, “öfkeli
gençler” dediği, silah verdiği, MİT tırlarıyla silah gönderdiği IŞİD
katillerinden korkun diyor. (CHP sıralarından alkışlar, AK PARTİ sıralarından
sıra kapaklarına vurmalar)
Bakın, bunu haykırıyorum: Ankara’da,
Suruç’ta, Suruç’taki akan kanlarda, bunda sizin sorumluluğunuz var, Hükûmetin
sorumluluğu var. Bu kanlarda… Sizin elinizde kan var değerli arkadaşlar.
Gerçeği ifade ediyorum. 
Bakın değerli arkadaşlar, Suruç’ta, bir
tek, emniyet müdürünü bırakın, bekçi görevden alınmadı, bekçi! Ankara katliamında,
emniyet müdürünü görevden aldınız. Ankara katliamında, sizin işlemleriniz
sonucunda, statlarda, ölen insanlar yuhalatıldı. Statlarda, ölen insanlar
yuhalatıldı arkadaşlar. Ankara katliamıyla ilgili ne yaptınız? Gizlilik kararı
verdiniz. Ankara katliamında, Suruç’a, Ankara’ya bomba atanlara bir şey
yapabildiniz mi?
HALİL ETYEMEZ (Konya) – Usul ne oldu? 
AYŞE KEŞİR (Düzce) – Usul, usul, usul…
VELİ AĞBABA (Devamla) – Bakın, Can
Dündar’la Erdem Gül tutuklandı. Niye tutuklandı? Can Dündar ve Erdem Gül “Bu
MİT tırlarının içerisindeki silahlar IŞİD’e gidiyor.” diyor. Dünya âlem
biliyor. Bugün bu sıralarda oturan Sayın Bakan ne diyor? “Vallahi de billahi de
Türkmenlere silah gitmiyordu.” diyor. Ben de buradan söylüyorum: O tırların
içerisinde vallahi de billahi de IŞİD katillerine silah gidiyordu. (CHP
sıralarından alkışlar) O silahları gönderenler sizlersiniz. 
Bu katliamların hepsinde sizin elinizin
kiri var diyorum ve tekrar sizleri saygıyla selamlıyorum. (CHP sıralarından
alkışlar; AK PARTİ sıralarından gürültüler, sıra kapaklarına vurmalar) 
HALİL ETYEMEZ (Konya) – Usul ne oldu?
Usul, usul…
BAŞKAN – Değerli milletvekilleri,
efendim, demin bendenizin açtığı usul meselesiydi. 
HALİL ETYEMEZ (Konya) – Bir tane usul
yok, bir tane, usulden hiç bahsetmedi.
AYŞE KEŞİR (Düzce) – Usul dışında her
şeyi konuştu.
BAŞKAN – Rica ediyorum, usule ait,
tutumuma ait konuşma yaparken mevzunun dışına çıkılmamasını istirham ediyorum. 
İLKNUR İNCEÖZ (Aksaray) – Mevzunun
içine hiç gelmedi. 
İDRİS BALUKEN (Diyarbakır) – Keşke AKP
Grup Başkan Vekilini de uyarsaydınız. 
BAŞKAN – Benden, “İç Tüzük’e uygunluk”
diyorsunuz, “teamüle uygunluk” diyorsunuz, haklı olarak bunu bekliyorsunuz, ben
de sizlerden bunu rica ediyorum. 
HALİL ETYEMEZ (Konya) – Usulsüzlük
yaptılar, usulsüzlük. 
BAŞKAN - Buyurun Naci Bey.
MEHMET NACİ BOSTANCI (Amasya) – Sayın
Başkanım, sayın konuşmacı “AK PARTİ’nin koruyup kolladığı IŞİD’li katiller”
ifadesini ve benzeri ifadeler kullandı. Bunları her şeyden önce reddediyoruz.
Bunlar büyük hakarettir. Bu konuda açıklama için söz istiyorum. 
ENGİN ALTAY (İstanbul) - Kastı
Hükûmettir Sayın Bostancı, AK PARTİ değildir.
MEHMET NACİ BOSTANCI (Amasya) – “AK
PARTİ’nin koruyup kolladığı…”
BAŞKAN – Sayın Bostancı, size söz
vereceğim efendim. Fakat şu, ilk, usul hakkındaki konuşmaları bitirelim. 
MAHMUT TANAL (İstanbul) – Yani
eleştiriler Hükûmete yönelikti.
MEHMET NACİ BOSTANCI (Amasya) – “AK
PARTİ” dedi. 
BAŞKAN – Sayın Oktay Vural, buyurunuz
efendim. 
OKTAY VURAL (İzmir) – Teşekkür ederim
Sayın Başkan.
Tekrar, Diyarbakır’da Akkoyunlu Sultanı
Kasım Bey tarafından 906 ve 1500 senesinde yapılmış olan Dört Ayaklı Minare’yle
ilgili bir basın toplantısı sırasında yapılan saldırıda hayatını kaybeden baro
başkanıyla birlikte şehit polisimiz Sayın Ahmet Çiftaslan’a Allah’tan rahmet diliyorum.

Tabii, bir usul
tartışması Sayın Başkan. Gündem dışı konuşma verme takdiri elbette Sayın
Başkana aittir ancak Türkiye Büyük Millet Meclisi Genel Kurulunun gelenekleri
aslında bu toplantının olduğu her zaman gündem dışı taleplerinin olumlu bir şekilde
yerine getirilmesini amirdir. Fakat bugün özel gündem belirlendiği için,
aslında bir de grup önerileri olduğu için, daha önceden verilmediği için,
anında bu gündem dışı taleplerini karşılamak da mümkün değil çünkü bununla
ilgili bir süreç olması lazım ve gündem dışı konuşacak hatibin önceden haberdar
edilmesi gerekir. Dolayısıyla, bu mesele anladığım kadarıyla zatıalinizin
yönetimi boyunca dikkate alınacak ve gündem dışı konusunda milletvekillerinin
bu taleplerinin olumlu karşılanacağına ilişkin bir tutumunuzu da ifade ettiniz;
bunu da olumlu gördüğümüzü ifade etmek istiyorum. 
Öte yandan, özel
gündemle toplanıldığı zaman grup önerileri olmaz konusu doğru bir şey değil
çünkü özel gündem Başkanın sunuşlarından sonra yapılmaktadır oysa grup
önerileri Başkanın sunuşları kapsamındadır. Bundan önce, özel gündem belirleme
yetkisi grup önerisiyle Türkiye Büyük Millet Meclisi Genel Kuruluna ait
olduğuna göre, bu konuda vaki bir talep konusunda da yine Türkiye Büyük Millet
Meclisi Genel Kurulunun görüşme yapıp yapmama takdirini kısıtlamak mümkün
değildir. Bu bakımdan bunu da antrparantez ifade etmek istiyorum.
Milliyetçi
Hareket Partisi olarak, aslında bugün gerçekten yani bu tutumdan sonra… Bugün
zaten iki grup önerisi var, olağanüstü gelişmelerle ilgili gruplar görüşlerini
zaten aktaracaklardır. Özel gündemle ilgili Hükûmet programı da görüşüleceğine
göre ve gruplara kırkar dakika da söz hakkı düştüğüne göre çok kapsamlı bir
değerlendirme yapılacağı ve gelecek dört yılımızı ilgilendiren bir süreçle
ilgili grupların görüşlerinin alınacağı böyle bir ortamda bu tartışmanın daha
fazla ileri götürülmeden, zatıaliniz de gündem dışı konuşmalarla ilgili
tavrınızı açıkladığınıza göre, bu tutumun, bugüne münhasır olmak üzere
yaptığınız uygulamanın lehinde olduğumu ifade ediyor, hepinize saygılarımı arz
ediyorum. (MHP sıralarından alkışlar)
BAŞKAN – Teşekkür ediyorum Sayın Vural.

İdris Baluken…
Buyurun Beyefendi. 
İDRİS BALUKEN (Diyarbakır) – Teşekkür
ederim. 
Sayın Başkan, değerli milletvekilleri;
hepinizi öncelikle saygıyla selamlıyorum. 
Öncelikle, Sayın Başkan, birkaç
oturumdur sürekli Genel Kurulu yönetme şeklinizi İç Tüzük’e göre değil daha çok
şahsi kanaatleriniz üzerinden şekillendiriyorsunuz. Bu tutumun doğru olmadığını
ve sizi burada Genel Kurulu yönetirken bağlayan bir İç Tüzük olduğunu
hatırlatmak istiyoruz. 
Usulle ilgili tartışmaları öne alma
konusu İç Tüzük’te son derece nettir. Nitekim siz de kendiniz okuduktan sonra
yapmış olduğunuz tasarrufun yanlış olduğuna kanaat getirdiniz ki usulle ilgili
bu şekilde bir gündem işlettiniz, bir tartışma başlattınız. Yapmanız gereken
şey, usulle ilgili her talep olduğunda İç Tüzük 63’e göre bütün konulardan önce
usul tartışmasını açmak ve onu yürütmek olmalıdır. Dolayısıyla umarım bundan
sonraki tutumlarınızda daha çok AKP Grubunu kayırmaya çalışan bir anlayış
üzerinden İç Tüzük’ü elinin tersiyle bir kenara iten bir tutum içerisinde
olmazsınız. Bu temennimizi ifade etmek istiyorum.
Tabii, “Bugün çok önemli bir gündemimiz
var. O nedenle gündem dışı konuşma hakkı tanıyamıyoruz.” demek hakikaten hicap
duyacağımız bir cümle demektir. Bugün Diyarbakır’ın orta yerinde, aylardır
hedef gösterilmiş olan bir baro başkanı katledilmiş, onun yanında bulunan bir
polis memuru yine nereden geldiği belirsiz bir kurşunla katledilmiş, onlarca sivil
yurttaşımız yaralanmış; şu anda Sur ilçesinde, aylardır tüm Kürt kentlerinde
olduğu gibi, yapılan sokağa çıkma yasaklarıyla sivil katliam girişimlerine
başlanmış, siz de burada bunun önemli gündemden dolayı tartışılamayacağını
söylüyorsunuz. Bunu kabul etmemiz mümkün değil. Eğer Diyarbakır’ın sokaklarında
insanlar ölüyorsa bu Parlamentonun bundan daha önemli bir gündemi olamaz.
Baro başkanı, aylardır hedefleştirilen
bir psikolojik kampanyadan sonra bir suikast timi tarafından, bir keskin
nişancı tarafından eğer sokak ortasında katlediliyorsa bundan daha önemli bir
gündem olamaz. 
Hükûmet programı okunacakmış, Hükûmet
programı görüşülecekmiş. Hükûmet programı zaten ortada. Hükûmet programı
aylardır Silvan sokaklarında, Nusaybin sokaklarında, Cizre sokaklarında, Silopi
sokaklarında. 12 Eylül döneminde bile uygulanmayan, günlerce süren sokağa çıkma
yasaklarını Hükûmet programı olarak zaten biliyoruz. On üç gün boyunca sokağa
çıkma yasağı Kenan Evren döneminde bile uygulanmadı. Onlarca yurttaşımız bu,
“yasaklar” adı altında uygulanan katliam girişimiyle yaşamını yitirdi.
Silvan’a, Nusaybin’e, Cizre’ye, Silopi’ye herhangi biriniz zahmet edip gitmiş
olsaydınız programın oradaki halk tarafından zaten biliniyor olduğunu
görürdünüz. Hükûmet programı, Türkiye’yi bölgesel bir savaşın içerisine çekecek
şekilde, her türlü çılgınlığı yapacak şekilde zaten bütün dünya kamuoyunda
görüldü. Neredeyse ülkemizi Orta Doğu’daki savaşın merkezine çekecek şekilde
halklara en büyük faturayı getireceksiniz. Hükûmet programı, sadece haber
yaptığı için -ki o haberi Başbakan Yardımcısı olan şahıs kendisi de doğruladı-
MİT tırları ve AKP ilişkilerini yazdığı için gazetecileri cezaevine gönderen
uygulamalarla zaten ortada. Bu Hükûmet programının, dolayısıyla, Meclis
kürsüsünden görüşülecek bir tarafı zaten kalmamıştır. Baro başkanını katleden,
sivil insanları katleden, gazeteciyi cezaevine tıkan, Türkiye’yi bölgesel
savaşın eşiğine getiren bir program gerekçe gösterilerek burada baro başkanının
katledilmesi olayıyla ilgili söz hakkımızı gasbedemezsiniz.
Ben, Tahir Elçi’ye sıkılan kurşunun
bütün Türkiye halklarına sıkıldığını, bütün Türkiye halklarının demokratik
geleceğine ve barışına sıkıldığını bir kez daha ifade etmek istiyorum. Öyle,
iktidar partisinin Grup Başkan Vekilinin, sanki bir muhalefet partisiymiş gibi,
sanki iktidarla ilgili hiçbir sorumluluğu yokmuş gibi yaptığı açıklamayı kabul
edilir bulmuyorum. Her siyasi cinayet açığa çıkarılıncaya kadar sorumluluğu
siyasi iktidardadır. Eğer bu konuda ifade ettiğiniz düşüncelerde samimiyseniz
bir an önce Tahir Elçi’yi katledenleri açığa çıkarıp yargı önüne çıkarma ve
gerekli cezayı işletme durumuyla karşı karşıyasınız demek istiyorum. Maalesef,
bugüne kadar, Tahir Elçi’nin takip ettiği Roboski katliamı, Medeni Yıldırım
cinayeti…
(Mikrofon otomatik cihaz tarafından
kapatıldı)
İDRİS BALUKEN (Devamla) – …Nihat
Kazanhan cinayeti başta olmak üzere Türkiye’deki bütün siyasi cinayetlerle
ilgili AKP Hükûmeti sınıfta kalmıştır, umarız bu cinayetle ilgili o
yanlışlardan vazgeçip bir an önce gereğini yerine getirir.
BAŞKAN – Teşekkür ediyorum Sayın
Baluken. 
İDRİS BALUKEN (Devamla) – Ama, gereğini
yerine getirmediğiniz sürece bütün siyasi sorumluluk sizin boynunuzdadır. (HDP
sıralarından alkışlar)
BAŞKAN – Teşekkür ediyorum Sayın Baluken.

ÖZGÜR ÖZEL (Manisa) – Sayın Başkan…
MEHMET NACİ BOSTANCI (Amasya) – Sayın
Başkan…
BAŞKAN – Evet efendim, sataşma vardır,
buyurun Naci Bey. (AK PARTİ sıralarından alkışlar)
VI.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı'nın,
Malatya Milletvekili Veli Ağbaba’nın usul görüşmesi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar; seçimlerden yeni çıktık. Tabii, burası Meclis,
seçim meydanı değil. Burada çok farklı siyasetten insanlar var. Dolayısıyla,
konuşurken bağırmak çağırmak, öfke temsil etmekten ziyade tüm Türkiye’ye
rasyonel temeller üzerine ikna edici açıklamalar yapmak hepimizin görevi. 
Veli Bey’in burada “AK PARTİ IŞİD’li katilleri
koruyor, kolluyor, IŞİD’i besliyor.” tarzında yapmış olduğu açıklamalar esasen
IŞİD’in sadece içerideki iktidar ilişkilerinde değil, dışarıdaki uluslararası
ilişkilerde de ne kadar fonksiyonel ve işe yarar bir örgüt olduğunu gösteriyor.

Biliyorsunuz Rusya’yla bir uçak krizi
yaşıyoruz. Şimdi Rusya basınında birtakım haberler çıkmaya başladı. Mesela,
Cumhurbaşkanımızın oğlu Bilal Erdoğan’ın IŞİD’cilerle beraber olduğuna ilişkin
-sakallı o fotoğraf vardır, hatırlarsınız- IŞİD’cilerle beraber Bilal Erdoğan’ın
iş çevirdiğine ilişkin Rusya basınında da haberler çıktı. Aslında o sakallı
insanların İstanbul’da ciğercilik yaptığını herkes bilir, oradakiler bilir ama
burada da, zannediyorum, Meclis kürsüsünde de bunu dile getiren arkadaşlar oldu
IŞİD’le beraberliği göstermek için. Kim Türkiye’ye çakmak istiyorsa IŞİD’i
fonksiyonel bir şekilde kullanmak istiyor, içeride de iktidar mücadelesinin
kullanışlı bir aracı olarak IŞİD öne çıkarılmak isteniyor. Bu akıl, bu siyaset,
bu yaklaşım doğru değil. Türkiye, 2013 yılında IŞİD’i terörist örgüt olarak
ilan etmiş ve IŞİD’e karşı sürekli mücadele etmiş bir politikanın sahibi. Her
şeyi yerli yerinde görelim. 
MEHMET TÜM (Balıkesir) – Peki, niye
silah gönderiyorsunuz IŞİD’e? Onu da söyler misiniz.
MEHMET NACİ BOSTANCI (Devamla) - Öte
yandan, CHP’nin önerge vermek elbette ki hakkı. Burada her parti grubu önerge
verir, önergesinin geçmesini ister, bunu tahkim eden bir dil kullanır ama nihai
olarak Genel Kurul karar verir. Nesnel şartlar budur. “Niçin bizim önergemiz
geçmiyor?” demek de hakkıdır ama karar, adil olanı, Genel Kurulun kararıdır.
Şimdiye kadar uygulama böyledir, bundan sonra da elbette böyle olacaktır. Şu
anlayış doğru değil: Eğer bir partinin vermiş olduğu önerge işleme alınmıyorsa
o konu incelenmiyor, kale alınmıyor, ciddiye alınmıyor. Böyle bir şey söz
konusu değil. 
Arkadaşlar, devlet diye bir
organizasyon var. “Devleti kuran biziz.” diye hep söylüyorsunuz, 1923’ten beri.
Yani, devlet, bu ülkede yaşanan her ne varsa onları takip eden, hangi karanlık
noktalar varsa onları açığa çıkarmaya uğraşan bir iradedir. Yaşanan terör
olayları, yaşanan acılar, bütün bunlara ilişkin olarak, devletin sürekli hem
ahlaki ödevidir hem de her bakımdan, neyi okursanız okuyun, devletin en temel
görevi budur ve devlet görevi başındadır. Burada sadece partilerin vermiş
olduğu önergeleri esas alarak “Biz bu konuları açığa çıkarabiliriz.” şeklindeki
bir yaklaşım, bu tarzdaki bir takdim doğru değil. 
Sözlerimi bitirirken, bir kez daha,
Diyarbakır Baro Başkanı Tahir Elçi’ye, orada hayatını kaybetmiş olan polis
memurumuz Ahmet kardeşimize ve terörle mücadelede hayatını kaybetmiş olan bütün
güvenlik görevlilerine ve bu ülkede bu veya şu şekilde iç barışı bozacak tarzda
hayatını kaybetmiş herkese Allah'tan rahmet diliyorum. Bizim derdimiz, bu
ülkede barışın sağlanmasıdır, bu ülkede kardeşliğin sağlanmasıdır. Bunu
sağlamanın yolu, kesinlikle… 
(Mikrofon otomatik cihaz tarafından
kapatıldı) 
MEHMET NACİ BOSTANCI (Devamla) –
…birbirimizi anlamak, akıl dolu yaklaşımlardır.
Saygılar sunuyorum. (AK PARTİ
sıralarından alkışlar) 
ENGİN ALTAY (İstanbul) – Adil olmaktır
önce, adil.
BAŞKAN – Teşekkür ediyorum efendim.
ÖZGÜR ÖZEL (Manisa) – Sayın Başkanım…
BAŞKAN – Özgür Bey, buyurun.
ÖZGÜR ÖZEL (Manisa) – Gerçi biraz önce
ifade etmeye çalıştım ama bir sayın grup başkan vekili kürsüye davet
edildiğinde, tabii, bize onu dinlemek düşer, o yüzden yerime oturdum.
BAŞKAN – Evet efendim.
ÖZGÜR ÖZEL (Manisa) – Sayın Grup Başkan
Vekili, sözünü, usul tartışması sırasında gruplarına yapılmış bir sataşmadan
dolayı kullandı. Tabii ki bu hakka da saygı duyuyoruz, İç Tüzük’ten kaynaklanan
bir haktır.
Biraz önce Sayın Grup Başkan Vekili
Bülent Turan’ın kürsüden yaptığı konuşma sırasında kullandığı ifadeler, çok
sayıda ifadeden bir iki örnek: Bir tanesi “Burada bu kürsüye çıkıp da muhalefet
partileri olarak sadece Tahir Elçi’yi anarsanız…” Bu ifadesi -madde 69’a göre-
benim kürsüde kullandığım bir sözü çarpıtarak ya da kullanmadığım bir sözü
tarafıma atfederek… Bu durumdan dolayı da açıklama hakkım vardır. Takdir edeceğiniz
sürede açıklama hakkımı kullanmak isterim.
BÜLENT TURAN (Çanakkale) – Sataşma yok
Sayın Başkanım. 
HALİL ETYEMEZ (Konya) – İsmi geçmedi.
ALİM TUNÇ (Uşak) – Sizi kastetmedi.
BAŞKAN – Efendim, sizi doğrudan doğruya
muhatap alan, zatıalinize karşı bir beyan mevcut değil. 
MAHMUT TANAL (İstanbul) – İma etti,
bizim grubu ima ederek söyledi, Sayın Başkan. 
ÖZGÜR ÖZEL (Manisa) – Efendim,
muhalefet partisi grup başkan vekili…
MAHMUT TANAL (İstanbul) – Bizim grubu
ima ederek söyledi.
BAŞKAN – Bir dakika efendim. 
Lütfen müsaade eder misiniz sayın
milletvekilleri. 
Buyurun efendim.
ÖZGÜR ÖZEL (Manisa) – Konuşma sırasına
dikkat ederseniz, kendisi konuşma hakkını kullandığı sırada, o ana kadar 2 grup
başkan vekili muhalefetten kürsüye çıkmıştı, biri de benim efendim. Ve bizim
orada kullandığımız ifadeleri çarpıtarak…
BÜLENT TURAN (Çanakkale) – Kastım
zatıalileri değildir Sayın Başkan. 
ÖZGÜR ÖZEL (Manisa) – Evet, aynen böyle
olmuştur söylediği, bu konuda açıklık getirmek istiyorum. Bu sadece bir örnek.
Bunun dışında, muhalefet partilerinin amacı, bugünkü amacıyla ilgili
irdelemelerde bulundu. Tamamı çarpıtmaya yöneliktir, açıklamaya muhtaçtır
efendim. 
BAŞKAN – Özgür Bey, buyurun, iki dakika
veriyorum. 
ÖZGÜR ÖZEL (Manisa) – Teşekkür ederim.
Niye iki dakika efendim? Sayın Başkan
üç dakika kullandılar. 
BAŞKAN – Hem teamül böyle hem takdirim
böyle efendim. 
ÖZGÜR ÖZEL (Manisa) – Efendim, biraz
önce Sayın Bostancı üç dakika kullandı da…
BAŞKAN – Beyefendi, zatıaliniz demin
beş dakikada anlaşmadınız mı benimle? İki dakikadır bu usuller, öbürü de üç
dakikaydı, on dakikaya kadardı ama bunlarda ikidir efendim.
ÖZGÜR ÖZEL (Manisa) – Hayır, cevapta üç
kullandılar. 
BAŞKAN – Buyurun Özgür Bey.
ÖZGÜR ÖZEL (Manisa) – O zaman süremi…
BAŞKAN – Süreyi yeniden başlatalım.
İDRİS BALUKEN (Diyarbakır) – Sayın
Başkan, sataşmadan Naci Bey’e üç dakika süre verdiniz.
BAŞKAN – Buyurun Özgür Bey, sürenizi
yeniden başlatıyorum.
2.- Manisa Milletvekili Özgür Özel'in, Çanakkale
Milletvekili Bülent Turan’ın usul görüşmesi üzerinde yaptığı konuşması sırasında
şahsına ve Cumhuriyet Halk Partisine sataşması nedeniyle konuşması
ÖZGÜR ÖZEL (Manisa) – Efendim,
öncelikle şunu ifade etmek gerekir ki bir usul tartışması gerçekleştiriyoruz.
Sebebi, gündem dışı konuşma talebinin yerine getirilmemesidir. Getirilseydi
bugün ortaya çıkan bu vahim tablodan dolayı resmî başvuruda bulunmuş olan
Milletvekilimiz Veli Ağbaba beş dakika gündem dışı konuşup bu konuda
görüşlerini dile getirecekti. Bunun olmamasından dolayı aldığımız sözde biz,
yenilen bir hakkın, kısıtlanan bir hakkın geriye iadesi noktasında o süreyi
Sayın Ağbaba’ya tanıdık, beş dakika süreyle burada konuştu. Doğrusu, eğrisi
doğrusuna denk geldi efendim. Yoksa usul tartışmasını amacından çıkartıp usul
tartışmasında usulsüz bir iş yapmak yerine yerleşik uygulamalara rağmen bir
usul tartışmasına muhtaç bir tutumu düzelterek bu hakkı kullandık ve Başkanlık
tarafından yapılan hatalı uygulamayı İç Tüzük’ten kaynaklanan hakları kullanmak
yoluyla doğrudan grubumuz telafi etmiştir. 
Bunun yanında, Sayın Başkan, özellikle
şunu söylemek isterim: Baktığınızda bir grup başkan vekilinin yerinde
olmadığını görüyorsunuz. Sayın Levent Gök dün Cumhuriyet Genel Yayın Yönetmeni
Can Dündar ve Ankara Temsilcisi Erdem Gül’ün tutuklanmalarıyla ilgili Yüksel
Caddesi’nde gazete meslek örgütlerinin yaptığı basın açıklamasında iki taraf
arasındaki gerginliği engellemek için bizzat polis müdürü tarafından ön tarafa
davet edildiği ve “Bir sürtüşme olmasın, ne polis ne gazeteciler zarar görsün.”
dediği sırada hedef gözetilerek ve koyu kıvamlı, sarı renkli, cilde değdiğinde
dahi yakan bir solüsyonun gözüne doğrudan fışkırtılmasından dolayı dün gece geç
saatlere kadar hastanede, Başkent Hastanesinde tedavi gördü, şimdi evinde.
Ankara Valisine ulaşamadık, Sayın
Bakana ulaşamadık; işin vahimi, ne Sayın Bakan ve Vali ne de sizlerden beklenen
bir geçmiş olsun veya durum hakkında bilgi alma telefonunu da duymadık.
(Mikrofon otomatik cihaz tarafından
kapatıldı) 
ÖZGÜR ÖZEL (Devamla) – Efendim, müsaade
ederseniz sözlerimi tamamlayayım.
BAŞKAN – Ama, lütfen tamamlayın. 
Bir dakika süre veriyorum.
ÖZGÜR ÖZEL (Devamla) – Sayın Başkan,
biz beklerdik ki Meclis Başkanı, Sayın İçişleri Bakanı, Sayın Ankara Valisi
durumla ilgili derhâl üzüntülerini belirtsinler. Sağlık durumu hakkında
bizlerden, Sayın Levent Gök’ün ailesinden bilgi alsınlar. Yedi saat boyunca dün
gözündeki kompresler üç dakikada bir değiştirilip ilaç uygulanarak olası,
hepimizi çok üzecek bir durumdan Sayın Levent Gök hızlı müdahale sayesinde
kurtarılmıştır. 
Şimdi burada yeni bir döneme başlarken
Meclis Başkanımızın iki noktada çok önemli hassasiyet göstermesi gerekir. Bir,
bu Parlamentonun üyelerine, hangi gruptan olursa olsun dokunulmazlıklara,
yaptıkları kamu görevi ve görevlerini yaparken çoğunlukla bir çatışmaya, bir
sürtüşmeye, istenmeyen görüntülere engel olmayla ilgili gayretlerini ortaya
koyarken yapılan bu tip işlere karşı en sert tepkiyi sizden bekleriz. Ayrıca,
bunun dışında şunun da çok net olarak söylenmesi lazım: Sayın Bakanın
Müsteşarı, mümkün olduğu zamanlarda bizzat kendisi, ilgili valiler,
kaymakamlar, bölge milletvekillerinden gelen telefonlara hızla cevap
vermelidir. Aksi durum “Orada ne olacaksa olsun, ben daha sonra döner bir
bakarım, benim memurum işini bilir.” anlayışıdır. Bu Parlamento bu davranışları
hak etmemektir. Bu davranışları yapanların da bu davranışları yanına kâr
kalmaz. 
Saygılar sunuyorum efendim. (CHP
sıralarından alkışlar) 
BAŞKAN – Teşekkür ediyorum efendim. 
VELİ AĞBABA (Malatya) – Sayın Başkan,
Sayın Bostancı biraz önce konuşurken Rus medyasından falan bahsetti. Ben
konuşmamda net IŞİD’in nasıl desteklendiğini anlattım. Benim söylemediğim
şeyleri -madde 69’a göre- bana ithaf etti. Ben cevap vermek için söz istiyorum.

BAŞKAN – Zabıtlara bakalım, ondan sonra
karar veririz efendim. 
İLKNUR İNCEÖZ (Aksaray) – Bunun sonu
yok.
İDRİS BALUKEN (Diyarbakır) – Sayın
Başkan…
BAŞKAN – Buyurun İdris Bey.
İDRİS BALUKEN (Diyarbakır) – Sayın
Başkan, bu usul tartışması bittikten sonra Sayın Levent Gök’e yönelik yapılan
saldırıyla ilgili biz de söz almak istiyoruz. Bir grup başkan vekiline
Ankara’nın göbeğinde bir saldırı yapıldı. Yedi sekiz saati hastanede geçirmiş,
bir şeyler söylemek lazım.
BAŞKAN – Efendim, lütfen… Ben,
görüyorsunuz, hep söz veriyorum sizlere. Grup başkan vekilisiniz, dolayısıyla
gereken alakayı, ihtimamı gösteriyorum.
V.- USUL HAKKINDA GÖRÜŞMELER (Devam)
1.- Oturum Başkanı TBMM Başkanı İsmail Kahraman’ın
Meclisin özel gündemle toplanması nedeniyle gündem dışı söz vermemesinin İç
Tüzük hükümlerine uygun olup olmadığı hakkında (Devam)
BAŞKAN – Değerli
milletvekilleri, tutumumda herhangi bir değişiklik yoktur. Daha önce
belirttiğim gibi, milletvekillerimizin gündem dışı söz taleplerini engelleme
gibi bir niyetimiz olamaz. Özel gündemle toplanan Mecliste, ona rağmen gereken
ilgiyi, olayların hassasiyeti dolayısıyla gereken anlayışı gösterdik.
Dolayısıyla görüşlerinizi serdettiniz. Tutumumda herhangi bir değişiklik
olmamaktadır. 
Yalnız, on
dakikalık bir ara veriyorum efendim. 
Kapanma Saati: 14.56
İKİNCİ OTURUM
Açılma Saati: 15.07
BAŞKAN: İsmail KAHRAMAN
KÂTİP ÜYELER : Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Değerli milletvekilleri,
Türkiye Büyük Millet Meclisinin 6’ncı Birleşiminin İkinci Oturumunu açıyorum.
ÖZGÜR ÖZEL (Manisa) – Sayın Başkanım…
BAŞKAN – Buyurun efendim.
ÖZGÜR ÖZEL (Manisa) – Tutanak talep
etmiştiniz.
BAŞKAN – Daha
gelmedi, geldiğinde söyleyeceğim Özgür Bey.
ÖZGÜR ÖZEL (Manisa) – Tamam efendim.
BAŞKAN – Halkların Demokratik Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım. 
Okutuyorum: 
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, 2-15 Kasım tarihleri arasında
Diyarbakır’ın Silvan ilçesinde ilan edilen sokağa çıkma yasağı süresince devlet
güçleri ve militer güçler tarafından Silvan halkına, STK temsilcilerine ve
milletvekillerine yönelik uygulanan şiddetin ve sivil katliamlarının
araştırılması amacıyla 19/11/2015 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 28 Kasım 2015
Cumartesi günkü birleşiminde sunuşlarda okunmasına ve ön görüşmelerinin aynı
tarihli birleşiminde yapılmasına ilişkin önerisi
28/11/2015
Türkiye Büyük
Millet Meclisi Başkanlığına 
Danışma Kurulunun 28/11/2015 Cumartesi
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
İdris Baluken
Diyarbakır
Grup Başkan Vekili
Öneri:
19 Kasım 2015 tarihinde Diyarbakır
Milletvekili, Grup Başkan Vekili İdris Baluken tarafından (4 sıra no.lu) 2
Kasım-15 Kasım tarihleri arasında Diyarbakır'ın Silvan ilçesinde ilan edilen
sokağa çıkma yasağı süresince devlet güçleri ve militer güçler tarafından
Silvan halkına, STK temsilcilerine ve milletvekillerimize yönelik uygulanan
şiddetin ve sivil katliamlarının araştırılması amacıyla Türkiye Büyük Millet
Meclisine verilmiş olan Meclis araştırması önergesinin, Genel Kurulun bilgisine
sunulmak üzere bekleyen diğer önergelerin önüne alınarak 28/11/2015 Cumartesi
günlü birleşimde sunuşlarda okunması ve görüşmelerin aynı tarihli birleşimde
yapılması önerilmiştir.
BAŞKAN – Grup önerisi üzerinde lehinde
ve aleyhinde ikişer kişiye söz vereceğim. 
Sayın Mithat Sancar ve Sayın Mehmet
Bekaroğlu lehinde söz istediler. Aleyhinde Sayın Ramazan Can Bey söz istedi.
Şimdi, tekrar, aleyhinde bir söz istendiğinde yeniden söz vereceğim.
İlk sözü Sayın Mithat Sancar’a
veriyorum. 
Buyurun Beyefendi. (HDP sıralarından
alkışlar)
MİTHAT SANCAR (Mardin) – Efendim,
hepinizi saygıyla, sevgiyle selamlıyorum.
Bugün Diyarbakır’da acı bir gün
yaşadık, büyük bir acı var içimizde. Benim otuz yıllık kişisel dostum, barış ve
demokrasi mücadelesinin yılmaz neferi Sevgili Tahir Elçi katledildi ve tabii,
bu saldırılar sırasında bir polis memuru da hayatını kaybetti.
Bu cinayetin oluş şeklini biliyoruz
aslında. Yıllardır, belki de on yıllardır örneklerini defalarca yaşadığımız
cinayetlerden biridir bu. En yakın örneği Hrant Dink cinayetidir. Önce hedef
gösterilir; ardından haftalarca, aylarca linç edilir; sonra infaz timleri
görevlendirilir, onların hazırlıkları herkesin gözü önünde yapılır ve tek bir
an kalır, o an da kurşunu sıkma anıdır. Hrant Dink böyle katledildi, Tahir Elçi
de böyle katledildi. Tahir Elçi, görüşlerini açıkladığı bir televizyon
programının ardından linç kampanyasına maruz kaldı; günlerce, haftalarca linç
edildi ve herkesin gözü önünde linç edildi. Bu cinayet “geliyorum” diyen diğer
cinayetler gibiydi, bağıra bağıra gelen Hrant Dink cinayeti gibiydi. 
Bu cinayetler karşısında ölümleri
yarıştırmak, ölümleri dengelemeye çalışmak sorumsuzluktur en hafif deyimiyle.
“Neden Tahir Elçi’nin orada fotoğrafını taşıyorsunuz da polis memurunun
fotoğrafını taşımıyorsunuz?” demek, burada bu cinayetin hedefinin ne olduğunu
kamuoyunun gözlerinden saklamaya çalışmak demektir. Hiçbirimiz, Tahir Elçi’yi
anarken burada, elbette orada katledilen polis memuruna duygularımızın aynı
ölçüde ağır ve acı olduğunu bir kenara bırakıyor değiliz. Ama siz de
biliyorsunuz, bu cinayet Tahir Elçi’yeydi, bu cinayeti işleyenler Tahir Elçi’yi
katletmek için başkalarını katletmeyi de göze almışlardı ve orada katledilen
polis memuru da o yan hedeflerden biriydi. 
Şimdi, tabii ki hepsinin bir arada
fotoğrafını taşıyabilirsiniz, o zaman da asıl hedefi, asıl planı, asıl
zihniyeti gizlemeye çalışmış olursunuz. Bu birincisi. 
İkincisi, bu cinayetin ardından acele
açıklamalar, yine, on yıllardır gördüğümüz devlet aklının pratikleridir. Suruç
olduktan sonra Hükûmetin sözcüsü, aynı gün akşam nasıl bir açıklama yapmıştı,
hatırlıyor musunuz? “Neden orada bir HDP milletvekili yoktu?” diye söyledi.
Yani “Neden sizler ölmediniz?” Ne demek bu? Sizler ölmedinizse sizler
yaptırdınız. Ardından failler çıktı, ardından Hükûmet o faillerin kime mensup
olduğunu, hangi çevreye, hangi zihniyete mensup olduğunu açıkladı. Neden bu
telaş arkadaşlar, neden bu telaş? Bu suçluluk telaşı neden? 
Sorumlu kamu iradesidir, kamu otoritesidir,
en başta gelen sorumlu odur. Bu cinayetleri önleme sorumluluğu ilk etapta, ilk
sırada Hükûmetindir. Eğer Hükûmet bunun gereklerini yapmamışsa, önlememişse,
hemen hedef saptırmaya çalışıyorsa burada çok büyük bir sorun vardır, burada
hukuk devletinin sürekli ayaklar altına alınması meselesi vardır. Hukuk
devletini, demokrasiyi, insan onurunu bu kadar kolay harcayabiliyorsanız
sorumluluktan kaçmak için, o hâlde diğer cinayetlere de kapıları, zemini
hazırlamış oluyorsunuz. 
“Siz sorumlusunuz.” derken “Elinize
silahı alıp siz yaptınız.” demiyoruz. Elimizde böyle bir kanıt olmadıkça bunu
asla söylemeyiz. “Talimat vardı, verdiniz, yaptırdınız.” demiyoruz. Ama bütün
istihbaratıyla, bütün görevlileriyle sorumlu bir Hükûmet olarak neden hedef
saptırıyorsunuz? Ankara katliamının ardından neden doğrudan doğruya katili net
bir şekilde tanımlayacak bir duruş sergilemediniz? Neden gene “Yok efendim,
kokteyl örgüttür, odur budur.” dediniz? Kimi saklamaya çalışıyorsunuz? Hangi
sorumluluğun üstünü örtmeye çalışıyorsunuz? 
Tahir Elçi cinayeti de böyle oldu. İlk
etapta yapılan açıklamalara bakın, hemen bu olayda faili ve sorumlulukları,
sorumluluklar zincirini örtmeye yönelik ifadeler var. Neden? Neden? Neden Hrant
Dink cinayeti bugüne kadar aydınlatılmadı? O günden bugüne iktidarsınız. Niye
çıkarmadınız bütün bağlantıları? Suruç neden aydınlatılmadı? Ankara katliamıyla
ilgili ne yapıyorsunuz? Bütün bunlar cevap vermeniz gereken sorularken
hedefleri, sorumluluklar zincirini, failleri gizlemeye yönelik refleksleriniz
neden? Bunları, kamuoyunun, Türkiye halklarının vicdanında cevabı bulunan
sorular olarak buraya, tarihe not düşüyoruz. 
Sokağa çıkma yasağı uygulamaları…
Orada, hangi yetkiyle, hangi yetkililerle ve görevlilerle neden böyle bir
uygulamaya gittiğinizi bugüne kadar bu Hükûmet olarak neden açıklamıyorsunuz?
Biz görüyoruz, orada neler olduğunu biliyoruz. Bir, sokağa çıkma yasakları
hukuk dışıdır. Bunu biz söylemiyoruz, söylediklerimizi kelime kelimesine Avrupa
Konseyi İnsan Hakları Yüksek Komiseri de söyledi. Sayın Muiznieks 18 Kasım
tarihli açıklamasında, bu uygulamaların hem Türkiye Anayasası’na hem de Avrupa
insan hakları hukukuna temelden aykırı olduğunu söyledi. Sıkıyönetim ilan etmek
istiyorsanız edin ama onun usulü var, olağanüstü hâl ilan etmek istiyorsanız edin
ama usulü var. Peki, savaş, seferberlik; hepsinin Anayasa’da kuralları var.
Bunlar olmadan, neden fiilen bu Meclisin iradesinden kaçacak şekilde bu
uygulamalara başvuruyorsunuz? Kamu güvenliği sorunu varsa bunun çözümü Anayasa
ve yasalarda belirlenmiş çerçevede yerine getirilir. Oraya “özel timler” adı
altında gönderilen ekiplerin kim olduğunu daha nasıl gözlerinizin önüne
serelim? Esedullah timi kimdir? Şurada oturan milletvekillerimizin kafasına
silahı dayayarak “Vururum seni!” diyen kimdir? Hepsi görüntülü olarak var;
iletiyoruz: Neden bunlara bir şey demiyorsunuz? Neden bunlarla ilgili bir
soruşturma, ciddi bir araştırma yapmıyorsunuz? 
Milletvekillerimizin bulunduğu bölgeye,
Eş Genel Başkanımız Sayın Yüksekdağ’ın bulunduğu bölgeye kurşunlar sıkan görevliler
var. Bu emirleri kim veriyor? Bunu açıklayamadığınız takdirde, Tahir Elçi
cinayetinin faillerinin kim olduğunu net olarak biz açıklıyoruz. Ya bunu
açıklayın ya biz diyoruz ki sizin onayınızla, sizin verdiğiniz yetki ve
cesaretle, milletvekillerini hedef alacak kadar pervasızlaşmış, gözü dönmüş,
ırkçı çeteler yapmıştır bunu. O çeteler, orada denetimsiz, orada sorumsuzca
hareket ederken bunları cesaretlendirecek bir şeyler söylemeye hakkınız yok.
Yaparsanız hepsinden sorumlusunuz. 
Bugün, belki 300 küsur milletvekiliyle
rahat iktidar olduğunuzu düşünüyorsunuz ama bu suçlara ortak olursanız, bu
suçları aydınlatmamak, o failleri cesaretlendirmek suretiyle bu ortaklığı, suç
ortaklığını devam ettirirseniz bilin ki tarih önünde de Türkiye’nin adil hâkimlerinin
önünde de bir gün hesap vermek zorunda kalacaksınız. 
Son olarak, sadece bir şiir okumak
istiyorum size. Bu şiiri, Sevgili Hrant’ın ölümünden sonra da okumuştum:
“Neden, güvercin kasapları, barışımıza kan bularsınız/ Öyle kötüsünüz ki/ İki
gözden dört ölüm bakarsınız./ Neden yolunuz bu denli ıramış güzellikten/ Öyle
bataklıksınız ki/ Bir çiçek düşü bile geçmemiş içinizden.” (HDP sıralarından
alkışlar)
BAŞKAN – Teşekkür ediyorum Sayın
Sancar.
Halkların Demokratik Partisi Grubunun
verdiği öneride, aleyhte Sayın Ramazan Can.
Buyurun efendim. (AK PARTİ sıralarından
alkışlar)
RAMAZAN CAN (Kırıkkale) – Sayın Başkan,
değerli milletvekilleri; Genel Kurulu saygıyla selamlıyorum.
Öncelikle, bugün yaşanan menfur
saldırıyı kınıyoruz, lanetliyoruz. Baro başkanımız, değerli meslektaşımız,
barış elçisi Tahir Elçi’ye Allah’tan rahmet diliyoruz; polislerimiz şehit oldu,
Allah’tan rahmet diliyoruz; yaralılarımıza geçmiş olsun dileklerinde
bulunuyoruz. 
Evet, HDP grup önerisine katılmıyoruz,
katılmama gerekçemiz ise bugün Hükûmet programı üzerinde müzakereler devam
edecek ve bu müzakereler için de özel gündemle toplanmış bulunmaktayız. Şayet
grup önerisi kabul edilirse görüşmelere geçmemiz lazım. O zaman, Hükûmet
müzakereleri üzerindeki tartışmaların akıbeti ne olacaktır? Bütün bunları
düşünmek lazım. Tabii ki bugün önemli bir gündür. Bugünün manası üzerinde de
grup başkan vekillerimiz konuşmak durumundadır. 
Netice itibarıyla, terör en büyük
insanlık suçudur. Bu saldırıyı lanetliyoruz, her türlü terör eyleminin
karşısında olduğumuzu da vurguluyoruz. Birlik ve beraberliğimizi, ülkemizin
huzurunu bozmaya çalışanları, demokrasimize kastedenleri lanetliyoruz. Kaynağı,
söylemi, amacı, adı ne olursa olsun her türlü terör eyleminin ve terör
örgütünün karşısındayız. Hep birlikte, bütün siyasiler olarak da karşısında
olmak durumundayız ve mecburiyetindeyiz. 
Teröre en büyük desteği, terör
eylemleri ve terör örgütleri karşısında çifte standartla hareket edenler
vermektedir. Daha önce değişik yerlerde askerimize, polisimize, sivil vatandaşımıza,
kamu görevlilerimize karşı eylemler olmuştur; hayatını kaybedenler olmuştur,
bugün de böyle olmuştur.
Sayın Başkan, değerli milletvekilleri;
terörün amacı farklı toplum zenginliklerini birbirine düşürmektir. Millet
olarak bu saldırıların tümüne karşı olmak durumundayız. Aynı duyarlılıkla ve
samimiyetle, aynı insani ve ahlaki duruşla tavrımızı koymalıyız. Terör eylemi,
birliğimizi, beraberliğimizi, kardeşliğimizi, geleceğimizi, demokrasimizi hedef
almaktadır. Bu saldırılar karşısında göstereceğimiz dayanışma ve kararlılık
teröre indireceğimiz en önemli darbe olacaktır. Terörle mücadeleye devam
edilecektir. 
Sayın Başkan, değerli milletvekilleri;
şunu bütün dünya âlem bilsin ki terörle mücadele devam edecektir. Evet,
mücadelede asla ve kata yılmak yok, durmak yoktur. Milletimizin her bir
bireyinin bütün dağlarımızda, bütün yaylalarımızda, bütün ovalarımızda, bütün
şehirlerimizde ve mahallelerimizde barış içinde, huzur içinde, güven içinde
yaşayacağı günler gelinceye dek terör örgütüyle mücadele devam edecektir.
Kahraman ordumuzun, kahraman Mehmetçik’imizin yanında olmaya devam edeceğiz.
Evet, kahraman ordumuz terörün ve PKK musallatının başını ezmeye devam
edecektir, bundan kimse rahatsız olmasın arkadaşlar. Milletimizin huzurunu,
ülkemizin güven ve istikrar ortamını bozmayı amaçlayan saldırıyı
gerçekleştirenleri ve bu saldırıya el altından destek verenleri tarih ve
milletimiz affetmeyecektir. 
Hendekler niye kazılıyor? Evet,
hendekleri kazmanın bir gerekçesi olsa gerek. Eğer o hendekler masum insanlarımızı
katletmek için bir vesile kılınıyorsa buna hep beraber karşı durmak
durumundayız. 
HDP’nin grup önerisinde, gerçekten,
bazı ibareleri burada paylaşmak durumundayım. Diyor ki grup önerisinde: “7
Haziran seçimlerinden günümüze kadar 143 sivil vatandaşımız yaşamını
kaybetmiştir. AK PARTİ, tek başına iktidarını kaybettiğinden dolayı
operasyonlar ve savaşlar başlatmıştır.” Arkadaşlar, çözüm sürecini baltalayanın
kim olduğunu herkes biliyor, bunu açıklamaya gerek yoktur diye düşünüyorum.
Yine, “HDP’nin yüksek oranda oy aldığı kentler zırhlı araçlar içinde özel
harekât timlerinin de aralarında bulunduğu çok sayıda güvenlik görevlisi
personel sevkiyatı yapıldıktan sonra ablukaya alınmakta, akabinde sokağa çıkma
yasakları boyunca halk perişan edilmektedir.” denilmekte. “Elektrik, su, gıda
gibi en temel insan ihtiyaçları bile lüks hâle getirilmiş.” deniliyor bu grup
önerisinde. Allah aşkına sormaz mıyız, o elektrik trafolarını, elektrik
direklerini, hastaneleri, yolları, barajları, köprüleri bombalayan kimler? Asıl
bu, insanlarımızın yaşamını, hayatını tehlikeye sokmuyor mu? Bütün bunlara hep
beraber, objektif olarak cevap vermek durumundayız. 
Yine, bir yerde
bir ibare daha geçiyor: “Esedullah timi adı verilen IŞİD görünümlü bazı
unsurların hiçbir hukuki ve insani değere sığmayan eylemleri yüzünden bölge
halkı derin bir korku ve endişe içindedir. Bebeklerin, yaşlıların ve kadınların
katledildiği bir ülke hâline geldik.” diyor grup önerisinde. Evet, 1984’ten
beri bu ülke bebeklerin, kadınların ve yaşlıların katledildiği bir ülke hâline
geldi. Kim katlediyorsa katletsin, Allah onları lanetlesin, belalarını versin!
(AK PARTİ sıralarından alkışlar) Ama burada “Senin terör örgütün bana
yakındır…”
LEZGİN BOTAN
(Van) – Yani k abul ediyorsun Esedullah’ı, kabul ediyorsunuz.
RAMAZAN CAN
(Devamla) – “…benim terör örgütüm şöyledir...” 
Bizim orada bir
laf vardır değerli milletvekilleri: “Çalma el kapısını, çalarlar kapını.” Eğer…
LEZGİN BOTAN
(Van) – Yani kabul ediyorsun…
İDRİS BALUKEN
(Diyarbakır) – Kabul ediyorsun, tehdit ediyorsun; aferin sana.
RAMAZAN CAN
(Devamla) – Bütün dünya için konuşuyorum, bütün insanlık için konuşuyorum. 
İDRİS BALUKEN
(Diyarbakır) – Esedullah timini kabul edip tehdit mi ediyorsun?
RAMAZAN CAN
(Devamla) - Bütün dünya ve bütün insanlık için konuşuyorum. Terör… (CHP ve HDP
sıralarından gürültüler) 
BAŞKAN – Lütfen,
müdahale etmeyiniz.
İDRİS BALUKEN
(Diyarbakır) – Yani kabul ediyorsun, değil mi?
BAŞKAN - Sayın
milletvekilleri…
İDRİS BALUKEN
(Diyarbakır) – Aferin sana, aferin!
ÇAĞLAR DEMİREL
(Diyarbakır) – Tahir Elçi’nin katili kim, belli oluyor.
İDRİS BALUKEN
(Diyarbakır) – Hedef gösteriyor… 
BAŞKAN – Lütfen,
İdris Bey…
Sayın
milletvekilleri, dinliyorsunuz efendim…
İDRİS BALUKEN
(Diyarbakır) – Sayın Başkan, hedef gösteriyor. “Halkı bilerek öldürsün…” (CHP ve
HDP sıralarından gürültüler) 
BAŞKAN – Kürsü
hürriyetine dayanarak konuşuyor efendim. Karışmayınız lütfen, müdahale
etmeyiniz. 
Teşekkür ederim.
RAMAZAN CAN
(Devamla) – Sayın Başkanım, terör insanlığın baş belasıdır. Terör ne olursa
olsun, her yerde başı ezilecektir. Bunun dini, dili, ırkı, mezhebi yoktur.
LEZGİN BOTAN
(Van) – Çocukları öldürüyorsunuz, çocukları katlediyorsunuz; katilsiniz, katil!
RAMAZAN CAN
(Devamla) – Ama bugün itibarıyla, konjonktürel olarak “Bu terör bana destek
veriyor.” diye lanetlememek… Yarın o terörün namluları size de çevrilecektir.
Bütün manada,
insanlık olarak ve Türkiye’de bütün toplum kenetlenmek durumundayız. Siyaset
üstü bir meselede hep beraber, siyasi partiler olarak millî dayanışma
içerisinde olmak durumundayız, bütün terörün karşısında olmak durumundayız.
Hepimiz Parlamentoda görev yapıyoruz, hepimiz bu millete hizmet etmek için
elimizden gelen gayreti gösteriyoruz. Dolayısıyla, bütün terörü lanetlemek
durumundayız. Terör ayrımı yapmak bizlere yakışır mı arkadaşlar? Allah aşkına
böyle bir şey olabilir mi?
ÖZGÜR ÖZEL
(Manisa) – Bir dakika önce yaptın.
RAMAZAN CAN
(Devamla) – Terör ne olursa olsun, bu milletin birliğini, beraberliğini bozmaya
kastedenleri lanetliyoruz, kınıyoruz. (AK PARTİ sıralarından alkışlar)
MEHMET TÜM
(Balıkesir) – O zaman IŞİD’e silah göndermeyecektin. 
RAMAZAN CAN
(Devamla) – Grup önerisinin aleyhinde olduğumu beyan ediyor, tekrar heyetinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Can. 
İDRİS BALUKEN (Diyarbakır) – Sayın
Başkan, söz talebimiz var. Sayın hatip konuşması sırasında HDP’yi çözüm
sürecini bitirmekle suçladı. Yani müsaade ederseniz, çözüm sürecinin de
içerisinde…
BAŞKAN – Bakayım efendim. İdris Bey
bakayım.
Şimdi…
İDRİS BALUKEN (Diyarbakır) – E
“Bakayım.” değil…
BAŞKAN – Bakacağım Beyefendi… 
İDRİS BALUKEN (Diyarbakır) – Tamamen…
BAŞKAN – Bakacağım Beyefendi,
inceleyeceğim efendim.
İDRİS BALUKEN (Diyarbakır) – AKP’ye
öyle yapmıyorsunuz.
BAŞKAN – İnceleyeceğim Beyefendi. 
Lütfen, buyurun.
Öneri lehinde Mehmet Bekaroğlu.
Buyurun efendim. (CHP sıralarından
alkışlar)
MEHMET BEKAROĞLU (İstanbul) – Sayın
Başkan, değerli milletvekilleri; önce, biraz evvel bu kürsüden konuşan
milletvekili arkadaşıma bir cümle etmek istiyorum: “Çalmayın kapısını, çalarlar
kapımızı.” Gerçekten esef verici bir açıklama.
Değerli arkadaşlarım, değerli
milletvekilleri; devlet ayrı bir şey, terör örgütü ayrı bir şey. Terör örgütü
terör örgütüdür, devlet ise devlettir ve hukuk içinde kalmak zorundadır,
terörle mücadeleyi de hukuk içinde yapmak zorundadır. Dolayısıyla “Siz böyle
yaptınız, biz de böyle yaparız.” lafına gerçekten bu milletten, bu Meclisten
özür dilemeniz gerekiyor.
Değerli Başkanım, değerli
milletvekilleri; biraz evvel, yine AK PARTİ adına konuşan grup başkan vekili
“Soruşturmalara, araştırmalara gerek yok, devlet gereğini yapıyor.” diye bir
laf etti. Bu da Türkiye Büyük Millet Meclisini inkâr etmek anlamına geliyor.
Değerli milletvekili arkadaşlarım,
Türkiye Büyük Millet Meclisinin en temel görevlerinden bir tanesi millet adına
Hükûmeti denetlemektir, idareyi denetlemektir. Burada soruşturma açılması,
görüşme açılması denetleme görevimizden biridir. Hiçbir milletvekili bu görevi
inkâr edemez. Bu da talihsizliktir. Bundan dolayı da bu Meclisten özür
dilenmesi gerekiyor.
Şu anda, bugün katledilen, bir suikasta
kurban giden Diyarbakır Baro Başkanı Tahir Elçi hakkında konuşuyoruz.
Diyarbakır Baro Başkanı Tahir Elçi basın açıklaması yaparken uğradığı saldırı
sonucu ölmüştür. Gerçekten derin bir üzüntü ve endişe içindeyiz. Şu anda,
olayın nasıl olduğunu, bu saldırıyı kimlerin gerçekleştirdiğini bütünüyle,
ayrıntılarıyla bilmek mümkün değil. Ancak, bu cinayetin son zamanlarda
ülkemizin içine çekildiği karanlığın bir sonucu olduğu açık. Bu cinayetten, bu
karanlığı hazırlayanların, hazırlayan herkesin sorumlu olduğunu kabul etmek
zorundayız. Değerli milletvekilleri, her şeye rağmen soğukkanlılığımızı korumak
durumundayız, duyarlı olmalıyız ama sağduyumuzu kaybetmemeliyiz, aksi takdirde
karanlığı büyütmek isteyenlerin tuzağına düşmüş oluruz. Bugün Barolar Birliği
Başkanı konuyla ilgili açıklama yaparken “Bu kurşun bütün Türkiye’ye
sıkılmıştır.” dedi, aynı kanaatteyim. 
Değerli milletvekili arkadaşlarım, bu
karanlık nedir, bu karanlığı kim hazırlıyor; esasen bu soruya cevap bulmak
durumundayız. Son olarak 7 Haziran sonrası ülke tekrar çatışma ortamına girdi.
Kimseyi suçlamıyorum ama 7 Haziran öncesi çatışmalar yoktu da 7 Haziran sonrası
niçin tekrar çatışmalar başladı, bu sorunun cevabını herkes merak ediyor. Buna
öncelikle Hükûmetin, Adalet ve Kalkınma Partisi Grubunun cevap vermesi
gerekiyor değerli arkadaşlar. Bu karanlık ortamın hazırlanmasının arkasında
yıllardan beri siyasetin bölgede yaşananlara, oradaki akan kana uzak durması,
duyarsız durması, gerekenleri yapmaması durmuyor mu? Yine bu karanlığın
arkasında, değerli arkadaşlarım, ülkemizde yapılan ve son yıllarda âdeta dibine
vurulan kimlik siyasetlerinin, gerginliğin, kutuplaşmanın olmadığını kim
söyleyebilir değerli dostlarım? Bu gidiş, bu karanlık, bilin ki hepimizi yutacak
karanlıktır. 
Otuz küsur seneyi aşan bir çatışmadan
söz ediyoruz ve bugünlerde bu çatışmaların son kurbanını, Tahir Elçi’yi toprağa
vereceğiz değerli arkadaşlarım. Benim kuşağım -Sayın Meclis Başkanı dâhil-
herkes bu acıları ciddi bir şekilde geçmişte yaşamıştır. Kaç cenaze kaldırdık
değerli dostlarım; kaç insanı, kaç genci toprağa gömdük? Hatırlayın siyasi
cinayetleri, 12 Eylül öncesindeki gençleri hatırlayın. Hani derin devlet vardı,
hani bir tabancayla akşam sağcı vurulurdu, sabah solcu vurulurdu değerli
arkadaşlar. O dönemin siyasetçileri görevini yapamadılar. O dönemin
siyasetçileri görevini yapmadıklarından dolayı bu ülke 12 Eylülü yaşadı değerli
arkadaşlarım, değerli dostlarım. Şimdi, siz buradasınız. Yeni bir kuşak siyaset
yapıyor ve benzer oyunlar tekrar tekrar oynanıyor.
Tahir Elçi
kimdir? Tahir Elçi -medyada, rahmetli Hrant Dink gibi infaz edildiğine
bakmayın- örgüt üyesi falan değildir, Tahir Elçi PKK’lı falan değildir. Ben
kendisini yirmi yıl önce Mardin’de bir insan hakları toplantısında Hrant
Dink’le beraber tanıdım; insan hakları savunucusuydu, hayatı insan hakları
mücadelesiyle geçmiş bir insandı, herkes için insan haklarını savunurdu.
Mazlumun kimliğine bakmazdı Tahir Elçi; asla, hiçbir dönem bakmamıştır, ömrü
insan hakları mücadelesiyle geçmiştir. Bakın, Avrupa İnsan Hakları Mahkemesinin
bir kararı var, Tahir Elçi kararı. Nedir bu karar, özünü biliyor musunuz?
Türkiye’de avukatlara sistemli bir şekilde işkence yapıldığını tescil eden
karardır Avrupa İnsan Hakları Mahkemesinin kararı, avukatı da Diyarbakır
Milletvekilimiz Sayın Sezgin Tanrıkulu’ydu. 
Değerli
milletvekilleri, gerçekten bu yaşananlar hepimizi yutacak potansiyeldedir. Geç
kalmadık, bir şans daha var. Elbette, bu gerginliklerden birtakım medet umanlar
olabilir. Bu gerginlikler, bu olaylar sonrasından iktidarlar devşirenler de
olabilir ama kim kalmış bu dünyada, Sultan Süleyman kaldı mı, şöyle geçmişe bir
bakın -yakın tarihe, uzak tarihe- kim kaldı? Hangi saraylar yerlerinde duruyor?
En önemlisi, her şeyden önemlisi insan değil mi değerli arkadaşlarım? Türkiye
Büyük Millet Meclisi üyeleri olarak bizlerin en temel görevi insanın onurunu
korumak değil mi değerli arkadaşlar? 
Geçen gün, bir Sayın Bakan -eski
arkadaşım benim- Sayın Numan Kurtulmuş bir laf etti, gerçekten utandım değerli
arkadaşlarım, dedi ki: “Biz Kürtlerin haklarını, özgürlüklerini, onurlarını
koruruz ama bir şartla: Terör örgütü silahlarını gömsün.” 
Değerli arkadaşlarım, değerli
dostlarım, “Kürtler” dediğimiz Türkiye Cumhuriyeti’nin vatandaşlarıdır, hepiniz
gibi Türkiye Cumhuriyeti devletinin vatandaşlarıdır. Bir vatandaşın onurunu
korumak, hakkını, hukukunu korumak hiçbir şarta bağlanamaz, bunu öğrenmek
durumundayız değerli milletvekilleri. (CHP ve HDP sıralarından alkışlar) 
Bütün bu problemlerin altında yatan
sebebi aslında biliyoruz, sorunu biliyoruz. Bugün Tahir Elçi, yarın bir
başkasını kurban verebiliriz dün başkalarını kurban verdiğimiz gibi. Bunu
durduracak olan, bu akan kanı durduracak olan, bu cinayetleri bitirecek olan
Türkiye Büyük Millet Meclisidir, bizleriz değerli arkadaşlar. Bu dönem bunu
yapabiliriz değerli arkadaşlarım. Bu Meclis, İstiklal Savaşı yönetmiş bir
meclistir, niçin iç barışı tesis edecek bir meclis olmasın? 
Değerli arkadaşlarım, değerli
milletvekilleri, bu konu üzerinde hamaset yapmanın hiç kimseye bir faydası
yoktur. Buralara çıkıp “Sonuna kadar mücadele edeceğiz, dağda bir terörist
kalana kadar…” Bunlar geçti arkadaşlar. Bunlar, geçmişte, defalarca bu
kürsüden, başka kürsülerden söylendi, biliyoruz. Elbette terörle mücadele
edilecektir, elbette bir ülkenin topraklarında yasalardan yetki alan güvenlik
güçlerinin dışında hiç kimse silahla gezemez, dolaşamaz ama bu olayın sadece
terörden, terörle mücadeleden ibaret olmadığını sizin bilmeniz gerekiyor.
Bugünün Cumhurbaşkanı, dönemin Başbakanı 2005’te bunu Diyarbakır meydanlarında
söylemişti değerli arkadaşlarım. Şimdi, bunu niye unutuyoruz? Kürt meselesi
diye bir meselemiz var. Bu, kimlikten kaynaklanan, kimliklerin inkârından
kaynaklanan bir meseledir değerli arkadaşlarım. Bunu çözmeden hiçbir yere
gidemeyiz, bunu çözmeden çok kurbanlar veririz. 
Değerli milletvekili arkadaşlarım,
Türkiye Büyük Millet Meclisinin önünde bu konudan daha önemli bir gündem
olamaz. Bugün bir insan hakları mücadelecisi, bir hukuk mücadelecisi, bir
hukukçu, bir avukat bütün dünyanın gözü önünde Diyarbakır’da basın açıklaması
yaparken katledilmiştir değerli arkadaşlar. Elbette polis memurları da
ölmüştür, hem Tahir Elçi’ye hem polis memurlarına elbette rahmet diliyoruz,
ailelerine başsağlığı diliyoruz, sabır diliyoruz ama bu olay büyük bir olaydır,
Hükûmet programının görüşülmesinden de daha büyük bir olaydır; bunu gündeme
almak durumundayız.
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ediyorum.
Öneri aleyhinde, Sayın Aytuğ Atıcı. 
Buyurun efendim. (CHP sıralarından
alkışlar)
AYTUĞ ATICI (Mersin) – Teşekkür ederim
Sayın Başkan.
Değerli milletvekilleri, kimden gelirse
gelsin, kime uygulanırsa uygulansın şiddetin tümünü kınayan milletvekillerini
saygıyla selamlıyorum.
Değerli milletvekilleri, öncelikle,
Diyarbakır’da alçakça katledilen Baro Başkanı Tahir Elçi ve polis memuruna
Allah’tan rahmet diliyorum. Bu olay basit bir olay değildir arkadaşlar, bu olay
sadece Tahir Elçi’ye yöneltilmiş bir olay, bir suikast değildir; orada sadece
Tahir Elçi değil, ülkemiz, hepimiz, barışımız hedef alınmıştır. Bu nedenle çok
endişeliyim, bu nedenle çok üzüntülüyüm. Eğer biz bunları araştırmayacaksak,
biz bunları konuşmayacaksak burada Hükûmet olmanın da bir anlamı yoktur.
Ayrıca, teröristlere silah gönderenlerin
değil de, bu olayları yazan gazetecilerin, Can Dündar’ın, Erdem Gül’ün bir
kumpas nedeniyle âdeta bir tezgâh kurularak tıpkı geçmişte olduğu gibi bir
kumpasla, bir tezgâhla içeri alınmasından dolayı çok endişeliyim, çok üzgünüm.
Biz bunları konuşmayacaksak, bunlar için araştırma komisyonları kurmayacaksak
biz ne için varız?
Değerli milletvekilleri, HDP Grubunun
vermiş olduğu grup önerisiyle Diyarbakır’ın Silvan ilçesinde on üç gün süreyle
ilan edilen sokağa çıkma yasağı süresince uygulanan şiddetin araştırılması
isteniyor. Bu isteğe karşı çıkmak mümkün değildir. Usulen aleyhte söz almış
bulunmama rağmen, aklım, vicdanım, insanlık anlayışım böyle bir komisyonun
kurulması ve olayların araştırılması gerektiğini bana emrediyor. Size niye
emretmiyor acaba, bunu bir sorgulamanız gerekmez mi? Buraya çıkıp grubunuz
adına, AKP Grubu adına konuşan milletvekili diyor ki: “Zamanımız yok.” Biz
bunları çok duyduk geçen dönemlerde sizden. Burada bunun konuşulması zaman
gerektirmiyor. Lütfen doğru şeyleri söyleyelim. Burada biz komisyon kurulmasına
karar verdikten sonra komisyon kendi işine bakar, Genel Kurul kendi işine
bakar. Burada yalan söylemek doğru bir şey değildir ve bir milletvekiline de
asla, kesinlikle yakışmaz. Hepimiz çıkacağız, doğruları söyleyeceğiz. Eğer
diyorsanız ki “Biz böyle bir komisyon kurulmasına karşıyız.” çıkıp yiğitçe,
delikanlıca bunu burada söyleyeceksiniz, “Zamanımız yok.” deyip bunun arkasına
sığınmayacaksınız. (CHP ve HDP sıralarından alkışlar) 
Değerli milletvekilleri, bir ülkede
niye sokağa çıkma yasağı ilan edilir, hiç düşündünüz mü? Bunu özellikle AKP
milletvekillerinin düşünmesini istiyorum, niye sokağa çıkma yasağı ilan
ettiniz? (AK PARTİ sıralarından “terör” sesleri) Bir tek nedeni olabilir: “Ben
âcizim, ben buralarda güvenliği sağlayamıyorum, kimse sokağa çıkmasın.” Böyle
bir anlayışı nasıl kendinize yedirirsiniz, neden sokağa çıkma yasağını
savunursunuz? Hani siz muktedirdiniz, hani siz tek başına iktidardınız? 
REŞAT PETEK (Burdur) – Hendek kapatmak
için, hendek.
AYTUĞ ATICI (Devamla) – Hani siz
buralarda terörü bitirecektiniz, hani siz hendek kazanları engelleyecektiniz?
Siz terörle uğraşacağınıza masum vatandaşların sokağa çıkmasını
engelliyorsunuz. Çocukları evde ölüyor, çocuklarını gömmek için buzdolabında
saklamak zorunda bırakıyorsunuz; bu mu iktidarınız sizin?
RAMAZAN CAN (Kırıkkale) – Ne
taraftasın? Hangi taraftasın?
OSMAN AŞKIN BAK (Rize) – Belçika’ya
bak, Belçika’ya! Masumları koruyor burada, masum vatandaşları koruyor.
Belçika’ya baksana!
AYTUĞ ATICI (Devamla) – Siz teröristlerle
uğraşacağınıza, dönüp korku imparatorluğu kurarak gariban, zavallı vatandaşı
evlerine hapsediyorsunuz. 
Biz size terörle mücadele etmeyin
demiyoruz… 
(AK PARTİ ve CHP sıralarından
karşılıklı laf atmalar)
AYTUĞ ATICI (Devamla) – Ne oldu, sinir
uçlarınıza mı dokunuldu arkadaşlar? Ne oldu? (CHP sıralarından alkışlar, AK
PARTİ sıralarından gürültüler)
BAŞKAN – Beyefendi… Sayın Atıcı…
AYTUĞ ATICI (Devamla) – Ne yaparsanız
yapın, bu kürsüden biz gerçekleri haykırmaya devam edeceğiz.
RAMAZAN CAN (Kırıkkale) – Tarafınızı
belirleyin.
AYTUĞ ATICI (Devamla) – Siz iktidar
olabilirsiniz. Biz geçen dönem de sizin bu tutumlarınızı çok gördük…
OSMAN AŞKIN BAK (Rize) – Evet, evet,
geçen dönemde de…
HAMZA DAĞ (İzmir) – Geçen dönem çok
duyduk bunları.
AYTUĞ ATICI (Devamla) – …geçen dönem de
sesimizi kısamadınız, bu dönem de kısamayacaksınız. (CHP sıralarından alkışlar)
OSMAN AŞKIN BAK (Rize) – Konuş, konuş!
BAŞKAN – Sayın Atıcı…
AYTUĞ ATICI (Devamla) – Hiçbir şekilde
zulmün, hiçbir şekilde zalimin yanında yer almadık, almayacağız.
BAŞKAN – Sayın Atıcı, bir dakika
efendim.
Zannediyorum zatıaliniz aleyhte söz
almıştınız, bu bir. İki, lütfen Genel Kurula hitap ediniz.
AYTUĞ ATICI (Devamla) – Peki efendim.
BAŞKAN – Muhatap olarak şahısları
seçmeyin.
BÜLENT YENER BEKTAŞOĞLU (Giresun) –
Rahat bırakmıyorlar Başkan.
AYTUĞ ATICI (Devamla) – Efendim, ben
zaten Genel Kurula hitap ediyorum siz niye üstünüze alındınız, onu da
anlamadım.
BAŞKAN – Ben almıyorum, muhatap
seçmeyin.
İDRİS BALUKEN (Diyarbakır) – AKP’li
kimliğinizden sıyrılamadınız.
AYTUĞ ATICI (Devamla) – Efendim, ben
Genel Kurula hitap ediyorum.
BAŞKAN – Genel Kurula hitap ediniz.
AYTUĞ ATICI (Devamla) – Biz size
terörle mücadele etmeyin demiyoruz, elbette ki terör kötüdür ve mücadele
edilmelidir ama siz eğer kalkıp da oy hesabıyla, zaman zaman…
RAMAZAN CAN (Kırıkkale) – Hangi
taraftasın?
AYTUĞ ATICI (Devamla) – …canınız
istediği zaman mücadele, canınız istediği zaman müzakere ederseniz işte bu
duruma gelmiş oluruz. (CHP sıralarından alkışlar)
RAMAZAN CAN (Kırıkkale) – Aytuğ Bey,
tarafını belirle, tarafını!
AYTUĞ ATICI (Devamla) – AKP adına
konuşan milletvekili milletin kürsüsüne çıkıyor, buradan bela okuyor. 
Değerli arkadaşlar, iktidar olduğunuzun
ve sorumluluklarınızın farkına hiçbir zaman varamadınız. Bu kürsü bela okuma kürsüsü
değil, bu kürsü çıkıp sizin iktidarınızı ilan etmeniz gereken kürsüdür. Bu
kürsüden bela değil, çözüm üreteceksiniz. (CHP sıralarından alkışlar) Çözüm
ürettiğiniz zaman sizin adınız “hükûmet” olur, aksi takdirde sizin adınız
“zavallı” olur.
RAMAZAN CAN (Kırıkkale) – Tarafını
belirle, tarafını! Hangi taraftasın?
AYTUĞ ATICI (Devamla) – Sizin göreviniz
mutlaka, derhâl, acilen barışı sağlamaktır. Eğer siz yurtta barışı sağlayamaz
iseniz dünyada barışı sağlamak gibi bir iddianız, bir idealiniz olamaz. Böyle
bir idealiniz olsa da böyle bir beceriniz de yoktur, böyle bir yüreğiniz de
yoktur. (CHP sıralarından alkışlar)
Sizler barışı
sağlamak yerine eğer gazetecileri hapse atarsanız, eğer Suruç’ta, Ankara’da
yapılan katliamların dosyalarını gizlerseniz daha çok kan akar. Ne zaman ki
bunun ayırdına varırsınız işte o zaman bu ülkeye barış gelir.
Bakın, işte
saygın bir gazete, işte saygın bir gazete. (CHP sıralarından alkışlar, AK PARTİ
sıralarından gürültüler)
OSMAN AŞKIN BAK
(Rize) – Vay vay vay!
AYTUĞ ATICI (Devamla)
– Sizin teröristlere gönderdiğiniz silahları tek tek resmeden…
OSMAN AŞKIN BAK
(Rize) – Montaj, montaj…
AYTUĞ ATICI
(Devamla) – …bütün dünyaya açıklayan bu gazetecileri siz utanmadan içeri
attınız. Sizin bu gazetecilere teşekkür etmeniz gerekir.
MEHMET ERDOĞAN
(Gaziantep) – Bayır Bucak Türkmenlerine “terörist” diyemezsiniz!
OSMAN AŞKIN BAK
(Rize) – Neden atıldı neden? Casusluktan atıldı. Yeterli oluyor mu, casusluktan
atıldı.
AYTUĞ ATICI
(Devamla) – Eğer durup durup “Kandırılmışız.” diyecekseniz, eğer durup durup
“Vallahi de billahi de kandırıldık.” diyecek iseniz…
MEHMET ERDOĞAN
(Gaziantep) – Yazıklar olsun size!
AYTUĞ ATICI
(Devamla) – …sizi kandıranlardan hesabı sormanız gerekecek. Eğer sizi
kandırmışlarsa hesap soracaksınız, hesap! (CHP sıralarından alkışlar)
MEHMET ERDOĞAN
(Gaziantep) – Bayır Bucak Türkmenleri terörist değildir.
AYTUĞ ATICI
(Devamla) – Bakın, utanmadan “İnsani yardım gönderiyorum.” diye yüzeyine ilaç
koyup altına silahları gizlediğiniz sandıkları çıkardı bunlar.
MEHMET ERDOĞAN (Gaziantep)
– Bayır Bucak Türkmenleri terörist değildir.
AYTUĞ ATICI
(Devamla) – Siz bunları yaptığınız zaman, bu yiğit gazeteciler bunları ortaya
çıkardığı zaman önce “Hayır.” dediniz, sonra çıkıp dediniz ki: “Vallahi de
billahi de bu silahlar Türkmenlere gidiyordu.” Suçunuzu kabul ettiniz.
ALİM TUNÇ (Uşak)
– Siz Türkmenlere düşman mısınız?
AYTUĞ ATICI
(Devamla) – Ama şimdi Başbakan Yardımcınız diyor ki: “Vallahi de billahi de
bunlar Türkmenlere gitmedi.” Ayıklayın pirincin taşını! (CHP sıralarından
“Bravo” sesleri, alkışlar)
OSMAN AŞKIN BAK
(Rize) – Millet kimin ne olduğunu biliyor.
AYTUĞ ATICI
(Devamla) – Sizin yaptığınız insanlığa sığan bir uygulama değildir. Bu
uygulamaları savunmak da bir milletvekiline yakışmaz, asla hiçbir gruba
yakışmaz.
Bakın, aynı gazetenin
bir başka nüshası: “Kirli operasyon” diyor. Resimleriyle, belgeleriyle
çekmişler. Diyorlar ki işte: “IŞİD’in bayrağının dalgalandığı yere silah
transferini ispatlayan belgeler.”
OSMAN AŞKIN BAK (Rize) – Montaj,
montaj!
AYTUĞ ATICI (Devamla) – Şimdi, siz bu
yiğit gazetecileri içeriye attığınız zaman bunların biteceğini mi zannettiniz?
Bir giderler, bin gelirler bu yiğitler! (CHP sıralarından alkışlar, AK PARTİ
sıralarından gürültüler)
Sizler bizleri öldürerek bitireceğinizi
mi zannettiniz; Ankara’da bizleri öldürerek, Diyarbakır’da baro başkanının
öldürülmesiyle, Suruç’ta gençlerin öldürülmesiyle bizleri bitireceğinizi mi
zannettiniz? Sizler bizleri bitiremeyeceksiniz.
OSMAN AŞKIN BAK (Rize) – Millet kimin
ne olduğunu biliyor. Sizi sandığa gömdü be!
AYTUĞ ATICI (Devamla) – Sizler bizlerin
bir ölüp bin geleceğini, bir ölüp 10 bin geleceğini, milyonlar geleceğini ve
sizden hesap soracağını öğrendiğinizde şaşkınlıktan küçük dilinizi
yutacaksınız. (CHP sıralarından alkışlar, AK PARTİ sıralarından gürültüler)
EJDER AÇIKKAPI (Elâzığ) – Millet sizden
hesap soruyor zaten.
BAŞKAN – Sayın Atıcı, önerinin
aleyhindeki konuşmanızı dinledik. Teşekkür ediyorum, ne kadar aleyhindeyse…
İDRİS BALUKEN (Diyarbakır) – Sayın
Başkanım, usulen aleyhte çıktı ama lehte konuştu.
RAMAZAN CAN (Kırıkkale) – Sayın
Başkanım…
BAŞKAN – Buyurun Beyefendi.
MUSA ÇAM (İzmir) – Ona siz karar
veremezsiniz!
BAŞKAN – Veririm ben.
MUSA ÇAM (İzmir) – Veremezsiniz!
BAŞKAN – Kim demiş? Aleyhinde söz
istiyor.
MUSA ÇAM (İzmir) – Veremezsiniz!
BAŞKAN – Beyefendi, yapmayın. Hakkın
suistimali asla mazhariyet bulamaz.
MUSA ÇAM (İzmir) – Yorum yapmayın.
Karışamazsınız siz.
BAŞKAN – Veririm efendim, ben biliyorum
ve veririm.
İDRİS BALUKEN (Diyarbakır) – Hayır,
hayır, usulen aleyhte ama konuşma lehte. İç Tüzük garabetinden kaynaklanıyor.
BAŞKAN – Buyurun Beyefendi.
RAMAZAN CAN (Kırıkkale) – Zabıtlara ve
tutanaklara geçmesi için söylüyorum: Beladan kastımız teröre bela okumaktır.
İkincisi ise “Çalma el kapısını,
çalarlar kapını.” ise özellikle teröre el altından destek verenlerin…
İDRİS BALUKEN (Diyarbakır) – Öldürecek
misin?
RAMAZAN CAN (Kırıkkale) – …bir gün
terör mağduru olabileceklerini söylemek için söylenmiş bir sözdü.
MUHARREM ERKEK (Çanakkale) – Siz
veriyorsunuz destek el altından, siz!
RAMAZAN CAN (Kırıkkale) – Onun
tutanaklara geçmesi için arz ederim. (AK PARTİ sıralarından alkışlar)
BAŞKAN – Teşekkür ediyorum efendim.
Özgür Bey, buyurun.
ÖZGÜR ÖZEL (Manisa) – Sayın Başkanım,
biraz önce konuşmacımız 2 lehte, 2 aleyhte sözden aleyhte söz talebinin talep
edilmediğini görmesi üzerine, grubumuzun onayıyla, Divana başvurarak
kullanılmayan konuşma hakkını talep etmiş ve almıştır. Bu, bütün dünya
parlamentolarında “usulen aleyhte, içerik olarak lehte” olarak ifade edilen ve
bir meselenin müzakeresinin kifayetinin ve ne kadar çok müzakere edilmesinin o
meselenin kendisine o kadar çok katkı yapacağı temel kabulü üzerine tüm dünya
parlamentolarında yapılan bir uygulamadır. Parlamentomuzda kurulduğu günden
bugüne kadar benzer uygulamalar olmuştur. Bundan sonra da Cumhuriyet Halk
Partisi Grubu, bir parti grubunun konuşma ihtiyacı duymadığı durumda, o konuda
yeterli müzakere edilmesine katkı ve kendi görüşlerini ifade açısından, bu
hakkı kullanacaktır.
RAMAZAN CAN (Kırıkkale) – Grupların
anlaşması üzerine oluyor o Özgür Bey. 
ÖZGÜR ÖZEL (Manisa) – Eleştirilmesini
asla kabul etmeyiz. Eleştirilmesi, eleştiri konusudur. (CHP sıralarından
“Bravo” sesleri, alkışlar) 
BAŞKAN – Sayın Grup Başkan Vekili,
hakkın suistimalini hiçbir hukuk kabul etmez. Bu, hiçbir parlamentoda yoktur.
(AK PARTİ sıralarından alkışlar) Rica ediyorum, yapmayın böyle. Siz bir grubu
temsil ediyorsunuz, ben size her zaman söz veriyorum ama herkes… 
ÖZGÜR ÖZEL (Manisa) – Sayın Başkan,
böyle bir şey olabilir mi? 
BAŞKAN – Sizin kanaatiniz öyle
olabilir, kanaatinizi dinledim efendim, zabıtlara da geçti.
Ben rica edeyim, bundan sonra söz
alanlar, lütfen, hangi hususta söz alıyorlarsa ondan bahsetsinler. Ben, onun
için…
ÖZGÜR ÖZEL (Manisa) – Sayın Başkan,
böyle bir şeyi asla kabul edemeyiz. (AK PARTİ sıralarından “Artık yeter.”
sesleri) 
BAŞKAN – Açıklamanızı aldım Beyefendi. 
ÖZGÜR ÖZEL (Manisa) – Asla kabul
edemeyiz!
BAŞKAN – İkili görüşmeyelim, siz
beyanınızda bulundunuz, ben de cevabını verdim; lütfen buyurun. 
İdris Bey, sataşmadan dolayı size ve
Sayın Veli Ağbaba’ya söz vereceğim, 3’er dakika konuşacaksınız. 
Buyurun. 
İDRİS BALUKEN (Diyarbakır) – Grubumuz
adına Mithat Sancar sataşmaya cevap verecek. 
BAŞKAN – Tamam, buyursun. 
VI.- SATAŞMALARA İLİŞKİN KONUŞMALAR (Devam)
3.- Mardin Milletvekili Mithat Sancar'ın, Kırıkkale
Milletvekili Ramazan Can’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
MİTHAT SANCAR (Mardin) – Evet, çözüm
sürecini kim bitirdi? Bunu birkaç ay önce burada bir konuşmada yine dile
getirmiştik, sorulara cevap gelmedi. 
Bir: Dolmabahçe mutabakatının içeriği
neydi? O gün orada oturan sayın bakanlar bugüne kadar bir tek doyurucu açıklama
yapmadılar. Sonrasında ne gelecekti? Biz söyledik ne geleceğini: İmralı’ya
gidilecekti, İmralı’dan Kandil’e silah bırakma kongresi çağrısı yapılacaktı.
Bunun yapılabilmesinin şartı, mutabakatta, izleme heyetiyle oraya gidilmesiydi.
Biz bunları açıkça söylüyoruz, Hükûmetten bir yalanlama gelmiyor. İzleme kurulu
oluşturulup İmralı’ya gidilebilseydi Öcalan’dan bu açıklama gelecekti; bu kadar
net söylüyoruz. Peki, izleme kurulunda anlaşıldı, anlaşma sağlandı. Bunu o
zaman Hükûmet sözcüleri “Değerli, çok önemli, tarihî bir toplantı.” diye
açıkladılar. Aynı akşam Sayın Cumhurbaşkanı da “Bu önemli bir gelişmedir.”
dedi. Ne oldu da izleme kuruluna karşı çıkıldı? Sayın Cumhurbaşkanı “İzleme
heyeti yanlıştır, kabul etmiyorum. Dolmabahçe mutabakatı falan yoktur,
tanımıyorum. Müzakere falan yoktur.” dedi. O gün devrildi bu masa; bu masa,
çözüm süreci o gün devrildi. Defalarca bunu söyledik ve defalarca cevap
istedik. Doyurucu tek cevap yok. 
Aynı şekilde, hendekler meselesi. İzin
verin, bu araştırma önergesini kabul edin, hepsini birlikte araştıralım.
Defalarca çağırdık, gelin diyelim.(AK PARTİ sıralarından gürültüler) Size bir
örnek daha, sorun…
ALİM TUNÇ (Uşak) – Önce kına, ondan
sonra…
MİTHAT SANCAR (Devamla) - O gün bu
süreçte yer alan bakanlarınıza sorun: Hendekler meselesi müzakere masasına
geldi. Bu mesele aralık ayında, 2014’ün Aralık ayında gündeme geldi ve bunların
kapatılması için İmralı talimat verdi, anlaşma sonucu… (AK PARTİ sıralarından
gürültüler) Bunlar tarihe geçti. Şimdi, bunların şartı neydi? Nasıl bir
anlaşma… 
ALİM TUNÇ (Uşak) - Ne zaman kapandı?
MİTHAT SANCAR (Devamla) - Kapandı, o gün
kapandı. Neden açıldığını masayı devirenlere, savaşı başlatanlara, savaş
konsepti uygulayanlara
soracaksınız. Sorun, o gün hendeklerin kapatılması karşılığında Hükûmet ne
taahhüt etti ve niye bu taahhütleri yerine getirmedi, savaşa döndü? Bu savaşı
başlatan asla HDP değildir. Savaşa karşı sonuna kadar mücadele eden, barışı
sonuna kadar savunan bizleriz. (AK PARTİ sıralarından gürültüler)
(Mikrofon otomatik cihaz tarafından kapatıldı) 
MİTHAT SANCAR (Devamla) – İşte,
gördünüz, barışı sonuna kadar savunan sevgili Tahir Elçi’yi katlettiler, bu
savaş politikalarıyla katlettiler.
BAŞKAN – Teşekkür ediyorum Sayın
Sancar.
MİTHAT SANCAR (Devamla) - Tek yol vardır: Masa, müzakere,
barış.
BAŞKAN – Teşekkür ediyorum.
MİTHAT SANCAR (Devamla) – Saygılarımla. (HDP sıralarından
alkışlar)
BAŞKAN – Veli Ağbaba, buyurun efendim.
Süreniz üç dakika.
Yalnız sataşmaya ait olsun lütfen, istirham edeyim, mevzu
dışına çıkmayın.
4.- Malatya Milletvekili Veli Ağbaba'nın, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
VELİ AĞBABA (Malatya) – Sayın Başkan “Sataşmayın.” diyor ama
arkadaşlar, ben sataşacağım. Kime sataşacağım? Sayın Tuğrul Türkeş’e
sataşacağım. 
BAŞKAN – Ama olmuyor Veli Bey.
VELİ AĞBABA (Devamla) – Şimdi huzurlarınızda Sayın Tuğrul
Türkeş’e soruyorum. 
BAŞKAN – Veli Bey, Genel Kurula hitap edeceksiniz, şahsa
değil.
VELİ AĞBABA (Devamla) – Sayın Tuğrul Türkeş, siz dediniz ki:
”Vallahi billahi bu silahlar Türkmenlere gitmiyor.” (CHP sıralarından alkışlar)
İLKNUR İNCEÖZ (Aksaray) – Genel Kurula konuşun.
VELİ AĞBABA (Devamla) - Şimdi size sataşıyorum, diyorum ki:
Gelin, burada yemin edin; bu silahlar Türkmenlere mi gidiyordu yoksa AKP’nin
politikaları sonucunda Suriye bataklığında yaratılmış, bu topraklarda gelmiş
geçmiş en barbar, katil örgüt IŞİD’e mi gidiyordu? Bunu size soruyorum. (CHP
sıralarından alkışlar) Lütfen, gelin, burada cevaplayın. 
Değerli arkadaşlar, IŞİD’in bir terör örgütü olduğunu dört
yıldan beri söylüyoruz. Cumhuriyet Halk Partisi sizin uygulamış olduğunuz
Suriye politikasını dört yıldan beri eleştiriyor, diyor ki: Bu uyguladığınız
politikaların, bölgede kafa kesen, kimini Kürt olduğu için, kimini Alevi olduğu
için, kimini Ezidi olduğu için ortadan ikiye bölen katil örgütün yaratılmasında
sizin uygulamış olduğunuz o politikaların payı vardır. 
Bakın, siz, Amerika’nın, Sayın Obama’nın karşısına çıkıncaya
kadar IŞİD’e “terör örgütü” diyemediniz. (CHP sıralarından alkışlar) Ne zaman
dediniz? Amerika’dan talimat alınca “terör örgütü” demeye başladınız. 
Değerli arkadaşlar, bakın “Suriye’ye 2 bin tır silah
gönderdik.” diyen ben değilim sizin müsteşarınız. “IŞİD dışlanan öfkeli
grupların hareketidir.” diyen Davutoğlu’dur, 7 Ağustos 2014. “Herkesin saygı
duyduğu IŞİD’i üzmek kimsenin hakkı değildir.” diyen sizin belediye meclis
üyeniz. “IŞİD militanlarını tedavi etmek insanlık görevidir.” diyen sizin
Sağlık Bakanınız. “Sizin dilinizden ancak IŞİD anlar.” diyen... “IŞİD öldürüyor
ama işkence yapmıyor.” diyen sizin Bakanınız Sayın İşler.
Değerli arkadaşlar, bakın, evvelsi gün Türkiye'nin
yetiştirmiş olduğu en kıymetli gazetecilerden Can Dündar ve Erdem Gül cezaevine
atıldı. Cezaevine atılmasını... Aslında sizin söylediğiniz o yalanları ortaya
çıkardı, IŞİD’e giden silahların gerçek olduğunu ortaya çıkardı; bir casusluk
faaliyeti değildir, bunlar IŞID’e giden silahlardır. 
RAVZA KAVAKCI KAN (İstanbul) – Sizin düşünceleriniz.
VELİ AĞBABA (Devamla) - Size son olarak şunu söylemek
istiyorum. Bakın, yarın utanmayasınız diye söylüyorum. “Bunlar gazeteci değil.”
dediniz ya, dün Tuncay Özkan’a “darbeci” dediniz, Balbay’a “darbeci” dediniz,
Soner Yalçın’ı cezaevine attınız, Ahmet Şık’ı cezaevine attınız; şimdi
utanıyorsunuz. 
RAVZA KAVAKCI KAN (İstanbul) – Burası Meclis, karıştırmayın.

VELİ AĞBABA (Devamla) - Utanmamanız için size söylüyorum,
bunlar haksızca, hukuksuzca katledilmiştir. 
RAVZA KAVAKCI KAN (İstanbul) – Yarın siz de utanmayın. 
VELİ AĞBABA (Devamla) - Size bir şey daha hatırlatayım,
Kenan Evren’i hatırlayın, Kenan Evren’in cenazesinde tabutuna omuz koyacak adam
bulunamadı, onu hatırlayın. (CHP sıralarından alkışlar) 
BAŞKAN – Teşekkür ediyorum Sayın Ağbaba. 
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili Diyarbakır
Milletvekili İdris Baluken tarafından, 2-15 Kasım tarihleri arasında
Diyarbakır’ın Silvan ilçesinde ilan edilen sokağa çıkma yasağı süresince devlet
güçleri ve militer güçler tarafından Silvan halkına, STK temsilcilerine ve
milletvekillerine yönelik uygulanan şiddetin ve sivil katliamlarının
araştırılması amacıyla 19/11/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 28
Kasım 2015 Cumartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN - Halkların Demokratik Partisi Grubunun önerisini
oylarınıza sunuyorum: Kabul edenler... Kabul etmeyenler... Öneri kabul
edilmemiştir. (AK PARTİ sıralarından alkışlar) 
Cumhuriyet Halk Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
2.- CHP Grubunun, Grup Başkan Vekilleri Ankara
Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel tarafından, basın özgürlüğünün tüm boyutlarıyla ele
alınmasıyla ilgili 28/11/2015 tarihinde Türkiye Büyük Millet Meclisi
Başkanlığına verilmiş olan genel görüşme önergesinin, Genel Kurulun 28 Kasım
2015 Cumartesi günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi
28/11/2015
Türkiye Büyük Millet Meclisi
Başkanlığına
Danışma Kurulunun 28/11/2015 Cumartesi günü (bugün) yaptığı
toplantısında siyasi parti grupları arasında oy birliği sağlanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim. 
Özgür Özel
Manisa
Grup Başkan Vekili
Öneri:
Grup Başkan
Vekilleri Ankara Milletvekili Levent Gök, İstanbul Milletvekili Engin Altay ve
Manisa Milletvekili Özgür Özel tarafından 28/11/2015 tarihinde Türkiye Büyük
Millet Meclisi Başkanlığına basın özgürlüğünün tüm boyutlarıyla ele alınmasıyla
ilgili verilmiş olan genel görüşme önergesinin (2 sıra no.lu) Genel Kurulun
bilgisine sunulmak üzere bekleyen diğer önergelerin önüne alınarak 28/11/2015
Cumartesi günlü birleşimde sunuşlarda okunması ve görüşmelerinin aynı tarihli
birleşiminde yapılması önerilmiştir. 
ÖZGÜR ÖZEL
(Manisa) – Sayın Başkanım... 
BAŞKAN –
Efendim, öneri hakkında lehte ve aleyhte ikişer üyeye söz vereceğim. 
ÖZGÜR ÖZEL
(Manisa) – Sayın Başkanım... Sayın Başkanım... Sayın Başkanım...
BAŞKAN - Talepte
bulunanların isimlerini okuyorum: Bülent Tezcan, Garo Paylan, Mehmet Günal,
Bülent Turan.
ÖZGÜR ÖZEL
(Manisa) – Sayın Başkanım...
BAŞKAN - Buyurun
Beyefendi.
IV.- AÇIKLAMALAR (Devam)
5.- Manisa Milletvekili Özgür Özel'in, CHP Grubu
tarafından basın özgürlüğünün tüm boyutlarıyla ele alınması amacıyla verilen
genel görüşme önergesinin TBMM Başkanlığı tarafından Anayasa'nın 138'inci
maddesine aykırı olduğu gerekçesiyle iade edilmesinin uygun olmadığına ve grup
önerisi olarak Genel Kurula getirdiklerine ilişkin açıklaması
ÖZGÜR ÖZEL
(Manisa) – Sayın Başkanım, esasen bir usul tartışmasına konu olan bir durum ama
biraz önce, ilk usul tartışmasında daha fazla zaman almaması için bunu sadece
ifade edeceğimi söylemiştim. Bunu ifade edeceğim ve yeni bir usul tartışması
açmayacağım çünkü beş dakika süre verdiniz. O yüzden de oradaki sözüme sadık
kalacağım.
BAŞKAN – Peki
efendim.
ÖZGÜR ÖZEL
(Manisa) – Efendim, biz bugün bir genel görüşmeyi açmayı talep ettik
Anayasa’nın 98’inci maddesine ve İç Tüzük’ümüzün 101’inci, 102’nci, 103’üncü
maddelerine göre. Bu talep yazımızın içeriğinde son günlerde -biraz önce de
kürsüden bahsedilen- iki saygın gazetecinin gerçekleri topluma aktarmak için
yaptıkları haberlerden dolayı önce ifadeye çağrılmaları, daha sonra tutuklanma
talebiyle sevk edilip cezaevine konulmaları üzerine toplumda oluşan infial
durumu ve basın özgürlüğü açısından kaygı verici gelişmeler vardı. Bunu ifade
ettiğimiz genel görüşme talebimiz, bugün Genel Kurulun çalışmalarına
başlamasına sayılı dakikalar kala, otuz dört, otuz beş dakika kala sizin
imzanızla grubumuza tebliğ edildi, ki bunu Anayasa’nın 138’inci maddesine
aykırı görüyorsunuz. Anayasa’nın 138’inci maddesi mahkeme konusu olan bir
durumun bu Mecliste konuşulamayacağını söylüyor. Ben bir usul tartışması açılsa
kanıtlarıyla ortaya koyacağım ve yarın size arz edebileceğim gibi… Hem şahsınız
hem şahsınızın içinden geldiği siyasi geleneğin geçmişteki partilerinin benzer
durumlarda açmış oldukları onlarca araştırma önergesi, araştırma komisyonu
kurulması talebi ya da Meclisin bu konuda genel görüşme yapması, hatta daha
sonra bunların uygulamaya geçip raporlarının yazılmasında da olumlu yönde,
müspet yönde görüşler bildirmişsiniz, o yönde oylar kullanmışsınız.
Şimdi, şunu çok
kısaca hatırlatmak gerekirse, 19’uncu Dönemde Sayın Yıldırım Akbulut,
Bayındırlık Bakanı hakkında Meclis soruşturması önergesinin işleme alınmamasını
-hakkında dava yürüdüğü için- 20’nci Dönemde Metin Göktepe cinayetini
araştırmak üzere Meclisin kurduğu komisyonun 138’inci madde uyarınca
görüşmelerinin durdurulmasına yönelik talebi, yine 22’nci Dönemde Mercedes
firmasının devam etmekte olan bir davayı gerekçe göstererek araştırma
önergesine itirazı Türkiye Büyük Millet Meclisi Başkanları tarafından
incelenmiş ve bunların 138’inci madde kapsamında değerlendirilemeyeceği
söylenerek Göktepe komisyonu, Mercedes’le ilgili kurulan komisyon ve
Bayındırlık Bakanı hakkındaki soruşturma komisyonunun görevinin devamına karar
verilmiştir. Bugün yaptığınız uygulamanın, biraz önce de ifade ettiğim gibi,
Meclisin geçmişten gelen yerleşik uygulamalarının burada bir paradigma
değişikliği, bir kırılma yaratarak gelecek döneme kötü örnek teşkil edecek
şekilde birtakım yorumlamalar olduğunu üzüntüyle takip ediyoruz. Konu doğrudan
bir usul tartışmasına konudur ancak burada tutanaklara geçirdiğim ve bundan
sonra da benzer konularda yapacağımız talepleri asla engellemeyeceğini ve hakkımızı
arayacağımızı, aksi durumların İç Tüzük, Anayasa ve Anayasa Mahkemesinin
yetkileri bağlamında tarafımızdan idari ve adli haklarımızı saklı tuttuğumuzu
bildirir, konu hakkında eleştiriye konu ifadelerin bulunmadığı ve özünde aynı
konuya temas etmek üzere vermiş olduğumuz genel görüşme talebinin görüşmelerine
devam etme noktasında takdirlerinize arz ediyorum. (CHP sıralarından alkışlar)
BAŞKAN – Efendim, beyanlarınız zapta
geçti dediğiniz gibi.
Ben şimdi, dört üyenin onar dakikalık
konuşma hakları var, o konuşmalara geçeceğim.
İDRİS BALUKEN (Diyarbakır) – Sayın
Başkan…
BAŞKAN – Buyurun İdris Bey.
İDRİS BALUKEN (Diyarbakır) – Oraya
geçmeden önce Sayın Başkan, demin kürsüden AKP Grubu adına konuşan Sayın
Ramazan Can, bizim önergemizdeki bazı ibarelere cevaben hem açık olarak
grubumuzu tehdit etmiş hem de önergemizde de geçen Silvan, Nusaybin, Cizre
başta olmak üzere, aralarında 7 yaşındaki çocuktan 70 yaşındaki kadına kadar
meydana gelen sivil katliamları âdeta itiraf etmiştir. Burada, önergemizde
geçen, “‘esedullah timi’ adı verilen IŞİD görünümlü bazı unsurların hiçbir
hukuki ve insani değerlere sığmayan eylemleri yüzünden bölge halkının derin bir
korku ve endişe içinde olduğu” ibaremizle ilgili, kendisi, “Bebeklerin,
yaşlıların ve kadınların katledildiği bir ülke hâline geldik.” cümlesine
cevaben şunları demiş: “Evet, 1984’ten beri bebeklerin, kadınların ve
yaşlıların katledildiği bir ülke hâline geldik, kim katlediyorsa katletsin,
Allah onları lanetlesin, belalarını versin.” ve sonrasında da “Bizim orada bir
laf vardır değerli milletvekilleri, ‘Çalma el kapısını, çalarlar kapını.’” Yani
Cizre’deki, Nusaybin’deki, Silvan’daki, Silopi’deki sivil katliamları AKP’nin
bir misilleme olarak ele aldığını…
RAMAZAN CAN (Kırıkkale) – Ne alakası
var Başkanım ya! Ne alakası var! Ne alaka!
İDRİS BALUKEN (Diyarbakır) – …ve bu
nedenle de esedullah timini görev başına getirdiğini ifade ediyor; birinci
husus bu. Bu, tarihî bir itiraftır, bu tutanağın özellikle bu kısmını sizin de
Başkanlık Divanı olarak okumanızı ve bu cümleyi mutlaka tutanaklardan
çıkarmanızı rica ediyoruz. Çünkü devlet, halkını tehdit etmez; devlet, geçmişte
olmuş birtakım olaylar üzerinden sivil insanları katletmez. Eğer bu cümleyi
tutanaktan çıkarmazsak maalesef böyle bir zihniyete onay vermiş olacağız.
İkinci husus da: Bu cümleyi kullanırken
HDP Grubuna dönerek bu cümleleri sarf etmiştir. “Çalma el kapısını, çalarlar
kapını.” demek suretiyle HDP’li milletvekillerini âdeta esedullah timi ile ölüm
mangalarıyla tehdit etmiştir. Dolayısıyla, hem bu cümlenin tutanaktan
çıkarılmasını hem de bu cümleleri kullanan milletvekilinin Genel Kuruldan ve
tüm halklarımızdan özür dilemesini talep ediyoruz.
RAMAZAN CAN (Kırıkkale) – Sayın
Başkanım…
BAŞKAN – Bir dakika efendim, müsaade
buyurun.
Beyefendi, bahsettiğiniz tutanakları
okudum, o yüzden zatıalinize söz hakkı verdim, siz de Sayın Sancar’a
devrettiniz. Oylamayı yaptım, öneri hususundaki müzakere tamamlandı. Lütfen…
Müzakereye devam ediyorum.
İDRİS BALUKEN (Diyarbakır) – Sayın
Başkan…
BAŞKAN – Cumhuriyet Halk Partisinin bu
istemi üzerinde…
İDRİS BALUKEN (Diyarbakır) – Sayın
Başkan…
BAŞKAN – Hayır efendim…
İDRİS BALUKEN (Diyarbakır) – Ben o
yüzden söz talep etmedim. Burada “HDP çözüm sürecini baltalamıştır.” demek
suretiyle…
BAŞKAN – Görüşlerinizi anlattınız İdris
Bey.
İDRİS BALUKEN (Diyarbakır) - …grubumuza
sataştığı için söz talep ettik, Mithat Hoca da o yüzden cevap verdi.
BAŞKAN – Aynen anladım efendim,
anladım.
İDRİS BALUKEN (Diyarbakır) – Şimdi,
burada açık bir itiraf ve grubumuza yönelik açık bir tehdit var.
BAŞKAN – Beyanlar kendilerini
bağlamaktadır, kürsü dokunulmazlığı vardır.
İDRİS BALUKEN (Diyarbakır) – HDP
milletvekillerine yönelik bu esedullah timi her gün en ağır saldırıları
gerçekleştiriyor, hepimizin üzerine gerçek kurşunlarla, gerçek mermilerle ateş
ediyor, eş başkanlarımıza sokak ortasında suikast düzenliyor, bugün olduğu gibi
Diyarbakır ortasında baro başkanını öldürüyor. Biz bu tehditlerden korkacak ya
da bunlara pabuç bırakacak değiliz ama burada sorun, Meclisin, Meclis Başkanlık
Divanının ve Genel Kurulun bu ibareleri kabul edip etmemesi sorunudur. Devletin
artık tehdit etme hakkı yoktur. “Otuz yılda şöyle oldu, o yüzden esedullah
timini göndeririz, Cizre’de 7 yaşındaki çocuğu katlederiz.” diyemez kimse, ima
bile edemez. O nedenle, bunun düzeltilmesi gerekir. Bu konuda Hükûmet
üyelerinden biri de açıklama yapabilir.
BAŞKAN – Sayın Grup Başkan Vekili,
bunlar sizin görüşlerinizdir. Bu görüşlerinizi demin de serdettiniz, daha
önceden de serdettiniz. Ben Başkan olarak gereken incelemeyi yaptım ve beyanlarınıza
katılmadığım için görüşmeye devam ediyorum.
İDRİS BALUKEN (Diyarbakır) – Sayın
Başkan, bu AKP’li kimliğinizden sıyrılmadan orada dürüst, adil bir yönetim
göstermeyeceksin. Ayıp be! Oraya gittiğinizde her partiye eşit mesafede
olmalısınız.
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekilleri Ankara
Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel tarafından, basın özgürlüğünün tüm boyutlarıyla ele
alınmasıyla ilgili 28/11/2015 tarihinde Türkiye Büyük Millet Meclisi
Başkanlığına verilmiş olan genel görüşme önergesinin, Genel Kurulun 28 Kasım
2015 Cumartesi günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Şimdi, Cumhuriyet Halk
Partisinin önerisi üzerinde Sayın Bülent Tezcan’ı konuşmaya davet ediyorum.
Beyefendi, buyurun lütfen. (CHP
sıralarından alkışlar)
BÜLENT TEZCAN (Aydın) – Teşekkür ederim
Sayın Başkan.
Sayın Başkan, değerli milletvekilleri;
öncelikle bugün Diyarbakır’da acı bir olay yaşadık. Diyarbakır Baro Başkanı
Sayın Tahir Elçi bir saldırı sonucu katledildi ve bir polisimiz de şehit
edildi. Öncelikle her ikisine de Allah’tan rahmet diliyorum. Hem yakınlarına
hem de bütün milletimize başsağlığı diliyorum.
Değerli arkadaşlar, bakın tam da böyle
bir süreçte aslında ne hazin bir tesadüftür ki bundan üç gün önce Cumhuriyet
gazetesinin genel yayın yönetmeni ve Ankara temsilcisi tutuklandı ve şu anda
Silivri Cezaevinde. Bakın, eğer bu iki olay arasındaki ilişkiyi doğru
kuramazsak Türkiye’de çok sayıda benzer faili meçhul cinayetle karşı karşıya
kalırız. Biz biliyoruz ki Türkiye bu tip saldırıların ne yazık ki yabancısı
değil, ne yazık ki bu saldırıların tamamının ardından hepimiz ağız birliğiyle
şunu söylüyoruz ama o söze uygun tutum içerisinde bulunmuyoruz. Hep beraber ne
diyoruz: “Bu saldırının arkasındaki gerçek mutlaka ortaya çıkmalıdır.” Doğru,
biraz önce Grup Başkan Vekili Sayın Naci Bostancı söyledi “Bu saldırının arka
planı ortaya çıkmalıdır.” diye. Eminim Sayın Başbakan da söyleyecek, Sayın
Cumhurbaşkanı da söyleyecek. Söyleyecek de bu saldırının arka planı nasıl
ortaya çıkacak? Eğer devlet kirli ilişkilerin içerisine şu veya bu şekilde
girdiği zaman hukuk bununla özgür biçimde mücadele edemeyecekse devlet adına
cinayet işlenebileceği, devlet adına suç işlenebileceği, devlet adına silah
transferi yapılabileceği veya devletin belirli kuruluşlarının suç teşkil eden
eylemleri yapabileceği konusunda bir kanaat yerleşir ve bununla hesaplaşmaz
isek Tahir Elçiler de öldürülmeye devam eder, şehitlerimiz de gelmeye devam
eder, gazeteciler de cezaevine girmeye devam eder. 
Değerli arkadaşlar, bakın, Can Dündar
ve Erdem Gül tutuklandılar, casusluk suçlamasıyla tutuklandılar, cezaevindeler.
Bakın, tutuklama sebebi burada: “İşte Erdoğan’ın ‘Yok’ dediği silahlar.” Manşet
bu, tutuklama sebebi bu. 
BÜLENT TURAN (Çanakkale) – O değil
Bülent Bey, o değil.
BÜLENT TEZCAN (Devamla) – Bakın, MİT
tırlarıyla ilgili Adana’da 19 Ocakta yapılan arama görüntülerini yayınladı
diye, haber yaptı diye gazeteci casusluk suçlamasıyla tutuklanıyor. Değerli
arkadaşlar, ne olmuş MİT tırlarında, ne olmuş o zamanlarda bir hatırlayın
bakalım, hatırlayın, sadece o gazete haberiyle ortaya çıkmadı. Bakın, El Kaide
ya da IŞİD yasa dışı terör örgütüne silah taşıma konusunda yürütülen bir
soruşturma var. Bu soruşturmayı yapan devletin savcısı, görevdeki savcı. Bu
soruşturmanın istihbaratını toplayan jandarma istihbarat, emniyet görevlileri;
birbirleriyle ihbarlar üzerinden soruşturma yürütülüyor, resmî kayda girmiş,
esas numarası almış dosya üzerinden. Bakın, savcının beyanı, bir ifadesinde -bu
resmî kayıt, devletin kaydı- savcı ne demiş: “Kırıkhan İlçe Jandarma
Komutanlığı tarafından iletilen yazıda, dorse ve çekici plakası verilen bir
araçta terör örgütü El Kaide militanlarına götürülmek üzere silah taşındığının
bildirilmesi üzerine soruşturma yapıyorum.” Savcının, görevdeki savcının, Aziz
Takçı’nın ifadesi. 
ALİ ÖZKAYA (Afyonkarahisar) – Nerede o
savcı?
BÜLENT TEZCAN (Devamla) – İşte onun siz
vereceksiniz hesabını. Yarın, bugün burada olanların nerede olacağının hesabına
da hep beraber bakacağız. Dünün muktedirleri bugün nerede görüyoruz. (CHP
sıralarından alkışlar)
Bakın, aynı savcının arama kararından
okuyorum değerli arkadaşlar: “İhbara konu araç içerisinde patlayıcı madde ve
mühimmat bulunduğu, bu silahların yasa dışı bir terör örgütüne gönderildiği, bu
eylemin Türk Ceza Kanunu’nun 315’inci maddesindeki suçu oluşturabileceği
yönünde yeterli ve makul şüphe bulunduğundan aranmasına karar veriyorum.”
diyor, bu da resmî evrak. Devam ediyorum, aynı soruşturma dosyası içerisinde
bakın, şoförlerin ifadesi, tır şoförlerinin ifadesi. Ne demiş tır şoförü; diyor
ki: “Bu yükler tırlara 19 Ocak 2014 günü saat 02.30 gibi Ankara Esenboğa Havalimanı’ndan
ülkesini bilmediğim yabancı uyruklu bir uçaktan yüklendi. Saat 02.30’dan beri
yoldayız, yükümüzü Reyhanlı’ya götürüyoruz. Reyhanlı’da Audi’deki 2 kişiye
tırları teslim ediyoruz, bizi otele yerleştiriyorlar, tırlar yurt dışına
gidiyor. Daha önce de birkaç defa bu tip yükleri taşıdık devlet işi yapıyorduk -dikkat
edin, ‘Devlet işi yapıyorduk.’- Ankara’daki Millî İstihbarat Teşkilatına ait
bir yere akşamdan tırlarımızı bırakıyorduk.” diyor, daha devamı var. 
Bakın, değerli arkadaşlar, bunlar doğrudur,
yanlıştır; bu, başka bir şey ama bunun üzerine, bunun evveliyatına baktığımızda
neler yaşanmış? Burada 20’ye yakın gazete kupürü var. 7 Kasım 2013, bir başka
tır vakası silah taşınan, mermi taşınan; e, bunlar da çıkmış. Bölgede nereye
gidiyor? Yine o bölgeye, Suriye bölgesine gidiyor. Bir başka gazete, 10 Ocak
2014, aynı şekilde mermilerin sevk edildiği birçok gazete var yani 19 Ocaka
gelinceye kadar… 1 Ocak, yine Kırıkhan tırlarıyla ilgili problemler basına
yansımış ve 19 Ocak, işte, 21 Ocak tarihli Aydınlık gazetesinde fotoğraflar
yayımlanmış bu MİT tırlarının, 21 Ocak tarihinde Aydınlık gazetesinde
fotoğrafları yayımlanmış. Böyle bir tablo içerisinde savcılar soruşturma yapmış
ve bir gazeteci bunları tespit edip yayımlamış. Şimdi, böyle bir noktada siz,
herhangi bir şekilde, gazeteciye “Sen bunları görmezden gelme.” deme hakkına
sahip misiniz? Nasıl bunu yazmasını yasaklamak gibi bir hakkı iktidar
kendisinde görür? Böyle bir anlayış olur mu? Bunu nasıl “casusluk” diye
anlatırsınız? 
Bakın, her namuslu gazeteci, böyle bir
tabloyu haber yapar ve yayınlar, kaçamaz bundan. Her namuslu siyasetçi de
bundan kaçamaz, bunun üzerine gider, gitmek zorundadır. (CHP sıralarından
alkışlar) 
Bakın, değerli arkadaşlar, devlet suç
işler mi? İşlemez. Ama Başbakan bile beyaz Toroslardan bahsetti. Bugün
Diyarbakır’da bir katliam yaşandı. Devletin içinde birileri suç işliyorsa
onları yakalamak hukukun görevidir. Devlet, hukuk devletiyse suç işlemez ama
korsan devletse suç işler. Bunların haber yapılmamasını istemek ya da haber
yapana “casus” etiketi yapıştırıp hapse atmak Türkiye Cumhuriyeti devletini
korsan devlet yapmaktır, korsan devlet statüsüne sokmaktır. (CHP sıralarından
alkışlar) 
Bakın, devlet suç işlerse, birileri, ne
olur… Yakalanırsa, gider hesap verir; yakalanmazsa, o başka bir şey. Gazeteci
bunu yakalarsa haber yapar, yazar. Ama siz gazeteciyi tutuklayamazsınız. Eğer
bunların yazılmasını istemiyorsa devlet içerisindeki bir kesim, bunun iki tane
yolu var; ya bu suçu işlemeyeceksin, yapmayacaksın ya da yakalanmayacaksın. Hem
suçu işleyeceksin hem yakalanacaksın hem de yakalayıp haber yapan gazeteciyi
hapse atacaksın. Bundan daha büyük bir pişkinlik olmaz. Böyle bir pişkinlik
üzerinde de hukuk devleti kurulmaz. (CHP sıralarından alkışlar)
Bakın değerli arkadaşlar, bu ne zaman
haber oldu bunu biliyoruz. Bundan daha önce, bununla ilgili Aydınlık
gazetesindeki ilk haberden sonra 21 Temmuz 2014’te Türkiye Büyük Millet
Meclisinde ben bunları açıkladım. Bundan sonra, iki gün sonra -22 Temmuz- 11
tane gazete yazdı bunları, yazdı. Bunlar sır değil. Şimdi “devlet sırrı” diye
telaşa düştünüz, casusluktan gazetecileri tutukluyorsunuz. Niye biliyor
musunuz?
(Mikrofon otomatik cihaz tarafından
kapatıldı)
BÜLENT TEZCAN (Devamla) – Sebebi şu:
Çünkü tehdit büyüdü. Bu suçu işleyenlerin bunun suç olduğu ve uluslararası ceza
mahkemelerinde hesap verme riski ve tehdidi altında olduğu görüldü. Şimdi bütün
bir milleti casusluk tehdidiyle susturmaya çalışıyorsunuz. Susturamayacaksınız,
susturamayacaksınız, susturamayacaksınız (CHP sıralarından alkışlar)
BAŞKAN – Teşekkür ediyorum Sayın
Tezcan. 
MEHMET NACİ BOSTANCI (Amasya)– Sayın
Başkanım…
BAŞKAN – Buyurunuz efendim.
IV.- AÇIKLAMALAR (Devam)
6.- Amasya Milletvekili Mehmet Naci Bostancı'nın, Aydın
Milletvekili Bülent Tezcan’ın CHP grup önerisi üzerinde yaptığı konuşmasındaki
bazı ifadelerine ilişkin açıklaması
MEHMET NACİ BOSTANCI (Amasya) – Bu
Meclisin çatısı altında devletin içinde kimilerinin karanlık işler çevirdiği,
olaylara karıştığı iddiaları ortaya konulabilir; bunların hukuken takip
edilmesi talep edilebilir ama topyekûn “Türkiye Cumhuriyeti devleti korsan bir
devlet olur.” hükmünün buradan ifade edilmesi ayıptır ayıp. (AK PARTİ
sıralarından alkışlar) 
ENGİN ALTAY (İstanbul) - Çok
isabetlidir, çok.
MEHMET NACİ BOSTANCI (Amasya) - Daha da
ayıp olanı şudur…
BAŞKAN – Bülent Bey, böyle bir ifadeniz
oldu mu, ben takip edemedim?
BÜLENT TEZCAN (Aydın) – Sayın Başkan,
hemen açıklayabilirim.
BAŞKAN – Lütfen buyurun. 
Naci Bey, bir dakika efendim. Hassas
bir nokta, evet.
Buyurun efendim.
MEHMET NACİ BOSTANCI (Amasya) - Aynen…
BÜLENT TEZCAN (Aydın) - Sayın
milletvekilleri…
MEHMET NACİ BOSTANCI (Amasya) - Cümlemi
bitireyim.
ÖZGÜR ÖZEL (Manisa) - Kürsüde hatip var
efendim. Talebiniz yerine getirildi Sayın Başkan.
BAŞKAN – Naci Bey, tamamlayınız lütfen.
İsterseniz açalım mikrofonunuzu, oradan
konuşun.
ÖZGÜR ÖZEL (Manisa) – Efendim, kürsüde
hatip var, olmaz efendim. 
BAŞKAN – Beyefendi, olur. Rica ederim…
Bırakın canım! Aman efendim, yapmayın. Beyefendi, hukuku ben iyi biliyorum,
müzakereleri de biliyorum.
ÖZGÜR ÖZEL (Manisa) - Hayır, bittikten
sonra verirsiniz efendim, olur mu öyle şey? Kürsüde hatip var efendim. Böyle
bir şey olur mu, bu nasıl bir usul ya?
BAŞKAN – Lütfen efendim, bekler, cevap
veririm, bir daha git gel yeri değil burası. İstirham ederim Sayın Başkan.
Buyurun Naci Bey.
MEHMET NACİ BOSTANCI (Amasya) - Sayın
Başkanım, hatip konuşmasında devletin içinde suç işleyen kimilerinin varlığına
ilişkin iddialardan bahsetmiştir. Beyaz Torosları vesaire bu bağlamda
zikretmiştir. MİT tırları meselesini de yine bu bağlamda ifade etmiştir. Bunlar
iddia edilebilir. Sayın konuşmacıdan önce de bunları dile getiren başkaları da
oldu. Sonuçta devletin organlarından birisi yargıdır, bunları takip eder. Ancak
bu iddiaların ötesine geçecek şekilde bu Meclisin çatısı altında “Bunlar bunlar
olur ise Türkiye Cumhuriyeti devleti de korsan devlet olur.” diye bir hüküm
bildirmek son derece yanlıştır. Bir milletvekili, burada milleti temsil eden,
sonuçta devletin temel vasıflarıyla ilgili sorumluluğu bulunan, devletin hükmi
şahsiyetine ilişkin ahlaki ödevleri bulunan, bunları kısmi olarak devletin
işlediğini iddia ettiği suçların takip edilmesi talebinin ötesinde topyekûn bir
devlet suçlamasına çevirmesi kabul edilemez. Talihsiz olanı, böyle bir
ifadenin, tabii, CHP Grubu tarafından da alkışlanmasını ben anlayamadım çünkü
her zaman “1923’te Türkiye Cumhuriyeti kuruldu, bu devleti de biz kurduk.”
iddiasını dile getiren Cumhuriyet Halk Partisinin, burada…
MAHMUT TANAL (İstanbul) – Bizim
kurduğumuz devlet yolsuzluk yapmıyordu ki.
MEHMET NACİ BOSTANCI (Amasya) –
Affedersiniz…
…böyle bir ifadeyi alkışlamasını uygun
bulmadığımı da söylemek istiyorum. 
Saygılarımla. 
BAŞKAN – İkazınıza teşekkür ediyorum. 
Lütfen bir açıklamada bulunur musunuz. 
7.- Aydın Milletvekili Bülent Tezcan'ın, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
BÜLENT TEZCAN (Aydın) – Sayın Başkan,
değerli milletvekilleri; tam da aynı kaygılarla “Devleti korsan devlet durumuna
düşürmeyin.” diye bir uyarıda bulundum. Bakın, dikkat edin, tutanaklar burada.
Devlet içerisinde birileri suç işleyebilir. Bununla, devlet, hukuk içerisinde
mücadele etmek zorundadır, faili meçhullerden tutun tamamıyla birlikte. Eğer
hukuk içerisinde bununla mücadele etmek yerine bunu yazan gazetecileri hapse
atmaya kalkarsanız artık orada hukuk devleti değil, korsan devletten
bahsedersiniz. “Türkiye Cumhuriyetini korsan devlet durumuna sokmayın.” diye
bir uyarıdır bu söylediğim, bir uyarı! (CHP sıralarından alkışlar) 
MEHMET NACİ BOSTANCI (Amasya) – O sizin
kanaatiniz. 
BAŞKAN – Teşekkür ediyorum. 
Beyana ait açıklama oldu Naci Bey. 
Zira yeminimizde de var. Devletimize
toz konduramayız. Devletimiz ebet müddettir efendim. 
Teşekkür ediyorum. 
MAHMUT TANAL (İstanbul) – Yahu, Başkan,
Musul Konsolosluğu işgal altında IŞİD tarafından… 
BAŞKAN – Ben bilgi tamamlaması
bakımından hatırlatmak istiyorum, 138’inci maddeyi lütfen birlikte bir daha
hatırlayalım: “MADDE 138.– Hâkimler, görevlerinde bağımsızdırlar; Anayasaya,
kanuna ve hukuka uygun olarak vicdanî kanaatlerine göre hüküm verirler.
Hiçbir organ, makam, merci veya kişi,
yargı yetkisinin kullanılmasında mahkemelere ve hâkimlere emir ve talimat
veremez; genelge gönderemez; tavsiye ve telkinde bulunamaz. 
Görülmekte olan bir dava hakkında
-burada hassasiyet rica ediyorum- Yasama Meclisinde yargı yetkisinin
kullanılması ile ilgili soru sorulamaz, görüşme yapılamaz veya herhangi bir
beyanda bulunulamaz.” 
Bu hassasiyeti hatırlatıyor ve şimdi,
konuşmasını yapmak üzere, Sayın Mehmet Günal Bey’i davet ediyorum. 
MAHMUT TANAL (İstanbul) – Sayın Başkan,
bunları Sayın Bekir Bozdağ’a söyleyin; dosyanın savcısını aramıştı, o MİT
tırlarının IŞİD’e kayıtsız geçmesini söylemişti, onu Adalet Bakanı Sayın
Bozdağ’a söylesenize. 
BÜLENT TURAN (Çanakkale) – Dava konusu.

VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekilleri Ankara
Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel tarafından, basın özgürlüğünün tüm boyutlarıyla ele
alınmasıyla ilgili 28/11/2015 tarihinde Türkiye Büyük Millet Meclisi
Başkanlığına verilmiş olan genel görüşme önergesinin, Genel Kurulun 28 Kasım
2015 Cumartesi günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Buyurun Mehmet Bey, buyurun
efendim. (MHP sıralarından alkışlar)
MEHMET GÜNAL (Antalya) – Teşekkür
ederim Sayın Başkan. 
Değerli milletvekilleri, hepinizi
saygıyla selamlıyorum. 
Bu dönemin ilk konuşmasına başlarken
hayırlı bir dönem dilemeyi de düşünmüştüm ama maalesef, daha başlamadan bu
kayıkçı kavgası yeniden başladı. İnşallah bir daha olmaz diyorum. 
Burada, öncelikle, Diyarbakır’da
hayatını kaybeden baro başkanına ve polisimize Allah’tan rahmet diliyorum. 
BARIŞ YARKADAŞ (İstanbul) – IŞİD’e
silah göndermek ne zaman kayıkçı kavgası oldu? Sizi ilgilendirmiyor mu IŞİD’e
silah gönderilmesi? Ne demek “kayıkçı kavgası”? Gazetecilerin tutuklanması sizi
ilgilendirmiyor mu? 
BAŞKAN – Beyefendi, lütfen, müdahale
etmeyiniz.
MEHMET GÜNAL (Devamla) – Hoş geldin,
günaydın, daha dur bakalım.
BARIŞ YARKADAŞ (İstanbul) – Sen de hoş
geldin. 
MEHMET GÜNAL (Devamla) – Bir dur
bakalım. Hayırdır?
BARIŞ YARKADAŞ (İstanbul) – Bu tarafa
geçin isterseniz?
MEHMET GÜNAL (Devamla) – Hayırdır,
seninle ne alakası var? Daha başlamadım konuşmaya, dur. 
BAŞKAN – Efendim, ikili konuşmaya
meydan vermeyelim. 
MEHMET GÜNAL (Devamla) – Kayıkçı
kavgası başkaları arasında, dur, sen bir girme, dur bir. Maşallah, çok
heyecanlısın Sayın Yarkadaş.
BAŞKAN – Mehmet Bey, Genel Kurula hitap
edin efendim.
MEHMET GÜNAL (Devamla) – Burası
televizyon ekranı değil, kayıkçı kavgasını sen bilmiyorsun. 
BARIŞ YARKADAŞ (İstanbul) – Bırak
bunları!
MEHMET GÜNAL (Devamla) – Bugüne gelen
AKP ile HDP arasındaki kavga bu, sen niye alınıyorsun üzerine? HDP hamisi mi
oldun? PKK hamisi mi oldun? Sen niye alınıyorsun?
BÜLENT YENER BEKTAŞOĞLU (Giresun) –
Ayıp, ayıp!
BARIŞ YARKADAŞ (İstanbul) – Kayıkçı
kavgasını sen yapıyorsun!
MEHMET GÜNAL (Devamla) – Kavga AKP ile
HDP arasında, kayıkçı kavgası. Bunun müsebbibi oturuyor burada, sen niye
üzerine alınıyorsun? CHP’yle bunun ne alakası var? 
CEYHUN İRGİL (Bursa) – Biz İzlanda’da
mıyız, Uganda’da mıyız?
MEHMET GÜNAL (Devamla) – Ben şu anda
CHP grup önerisinin lehinde söz aldım. Anlamadım, Sayın Yarkadaş daha anlamadı,
cümlemi bitirmedim. Bir sakin ol bakalım. 
BAŞKAN – Mehmet Bey, bir dakika
efendim. Beyefendi… Mehmet Bey, Sayın Günal…
MEHMET GÜNAL (Devamla) – Sayın Başkan,
arkadaşların söz hakkı var. Başkasını uyarıyorsunuz, lütfen uyarın. 
BAŞKAN – Bakınız, biliyorsunuz kürsü
masuniyeti var, lütfen müdahale etmeyiniz ve ikili konuşmayınız. Teşekkür
ediyorum. 
Buyurun efendim. 
MEHMET GÜNAL (Devamla) – Burada
söylediğimiz şudur: Yeni arkadaşlarımız, tabii, geçmişi bilmediği için… Eskiler
biliyor, burada gerekli olarak, bugün, gündem başlamadan önce birileri bir söz
alıyor, öteki sataşıyor, diğeri geliyor, saat yedide yayın bittiği zaman –siz
de arkadaşlarınıza sorarsanız öğrenirsiniz Sayın Yarkadaş- maalesef gündeme
geçilmemiş oluyor. “Kayıkçı kavgası”ndan kastettiğimiz budur. Tecrübeli
arkadaşlarımız size birazdan anlatırlar ama hemen öyle her şeye atlamayın, bir
söyleyeceğimizi bekleyin. Biz ne söyleyeceğimizi de biliyoruz. Bugünün gündemi
o değil. Ben sadece başlarken -Sayın Başkan da az önce ifade etti- bunun
nezahetine uygun başlamadığını söyledim. Hayırlı bir dönem olsun, Hükûmet
programını görüşeceğiz ama maalesef hem şartlar olarak içinde bulunduğumuz
ortam, bugün Diyarbakır’da yaşananlar… Ama burada bunun tartışılmasında bile o
mehabetin bozulmasını kastediyorum. Böyle bir yasama sürecini yönetemezsiniz,
onu anlatmaya çalışıyorum. Böyle olur mu? 
Sayın Başkan bize Anayasa 138 okuyor,
güzel. Yani iyi de, iyi de yani kimse müdahale edemez de Cumhurbaşkanı hariç mi
Sayın Başkan? Ne diyor? “Onların yanına bırakmam.” diyor, “Bunu bana yazdılar.”
diyor. Nasıl harekete geçiyor? Yani medyaya müdahale, yargıya müdahaleye… Kim
yapıyor? Yani nereden çıktı? Hepimiz için geçerli. “Ben Anayasa’yı tanımam.”
diyen İçişleri Bakanını burada hep beraber sorguladık. Geldi savunma yapmadı
mı? Yaptı. Dolayısıyla, değerli arkadaşlar, böyle bir ortamda maalesef kanunlar
bizlere işliyor. Cumhurbaşkanına, Başbakana, Başbakan yardımcısına işlemiyor. 
Az önce geldi arkadaşlarımız, CHP’nin
grup önerisi şu konuda dediler, ben de söz almak üzere hazırlandım. Biraz sonra
baktım, Danışma Kurulunda önerinin metni değişmiş. Evet, Sayın Tezcan içeriğine
değindi ama… Neden? Mahkeme devam ediyormuş. Ya, bu mahkeme size işlemiyor mu?
Hepiniz konuşuyorsunuz, bütün yandaş medya yazıyor. Herkes tartışıyor,
televizyonda bütün yazarlarınız, milletvekilleriniz konuşuyor, oraya
çalışmıyor, Allah’ın işi yani! Ben anlamadım bu işi. Bu bir çifte standarttır. 
Bakın, bu gördüğünüz Hükûmet
programınız daha yeni okundu, bugün görüşeceğiz değerli arkadaşlar. Açın,
bakın, Sayın Başbakan burada okurken bakanlarımız da buradaydı, hepsi
buradaydı. En birinci altı tane alan belirlemişsiniz reformlarla ilgili.
Birincisi demokratikleşme ve adalet. Yani onu anlatmaya çalışıyorum, bir taraftan
demokratikleşme ve adalet ama yaşanana bakın ki maalesef Türkiye,
gazetecilerin… Tutuklanabilir, sorgulanabilir ama tutuklu olarak bu mahkemenin
devam etmesi daha ayrı bir rezalet. (CHP sıralarından alkışlar) Yani biz… 
“Ayağa kalkmadı,
o paşaya ben gösteririm.” “Benim aleyhimde yazı yazdı, o gazeteciye ben
gösteririm.” Efendim, alt yazıda Devlet Bahçeli’nin konuştuğunu veriyor, “Alo,
Fatih, ne yapıyorsun?” Yani kime çalışacak o zaman bu hukuk? “Ben Anayasa’yı
tanımıyorum.” diyen bir bakan olursa, Danıştayın kararına, Anayasa Mahkemesinin
kararına uymayan baştan bir Başbakan, Cumhurbaşkanı olursa… 
Sayın Başkan, o
hatırlatmayı bütün arkadaşlara yaptığınızı düşünerek söylüyorum. Evet, maalesef
Türkiye’de hukuk katledildi ve kanun eliyle katlediyoruz burada. Bize kitabını
bile yazdırdınız burada yaşadıklarımızın sonucunda. Sürekli olarak kanun
eliyle, yasama eliyle yargıya, yasamaya, yürütmenin tahakkümü… Artık, yürütme
de demiyoruz, tek adamın tahakkümüyle, maalesef burası artık sadece
göstermelik, parmak kaldıran, indiren bir hâle dönüştü. 
Biz istiyorduk
ki, umut ediyorduk ki -Sayın Başbakan güzel mesajlar verdi- bunları yavaş yavaş
belki yeni dönüşümde uygularlar ama Sayın Başbakan ortada yok. 
Şimdi “Basın
özgürlüğü” diyoruz bir taraftan değerli arkadaşlar, ama aynı şekilde, yine
temel hak ve hürriyetlerle ilgili, Hükûmet programınızın 18’inci sayfasında da
yine temel özgürlükler var. Herkes suçlanabilir, kimsenin avukatı değiliz,
Sayın Dündar’ın da avukatı değiliz ama nereye kaçacak, nereye gidiyorlar? Bu
insanlar burada. Soruşturursunuz, bakarsınız, yarın tutuklanırsa, çıkar
atarsınız. Yani dolayısıyla, böyle bir şey var, intikam alma hırsı var. Böyle
bir özgürlük olamaz. Temel hak ve özgürlüklerin nasıl kısıtlanacağı orada
yazıyor değerli arkadaşlar. 
Şimdi, bir de
burada basın özgürlüğü kısmı biraz alengirli. Yani aslında basın özgür. Hemen
yine arkadaşlar itiraz etmesin yani devam edeceğim. Hangi konuda özgür? 
Bir; muhalefete
sövme konusunda Türk basını özgür. Sıkıntı yok, mahkeme yok; herkese sövebiliyorsunuz,
hakaret edebiliyorsunuz.
İki; Türk
milletine ve devletine saldıran terör örgütlerini destekleyebiliyorsunuz,
güzelleme yazabiliyorsunuz. Yetkililerin ağzından “Öcalan ne de güzel önderdir,
bizimle paralel düşünüyor.” diyebiliyorsunuz. O basın mensuplarına hiçbir
soruşturma açılmıyor. 
Üç; hatta ve hatta ileri gidip “Kürt
hareketinin lideri Öcalan” diye övenleri baş tacı edip köşelerde röportajlar
yaparak İmralı’nın mesajlarını verebiliyorsunuz. Dolmabahçe mutabakatını
anlandıra şanlandıra verebiliyorsunuz basın olarak. Özgür, yani hiç de öyle pek
de aslında özgürsüzlük diye bir şey yok! 
Türk basını Türklüğe hakaret
edebiliyor, “Türklük nedir ki?” diyebiliyor, birinin ağzından yazıyormuş gibi
yapıyor; Türkiye Cumhuriyeti devletini yıkıp yerine “yeni Türkiye” adıyla yeni
bir konfederal yapıyı uyarabiliyor, Anayasa’ya aykırı şekilde yayın
yapabiliyor, bunda da özgür, onlara da mahkeme yok.
Artı, burada söylenen her türlü şeyi
savunmakta, yalan da olsa dolan da olsa yolsuzluğu da rüşveti de savunmakta,
hatta zaman zaman fetva veren hocaların görüşlerini anlatmakta basın yine
özgür, basın aracılığıyla bunlar yapılıyor. Daha da önemlisi bazı basın
mensupları, aslında basın mensubu kisvesi altında bazı tetikçiler var:
“Filancayı işten at, onu yarın hapse atacaklar. Sabah namazından önce şunu
alacaklar.” diyebiliyor. Bunlarla ilgili de bir şey yok. Basın özgür ama hangi
basın? Az önce dediğimiz gibi, bunları yapan basın özgür.
BÜLENT YENER BEKTAŞOĞLU (Giresun) –
Yandaş medya.
MEHMET GÜNAL (Devamla) – Eğer Alo
Fatih’e “kaldır” deyip de telefon edince alt yazıyı kaldırıyorsa sorun yok,
kaldırmıyorsa hapı yuttu. 
Şimdi, değerli arkadaşlar, dolayısıyla
AKP’ye yakın, yandaş medya hakaret, tehdit, şantaj özgürlüğüne sahip; her şeyi
yazabiliyor, küfür edebiliyor, hakaret edebiliyor. Uyarmamıza rağmen, herhangi
bir dava açıyorsunuz, “Tekzip yayınladık, tamam.” deyip geçiyorlar. 
Yalan söylemek, bilgi ve belgeleri
çarpıtmak, masabaşında haber uydurmak, iftira atmak, her türlü şeyi yazmak
sonuna kadar bunlara serbest. Peki, eğer bu haklara sahip olmak isteyen varsa
ne yapacak? Aynı özgürlüklerden faydalanmak istiyorsa hiçbir şekilde, başta
Sayın Recep Tayyip Erdoğan olmak üzere AKP yetkililerine bulaşmayacaksınız,
yani gördüğünüz usulsüzlükleri yazmayacaksınız, bir yolsuzluk ihbarı varsa
yazmayacaksınız. 
Artı, Erdoğan’ın ne kadar çok doğru
söylediğini yazarsanız her seferinde yine size bir kıyak geçiliyor. Maalesef,
bunları yaparsanız siz özgürsünüz, yapmazsanız özgür değilsiniz. Sonuç olarak,
Orwell’in “1984” romanında belirttiği gibi “Doğruluk Bakanlığı”nın vazifesini
üstlenmiş durumda şu anda bu basın özgürlüğünü savunan arkadaşlarımız.
Maalesef, Türkiye'de basın, “Savaş barıştır, özgürlük köleliktir, bilgisizlik
kuvvettir.” diyerek AKP’nin her söylediğini meşru hâle getirmekte çok özgürdür.
Bunun dışında ise iki seçenek var. Bunlara uymayan, AKP’ye güzelleme yapmayan,
İmralı’ya güzelleme yapmayan, sazcı kardeşler diye pazarlama yapmayanlara iki
seçenek vardır değerli arkadaşlarım: Ya Silivri’nin yolları ya teslimiyet. Aksi
takdirde bu böyle devam eder, biz de Hükûmet programlarını okur onaylarız,
demokrasi masalları anlatırız, kayıkçı kavgasına da devam ederiz diyor,
saygılar sunuyorum. (MHP ve CHP sıralarından alkışlar)
BAŞKAN – Teşekkür ediyorum Sayın Günal.
Sayın Garo Paylan… (HDP sıralarından
alkışlar) 
GARO PAYLAN (İstanbul) – Sayın Başkan,
sayın milletvekilleri; “…”(x) 
Öncelikle, sevgili barış güvercini
Tahir Elçi’ye Allah’tan rahmet diliyorum, ailesine sabırlar diliyorum ve aynı
şekilde, hayatını kaybeden polis memurumuza Allah’tan rahmet diliyorum,
yakınlarına başsağlığı diliyorum.
Tahir Elçi bir barış güverciniydi,
tıpkı Hrant Dink gibi. Hrant Dink öldürülmeden iki gün önce bir güvercin
tedirginliğinden bahsetmişti. “Evet, bir güvercin tedirginliği içindeyim ama
biliyorum ki bu ülkede güvercinlere dokunmazlar.” demişti. Bu satırları yazdığı
dakikalarda Trabzon Pelitli’den Ogün Samast yolcu ediliyordu bu devletin
istihbarat görevlileri tarafından; Jandarma İstihbarat, Emniyet İstihbarat ve o
görevliler oradan yolcu ettiler, İstanbul’da da istihbarat görevlileri
karşıladılar ve cinayet anında da eşlik ettiler. Tam sekiz yıldır bu açığa
çıksın diye uğraşıyoruz. 
Sayın Başkan az
önce “Devlete toz kondurmam." dedi. Bu devletin üzerinde üç parmak toz
vardır arkadaşlar, tam üç parmak. Bizim görevimiz o tozları temizlemektir,
üstünü örtmek değil! Biz o tozları temizlemezsek suçlar tekrarlar. Tıpkı Hrant
Dink cinayetinin üstünü örttüğümüz için suçlar tekrarladı ve bugün başka bir
barış güvercini katledildi, Tahir Elçi katledildi. Tahir Elçi barışa
inanıyordu, kardeşliğe inanıyordu, müzakereye inanıyordu, konuşmaya inanıyordu,
demokrasiye inanıyordu. Bugün bir barış güvercini daha maalesef katledildi.
Bakın, Tahir Elçi bunun için mücadele ederken -bir gazeteciden bahsettik, Hrant
Dink- Hrant Dink de barışın mücadelesini yapıyordu ve katledildi. 
İki gün önce de
başka 2 gazeteci tutuklandı, Can Dündar ve Erdem Gül. Can Dündar ve Erdem Gül
neyin mücadelesini veriyorlardı? Devletin üzerine konmuş o bir parmak tozu
gösteriyorlardı. Devlet suç işlerse kim ortaya çıkaracak, kim denetleyecek
arkadaşlar? 3 tane organ var demokrasilerde benim bildiğim, eğer bir
diktatörlük değilse. Yürütmeyi kim denetleyecek? Bir: Parlamento. Bu yetkimiz
var mı? Hayır. Çoğunluk el kaldırıyor ve maalesef o tozu kaldırmıyor her zaman.
Parlamento denetlemezse peki kim denetleyecek? Demokrasilerde dördüncü güç
basındır. Yargıyı saymadım bile çünkü yargı zaten, geçmiş olsun… Ben mahkeme
salonundaydım Can Dündar ve Erdem Gül sorgulanırken. Karşımızda bir hâkim var
zannediyorduk, hani bağımsız olması gerekiyor ya. Biz girdiğimiz anda hâkim
zaten kararını vermişti. Ulusal ve uluslararası bütün normları önüne koyduk,
niçin bunu yapamayacağınız üzerine bütün normları, hem Avrupa İnsan Hakları
Mahkemesi kararlarını hem ulusal kararları hem Anayasa’yı hem de yasaları. O
kadar acemice bir iddianameyle tutuklandılar ki maalesef. Hani, beş yıl önce
tutuklayanlar biraz daha ustalardı, biraz kılıfına uyduruyorlardı, o
“Paralelci.” dedikleriniz, iyi algı yönetiyorlardı; ancak bugünkü tutuklamalara
baktığımızda hiçbir kılıfa uymayan, ne Anayasa’ya ne yasalara ne uluslararası
normlara uymayan bir şekilde Can Dündar ve Erdem Gül tutuklandı. Ne
yapmışlardı? Dediler ki: “Devlet suç işliyor. Devlet Suriye’ye silah
gönderiyor.” Bunu ortaya çıkardılar. Önce reddedildi, sonra denildi ki: “İnsani
yardım gönderiliyor.” Dönemin Başbakanı tarafından bunlar denildi. Sayın
Başbakan Yardımcımız Tuğrul Türkeş: “Vallahi de billahi de Türkmenlere
gitmiyordu.” dedi. Şimdi, Türkmenlere gittiği söyleniyor ve “Gittiyse ne
olacak, gitmediyse ne olacak?” diyor Cumhurbaşkanı. Cumhurbaşkanı sorumsuz,
Anayasa’ya göre. Kim denetleyecek Cumhurbaşkanını? “Ben gönderdim.” diyor
çünkü. Şimdi, Türkmenlere gidince niçin hafifletici sebep oluyor arkadaşlar? Bu
ülke bir soy devleti mi yoksa bir vatandaşlık devleti mi? Soy devleti mi bu?
Türkmen’e gidince niye hafifletici sebep oluyor? Aynı bölgede Ermeni var,
Süryani var, Arap var, Kürt var, Türkmen var, hepsi bir arada yaşıyorlar. Niye
biz bir taraf tutarak o yangına benzin döküyoruz? Niçin döküyoruz? 
MEHMET UĞUR DİLİPAK (Kahramanmaraş) –
Anlayamazsın! 
GARO PAYLAN (Devamla) – Biz niye o
yangına benzin döküyoruz?
Bakın, gönderen kim? MİT. MİT
Yasası’nda “silah göndermek” diye bir şey var mı? Var mı? Yok. Peki, bu,
devletin üzerine düşmüş bir toz değil midir Sayın Başkan? Evet, devletin
üzerine düşmüş büyük bir tozdur. Suriye bugün ateş çemberi, cayır cayır
yanıyor. Bizim yanlış politikalarımız o yangına benzin döktü ve dökmeye devam
ediyor. Bu akılla gidersek Suriye'deki yangına yalnızca benzin dökeceğiz. Biz
istiyoruz ki, evet, bu silahların nereye gittiği ortaya çıksın ve bunu ancak ya
yargı yapar -yargı yapamıyor maalesef çünkü sizin kontrolünüzde- ya da basın
yapacak, şerefli gazeteciler yapacak. Can Dündar ve Erdem Gül, bunun için,
gazeteciliklerini yapmışlardır, yalnızca gazetecilik görevlerini yapmışlardır.
Eğer bir gazeteciye bu haber geliyorsa ve bunu sümen altı ediyorsa o
gazetecilik görevini yapmamış demektir. Üstelik, bu haberler defalarca ifşa
oldu. 
Bakın, Cumhurbaşkanı “Bu casusluk
faaliyetinin içine o gazete de girmiştir. Haberini yapan bedelini ağır
ödeyecek, onu bırakmam öyle.” demiştir. Had bildiriyor Cumhurbaşkanı. Her türlü
muhalefete had bildirme noktasında olduğu gibi, bu noktada da bir haber yapan
gazeteciye had bildiriyor ve şikâyet dilekçesinde bulundu 2 Haziran tarihinde.
Normalde dört ay içinde bu dava açılmak zorunda arkadaşlar Basın Yasası’na
göre. Ancak, beş buçuk ay sonra Can Dündar ve Erdem Gül tutuklandılar. Şimdi,
nasıl bu girdaptan çıkacağız? 
Bakın “Devlete toz kondurmam.” diyen
Sayın Başkan, siz de dinleyin lütfen. Ogün Samast istihbarat görevlileri
tarafından yollandı İstanbul’a ve sekiz yıldır da bunun adaleti ortaya
çıkarılamıyor. Devletimiz, maalesef… Yüz yıldır pek çok suçun içinde oldu
devlet görevlileri ve hiçbiri hesabını vermedi. Suç da cezasız kaldıkça
tekrarlıyor arkadaşlar ve bu suçları ortaya çıkarabilecek yalnızca özgür
basındır. Basını bu şekilde susturdukça… Bakın, devletimiz, ülkemiz şu anda
Afganistan, İran, Rusya ve Somali liginde basın özgürlüğünde. Basının özgür
olmadığı yerde demokrasi olmaz. 317 değil, 400 vekil de alsanız, onu başkan
ilan etseniz de ülkemiz bir demokrasi olmaz.
EJDER AÇIKKAPI (Elâzığ) – Millet ilan
ediyor, millet.
GARO PAYLAN (Devamla) – Hayır.
Şimdi, az önce bir haber daha geldi.
Tahir Elçi soruşturmasıyla ilgili gizlilik kararı verilmiş arkadaşlar. (AK
PARTİ sıralarından “Doğru” sesleri, gürültüler) 
Bakın, bir soruşturmayla ilgili -biz
şunu çok iyi biliyoruz ki- bir gizlilik kararı verilmişse mutlaka o suçun üstü
örtülecektir. 
RAMAZAN CAN (Kırıkkale) – Ne alakası
var!
GARO PAYLAN (Devamla) – Hrant Dink’le
ilgili bunu yaptınız, Ankara’yla ilgili bunu yaptınız, Suruç’la ilgili bunu
yaptınız ve üstünü örttükçe suç tekrarladı.
EJDER AÇIKKAPI (Elâzığ) – Fransa’yı
eleştirsene biraz.
GARO PAYLAN (Devamla) – Fransa… Aynı
gün savcısı çıktı açıkladı, gizlilik kararı yoktur. 
TAHİR ÖZTÜRK (Elâzığ) – Hadi canım!
GARO PAYLAN (Devamla) – Aynı gün çıktı
savcı açıkladı, “IŞİD’tir." dedi. Siz “Kokteyl terör” dediğiniz için,
bugün, manipüle ettiğiniz için Ankara ortaya çıkarılamıyor, Suruç ortaya
çıkarılamıyor ve Tahir Elçi’nin de üstünü örtmeye çalışıyorsunuz. Bizler o
suçun üstünü örttürmeyeceğiz arkadaşlar ve Can Dündar ve Erdem Gül yalnız
değildir, basın özgür olmadıkça da burası bir demokrasi olmayacaktır. 
Hepinizi saygıyla selamlıyorum. (HDP
sıralarından alkışlar) 
BAŞKAN – Sayın Bülent Turan, buyurun
efendim. (AK PARTİ sıralarından alkışlar) 
BÜLENT TURAN (Çanakkale) – Sayın
Başkan, değerli milletvekilleri; görüşülmekte olan CHP grup önerisi aleyhine
söz aldım, AK PARTİ Grubu adına hepinizi saygıyla selamlıyorum.
Bugün biliyorsunuz, 26’ncı Dönem yasama
faaliyetlerine başlayacağımız ilk gün. Bugün özel bir oturum, özel bir gün.
Bugün biz buraya İç Tüzük’te salı-perşembe günü yasama faaliyeti olmasına
rağmen, sadece, hepinizin bildiği gibi hükûmet kurulması usuli işlemlerinden
birisi olan müzakereler için bir araya geldik. Ancak saatler oldu hâlâ
müzakereye başlayamadık. Sayın Başkanın takdiridir, grup önerilerini gündeme
alırdı, almazdı; ki aldı, biz de buna ilişkin konuşma görevini yerine
getireceğiz.
Şunu hem ibretle hem de gülerek
izliyorum. İbret şu: Biz 7 Haziranı yaşadık, hep beraber buraya geldik. AK
PARTİ yüzde 41 gibi çok büyük bir oy almasına rağmen tek başına iktidar
olamamıştı, şu koltukların bir kısmı sizlerdeydi. Biz ders aldık. Tabiri caizse
milletimizin bize dediklerini baş tacı yaptık, onları inceledik, irdeledik ve
milletten büyük söz yoktur; biz onun dediklerini esas alıp tekrar kendimizi revize
ediyoruz dedik ve tekrar seçime gittik. Bir geldik 317 vekille, bu koltukları
tekrar geri aldık. Allah’a hamdolsun. 
Niye bunu söylüyorum? Aynı şeyi yapıp
farklı sonuçlar beklemek normal insanların işi değil. 7 Hazirandan sonra
geldiğimizde ve öncesinde muhalefetin tavrı ne ise bugün sanki hiçbir şey
olmamış gibi, 1 Kasım yaşanmamış gibi aynı işleri yaptığını üzülerek görüyorum.
Hani ders alacaktık, hani halkın dediği baş tacıydı, hani uyarıları
düşünecektik. 
Şunu demek istiyorum: Bir partinin,
bizim partimizin on üç yıl boyunca iktidarda olması çok büyük bir başarı. Bunda
büyük bir emek var, liderinden mahallesine kadar, tüm teşkilatlarına kadar.
Ancak bir şey daha söyleyeyim: Bir partinin on üç yıl boyunca iktidar olmasının
tek başarısı bizim değil, sağ olun sizlerin de. Eğer bu anlayış devam ederse,
bu kavga ortamı, bu polemik ortamı, bu ithamlar, bazen terör diline varan
ifadeler devam ederse bırakın 2023’ü, 2071’de de inşallah buralardayız bizler,
hiçbir sıkıntı olmaz diye düşünüyorum. (AK PARTİ sıralarından alkışlar) 
Bakınız değerli arkadaşlar, bugün Tahir
Elçi, Diyarbakır Baro Başkanımız, hepinizin bildiği menfur saldırıda hayatını
kaybetti.
BÜLENT YENER BEKTAŞOĞLU (Giresun) –
Duydunuz mu?
BÜLENT TURAN (Devamla) – “Bu kadim
bölgede artık silah, çatışma, operasyon istemiyoruz.” demişti son mülakatında.
“Terör Türk’üyle Kürt’üyle bir milleti diz çöktürmektir.” demişti. “Daha çok
bir olacağız, beraber olacağız ama asla teröre boyun eğmeyeceğiz.” demişti
Tahir Elçi ve bugün öldürüldü. Daha ölümünden iki dakika sonra bazı malum
vekiller Twitter’dan “katil şudur, budur” diye ifadeler kullandılar.
Arkadaşlar, insaf diye bir şey var. O yüzden bir daha söylüyorum: Ölen kişi
insandır, baş tacıdır, Allah rahmet eylesin. Ama daha ortada ceset varken,
cenaze varken olmadık ithamlarda bulunmak, şu ifadeleri görmemek, belki de
terör örgütünün istediklerini yapmadığı için öldürülme ihtimalini düşünmeyecek
kadar da bu konularda acemi olamayız diye düşünüyorum.
FERHAT ENCU (Şırnak) - CNN Türk’teki
ifadesini de açıklasana...
BÜLENT TURAN (Devamla) – Onun dışında,
bir şey daha söyleyeceğim. Aynı saldırıda… Tahir Elçi’nin kim tarafından
öldürüldüğünü yargı ortaya çıkaracak, onun görevi. 
BÜLENT YENER BEKTAŞOĞLU (Giresun) –
İnşallah… İnşallah…
BÜLENT TURAN (Devamla) – İnceleyeceğiz.
Hep beraber takip edeceğiz. “Bundan emin değiliz.” Sizin ifadenizle söylüyorum.
Ama şundan eminiz: Aynı saldırıda bir polisimiz PKK tarafından, bilinen
tarafından şehit edildi. Bunu niye kınamıyoruz arkadaşlar? Bunun niye üzerine
gitmiyoruz? Hiç ben şimdiye kadar duymadım. 
Tamam, Tahir Elçi’yi bulalım,
duyuralım. Tahir Elçi bizim de baro başkanımız arkadaş, bizim de. Herkesin baro
başkanı. 
MUSTAFA AKAYDIN (Antalya) – Herkes
söyledi…
FERHAT ENCU (Şırnak) – Sakin ol…
Görüntüler var…
BÜLENT TURAN (Devamla) – O yüzden
diyorum ki: Terörün tümüne, hepsine karşı olmak hepimizin görevi. Biri çıktı
IŞİD’i kınadı, biri çıktı onu söyledi bunu söyledi. Ben de diyorum ki: Biz
bütün terör örgütlerini kınamak üzere buradayız. Terörle sonuna kadar mücadele
için buradayız. Bu milletin huzuru için bunu yapmak zorundayız.
Bakınız, değerli arkadaşlar, az önce,
yine, CHP’nin grup önerisi incelendiğinde, ısrarla, Sayın Başkanın uyarısına
rağmen, Uğur Dündar ve diğer arkadaşımızın tutuklanması gündeme getirildi. (CHP
ve HDP sıralarından “Can Dündar… Can Dündar…” sesleri)
İDRİS BALUKEN (Diyarbakır) – Sırada o
mu var?
MUSA ÇAM (İzmir) – Sıra onda mı?
BÜLENT TURAN (Devamla) – Can Dündar ve
Erdem… (CHP ve HDP sıralarından gürültüler)
MUSA ÇAM (İzmir) – Sıra ona mı geldi?
BÜLENT TURAN (Devamla) – Sakin… Sakin…
Sakin…
BAŞKAN – Olabilir Beyefendi, olabilir.
Dil sürçmesi olmuştur.
Bülent Bey, buyurun.
BÜLENT TURAN (Devamla) – İşte bu
hâliniz devam ettikçe yıllarca buradayız, yıllarca.
Can Dündar tutuklandığından dolayı çok
garip şeyler söylediniz. 
VELİ AĞBABA (Malatya) – Yapmadığınız
şey mi? Türkiye’de gazeteci bırakmadınız.
OSMAN AŞKIN BAK (Rize) – Neden
tutuklandı? Casusluktan tutuklandı kardeşim ya! İddianame öyle yazıyor.
BÜLENT TURAN (Devamla) – Bak, bir şey
söyleyeyim size değerli arkadaşlar: Beraatizimmet asıldır, beraatizimmet
esastır. Bir kişi mahkeme tarafından kesin olarak tescilleninceye kadar, yargı
karar verinceye kadar, bizim inancımız açısından, hukuk kültürümüz açısından
masumdur. Ümit ediyorum yargılanır, beraat eder, biz de izleriz. Ama hem yargı
olacaksınız hem savcı olacaksınız hem sanık olacaksınız, bunu doğru bulmuyorum.
GARO PAYLAN (İstanbul) – Sizsiniz, siz…
BÜLENT TURAN (Devamla) – Ee, bir şey
daha söyleyeyim size: Ne hikmetse paralel darbe iddiasında bulunan malum
örgütün her adımında refleks verenler başka kişilere refleks vermiyorlar.
FERHAT ENCU (Şırnak) – Düne kadar
öyleydiniz, ne oldu?
BÜLENT TURAN (Devamla) - Bak, size bir
şey diyeceğim: CHP’li arkadaşımız grup önerisi vermiş “Basın özgür değil.”
diyor, elindeki gazeteye bak! Hepinizin bildiği bir yaklaşım. Gürsel Tekin
diyor ki: “8 Haziranda o gazetelere el koyacağız.” Bari üç gün beklesen,
mahkeme kararı gelseydi yahu! Mahkeme kararı olmadan mı bu işi yapacaksınız
Sayın Tezcan?
BÜLENT TEZCAN (Aydın) – Mahkemeleri
kimseye bırakmadınız ki, mahkemeleri kimseye bırakmadınız! Hepsi sizin
elinizde.
BÜLENT TURAN (Devamla) – Bunu veren
insanlar utanırlar ya, utanırlar! Siz “8 Haziranda bütün gazetelere el
koyacağız.” diyeceksiniz, bunu kınamayacaksınız ama terör örgütüne yandaşlık
yaptığı belli olduğu düşünülen, iddia edilen kişilerin yargılanması için burada
bağırıp çağıracaksınız. 
VELİ AĞBABA (Malatya) – Kim o? Kim o?
BÜLENT TURAN (Devamla) - Söylüyorum kim
olduğunu. “MİT tırları” diye ifade ettiğiniz mesele…
VELİ AĞBABA (Malatya) – Bak,
utanırsınız sonra! Bak, Tuncay Özkan’dan utanırsınız! Bak, Soner Yalçın’dan
utanırsınız, Mustafa Balbay’dan utanırsınız!
BÜLENT TURAN (Devamla) - Dinleyecek
misin? Dinleyecek misin? 
Peki, ben buraya anlatayım, sen ha bire
bağır.
VELİ AĞBABA (Malatya) – Burada
Ergenekoncu, Balyozcu, askerî casustur demediğiniz kimse kalmadı. Utanırsınız
sonra, utanırsınız, utanırsınız…
BÜLENT TURAN (Devamla) - Değerli
arkadaşlar, MİT tırlarıyla ilgili mesele bir gazetecilik faaliyeti değildir,
ısrarla söylüyorum değildir. (AK PARTİ sıralarından alkışlar) Bavul ticareti,
bavul haberciliğidir. Eğer gazetecilikse şunu sormak istiyorum size: Neden 500
kilometre yol gitti o tırlar sonra durduruldu? 
VELİ AĞBABA (Malatya) – Tuncay Özkan
orada, utanın biraz!
BÜLENT TURAN (Devamla) - Neden
durdurulduğu anda kameralar ve malum kameralar oradaydı? Neden durdurulduktan
sonra bunlar haber yapılmadı da seçime bir hafta kala, tam bir buçuk yıl sonra
bu haber yapıldı? (AK PARTİ sıralarından alkışlar) Bir zamanlar -taşeron
gazeteciler vardı- bavullar içerisinde onlara verilirdi, bugün başkalarına
veriliyor. Ama Mustafa Kemal’in kurduğu partiye… Öyle bir örgütün yanında
olmak, altında, üstünde, yanında olmak, inanın, beni üzüyor. 
VELİ AĞBABA (Malatya) – Kandırıldınız
ya! Bak, Sayın Tuğrul Türkeş’e sor.
BÜLENT TURAN (Devamla) - Bir daha
söylüyorum: Mustafa Kemal’in partisi, doksan yıllık CHP’nin paralel örgütle yan
yana anılmaya başlanmış olması benim değil, sizin sorununuz. Bunu çözecek olan
sizsiniz. (CHP sıralarından gürültüler)
BÜLENT YENER BEKTAŞOĞLU (Giresun) –
Ayıp yahu! Ayıp!
VELİ AĞBABA (Malatya) – Kucak
kucağaydınız. Fethullah Hoca’nın eteğini öpüyordunuz Pensilvanya’da. 
BÜLENT TURAN (Devamla) - Bir şey daha
söyleyeyim: Bu kadar samimiyseniz… 
VELİ AĞBABA (Malatya) – Pensilvanya’da
eteğini öpüyordun, “Hoca Efendi hazretleri.” diyordun. Pensilvanya’ya gitmeyen
var mı, sorsana…
BÜLENT TURAN (Devamla) - Bakınız, Güneş
gazetesi haber yapmış, diyor ki: “Aydın Doğan’ın onursal başkanı olduğuyla
ilgili fotoğrafın başındaki kepten dolayı on iki yıl dava açıldı, on iki yıl.
Ağzınızı açtınız mı?
VELİ AĞBABA (Malatya) – Bülent Turan,
Pensilvanya’ya gittin mi, gitmedin mi?
BÜLENT TURAN (Devamla) – Devam
ediyorum. 
İngiltere, Amerika, Almanya…
VELİ AĞBABA (Malatya) – Cevap ver,
Pensilvanya’ya gittin mi, gitmedin mi? Hoca’nın elini öptün mü, öpmedin mi? 
BÜLENT TURAN (Devamla) – Vaktim yok. 
VELİ AĞBABA (Malatya) – Cevap ver.
BÜLENT TURAN (Devamla) – …hepsinin
örneği var. 
BAŞKAN – Lütfen ikili konuşmayınız
efendim. 
VELİ AĞBABA (Malatya) – Sayın Başkan,
bir soru soruyorum. 
BAŞKAN – Sayın Ağbaba, rica ediyorum. 
VELİ AĞBABA (Malatya) – Pensilvanya’ya
gitti mi, gitmedi mi?
BAŞKAN – Kürsü masuniyeti var,
karışmayınız. 
BÜLENT TURAN (Devamla) – Her ülkede
casusluk, vatana ihanet suçtur, suçtur, suçtur! Size rağmen suçtur. Ne derseniz
deyin. 
VELİ AĞBABA (Malatya) – Hoca’nın elini
öptü mü, öpmedi mi?
BAŞKAN – Karışmayınız lütfen. 
BÜLENT TURAN (Devamla) – Bunun dışında,
aynı şey Almanya’da oldu. Vaktim yok, ayrıntıya girmeyeceğim. Almanya’da da
casusluk faaliyetleri için gazeteciler ceza aldı, Amerika’da da aldı,
İngiltere’de de aldı. 
VELİ AĞBABA (Malatya) – İşin zor, Sayın
Bülent Turan, işin zor. 
BÜLENT TURAN (Devamla) – Bir daha
söylüyorum, değerli arkadaşlar: Beraatizimmet esastır. İsterdim ki Uğur Dündar
da Can Dündar da, hepsi tutuksuz yargılansın. 
VELİ AĞBABA (Malatya) – Say birkaç isim
daha. 
BÜLENT TURAN (Devamla) – Ama Can
Dündar’ın… Yargı yerine geçip bunu yapmanız başlı başına problemdir diye
düşünüyorum. 
MUSA ÇAM (İzmir) – Uğur Dündar’ı da
söyle. 
BÜLENT TURAN (Devamla) – Ben
bağırmanızdan hiç şikâyetçi değilim çünkü bu millet kim laf üretir, kim iş
üretir daha on gün önce gösterdi. (AK PARTİ sıralarından alkışlar) 
VELİ AĞBABA (Malatya) – Pensilvanya’ya
gittin mi, gitmedin mi, onu söyle. 
BÜLENT TURAN (Devamla) – O yüzden, biz
iş yaparken siz bağıracaksınız. Bağırmaya devam edin, kızmaya devam edin.
İstediğiniz kadar bu atraksiyonları yapın. 
VELİ AĞBABA (Malatya) – Ama utanırsınız
sonra, yarın Can Dündar’dan da utanırsınız; Ahmet Şık’tan utandığınız gibi,
Nedim Şener’den utandığınız gibi, Hanefi Avcı’dan utandığınız gibi ondan da
utanırsınız. 
BÜLENT TURAN (Devamla) – Yargının
faaliyetleri de baş tacı… Bu ülkede yürütme, yargı, yasama ayrı olsun diye,
farklı olsun diye de hepimizin derdi olması lazım. Ama sizin sevdiğiniz
gazeteciye dokunulunca kızacaksınız, sevmediğinize dokunulunca ağzınızı
açmayacaksınız. Geçti bunlar, geçti bunlar. 
VELİ AĞBABA (Malatya) – Vallahi, işin
zor…
BÜLENT TURAN (Devamla) – Allah’tan ki
milletin irfanı, izanı her şeyin üstünde. Kocaman Genel Başkan Yardımcısı
bağıracak, millet oy verecek. Zor. 
VELİ AĞBABA (Malatya) – İşin zor.
BÜLENT TURAN (Devamla) – Hepinizi
saygıyla selamlıyorum. (AK PARTİ sıralarından alkışlar) 
BAŞKAN – Sayın Turan, teşekkür
ediyorum. 
BÜLENT TEZCAN (Aydın) – Sayın Başkan…
(AK PARTİ ve CHP sıralarından karşılıklı laf atmalar)
Bir saniye arkadaşlar…
BAŞKAN – Buyurunuz Beyefendi. 
BÜLENT TEZCAN (Aydın) – Sayın Başkan,
biraz önce, sayın hatip konuşması sırasında bizzat ismimi zikrederek…
BAŞKAN – Lütfen efendim, oturduğunuz
yerden. 
BÜLENT TEZCAN (Aydın) – Hayır efendim,
sataşma…
BAŞKAN – Hayır efendim, lütfen, niçin,
ne istiyorsunuz, söyleyin. 
BÜLENT TEZCAN (Aydın) – Sayın Başkan…
BAŞKAN – Buyurun efendim. 
BÜLENT TEZCAN (Aydın) – Biraz önce
sayın hatip kürsüde konuşmasını yaparken doğrudan adımı zikrederek “Sayın
Bülent Tezcan” diye ve bana dönerek bir soru çerçevesi formu içerisinde
sataşmada bulundu. Genel Sekreterimiz İstanbul Milletvekili Gürsel Tekin’in açıklamasına
izafeten, ona izafe edilen bir açıklama çerçevesinde “Buna ne diyorsunuz?” diye
doğrudan sataşmada bulundu. Bunun için söz istiyorum 69’a göre.
BAŞKAN – Anladım efendim.
İdris Bey…
İDRİS BALUKEN (Diyarbakır) – Sayın
Başkan, AKP Grubu adına… (AK PARTİ ve CHP sıralarından karşılıklı laf atmalar)
VELİ AĞBABA (Malatya) – Fethullah
kandırıyor, efendime söyleyeyim…
BAŞKAN – Veli Bey, lütfen.
Buyurun efendim.
VELİ AĞBABA (Malatya) –
“Kandırıldık…Kandırıldık…”
BAŞKAN – İdris Bey, buyurun. (AK PARTİ
ve CHP sıralarından karşılıklı laf atmalar)
İDRİS BALUKEN (Diyarbakır) – Nasıl
buyurayım Sayın Başkan? Konuşamıyoruz ki gürültüden.
VELİ AĞBABA (Malatya) - Sayın Başkan…
BAŞKAN – Veli Bey, Meclisin mehabetini
bozuyorsunuz.
VELİ AĞBABA (Malatya) – Oraya söyleyin.
BAŞKAN - Beyefendi rica ediyorum,
lütfen… Herkes için bunu söylüyorum.
Buyurun Sayın İdris Bey.
İDRİS BALUKEN (Diyarbakır) – Sayın
Başkan, AKP Grubu adına konuşan Grup Başkan Vekili “AKP’nin tek başına iktidara
gelmesi aynı zamanda muhalefetin bir başarısıdır.” dedi. Grubumuza yönelik de
ağır ithamlarda bulundu. “Aynı yolla çalışıp sonuç almaya çalışmak akıllı
insanların işi değildir.” dedi. Yani açıktan grubumuza sataşmada bulundu. O
nedenle…
BAŞKAN – İsim vermedi efendim.
İDRİS BALUKEN (Diyarbakır) – Muhalefet
diyor efendim. Biz buradayız işte, muhalefet partisi.
BAŞKAN – Muhalefet diyebilir. Ben
inceleyeceğim fakat size söz veriyorum.
Buyurun Beyefendi, iki dakika.
ÖZGÜR ÖZEL (Manisa) – Efendim, söz
vermediniz mi?
BAŞKAN – Veriyorum efendim.
ÖZGÜR ÖZEL (Manisa) – Hayır hayır, o
ayrı.
Efendim, bir Grup Başkan Vekilini
dinlerseniz, bir malumatımı aktarayım.
BAŞKAN – Beyefendi, bir durur musunuz?
Acele etmeyin, bilahare…
İki dakika Beyefendi.
VI.- SATAŞMALARA İLİŞKİN KONUŞMALAR (Devam)
5.- Aydın Milletvekili Bülent Tezcan'ın, Çanakkale
Milletvekili Bülent Turan’ın CHP grup önerisi üzerinde yaptığı konuşması
sırasında şahsına sataşması nedeniyle konuşması
BÜLENT TEZCAN (Aydın) – Teşekkür
ederim.
Sayın Başkan, değerli arkadaşlar; biraz
önce hatip arkadaşımız buradan Sayın Gürsel Tekin’e izafe edilen ve kendisinin
daha sonra çıkıp “Doğru değil bu sözler.” diye reddettiği bir açıklama üzerine
basın-yayın organlarına el koyacağımız hususundan bizi itham etti. Bir kere
bütün Türkiye şunu biliyor: Gazetelere kimin el koyduğu şu anda devam eden bir
vakıadır. Suçüstü hâlindesiniz, suçüstü hâlinde! Bu bir. (CHP sıralarından
alkışlar)
İkincisi, bakın, paralel yapıyla
kimlerin iş tuttuğunu anlatmaya gerek yok, bunu sağır sultan bile biliyor.
Geçen dönemde -hatırlayın- Mustafa Balbay gazeteciydi, cezaevindeydi,
milletvekiliydi aynı zamanda; Tuncay Özkan Silivri’deydi, milletvekili değildi,
gazeteciydi; Soner Yalçın cezaevindeydi, gazeteciydi. Ben ve birçok arkadaşımız
bu kürsüden dedik ki: Paralel yapıyla beraber bir kumpas kurdunuz -o zaman
“paralel yapı” lafını icat etmemiştiniz- sahte delillerle bu gazetecileri içeri
atıyorlar, Meclis olarak gelin karşısında duralım. İştirak hâlinde olduğunuz
için hepiniz ağız birliğiyle şu kürsülerden “Bırakın yargı kararını versin.” diye
burada bizim karşımıza çıkıp bunları söylediniz. (CHP sıralarından “Bravo”
sesleri, alkışlar) Şimdi çıkıp aynı sözleri tekrar ediyorsunuz. O zaman da
Balbay için, Balyoz, Ergenekon iftiraları devam ederken “Onlar gazetecilikten
yatmıyor.” diyordunuz, sonra utandınız, şimdi de “Cemaat yaptı.” diyorsunuz.
Şimdi de diyorsunuz ki: “Can Dündar casusluktan yatıyor.” Yarın bunun için de
utanacaksınız, utanacaksınız! (CHP sıralarından “Bravo” sesleri, alkışlar)
BAŞKAN – Buyurun Beyefendi.
ÖZGÜR ÖZEL (Manisa) – Sayın Başkanım,
Sayın Genel Başkan Yardımcımız, isminin zikredildiği ve Sayın Genel Sekretere
atfen yapılan sataşmaya cevap vermiştir. Benim sizden söz talebim Sayın Bülent
Turan’ın Cumhuriyet Halk Partisi Grubuna yönelik olarak “Koskoca Cumhuriyet
Halk Partisi, Atatürk’ün Cumhuriyet Halk Partisi paralel örgütle yan yana
geldi.” sözüne grubumuz adına cevap vermek üzeredir, arz ederim efendim.
BAŞKAN – Bu beyanınız kâfi değil mi Beyefendi?
Dediniz, kabul etmediniz, zapta geçti.
ÖZGÜR ÖZEL (Manisa) – Hayır efendim,
olur mu öyle!
BAŞKAN – Rica edeyim, müzakereleri
önlemeyelim.
ÖZGÜR ÖZEL (Manisa) – Efendim, öyle bir
şey olabilir mi efendim!
BAŞKAN – Beyefendi, grup başkan
vekilisiniz, beyan ettiniz. Demin de Bülent Bey gerekenleri söyledi, gelin…
ÖZGÜR ÖZEL (Manisa) – Efendim, şahsa
yapılan sataşmada…
BAŞKAN – Hayır, ısrar ederseniz
vereceğim. Ben sizden rica ediyorum.
ÖZGÜR ÖZEL (Manisa) – Tabii… İstirham
ediyorum efendim.
BAŞKAN – Buyurun, iki dakika.
6.- Manisa Milletvekili Özgür Özel'in, Çanakkale
Milletvekili Bülent Turan’ın CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR ÖZEL (Manisa) – Sayın Başkan,
süreç içinde, istirhamlarınızın grubumuz tarafından da anlayışla karşılanıp
yerine getirildiği süreçler olacak ama hassasiyetle üzerinde durduğumuz konu,
yönetim biçiminizin daha sonra, Kanunlar Kararlar tarafından, diğer Meclis
başkan vekilleri tarafından “Bu dönemde Sayın Başkan şöyle bir uygulama
yapmıştı, böyle olmuştu.” diyerek örnek alınabileceği günlerdeyiz, bu yüzden de
bu konuda fevkalade hassasız. 
Gruba yapılan sataşmaya grup başkan
vekili tarafından veya da onun söz vereceği bir üye tarafından; ancak, şahsa
yapılan sataşmalarda doğrudan o şahıs tarafından ve müştereken, peşi sıra söz hakkı
vardır. Bu hakları talep etmeye, kullanmaya devam edeceğiz.
Şimdi, Sayın Bülent Turan’ın
ifadelerine gelince, biz burada şunları yaşadık geçen dönem: Mustafa Balbay’a,
Mehmet Haberal’a siz buradan “terörist”, siz buradan “darbeci” diyordunuz;
sonra çıkıp geldiklerinde burada tebrik sırasına, âdeta taziye sırasına
giriştiniz. Ve o günlerde, biz bu insanların özgürlüğünü savunurken,
Parlamentoda bulunma hakkını savunurken yan taraftan laf atanlar, şimdi
Başbakan yardımcısı oldular ve onlara koşa koşa geçmiş olsuna gittiler. Siz,
bugün “paralel örgüt” dediğiniz yapıyla, insan hakları ihlallerinde ve diğer
konuların tamamında işveren-alt işveren, esas işveren-taşeron ilişkisini
yürütürken… (CHP sıralarından alkışlar) Biz bununla ilgili her türlü uyarıyı yaparken
siz şöyle duruyordunuz: Askerî casusluk davasında bir sivil memurun
Facebook’tan alınmış ve nişanlısıyla çekilmiş fotoğrafına “escort kız” falan
derken, biz “masumiyet karinesi” derken bu gruptan “Allah’ın bildiğini kuldan
mı saklayacaksınız?” lafları geliyordu. (CHP sıralarından alkışlar) Biz “özel
hayatın gizliliği” derken “Ateş olmayan yerden duman çıkmaz.” diyordunuz. (CHP
sıralarından “Bravo” sesleri, alkışlar) 
(Mikrofon otomatik cihaz tarafından
kapatıldı) 
OSMAN AŞKIN BAK (Rize) – Atıyorsun! Atıyorsun!
ÖZGÜR ÖZEL (Devamla) – O insanların
mesleki namuslarına casus, kişisel namuslarına fuhuş lekesi sürülürken ses
çıkarmayanlar...
OSMAN AŞKIN BAK (Rize) – Gürsel Tekin
ne söyledi onu söyle.
MUHARREM ERKEK (Çanakkale) – Dinle!
Dinle!
ÖZGÜR ÖZEL (Devamla) – ...bugün şimdi
kimseyi kimseyle kanka olmakla, birlikte olmakla suçlamasınlar. (CHP
sıralarından alkışlar)
BAŞKAN – Teşekkür ediyorum efendim.
Sayın Baluken, “muhalefet” diyerek “Bu
iktidarda kalmamızın sebebi muhalefetin yaptığı muhalefettir.” demek elbette ki
iktidarın da hakkıdır. Siz de iktidara söylüyorsunuz. Size öyle bir sataşma
olmadığını ben inceledim. O yüzden sataşma sözü vermiyorum efendim, sataşmaya
dayalı söz vermiyorum.
İLKNUR İNCEÖZ (Aksaray) – Sayın
Başkan...
İDRİS BALUKEN (Diyarbakır) – Sayın
Başkan...
BAŞKAN – Grup Başkan Vekili olarak
buyurun, ne diyorsunuz?
İDRİS BALUKEN (Diyarbakır) – Sayın
Başkan, “Bağırma çağırma dışında hiçbir şey yapmıyorsunuz, o nedenle biz tek
başımıza iktidara geldik, bunda tamamen sizin yapmış olduğunuz bu yanlış
muhalefetin rolü vardır. Aynı muhalefet tarzını sürdürmek de akıl dışıdır.”
dedi. Bizi akıl dışılıkla suçladı. Daha ne desin?
BAŞKAN – İdris Bey, aynı sözleri
değişik şekliyle siz de söylüyorsunuz. Bu bir sataşma değildir, benim takdirim
bu istikamettedir.
İDRİS BALUKEN (Diyarbakır) – Sayın
Başkan, biz burada bağırıp çağırarak muhalefet yapmıyoruz, öyle bir tarzımız
yok.
BAŞKAN – Efendim, dediklerinizi duydum.

İDRİS BALUKEN (Diyarbakır) – Siz öyle
düşünüyor olsanız bile...
BAŞKAN – Ben de incelememi yaptım. 
Teşekkür ediyorum. 
İDRİS BALUKEN (Diyarbakır) – Hayır,
bunu yapamazsınız.
BAŞKAN – Yaparım.
İDRİS BALUKEN (Diyarbakır) – İç Tüzük o
konuda bize cevap hakkı vermiş.
BAŞKAN – O İç Tüzük burada Beyefendi.
İDRİS BALUKEN (Diyarbakır) – Eğer biz
bunu kabul edersek...
BAŞKAN – Böyle bir hakkı ben size
tanırsam vermiş. Bu hakkı uygun... Siz hakkın suistimalini yapmayın. Rica
ediyorum... Lütfen... Lütfen...
İLKNUR İNCEÖZ (Aksaray) – Sayın
Başkan...
İDRİS BALUKEN (Diyarbakır) – Sayın
Başkanım, açıkça grubumuza sataşma var. 
BAŞKAN – Yok efendim. 
İDRİS BALUKEN (Diyarbakır) – Biz...
BAŞKAN – Cumhuriyet Halk Partisi ismi
anıldı, muhalefet olarak ifade edildi. Onun için, siz nasıl “iktidar”
diyorsanız o da diyebilir efendim.
İDRİS BALUKEN (Diyarbakır) – “Burada
muhalefet edildi”de hangi gruplar var?
BAŞKAN – Rica ediyorum... Lütfen...
İDRİS BALUKEN (Diyarbakır) – Biz HDP
olarak kabul etmiyoruz. 
İLKNUR İNCEÖZ (Aksaray) – Sayın
Başkanım...
İDRİS BALUKEN (Diyarbakır) – Diğer iki
muhalefet partisi böyle bir sataşmayı kabul edebilirler ama bu bizim
sindirebileceğimiz, kabul edebileceğimiz bir şey değil efendim.
BAŞKAN – Efendim, beyanlarınızda
bulundunuz İdris Bey. Rica edeyim, lütfen buyurun.
İLKNUR İNCEÖZ (Aksaray) – Sayın
Başkanım...
BAŞKAN – Cumhuriyet Halk Partisi grup
önerisi hakkındaki konuşmalar tamamlanmıştır.
İLKNUR İNCEÖZ (Aksaray) – Sayın
Başkanım...
BAŞKAN – Buyurun Hanımefendi, mikrofonu
açar mısınız.
IV.- AÇIKLAMALAR (Devam)
8.- Aksaray Milletvekili İlknur İnceöz'ün, İstanbul
Milletvekili Garo Paylan’ın CHP grup önerisi üzerinde yaptığı konuşmasındaki
bazı ifadelerine ilişkin açıklaması
İLKNUR İNCEÖZ (Aksaray) – Bir
düzeltmede bulunacağım.
Sayın Başkanım, teşekkür ediyorum.
Biraz evvel HDP’li milletvekili
konuşmasını yaparken, özellikle Tahir Elçi’nin öldürülmesi olayıyla ilgili
“Gizlilik kararı verildi.” dedi. Öncelikle buradaki bilgi kirliliğini, yanlış
bilgiyi düzeltmek istiyorum. Adalet Bakanlığından yaptığımız görüşmeyle böyle
bir gizlilik kararının olmadığını öğrendik ama velev ki bir gizlilik kararı
bile verilmiş olsa bu, soruşturmanın selameti açısından da muhakkak
tartışılmaması gereken doğru bir karar olacaktır. (CHP sıralarından gürültüler)
Bu anlamda, aziz milletimizin temsilcileri milletvekillerimizin ve kamuoyunun
da doğru bilgilendirilmesi kanaati içerisinde söz isteme gereği duydum. 
Teşekkür ediyorum. (AK PARTİ
sıralarından alkışlar) 
BÜLENT TURAN (Çanakkale) – Sayın
Başkan…
BAŞKAN – Teşekkür ediyorum efendim. 
BÜLENT TURAN (Çanakkale) – Az önce CHP
Genel Başkan Yardımcısı…
BAŞKAN – Siz de mikrofonu açar mısınız.

Buyurun, oturduğunuz yerden söyleyin
efendim. 
BÜLENT TURAN (Çanakkale) – Sayın
Başkan, usul ekonomisini düşünerek söz almıyorum zaman kazanmak için. 
Ancak, az önce CHP’li arkadaşımızın
“Gürsel Tekin’in böyle bir beyanı yoktur.” demesini şu video kaydıyla beraber
milletimizin takdirine sunuyorum izin verirseniz. 
(Çanakkale Milletvekili Bülent Turan
cep telefonundan bir ses kaydı dinletti)
BÜLENT TEZCAN (Aydın) – Cevap hakkı
tekrar doğacak efendim. 
BÜLENT TURAN (Çanakkale) – Sayın
Başkan, az önce gösterdiğim evrakın yazılı hâli, değişen hiçbir şey yok. 
Teşekkür ediyorum. 
BAŞKAN – Bütün bunlar zapta geçti
efendim, teşekkür ediyorum. 
ÖZGÜR ÖZEL (Manisa) – Sayın Başkanım…
VII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Grup Başkan Vekilleri Ankara
Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel tarafından, basın özgürlüğünün tüm boyutlarıyla ele
alınmasıyla ilgili 28/11/2015 tarihinde Türkiye Büyük Millet Meclisi
Başkanlığına verilmiş olan genel görüşme önergesinin, Genel Kurulun 28 Kasım
2015 Cumartesi günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi
Grubunun…
ÖZGÜR ÖZEL (Manisa) – Sayın Başkanım…
BAŞKAN – …İç Tüzük’ün 19’uncu maddesine
göre…
ÖZGÜR ÖZEL (Manisa) – Sayın Başkan…
BAŞKAN – …verdiği önerisi hakkındaki…
ÖZGÜR ÖZEL (Manisa) – Sayın Başkan…
BAŞKAN – …konuşmalar tamamlanmıştır. 
ÖZGÜR ÖZEL (Manisa) – Sayın Başkan,
hayır…
BAŞKAN – Şimdi sizin oylarınıza
vazediyorum. 
ÖZGÜR ÖZEL (Manisa) – Sayın Başkan…
BAŞKAN – Öneriyi kabul edenler… 
ÖZGÜR ÖZEL (Manisa) – Sayın Başkan…
BAŞKAN – Öneriyi kabul edenler… 
ÖZGÜR ÖZEL (Manisa) – Sayın Başkan,
yapamazsınız. 
BAŞKAN – Kabul etmeyenler… Öneri
reddedilmiştir. 
Teşekkür ediyorum. (AK PARTİ
sıralarından alkışlar) 
Birleşime on dakika ara veriyorum. 
Kapanma Saati:
17.09
ÜÇÜNCÜ OTURUM
Açılma Saati: 17.25
BAŞKAN: İsmail KAHRAMAN
KÂTİP ÜYELER : Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Sayın milletvekilleri, Türkiye
Büyük Millet Meclisinin 6’ncı Birleşiminin Üçüncü Oturumunu açtım. 
Buyurun. 
ÖZGÜR ÖZEL (Manisa) – Sayın Başkanım,
biraz önce ısrarla söz talep ettim ama siz herhâlde bugün fazlaca söz talep
etmemden hareketle…
BAŞKAN – Estağfurullah, hayır, ne
münasebet.
ÖZGÜR ÖZEL (Manisa) - …duymazdan
geldiniz. 
BAŞKAN – Hayır, hayır. 
ÖZGÜR ÖZEL (Manisa) – Ben bir grup
başkan vekili yerinde ayağa kalkıp söz istediğinde bunun her ne şartta olursa
olsun yerine getirildiğinin Meclis…
BAŞKAN – Eğer oylamaya geçilmemişse.
ÖZGÜR ÖZEL (Manisa) – Oylamadan önceydi
efendim. 
BAŞKAN – Oylamaya geçildi efendim. 
ÖZGÜR ÖZEL (Manisa) – Tutanaklara
bakarsanız… Ben ham tutanağa baktım, oylamaya geçmeden önce söz istediğimi
gördüm. Siz de bakarsanız… Bunun doğru olacağını düşünüyorum. 
Şimdi, sadece bir konuda yüce
makamınızdan bilgi arz ediyorum. 
BAŞKAN – Buyurun lütfen. 
ÖZGÜR ÖZEL (Manisa) – Genel
görüşmelerde gruplara verilen süre kadar -genel görüşmelerin ön görüşmesine-
Hükûmete de konuşma hakkı tanınmıştır. Bu konuda Hükûmet tarafından herhangi
bir söz talebinde bulunulmadı mı yoksa hatayla mı böyle bir işlem
gerçekleştirdik? Hükûmetin söz talebinin olup olmadığının kayıtlara geçmesi
için soruyorum efendim. 
BAŞKAN – Efendim, bu bir genel görüşme
değil. 
ÖZGÜR ÖZEL (Manisa) – Genel görüşme, ön
görüşme…
BAŞKAN – Grup önerisi. Grup önerisi
hakkında da nasıl müzakere edileceği İç Tüzük’ümüzde belli. Dolayısıyla,
Hükûmetle ilgisi yok. 
ÖZGÜR ÖZEL (Manisa) – Efendim, İç
Tüzük’ün ilgili maddesine baktığımızda…
BAŞKAN – Bakalım, beraber okuyalım.
Hangisi efendim? 
MAHMUT TANAL (İstanbul) – Parlamento
hukukunun temel ilkeleri onu emrediyor. 
BAŞKAN – Hangisi efendim? 
MAHMUT TANAL (İstanbul) – Parlamento
hukukunun temel ilkelerinde o yazıyor zaten. 
BAŞKAN – Beyefendi, Grup Başkan
Vekiliniz konuşuyor. Siz lütfen oturun efendim. 
MAHMUT TANAL (İstanbul) – Size doğru
olan bilgiyi aktarıyorum Sayın Başkan. 
BAŞKAN – Grup Başkan Vekiliniz
konuşacak efendim. 
Evet Beyefendi, hangisi?
ÖZGÜR ÖZEL (Manisa) – Efendim, ben
genel görüşmeye ilişkin 101, 102, 103’üncü maddelerde…
BAŞKAN – Bu bir grup önerisi görüşmesi Beyefendi.

ÖZGÜR ÖZEL (Manisa) – Efendim, grup
önerisi görüşmesi genel görüşmenin açılıp açılmaması yönünde ön görüşme
niteliğindedir. 
BAŞKAN – Evet. 
ÖZGÜR ÖZEL (Manisa) – Bu konuda, genel
görüşme açılıp açılmayacağına karar vermek için genel görüşme açıldığında hangi
taraflara söz verilecekse usulün derci babında bunun Hükûmete de sorulması
gerekirdi. Böyle bir talep geldi mi gelmedi mi?
BAŞKAN – Ben tekrar ediyorum, bu bir
genel görüşme değil. Grup önerileri hakkındaki usul bellidir, İç Tüzük’teki
hükümleri de buradadır. Aynen uygulanmıştır.
Teşekkür ediyorum.
ÖZGÜR ÖZEL (Manisa) – Efendim, 102’nin
son fıkrasını müsaadenizle okumak isterim o zaman. 
“Genel Kurulda bu konudaki görüşmede
Hükümet, siyasî parti grupları ve istemde bulunan milletvekillerinden birinci
imza sahibi veya onun göstereceği bir diğer imza sahibi konuşabilir. Genel
Kurul genel görüşme açılıp açılmamasına işaretle karar verir.”
BAŞKAN – Bak, “genel görüşme” diyor.
ÖZGÜR ÖZEL (Manisa) – Efendim, bakın,
aynı paragrafın ilk cümlesinde hükûmete söz verileceği, son cümlesinde de işari
oyla karar verileceği tarif ediliyor. Bunun görüşmeden sonra gerçekleşmesi
düşünülebilir mi?
BAŞKAN – Beyefendi, beraber okuyalım.
ÖZGÜR ÖZEL (Manisa) – Evet.
BAŞKAN – “Genel görüşme…”
Bu 101’i mi söylüyorsunuz, 102’yi mi?
ÖZGÜR ÖZEL (Manisa) – 103’ün son
fıkrasını söylüyorum.
BAŞKAN – Efendim?
ÖZGÜR ÖZEL (Manisa) – 103’ün son
fıkrasını söylüyorum.
BAŞKAN – Şimdi, evvela şunu söyleyeyim.
Sizin talebinizi okuyorum, şu: “Danışma Kurulunun 28/11/2015 Cumartesi günü
(bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulması…” Bu.
ÖZGÜR ÖZEL (Manisa) – Evet efendim.
BAŞKAN – Genel görüşme değil, Hükûmetle
ilgisi yok, gereken işlem yapılmıştır.
Teşekkür ediyorum.
ÖZGÜR ÖZEL (Manisa) – Efendim, lütfen,
çok rica ediyorum, şunu ifade etmeme izin verin.
BAŞKAN – Buyurun edin.
ÖZGÜR ÖZEL (Manisa) – Okumaktan ısrarla
kaçındığınız…
BAŞKAN – Hayır. 
Lütfen buyurun.
ÖZGÜR ÖZEL (Manisa) – …102’nin son
fıkrası…
BAŞKAN – Evet.
ÖZGÜR ÖZEL (Manisa) – …“Genel Kurulda
bu konudaki görüşmede Hükümet, siyasî parti grupları ve istemde bulunan
milletvekillerinden birinci imza sahibi veya onun göstereceği bir diğer imza
sahibi konuşabilir. Genel Kurul genel görüşme açılıp açılmamasına işaret
oylamasıyla karar verir.” diyor.
BAŞKAN – Beyefendi, gündeme alınmış bir
görüşme yok; bir.
İki: Bahsettiğiniz madde “İkinci Bölüm,
Genel Görüşme” kısmındadır. Ben, tekrar, lütfen, ifade ediyorum. 
ÖZGÜR ÖZEL (Manisa) – Peki efendim.
BAŞKAN – Lütfen dikkat ediniz.
ÖZGÜR ÖZEL (Manisa) – Peki efendim.
BAŞKAN – Dikkatinize teşekkür ederim.
Gündemin “Özel Gündemde Yer Alacak
İşler” kısmında bulunan Başbakan Sayın Ahmet Davutoğlu tarafından kurulan
Bakanlar Kurulu Programı üzerindeki görüşmelere başlıyoruz. 
VIII.- HÜKÛMET PROGRAMI
1.- Başbakan Ahmet Davutoğlu tarafından kurulan
Bakanlar Kurulu Programı'nın görüşülmesi
BAŞKAN - Görüşmelerde İç Tüzük’ün
72’nci maddesine göre siyasi parti gruplarına, Hükûmete ve şahısları adına iki
üyeye söz verilecektir. 
Genel Kurulun 25 Kasım 2015 tarihli
4’üncü Birleşiminde alınan karar gereğince Hükûmet ve siyasi parti grupları
adına yapılacak konuşmalarda süre kırkar dakikadır, bu süre iki konuşmacı
tarafından kullanılabilecektir; kişisel konuşmalarda ise süre onar dakikadır.
Program üzerinde söz alacak olan sayın
üyelerin isimleri: 
Milliyetçi Hareket Partisi Grubu adına
Sayın Oktay Vural, İzmir Milletvekili. 
Halkların Demokratik Partisi Grubu
adına Ahmet Yıldırım, Muş Milletvekili ve Çağlar Demirel, Diyarbakır
Milletvekili. 
Cumhuriyet Halk Partisi Grubu adına
İstanbul Milletvekili Sayın İlhan Kesici.
Hükûmet adına Başbakan Yardımcısı Sayın
Lütfi Elvan. 
MEHMET NACİ BOSTANCI (Amasya) – AK
PARTİ Grubu…
BAŞKAN - Şahısları adına Süreyya Sadi
Bilgiç, Isparta Milletvekili ve Bülent Kuşoğlu, Ankara Milletvekili.
İlk söz Milliyetçi Hareket Partisi
Grubu adına Sayın Oktay Vural’da. (MHP sıralarından alkışlar)
Buyurun Beyefendi.
MHP GRUBU ADINA OKTAY VURAL (İzmir) –
Sayın Başkan, değerli milletvekilleri; 64’üncü Cumhuriyet Hükûmetinin, 3’üncü
Davutoğlu Hükûmetinin açıkladığı program üzerine Milliyetçi Hareket Partisi
Grubu adına söz almış bulunuyorum. Bu vesileyle 26’ncı Dönemde görev yapacak
değerli milletvekillerine ve 64’üncü Hükûmete çalışmalarında başarılar
diliyorum, hepinize saygılarımı arz ediyorum. Allah, bizleri milletimizin
tarihine, varlığına, değerlerine, iradesine, egemenliğine, hakkına, hukukuna
karşı mahcup bırakmasın.
Evet, 64’üncü Hükûmeti kuran Sayın
Davutoğlu’nun aslında bugün bu Parlamentonda bu görüşmeler sırasında neden
olmadığını doğrusu bilemiyorum ama unutmayalım ki cumhuriyetimizin bütün maddi
ve manevi zenginlikleri; sosyal, siyasi ve ekonomik mimarisi; yaptıkları ve
yapamadıkları veya yanlış yaptıkları bütün işler geride kalan bütün
hükûmetlerin, 63’üncü ve şu andaki Davutoğlu Hükûmetinin sorumluluk ve
kabiliyetinin üstündedir, vebalindedir.
Bizim, Milliyetçi Hareket Partisi
olarak, aziz milletimizin değerlerinin rehberliğinde 1969 yılında çıktığımız
demokratik siyaset yolunda önümüze koyduğumuz pusula, büyük Türk milletinin
birliği, dirliği, büyüklüğü ve onun adına ulaşmasını istediğimiz adalet,
hürriyet, huzur, refah ve kalkınmadan başka bir şey değildir. Milliyetçi
Hareket Partililerin ilk günden bu yana ardına düştüğü yegâne sevdası, ilham
kaynağı, yalnızca milletimiz için derinden hissettiğimiz aziz duygularımızdır;
başka hiçbir şeye değişmeyeceğimiz beşerî güzelliklerimizdir; başka hiçbir
teklifin ikame edemeyeceğine inandığımız millî ve manevi değerlerimizdir. Bu
kapsamda olmak üzere maddi ve manevi varlık nedenimizin ilk sebebi Yüce Allah
ise, ikinci sebebi hiçbir şeyle mübadele edemeyeceğimiz ve en büyük kıymetimiz
olan muhterem milletimizin varlığı, değerleri ve bekasıdır. Elbette ki muhteşem
bir mücadele sonucu üzerinde vücut bulduğumuz aziz cumhuriyetimizin bu millet ile
birlikte olmak kayduşartıyla varlığı, büyüklüğü ve bekası da bizim için
vazgeçilmez siyaset düsturudur. 
Bizim ardına düştüğümüz, hayalini
kurduğumuz küresel güç olacak Türkiye Cumhuriyeti vizyonumuz ile küresel kudret
sahibi olacak Türk milleti ülkümüz, mevcut iç ve dış şartlar dikkate
alındığında, bugünden yarına değil ama tarihte olmuş, şimdi ise 1923’te
başlamış ve mutlaka ulaşacağımıza inandığımız mukadder oluş sürecinin
içerisindedir. Milliyetçi Hareket Partililer, hedefledikleri Türkiye’ye ve ülkülerindeki
güçlü millete ulaştıklarında küreye ve insanlığa adaletli bir nizamın
geleceğine inanırlar; emperyalizmin elinde sürünen bütün mazlumların ayağa
kalkacağına inanırlar; adına anlaşma, pakt, proje denilen ve Türkiye’nin
hükûmetler üzerinden memur edildiği yıkım ve katliam dalgalarının son
bulacağına yürekten inanırlar. Bu uzun soluk, büyük sabır ve kararlılık
gerektiren yolda ilerlerken izlediğimiz çizgi budur, izleyeceğimiz çizgi de
yine bu olacaktır. Bu itibarla, herhangi bir siyasi mülahazada önümüze
koyduğumuz temel düstur, aziz milletin ve aziz cumhuriyetin bekasının ahlak,
vicdan ve fikriyatımızdaki eşsiz muhasebesinin ürünüdür. 
Biz bu hedeflere
ülkemizi götürmeyi bir tutkuyla dilerken elbette ki en büyük amacımız,
Milliyetçi Hareket Partisinin üslup ve iradesiyle yol alınabilmesidir; tıpkı
tarihte olduğu gibi, milletimizin küresel nizamda kurallara uyan değil ama
kuralları koyan, boyun eğen değil ama boyun eğdiren bir kudret olarak başat rol
oynaması sürecinin bizim kadrolarımızca şekillendirilmesidir. Ancak, böylesi
bir noktada bizim, milletimizin hayrına atılan adımları kimin yaptığından
ziyade olumlu istikametini desteklemek, gerçekte yapıp yapmadığını sorgulamak
temel görevimiz olacaktır. Bu itibarla, bugün Türkiye Büyük Millet Meclisine bir
program koyan 64’üncü Hükûmetin neyi yapamayacağını sorgulamak ve milletimizin
önüne sermek durumundayız. 28 Kasım 2002’de kurulan ilk AKP Hükûmeti olan
58’inci Hükûmetten bu yana 6 hükûmet, on dört uzun sene geçmiştir. Yapacağımız
politik analiz, AKP hükûmetlerinin inandırıcılığına ışık tutacaktır.
Evet, esasen 7 Haziran seçimlerinde on
üç yıldan bu yana Türkiye’yi yöneten AKP’ye milletimiz notunu vermiş ve
kendisini tek başına ülkeyi yönetmekten menetmişti. Bu seçimin üzerinden dört
ay yirmi üç gün sonra yapılan 1 Kasım seçimlerindeyse AKP’ye tekrar tek başına
ülkeyi yönetme yetkisi vermiştir. Ancak, bunu bir icraat neticesi olarak
değerlendirmek doğru değildir. Aslında, AKP icraatlarına verilen millî irade
cevabı 7 Haziranda tecelli etmişti. 7 Hazirandan 1 Kasıma kadar geçen süre
içerisinde verilen kararınsa tamamen konjonktürel bir tercih sonucu olduğunu
ifade etmek zannederim yanlış olmayacaktır. Bu süre içerisinde konjonktürel
tercih konusunda hem iktidar partisinin hem de muhalefet partilerinin gerekli
dersleri çıkarması kaçınılmazdır. 
Sayın
milletvekilleri, daha önce, 7 Haziran seçimleri sonrasında Hükûmet kurma
görevini geciktirip Türkiye Büyük Millet Meclisinin Başkanlık Divanının
oluşmasını bekleyenler, bunu unutmuş, Sayın Davutoğlu’na Hükûmet kurma görevini
Parlamentoda yemin ettiğimiz gün vermişlerdir. 7 Haziran sonrası CHP’yle otuz
iki gün süren ve sonuçsuz kalan istikşafi görüşmeler ise bu defa kamuoyunun ve
Sayın Başbakanın malum muhataplarıyla yaptıkları görüşmeler sekiz gün sürmüş,
nihayetinde, Hükûmet 24 Kasımda kurulmuştur. Bu bakımdan, Sayın Başbakanı
tebrik ediyorum. Bu istikşafi görüşmelerin sonuçları bugün Bakanlar Kurulunun
kuruluş yapısında kendisini tebarüz ettirmiştir. İstikşafi görüşme ve muhatabı
ile Bakanlar Kurulu üyelerinin elbette sorumlu oldukları Türkiye Büyük Millet
Meclisi nezdinde sorgulanması son derece tabiidir. 
Değerli
milletvekilleri, bu Parlamentoya bu Hükûmet programı vesilesiyle geldiğimizde
yemin ettiğimiz zaman maalesef bir yemin tartışması yaşanmıştır. Aslında bu
tartışmanın AKP iradesinin siyasi amaç ve hedeflerini ortaya koyması bakımından
da bir program değerlendirmesi olduğu kanaatindeyim. Millet adına bir göreve
başlarken yapılacak işlere yönelik sadakatin bir ifadesi olarak bir metin
üzerinden yemin etmek dünyanın her yerinde âdetten olmuştur. Elbette ki adına
“ant içme” dediğimiz yemin metinlerinde dile getirilen vaatlere uyup uymamak
bunu dile getiren şahsın namusuna kalmış olmakla birlikte, mutat olan metni
tekrarlamaktır. Kişilerin şahsi fikirlerine göre ayrı ayrı ant içme metinleri
hazırlayıp bu kürsüye çıkamayacakları bir vakıadır. Bugüne kadar bu metni
değiştirecek bir ittifak sağlanamamış olması nedeniyle hâlâ yürürlüktedir ve
buna uymak millî iradeye saygı duymak demektir. Seçilerek gelip bu ant içme metnini
tereddütsüz okuyan birçok vekil şu anda salonda bulunmaktadır. Şimdi ne
olmuştur da bu konu bir fırsat gibi görülerek tartışılmaya açılmıştır? Adına
söz verdiğimiz büyük Türk milletine uyum ve saygı sorunu olduğunu bildiğimiz
malum kişilerin bunları yapması beklenen tavırlardır ama bunların dışında,
mesela, bu metni içine sindiremediğini söyleyen kişinin duyduğu rahatsızlığı
anlamak mümkün değildir. Bu metnin neresini sindiremediniz? Hangi hususunu
sindiremediniz? Rahatsız olduğunuz kavram hangisidir? “Atatürk” müdür?
“Devletin varlığı, bağımsızlığı” mıdır? Yoksa, “Vatanın ve milletin bölünmez
bütünlüğü” müdür? Hangisidir, bunları bilmek isteriz. Yoksa, “Anayasa’ya
sadakat” mi rahatsız etmektedir ya da bir gün silkinir de bizi yerden yere
çalar diye tir tir titrediğiniz “Büyük Türk milleti” vurgusundan mı
korkuyorsunuz? Bu yemin metni üzerine bir kez tartışma başlatırsanız bunun ucu
Mehmetçiklerin ant içme törenlerinde “Türk sancağının şanına” diye
haykırdıkları kutlu hitabelere kadar uzanacaktır. Bilemeyiz ama belki de
askerliklerini yaparken ettikleri bu yemini de içlerine sindirememiş
olabilirler. Ama metni okuduktan sonra içine sinmediğini söyleyen zatın durumu
ile okumayanın ya da okumamakta ısrar edenin durumu arasında, soruyorum size,
ne fark vardır?
Sayın milletvekilleri, Sayın Başbakana
Anayasa ve mevzuat gereğince kendilerine verilen görevi hatırlatmak istiyorum.
112’nci maddeye göre, Başbakan, Bakanlar Kurulunun başkanı olarak, bakanlıklar
arasında iş birliğini sağlar ve hükûmetin genel siyasetinin yürütülmesini
gözetir.
Sayın Başbakan, size Bakanlar Kurulunda
bir koordinasyon görevi verildi. Aslında, bu Bakanlar Kurulunun yapısı dikkate
alındığında gerçekten çok zor bir görev olduğunu düşünüyorum. Aslında, Bakanlar
Kuruluna bakıldığında, “İsrail AKP’yle en büyük zaferini kazandı.”, “Harun gibi
geldiler, karunlaştılar.”, “2023’te Başbakanın çocukluk arkadaşı, askerlik
arkadaşı, belediyeden arkadaşı ve şoförlerinden başka kimsenin milletvekili
olamadığını göreceğiz.”, “Müslüman ülkelerin kalbini almakla görevlendirildi.”,
“Vallahi de billahi de gitmedi.”, “Bizans bile daha millî, daha Türk’tü.”,
“Asker çektiniz, toprak kaybettiniz, bunu yapanın kafasına miğfer geçmez, başka
bir şey geçmesi lazım.”, “Senin o bacağını kırarlar, kırarlar.”, “Yanlış ekonomi
politikası sonucu bayramları da millete zehir etti, insanlar gülmeyi unuttu.”,
“Paçalarından yolsuzluk akıyor.”, “‘Yolsuzluklarla mücadele edeceğim.’ diyen
Hükûmet Türkiye’yi yolsuzluk çukuru içine batırdı.”, “‘Bu ülkeyi rant ülkesi
yapmayacağım.’ dedi ama rantın babasını getirdi.”, “Bunlar yarım doktor, yarım
hoca.”, “Başbakan kendisini padişah olarak görmek istiyor.” demişlerle, havuz
yöneticisi, havuz problemini ustalıkla çözeniyle, damadıyla, saray içinden
icazetlisiyle tekmili birden Bakanlar Kuruluna bir koordinasyon görevi yapmak
gerekiyor ama gerçekten işi çok zor. Allah size güç, sabır versin ya da
teslimiyet iradesi versin.
Değerli milletvekilleri,
huzurlarınızdaki Başbakan ve Bakanlar Kurulu Türkiye Büyük Millet Meclisine
karşı sorumludur. Türkiye Büyük Millet Meclisinin üzerinde hiçbir makam, hiçbir
güç yoktur ve bu Meclis şu anda yüzde 97,5 gibi bir temsiliyet oranına
sahiptir. Üzülerek belirtelim ki, Türk siyaseti, kendisine demokratik süreçleri
kullanma zahmetine girmeden tahakküm etmeye çalışan baskı odaklarının müdahale
arayışlarıyla doludur. Doğrudur, sivil siyasete elindeki kuvvet imkânlarını
kullanarak müdahale eden veya etmek isteyen odaklar olmuştur ama bugün
Türkiye’de belki de siyaset tarihinde rastlanmayan yeni vesayet anlayışlarına
şehadet edilmektedir. Seçilmiş Cumhurbaşkanı, Anayasa’nın kendisine verdiği
yetkileri yeterli görmeyerek, bu yetkileri değiştirmeden, ülkemizi yönetsin
diye onayladığı Hükûmete ve partisine müdahalelerde bulunabilmektedir. Seçilme
yöntemiyle sistemin de fiilen değiştiğini ifade etmek hukukun vermediği yetkiyi
kullanmaktır. Hukukun verdiği yetkiyi de yetkisiz makamlarla kullanmayı kabul
eden bir zihniyet de karşımızda bulunmaktadır. 64’üncü Hükûmet Programı’nda
“Mevcut sistemin yetki, görev ve sorumluluk paylaşımında pek çok muğlaklıklar
barındırması yeniden düzenlenmesini zorunlu kılmaktadır.” derken acaba Sayın
Başbakan bu yönetim problemine mi işaret etmektedir, kimi şikâyet etmektedir?
Davul ve tokmağın ayrı ayrı yerlerde kullanılmasına mı işaret etmektedir?
Darbeleri Araştırma Komisyonu
Raporu’nda “Darbeciler devlet teşkilatına kalıcı vesayet kurumları ekleyerek
toplum üzerinde önemli ölçüde hedefledikleri sonucu tahsil etmişlerdir.”
derken, aslında bugün bunların nasıl tezahür ettiğini görmemiz gerekmemekte
midir? 
64’üncü Hükûmet Programı’nda “Bir
yandan vesayetçi bir şekilde kurgulanarak demokratik doğasından koparılmış
parlamenter sistemin yol açtığı siyasal istikrarsızlıklar” derken, on üç yıldan
bu yana Türkiye'yi yöneten iktidar, acaba 7 Haziran sonrasındaki hükûmet
kurulmamasının müsebbibinin adresini mi göstermek istemektedir? Vesayet organı
neresidir? Kimi şikâyet etmektedir Hükûmet? Cumhurbaşkanının söz ettiği
“Başbakan başka, Cumhurbaşkanı başka telden çalarsa olmaz, senkronizasyon olmalı.”
sözleri, aslında Hükûmetin nasıl oluştuğunu ve neye hizmet edeceğini
göstermektedir. 
Umarım, görev süresince, Sayın
Başbakan, Bakanlar Kurulu toplantınızın ne zaman, nerede yapılacağını,
Başbakanlık yerleşkenizin akıbetini, MYK üyelerinizi, Dolmabahçe’deki
mutabakatın sonucunu, paralel toplantılara katılanları, genel siyaset hakkında
tutumunuzu, kamu kurumlarında ihale ve yatırımların akıbetini, dış politikadaki
duruşunuzu, iç politikada muhataplığınızı paylaşan ya da üstlenen olmaz. 
Burada sorulması gereken sual şudur:
Hükûmet yönetecek midir, yönetilecek midir? Biz karşımızda yöneten bir hükûmet
istiyoruz, aksi takdirde yönetilecek bir hükûmetin millete bir faydası
olmayacaktır. 
64’üncü Hükûmet Programı’nda “Millî
irade ve Meclisimiz üzerinde tesis edilen vesayetler ortadan kaldırılmıştır.”
derken, yine programın bir başka yerinde de bu sefer “Millî güvenliğimizi ve meşru
demokratik sistemimizi tehdit eden yeni vesayet odağı paralel devlet
yapılanması” demektedir. Hani vesayetleri kaldırmıştınız? Şimdi paralel devlet
yapılanmasını bir vesayet olarak ortaya koyuyorsunuz.
O zaman sorulması gereken sual şudur:
Bu paralel devlet yapılanmasını, bu vesayet odağını inşa eden kimdir, göreve
getiren kimdir, sorumlusu kimdir bunların? 
Yeni vesayet mekanizmaları ortaya
konulmuştur. “Bu vesayetler ortadan kaldırılmış.” deyip, sonra da kendilerinin
oluşturduğu vesayet odaklarıyla mücadele etmek ve hukukun vermediği vesayet
uygulamasını meşrulaştırmak için de sistem değişikliğini önermek, aslında bir
tercih saptırmasının sonucu olarak değerlendirilmelidir. Evet, başka vesayet
ilişkileri kurulmuştur. Türkiye’de halkın, kurumların, devletin, medyanın
üzerinde bir korku vesayet rejimi AKP iktidarı tarafından kurulmuş
bulunmaktadır. 
Sayın milletvekilleri, 7 Haziranda milletin
başkanlık sistemine hayır dediğini söyleyen Davutoğlu’nun, 64’üncü Hükûmetteki
vaatlerinden biri yine başkanlık sistemi. Davutoğlu “Başkanlık sisteminin daha
uygun bir yönetim modeli olacağına inanıyoruz.” demiştir. Evet, 7 Hazirandan
sonra birden bire başkanlık hülyası yeniden neşet etmiştir. Ama başkanlık
sistemiyle bakıldığında -programdaki ifadesiyle- aslında “demokratik dönüşümü
nihai sonuca erdirecek” cümlesi çözüm süreciyle de başkanlık sisteminin
yakından ilgili olduğunu ortaya koymaktadır. Hükûmet programında
“Ademimerkeziyetçi bir idare sisteminin güçlendirildiği, karar alma
süreçlerinin hızlandığı yeni bir siyasal sisteme geçebiliriz.” ifadesi,
doğrudan doğruya üniter devlet yapısını yıkmaya yönelik federatif bir yönetim
şeklini ortaya koymaktadır. Terör örgütünün özerklik tanımlaması ile
ademimerkeziyet arasında doğrudan bir bağ söz konusudur. David Phillips’in
hazırladığı raporda da “Özerklikten bahsedilmesin ama yerel yönetimlerin
güçlendirilmesi ya da ademimerkezi yönetim olarak değerlendirilmesi toplumun
hazmetmesi bakımından çok önemli olacaktır.” ifadesi kullanıldığında, sürecin
doğrudan doğruya demokratik özerkliğe götürecek bir süreç olduğu kanaatini
güçlendirmiştir. 
Denklem burada çok açıktır: Al
başkanlığı, ver özerkliği. Çok açık bir şekilde -başkanlık sistemiyle birlikte
üniter yapıyı zayıflatacak bu husus-aslında perde arkasında, terör örgütünün
siyasi hedeflerine ulaşması konusunda AKP Programı birtakım taahhütler
vermektedir. Başkanlık sistemi gibi kişisel bir arzu, ihtirasa yönelmek yerine,
tecrübelerimizden yararlanarak yürüttüğümüz sistemin kalitesini ve etkinliğini
sağlayacak tedbirlere, yetki ve sorumluluk çatışmalarına son verecek, tahkim
edilmiş bir parlamenter sistem üzerinde çalışmanın daha sağlıklı olacağı
kanaatindeyiz. Her hükûmet sisteminin bir felsefi altyapısı ve bütünlüğü
sağlayan özellikleri vardır. Bu bakımdan, yeni hükûmet modelleri denemek yerine
yüz yılı aşkın tecrübesinden de faydalanarak parlamenter sistemi daha işler
hâle getirmemiz gerekmektedir.
Değerli milletvekilleri, AKP
hükûmetleri, siyasal dönemlerini kamuoyuna takdim ederken “çıraklık, kalfalık
ve ustalık dönemleri” olarak tanımlamışlardır. Bizim merak ettiğimiz husus
-bahsettiğimiz konularda bu derece ustalaşmış olan siyasal kadroların
ustalıktan öteye bir kariyer imkânı var mıdır yok mudur, doğrusu bilemiyorum
ama- hükûmetin teşkili ve bu Hükûmet programının esas hedefi dikkate
alındığında Sayın Davutoğlu acaba ustalıktan sonra kendisine nasıl bir rol
model biçmiştir, kendisini nasıl tanımlamaktadır, doğrusu bunu da öğrenmek
istiyoruz.
Değerli milletvekilleri, şüphesiz
-iktidara geldikten sonra- bazı tutarsızlıklar hükûmetler içerisinde olabilir,
hedef saptırmalar olabilir ama işin ilginç tarafı, 2002 yılından sonra iktidara
gelen AKP önüne konulmuş program sayesinde ilk yılları tutarlılık ve sorumluluk
içerisinde geçirmiş, ancak yıllar geçtikçe tutarsızlıkları, ilkesizlikleri,
dengesizlikleri, açıkçası acemiliğe bağlayacak, mazur göstermeye çalışacak
gerekçeler oluşturmak akılla bağdaşır gibi değildir.
Bütün bunlara bakıldığında, özellikle
12 Eylül askerî yönetiminin sığındığı, sürekli dış tehdit arayan bahanelerinden
bu süreci dikkate aldığımızda başarıyı kendisine yorarken başarısız alanları
kendi dışındaki tesirlere, komplolara, dış güçlere ya da iç güçlere bağlaması,
Türk siyasetinin yabancısı değildir ve 12 Eylül askerî darbe yönetiminin
sığındığı bir mazerettir. Darbeleri Araştırma Komisyonu da “İç düşmanlar
belirleyerek ülkeyi kendi müdahalelerine hazır hâle getiren darbeciler büyük
kötülük yapmışlardır.” diyor. “İhbarcılıkla, fişlemeyle cuntacılar vatandaşları
sadakat testlerinden geçiriyor.” demişlerdir. “Darbecilerin zihin dünyasında
düşman belirleme ihtiyacı duymaları aldıkları doktrin gereğidir.” demektedir.
“Darbeler karşısında Türkiye’deki sivil toplum örgütlerinin duruşu hiç de yüz
ağartıcı değildir.” demektedir bu rapor. 
Şimdi, AKP
hükûmetlerinin on dört sene sonra geldikleri nokta, sivil toplum örgütlerini,
yolsuzluğu araştıran Türkiye Büyük Millet Meclisini darbeci olarak suçlaması, milletvekillerine
kariyerlerini birinin gölgesine borçlu olduklarını hatırlatması, içeride ve
dışarıda tehditler, fişlemeler, zararlı akımlar, zararlı icat için darbecilerle
aynı yolu kullanıyor olmalarıdır. Bu da Adalet ve Kalkınma Partisini giderek
baskıcı eğilimlere sürüklemektedir. 
Anayasa’mız her hükûmete iktidara
geldiği andan itibaren hem yürütmenin bütün işlevini, ana sorumluluğunu hem de
devlet teşkilatlarının yönetim yetkisini vermiştir. Bu programı icra ederken,
icra ettikten sonra kendilerini birilerinin kandırmış olduğundan bahisle
yaptıkları yanlışları itiraf etmesi mümkün müdür? Böylesine bir yorum doğal
karşılanabilir mi? 
Aslında Türk siyasetinde bugüne kadar
hiç görülmeyen garabeti huzurlarınızda sergilemek istiyorum: “Kardeşim Esad”dan
“Düşmanım Esed”e, 2 milyon mülteci ve 100 binlerce can kaybıyla giderken
“Suriye’de Esad bizi kandırdı.” dediniz. Genelkurmay Başkanı terörist diye
hapse atıldı, TSK, PKK’lıların tanıklıklarıyla yargılandı, davaların
savcılığına soyundunuz, TSK’ya hep birlikte kumpas kurdunuz; 17 ve 25 Aralıkta
operasyon olunca, işin ucu kendinize dokununca çıktınız “Cemaat bizi kandırdı.”
dediniz. Kamu İhale Kanunu’nu defalarca değiştirdiniz, sonra da “Biz yapmadık,
bunları paralel yaptı, bizi kandırdı.” dediniz. Papa geldi, sarayın açılışını
yaptı; sonrasında Papa, 1915 olaylarıyla ilgili Türkiye’yi suçladığında “Biz
çok farklı bir siyasetçi görmüştük.” diyerek Papa’nın sizi kandırdığını
söylediniz. Koca bir ülkeyi kendi ellerinizle “çözüm süreci” adı altında PKK’ya
teslim ettiniz; mücadele edilmesini isteyenleri “Kandan besleniyor.” diye hedef
tahtasına koydunuz; sonra da “PKK çözüm süreci boyunca silah stoku yapmış,
Oslo’da verdiği sözü tutmadı, PKK bizi kandırdı.” dediniz. “Biz mücadele ediyor
sanırken teröristlere göz yuman kamu yöneticileri yanlış bilgi verdi,
kandırıldık.” dediniz. “Valiler izin vermedi.” dediniz, sonra “Asker-polis
validen izin almasına gerek yok.” dediniz, “Kandırılmış.” dediniz. “Beraber
yürüdüğümüz siyaset güzergâhında ne istedilerse verdiğimiz can yoldaşlarımızca
ihanete uğradık, kandırıldık.” dediniz. “‘Muhalefet’ diye eline destek
verdiğimiz, bize dokunmayacaklarına dair güvenceler aldığımız Orta Doğu
örgütlerince kandırıldık.” dediniz. “PYD’yi destekleyen ABD bizi kandırdı.” En
son, Rusya, Türkmen bölgesine saldırdığında “Rusya DAİŞ’le mücadele edeceğini
söylemişti, bizi kandırdı.” dediniz. Bazen fıtratı suçladınız, bazen “güzel
ölüm” dediniz. “Faizlerin yüksek sorumlusu Merkez Bankası” dediniz.
“Yatırımların önünde engel olan bürokrasi ve sivil oligarşi” dediniz.
“İşsizliğin sorumlusu iş adamlarıdır.” dediniz. Buna ancak el insaf demek
gerekir. 
Velev ki bunlar sizin son derece
safiyane duygularınız, iyi niyet besliyorsunuz, bunları fark edemediniz,
bunları tanıyamadınız; velev ki bunlardan haberiniz olmadı; velev ki devletin
memurlarını yönetemediniz, peki ama bunlar olurken -size soruyorum- Hükûmet
üyeleri kendilerine düşen bakanlıklarda neyle meşgul oluyorlardı, kimi
yönetiyorlardı? Bir ülkenin Başbakanı emrindeki kadroları sevk ve idare edemeyecek
kadar yönetim gafleti ve âcziyeti içindeyken kimi idare ettiğini zannediyordu?
İşe aldığınız, terfi ettirdiğiniz, sonradan terör örgütü soruşturmasıyla
suçladığınız yol ve mesai arkadaşlarınızı yakından tanımaktan sizi alıkoyan
çıkar ilişkisi neydi? İşsizlikten, artan faizden, ekonomik krizden hep
başkaları sorumluysa siz neyi yönettiniz, ne görevi yaptınız? Daha bunlara
sayacak o kadar çok şey var ki ancak aldatılmış olmayı bir siyaset düsturu
hâline getiren pişkinlik, bu anlayış, yeni Hükûmet bugün karşımıza bir hükûmet
programıyla tekrar çıkmış bulunmaktadır. Gerçekten, bugün ballandırılarak
aktarılan bu programın başarısız sonuçları ileride bir bir ortaya çıktığında “Bürokratlar
aldattı, ekonomistler aldattı, polisler aldattı, askerler aldattı, sırası gelen
yeni bir cemaat aldattı, Washington aldattı; Bağdat, Erivan aldattı.” diyerek
karşımıza çıkmayacağınızın ahlaki ve siyasi bir garantisi var mıdır? Bu siyasi
sicile ve üsluba güvenmemiz mümkün müdür? 
Şimdi diyorum ki bu Hükûmeti de, programlarını da,
politikalarını da size birileri yaptırıyor, kendiniz yapmıyorsunuz. Mesela
yarın Sayın Davutoğlu çıkıp “‘Beni Erdoğan kandırdı.’ diyebilir mi,
sorumluluktan kendisini bu şekilde kurtarmak isteyebilir mi?” diye düşünmekten
kendimi alıkoyamıyorum. 
Değerli milletvekilleri, bu Hükûmetin arkasındaki siyasal
zihniyet nedir? Daha önce kendilerine “muhafazakâr demokrat” diyorlardı,
Hükûmet programında muhafazakârlığın adı geçmiyor; bırak, muhafazakârlığın adı
bile geçmiyor. Gerçekten bu Hükûmete yaptıklarıyla bakıldığında muhafazakâr
değerlerle uyuşmadığı icraatlarıyla gayet açık ve net; milliyetçi olmadığını
biliyoruz. Millî devleti, millî kimliği reddeden, millî menfaatlere uygun bir
dış politikayı reddeden bir hükûmetin milliyetçi olması da mümkün değildir. Dolayısıyla,
bu Hükûmetin arkasında bir siyasi zihniyet yoktur. Bunların arkasını tamamen
pragmatist, taktik adımlarla hareket eden güç sahibi bir çoğunluk iradesi
oluşturmaktadır. Bu bakımdan aslında sorgulanması gereken, bu Hükûmetin siyasal
bir düşünceye, siyasal bir hedefe gerçekten sahip olmadığını ortaya koymak
gerektiğidir. 
Sayın milletvekilleri, gerçekten bu süreç içerisinde Adalet
ve Kalkınma Partisinin terör ve bölücülükle mücadele sicilinin çok karanlık
olduğunu gayet açık ve net biliyoruz. “Kandil’e girilsin.” mesajımızla anlamını
bulan, “Mutlaka silahlı mukabeleyle örgütün teslimiyete zorlanması” çağrımıza
verilen cevap, bizim anaların ağlamasını istediğimiz yönündeki ağır
iftiralardı, hatırlıyor musunuz? “Örgüt bölgeye yayılıyor, açılımla siyasal
taban buluyor.” derken partimize yönelik suçlamalar, kandan ve terörden
beslendiğimiz yönünde ahlaksız ifadelerdir. Terörle mücadele edilmesini
söylediğimizde bize yönelik ithamlar, statükonun sürdürülmesini istediğimiz
mealindeki suçlamalardı. 
Şimdi, bakıyoruz, evet, kanlı teröristler, onların
anlayacağı bir dille terörle mücadeleye mecbur kılınmıştır, bizim dediğimize
yanaşılmaktadır. Terörü bir özgürlük talebinin haklı sonucu gibi gördüğünüz
günlerden, bugün mücadele etmek durumunda kalmış olmanız büyük bir dönüş ve
tekzip, bize attığınız çirkin iftiraların da açık bir özrüdür. 
Bugün Hükûmet, yıllardır sürdürmeye uğraştığı teröristle
müzakere sürecinden vazgeçerek, daha olumlu diyebileceğimiz yeni bir süreci
başlatmış gibi görünmektedir. Dileriz, bu süreci daha ileri götürürler ve bizim
önerdiğimiz çizgiye gelebilirler, beklentimiz budur. Gerideki “açılım” denilen
ağır yıkımın bir ihmal mi, ihanet mi, yıkım mı olduğuna kararı ise tarihin
hakemliği elbette verecektir ve bu konuda müteşebbis yıkım kadrolarının
itirafları da onların hukuki sorumluluktan kurtulmasına yetmeyecektir. 
Terörle mücadelede yeni bir safhada olunmakla birlikte,
64’üncü Hükûmet Programı bu mücadele ve sürecin gidişatı konusunda sorular
sormamızı gerekli kılmaktadır. 64’üncü Hükûmet Programı’nda PKK yoktur, 64’üncü
Hükûmet Programı’nda bölücülük sorunu yoktur, 64’üncü Hükûmet Programı’nda PKK,
KCK, paralel devlet yapılanması yoktur.
Tehdit nedir? Adalet ve Kalkınma Partisi Programı’nda
gösterilen tehdit, PKK, süreci sabote etmeye, akamete uğratmaya çalışan bir
terör örgütüdür. Yani terör örgütünün Türkiye’yi bölmekle ilgili bir sorunu
yok, süreci sabote etmeye çalışıyor değerli arkadaşım. 
Hani, Sayın
Başbakan, devletin bekası söz konusuydu? Öz yönetim, özerklik çağrıları
yapılırken, devletin hâkimiyetini ortadan kaldırmak isteyenler varken, neden
sizler bunları Hükûmet programında dile getirmekten çekiniyorsunuz? AKP
hükûmetlerinin cesur adımları, terör saldırılarıyla sekteye uğratılmaya
çalışılmıştır. Yani hedef, millet, devlet değil AKP Hükûmetiymiş. Bu yaklaşım
tarzı, sizin odağa AKP’yi aldığınızı, devleti ve milleti dışladığınızı ortaya
koyuyor. Yani amaç sizin bekanızdır. Devletin ve milletin bekası gibi bir sorun
programda yer almamaktadır. 
PKK âdeta AKP
tarafından lightlaştırılmıştır. Çok dikkatli bir üslup kullanmaktadır. Paralel
devlet yapılanmasını millî güvenliğimize tehdit gören AKP, PKK, KCK yapılanması
konusunda hiçbir tespit yapmamıştır. Hükûmet programında “Hükûmetimiz bir
yandan terörle kararlı bir mücadele edecek, diğer taraftan da demokratikleşmeyi
ve çözüm iradesini sürdürecektir...” Şimdi, çözümü siz niye getirdiniz? Kan
bitsin diye. Terörle birlikte, terörle mücadele ederken kanı bitirdiğiniz
zaman, kan dökülmesini bitirdiğiniz zaman çözeceğiniz ne kalıyor? Hedefiniz
nedir? Demek ki amacınız terörü bitirmek değil. O zaman aradığınız çözüm terör
örgütünün siyasi amaçlarına ulaşmayı kolaylaştırmaktır. “Terör sorun değilse,
çözüm hangi sorunu çözecektir?” sorusunu sormamız gerekmektedir.
Anlaşılmaktadır ki terör örgütü ve siyasal uzantısıyla müzakere ederek çözüm
sürecini sürdüren AKP bunun siyasi maliyetini 7 Haziranda gördüğü zaman, şimdi
tercihini değiştirerek, terörle mücadele ederek çözüm sürecini paralel,
birlikte götürmeyi hedeflemiştir. O zaman “Analar ağlamasın.” edebiyatı
yanlıştı. Demek siz bunları analar ağlamasın diye yapmıyordunuz. “Analar
ağlamasın.” kılıfıyla çözüm sürecini bu millete hazmettirmek için yapıyordunuz.
O bakımdan, teröre “çözüm için müzakere” diyenler, şimdi “çözüm için mücadele”
demektedirler. İşte, terörle mücadelenin stratejik olmadığı, taktik amaçlı
yapıldığı ortaya çıkmıştır. 
Daha önce
PKK’nın bir elinde silah, bir elinde siyasi talepleri varken müzakere
yapılıyordu; şimdi, bu defa PKK’nın elinde silah, AKP’nin elinde de siyasi
çözüm. Terörle mücadele ediyoruz. Milletimize söylenen nedir: “Kırk katır mı,
kırk satır mı?” İşte, bütün bunlara bakıldığında, ant içme metni üzerinden
yapılan tartışmanın Türk milleti ve Türkiye milleti ekseninde başladığı
düşünülürse aslında asıl sorunun Türk milleti tanımından duyulan rahatsızlık,
bunun anayasal metinlerden AKP ve PKK iş birliğiyle çıkarılması olduğu
anlaşılmaktadır. Nitekim 64’üncü Hükûmet Programı’nda “Yeni anayasa,
milletimize kültürel, toplumsal çeşitlilik tanıyan, herhangi bir etnik, dinî kimliğe
referans yapmayan bir vatandaşlık tanımını esas alacaktır.” denmekte, toplumsal
farklılıkların siyasi temsilinin sağlandığı ademimerkeziyetçi bir siyasal
sistem önerilmektedir. Bu durumda, “çözüm” diyen Adalet ve Kalkınma Partisi
olarak sorunun kaynağı ortaya çıkmıştır, sorun Türk milletidir, sorun millî
devlettir, sorun üniter devlettir. Getirdiğiniz çözümün parametreleri dikkate
alındığında, AKP’nin kavgası Türk milletiyledir, AKP’nin kavgası Türkiye
Cumhuriyeti devletinin millî mücadeleyle kurulmuş temel ilkeleriyledir. Bu
bakımdan, AKP’nin, kimliksiz ve adı konulmayan bir millet hedeflerken aslında
farklılıklara kolektif hakları tanıyarak etnik temelli bir devlet ve millet
yapılanmasını hedeflediği açık ve net ortaya çıkmıştır. 
Bu millet İslam’ın sancaktarlığını
yaptı, Muhammed İkbal rüyasında Peygamber Efendimizi gördüğü zaman, elinde şişe
içerisinde kan gördüğü zaman “Bana ne getirdin ya İkbal?” diye sorduğunda “Sana
Çanakkale’de şehit olan Türk askerinin kanını getirdim.” derken Peygamber Efendimizin
övgüsüne mazhar olmuş bir milletin adını çıkarmak, adını silmek; doğrusu, bunu
sizlerin vicdanına havale ediyorum.
Değerli milletvekilleri, aslında
verdiğimiz bu kadar bedelleri, bütün bunları dikkate aldığımızda bir nebze
olsun bizimle aynı çizgiye gelmiş olmanızı umut ediyorduk ama ne yazık ki Türk
milletine, cumhuriyetimize yönelik yaklaşımlar bu Hükûmet programında ortaya
konulduğunda, PKK’nın siyasi amaçları doğrultusundaki hedeflerine ulaşması
konusundaki çözüm sanılan bu marazi düşüncenin artık müzmin hâle gelmiş
olduğunu maalesef görmekteyiz. Gerçekten, Türkiye'nin idari taksimatını etnik
gruplara göre yeniden tanzim etmek ise açılımdan muradınız, PKK’nın ülkemizi
bölme projesinin omurgası olanlara atmaksa, yıkım görevini AKP üstlenmiş, bu Hükûmet
üstlenmiş demektir ve bu konuda en büyük destekçisi de terör örgütü ve
yandaşları olacaktır.
Değerli milletvekilleri, İslamiyet’i
temsil etmekten uzak terör örgütleri İslamofobiyi tetiklerken, Batı dünyası
İslam fobisini geliştirirken, hatta çözüm için İslam’ın vahiylerine müdahale
etmeyi planlarken; Türkiye’de Kürtleri temsil etmekten uzak PKK Türkofobiyi
tetiklemiş, AKP de Türk fobisini geliştirip çözüm için Türk milletinin adına,
varlığına, egemenliğine, vatanına müdahale etmeyi planlayan bir çözüm hazırlığı
yapmıştır. Unutmayalım ki aslında Türkofobi İslamofobinin yeni bir
versiyonudur. 
Değerli milletvekilleri, AKP’nin dış
politikası geldiğimiz bu noktada gerçekten ilkesiz, rastgele görünebilir.
Dünyanın saydığı liderden dünyanın karşı çıktığı bir lidere, İslam dünyasından
uzaklaştığımız, komşularla sıfır sorundan değerli yalnızlığa, sonra tehlikeli
yalnızlığa, “kardeşim Esad”dan “devirin Esad’ı”ya doğru giden zikzakları
dikkate aldığımızda aslında Adalet ve Kalkınma Partisinin dış politika tercihinin
temel bir yanlıştan kaynakladığı ortaya çıkmıştır. Adalet ve Kalkınma Partisi’nin
Türkiye’de millî devleti yok ederken yine BOP eşliğinde bu coğrafyamızda etnik
ve kimliklere dayalı devlet yapılanmasını öngördüğü gayet açık ve net ortaya
çıkmaktadır. Bu bakımdan Adalet ve Kalkınma Partisinin, büyük maliyetleri olan
bu dış politikadan vazgeçmesi ve değiştirmesi millî bütünlüğümüzü, millî
çıkarlarımızı ve millî güvenliğimizi odağına alan yeni bir dış politikaya
gitmesi kaçınılmazdır.
Değerli milletvekilleri, bu politikanın
maliyetlerini Irak ve Suriye’de gördük gerçekten. O kadar ilginçtir ki
stratejik ortağımız ABD, PKK ve PYD’yle beraber, birlikte hareket ediyor,
destekliyor. Bir diğer stratejik ortağımız da Suriye’de Esad rejimiyle birlikte
Türkmenleri bombalıyor. Peki, biz ne yapıyoruz? Neredeyiz biz? Bu nasıl bir
stratejik ortaklıktır? Aslında 1 Ocak 2016’da yürürlüğe girecek ateşkes öncesi
fiilî durumları tahkim etmek için bir pozisyon oluşturulduğu gayet açık ve
nettir. Türkmenlerle ilgili tartışmayı iki kamyon yükün gidip gelmemesine
indirgemek bugün aslında gerçekten Türkmenlerin karşılaştığı tehditleri gözardı
etmek anlamına gelmektedir. 
Değerli milletvekilleri, Milliyetçi
Hareket Partisi olarak sınır güvenliğimizi, egemenliğimizi önemli görüyoruz.
Rusya’nın sınır ihlaline karşı, uçaklarının sınır ihlalleri yapmasına karşı
Türk Silahlı Kuvvetlerinin aldığı tedbirleri doğru bulduğumuzu ifade etmek
istiyorum. Ancak her şeyden önce bunları yaparken “Milliyeti belli değildi.”
diye mazeret uydurmanın ne anlama geldiğini doğrusu anlayabilmiş değilim. Velev
ki belli olsaydı sınır ihlallerine göz mü yumacaktık? Bir taraftan uçak
düştükten sonra Rusya’nın Türkmenlere yönelik saldırılarını dile getirip
Rusya’yı caydıracak bir tavır olarak değerlendirilip “Bilseydik vurmazdık.”
demek ne anlama gelmektedir? “Rus uçağı olduğunu bilseydik düşürmezdik.” derken
bunu bilmediğinizi, yeterli bir istihbarata ve bilgiye sahip olmadığınızı mı
ifade ediyorsunuz? Rusya’nın bu ihlaline ve rejime destek verirken Türkmenlere yönelik
katliamını gözardı eden bir anlayışın pompalanmasındaki kamuoyu algısını da
doğrusu sağlıklı görmüyoruz. Özür talebine karşı diplomatik anlamıyla aslında
özür dilendiğinin ifade edilmesi de Hükûmetin zafiyetidir. Öte yandan Sayın
Cumhurbaşkanının bir yabancı devlet adamının ifadelerine karşı “Doğru ise
istifa ederim.” demesi de yanlıştır. Sayın Cumhurbaşkanının iradesi bir yabancı
devlet adamının ifadeleriyle kontrol edilemez. (MHP sıralarından alkışlar)
Devletin ve milletin birliğini temsil eden ve aziz milletimin iradesiyle
seçilen Cumhurbaşkanı ancak ve ancak Anayasa’da yer alan hâllerde suçlanabilir,
buna tek yetkili makam da Türkiye Büyük Millet Meclisidir, onun şahsi
iradesidir. 
Kırım’ı ilhak eden, Güney Osetya’yı
işgal eden, Abhazya’ya müdahale eden, Suriye’de Türkmenlere karşı katliam yapan
Rusya’ya karşı…
(Mikrofon otomatik cihaz tarafından
kapatıldı) 
BAŞKAN – Sayın Vural, efendim, ben,
müddet tanıyorum, lütfen biraz toparlar mısınız. 
OKTAY VURAL
(Devamla) – ...Batı dünyası, Amerika Birleşik Devletleri ne yapmaktadır?
Bütün bunlarla
birlikte, değerli milletvekilleri, Adalet ve Kalkınma Partisinin politik
vizyonu bitmiştir. Nerede 2023 hedefleriniz, esamesi yok. AKP, 2023’te 2
trilyon dolar, kişi başına 25 bin dolar hedeflemişti. 2012’de ilan edilen bu
hedeflerle uygulamaları dikkate aldığımızda, aslında değerli arkadaşlarım, 2
trilyonluk hedefe ancak ve ancak 2092 senesinde ulaşabilmektedirler. İlk 10
büyük ülke arasına girme hedefi dahi yoktur Hükûmet programında. 25 bin
dolarlık hedefe de ancak ve ancak 2097 yılında ulaşılabilmektedir.
Bakıldığında, gerçekten, ihracat hedefi 2023 yerine 2107 yılında
gerçekleşebilmektedir. Adalet ve Kalkınma Partisi bırakın 2023’ü kendi burnunun
ucunu bile görmemektedir. 2011 seçim beyannamesinde ülkenin toplam gelirini
2015 yılında 1 trilyon 76 milyar dolara yükseltmeyi vadetti, orta vadeli
programda 706 milyar dolara gerilemesi öngörülüyor. Burnunuzun ucunu
görmüyorsunuz. Bu programın hedefi yok, vizyonu yok. Kendi geçmişini reddeden
bir Hükûmet programıyla karşı karşıya olduğumuzu açıkça ifade etmek istiyorum.
Kalkınma Planı
2018 yılı için kişi başı 16 bin dolar hedef planladı, orta vadeli program 9.980
dolar. Kalkınma Planı 2018 yılı için 277,2 milyar dolar ihracat hedefledi, orta
vadeli program aynı yıl için 192,5 milyar dolar ihracat hedefledi. Dolayısıyla,
bu Hükûmet programı, yaptığı icraatlarla kendi koydukları hedeflere bile
ulaşamayan, 2008 yılındaki hedeflere 2018 yılında ancak ulaşacağını söyleyen
bir iktidar aslında on yılı heba etmiş bulunmaktadır.
Değerli
milletvekilleri, sözlerimi, Adalet ve Kalkınma Partisinin ekonomi politikaları
devam ettiğinde 2023’te ne olacağına dair, Kabinede bulunan değerli bir
politikacının öngörüleriyle tamamlamak istiyorum. 
(Mikrofon
otomatik cihaz tarafından kapatıldı) 
BAŞKAN – Sayın
Vural, ek bir dakika daha süre veriyorum.
OKTAY VURAL
(Devamla) – Tamamlıyorum efendim.
2023’te eğer bu
beylerin vizyonu tutar iktidar olurlarsa hâlâ sivil anayasayı tartışıyor
olacağız. 2023’te eğer iktidar olurlarsa BOP sayesinde bölge ülkeleri sayısının
2 katına çıkacağını göreceğiz. 2023’te bu vizyonları tutarsa Başbakanın Uganda
Devlet Başkanına “…”(x) dediğini duyacağız. 2023’te kredi
kartı dolayısıyla evine icra gelmeyen hiçbir evin kalmadığını göreceğiz.
2023’te zenginlerin yaşadığı sitelerin etrafında dilenen yoksullara polislerin
biber gazıyla müdahale ettiğini duyacağız. 2023’te boşanma oranlarının evlenme
oranlarının üstüne geçtiğini duyacağız. 2023’te kahvelerde yaşlılara yer
kalmadığını çünkü bütün kahvelerin genç işsiz üniversite mezunlarıyla dolu
olduğunu göreceğiz. 2023’te tıpkı bankalar gibi birkaç fabrikamızın isminin de
gâvurca olduğuna şahadet edeceğiz. 2023’te Başbakanın çocukluk arkadaşı,
askerlik arkadaşı, mahalleden arkadaşı, belediyeden arkadaşı ve şoförlerinden başka
hiç kimsenin milletvekili olmadığını göreceğiz. 
(Mikrofon otomatik cihaz tarafından
kapatıldı) 
BAŞKAN – Oktay Bey, tekrar açıyorum
toparlayın lütfen.
OKTAY VURAL (Devamla) – Uyarınıza gerek
yok, az kaldı. 
Yani, bu vizyon hoşunuza gitmedi galiba
Sayın Başkanım, güzel bir vizyon aslında. 
BAŞKAN – Hayır efendim, rica ederim,
her görüş muhteremdir. 
Buyurun efendim. 
OKTAY VURAL (Devamla) – 2023’te
AVM’lerin önünde bakkalların, kasapların, terzilerin dilencilik yaptığına şahit
olacağız. 2023’te tüm bütçe gelirlerinin faize gittiğini göreceğiz. Her 2
kişiden birinin işsiz olduğuna şahit olacağız. Yasama faaliyetlerinin, emniyet
işlerinin, güvenlik işlerinin belki Türk Silahlı Kuvvetlerinin
özelleştirildiğini göreceğiz. Köylerde 3-5 tane yaşlıdan başka kimsenin
kalmadığını göreceğiz. KDV ve ÖTV gibi vergiler yüzünden halkın isyan noktasına
geldiğini göreceğiz. Bir zamanlar Afrika’da, Latin Amerika’da yaptıkları gibi
yağmur sularının bile parayla satıldığını, toplandığını göreceğiz. 
Dolayısıyla, bu, böylesine 2023
vizyonuyla kabinede buluşturan bir iradeyi dikkate aldığımızda böyle bir
Hükûmet programına Milliyetçi Hareket Partisi olarak milletimiz adına güvenoyu
vermemiz mümkün değildir, tarih huzurunda böyle bir sorumluluk üstlenmemek… Ama
bundan sonraki süreç içerisinde hayırlı işleri destekleyeceğimizi, kötü olanlar
konusunda uyarıcı görevlerimizi yapacağımızı ifade ederek Adalet ve Kalkınma
Partisinin 64’üncü Hükûmetine, Sayın Davutoğlu’nun 3’üncü Hükûmetine ve onun
programına ret oyu kullanacağımızı ifade ediyor, hepinize saygılarımı arz
ediyorum. (MHP sıralarından alkışlar) 
BAŞKAN – Teşekkür ediyorum Sayın Oktay
Vural. 
İDRİS BALUKEN (Diyarbakır) – Sayın
Başkan… 
BAŞKAN – Efendim?
İDRİS BALUKEN (Diyarbakır) – Söz
talebim var. 
BAŞKAN – Buyurunuz İdris Bey. 
İDRİS BALUKEN (Diyarbakır) – Sayın
Başkan, şimdi, gün içerisinde birçok kez… 
BAŞKAN – Oturarak lütfen, ben açayım
mikrofonu. 
İDRİS BALUKEN (Diyarbakır) – Gün
içerisindeki birçok Genel Kurul oturumunda tutumunuzun Halkların Demokratik
Partisinin İç Tüzük’ten kaynaklı haklarını kısmaya yönelik olduğunu ifade
etmeye çalıştık. Tabii, yeni başladınız yani Meclis de yeni çalışmaya başladı.
O nedenle, meseleyi çok daha fazla büyütmeme adına, biz, bize karşı uygulanan
bu ayrımcı yaklaşıma karşı biraz da yapıcı olma adına sessiz kalmayı tercih
ettik. Ancak şu anda elimde bulunan bu tutanağa göre, demin gruplar adına
konuşma yapacak olan milletvekillerini kürsüye davet ederken “Gruplar adına
kırkar dakika…” diyorsunuz. Milliyetçi Hareket Partisi Grubu adına Sayın Oktay
Vural, Cumhuriyet Halk Partisi Grubu adına Sayın İlhan Kesici, Hükûmet adına
Başbakan Yardımcısı Sayın Lütfi Elvan, Halkların Demokratik Partisi Grubu adına
Ahmet Yıldırım, Çağlar Demirel. 
Şimdi, yani Halkların Demokratik
Partisi olarak burada…
BAŞKAN – Bir kastım yok, bir kastım
yok… 
İDRİS BALUKEN (Diyarbakır) – Evet,
aklımıza iki şey geliyor, ya grubumuza yönelik ayrımcı bir yaklaşım
içerisindesiniz… 
BAŞKAN – Hayır, o gelmesin. 
İDRİS BALUKEN (Diyarbakır) – …ya da
düzeltilmesi gereken bir dil sürçmesiyle karşı karşıyayız. 
BAŞKAN – Tabii, tabii, düzeltelim. 
İDRİS BALUKEN (Diyarbakır) – Teşekkür
ederim. 
BAŞKAN – Halkların Demokratik Partisi
Grubu adına kırk dakikalık müddet 2 kişi tarafından eşit olarak bölünecektir,
kendi istekleri bu istikamettedir ve ilk sözü Muş Milletvekilimiz Sayın Ahmet
Yıldırım Bey’e veriyorum. 
Buyurun Ahmet Bey. (HDP sıralarından
alkışlar) 
HDP GRUBU ADINA AHMET YILDIRIM (Muş) –
Sayın Başkan, değerli milletvekili arkadaşlarım; konuşmama bugün Amed’de (AK
PARTİ sıralarından “Diyarbakır” sesleri) katledilen Amed Baro Başkanı Tahir
Elçi şahsında, 20 Temmuzdan bu yana geliştirilen planlı bir kirli savaşta
yaşamını yitirenlerin tamamını anarak başlamak istiyorum. (AK PARTİ
sıralarından “Tahir Elçi’yi siz öldürdünüz.” sesleri.)
Evet, sol cenahtan bizim öldürdüğümüz
hususunda gelen itirazlara binaen şunu söyleyeyim: Son beş, altı saattir
Türkiye’nin dört bir yanında Ankara, İstanbul, İzmir, Adana, Mersin, Diyarbakır
yani Amed, Mardin, Urfa, Muş, Van’da bu olayı protesto eden, kınayan
gösterilere sert polis müdahaleleri yaşanmakta ve özellikle suçlular sanki
korunmak isteniyormuş gibi, bu işten acı duyan, Türkiye’nin geleceğini
karartacağına inananların protesto gösterileri sert müdahalelerle
engellenmektedir.
Sayın Başkan, değerli milletvekilleri;
ülkemiz ve Orta Doğu çok hassas ve tarihî günlerden geçmektedir. Bu tarihî
gelişmelerin yaşandığı süre içinde biri zorunlu olarak dayatılmış olmak üzere
iki genel seçim yaşanmıştır. Biz bu seçimlere sadece 550 milletvekilinin bu
Parlamentoda kimler olacağı ve dört yıl boyunca ülkeyi yöneten Hükûmetin
bakanlarının kimlerden oluşacağı sığ bir ferasetiyle yaklaşmadık. Bu tarihî
süreçlerde ülkemizi oluşturan halkların lehine özgürlükler, demokrasi ve
barıştan yana bir anlayışı nasıl hâkim kılabiliriz; bunu Orta Doğu’nun bölgesel
gelişmelerinde nasıl etkin hâle getirebiliriz çabası içerisinde olduk, olmaya
da devam ediyoruz. Yoksa bütün halkların lehine olabilecek bu kudretli,
kıymetli gelişmelerin yanında hangi partinin, kaç sandalyeye sahip olduğu,
ülkeyi yöneten bakanlık koltuklarının hangi isimlerle doldurulduğu
teferruatıyla değil, bu koltukların toplumsal barışın emrinde ne kadar
çalıştırıldığı bizim için esas olandır. 
7 Haziranda bu ülke halkları bir
koalisyon hükûmeti programı yazılması ve uygulanması için iradelerini sandıkta
göstermişti. Fakat Cumhurbaşkanı ve AKP bu iradeyi tanımayarak bir yetki
gasbıyla dayatma bir seçimi zorlamış ve bu noktaya gelinmesine neden olmuştur.
Beş ay gibi kısa süreli arayla yapılmış 7 Haziran ve 1 Kasım seçimlerinin
birbirine zıt iki farklı yüzü vardır. 7 Haziranda çok kısmi bile olsa barış
ortamında yapılacak bir seçimde halk iradesinin nasıl tecelli edeceği ile 1
Kasım öncesi siparişle oluşturulmuş bir çatışmalı ortamda güvenlik tedbirleri
ötesi sıkıyönetim uygulamaları, kan, ölüm, katliam politikaları ile savaş
cenderesine sokulmuş ülke atmosferinde her türlü baskı ve hile koşullarında
seçim sonuçlarının nasıl olacağını bütün uluslararası toplum ibretle
izlemiştir. Birinde barış ortamında vesayetin nasıl kaybedileceğini diğerinde
ise barışa tahammül edemeyenlerin savaşla yargılanmaktan nasıl kaçtıklarını
büyük bir esefle izledik. Ama şunu çok iyi biliyoruz: 1 Kasım seçim sonucu
vesayetin, yolsuzluğun, yasadışılığın, hukuku askıya almanın ve fiilen Anayasa’yı
değiştirmenin, zulmün, katliamların yargı önünde hesap vermeyeceği anlamına
gelmez. Her şartta öbür dünyada hesabı verilecek olan bu suç ve günahların bu
dünyada yargı önünde hesap verme süresini ancak biraz erteleme sonucunu
doğurabilir. Onun ötesinde hiçbir anlamı yoktur. 
Yüzde 49 oy almış olsanız bile
istediğiniz her türlü yasadışılığı yapma ve hukuku askıya alma, Anayasa’yı
fiilen değiştirme hakkına sahip olamazsınız. 
Söz konusu programda belirttiğiniz
üzere, yüzde 87,4 gibi yüksek bir oranla gidilmiş olması bu seçime oldukça
demokratik, katılım açısından da şüphesiz önemlidir. Fakat demokrasilerde
sadece sandığa gitme oranıyla bir kriter belirlenemez. Bunun yanı sıra, aynı
zamanda, seçime giden yolda bütün partiler arasında her açıdan fırsat eşitliğinin
yaratılmış olması ve kullanılan araçların adaletli dağıtılmış olması da seçimin
demokratik olduğunu gösteren emarelerdendir. 
1 Kasıma kadar, bölgede sivil
katliamları gündeme alarak, ülkede toplumsal kutuplaşmayı derinleştirerek
geldiğiniz nokta bir hükûmete ulaşma çabası olabilir ama toplumsal tahribatı,
kamplaşmayı ve ayrışma konularında da sorunları derinleştirdiği gerçekliğini
değiştiremez. 
Büyük bir çatışmalı süreci dayatmak,
rakip siyasi partileri etkinlik yapamayacak düzeye getirmek, polis, asker, özel
kuvvetler, vali, bütün mülki amirlerin özellikle baskısı altında devlet gücünü
kendi hesabına seferber etmek millî iradenin tecelli etmesinin önünde büyük
engel oluşturmuştur. 
Bugün seçim meydanlarındaki ilk vaat
64’üncü Hükûmet Programı üzerine görüşler belirtilirken icra edilmiştir. Seçim
meydanlarındaki vaatlerden ilk icra edilen “Beyaz Toros” vaadi aktive edilmiş
ve Baro Başkanımız Tahir Elçi alçakça katledilmiştir. 
Hükûmet programında çözüm süreci
sürekli olarak “kamu düzeni” lafzıyla ele alınmış veya farklı bir okumayla,
devlet şefkatli elini sopayla gösteriyor demektir. 
Alevi ve Roman vatandaşların sorunları
kitapta özellikle isimler belirtilerek zikredilmiş, Romanların eğitim
koşullarının düzeltilmesinden söz edilmiştir, amenna, daha fazla söz
edilmelidir. Sadece onlar değil, ülkeyi oluşturan bütün toplumsal kesimlerin
isimleri zikredilebilinir, hatta onların haklarıyla ilgili geniş açıklamalara
yer verilebilinir. Bütün bunlardan söz edilirken Kürt lafzı bir defa dahi dile
getirilmemiştir. Yüz yıllık sorun bir defa bir halkın adı dahi anılmayarak, en
son 61’inci Hükûmetin hatıra defterlerinde bırakılarak geçiştirilmiştir. Kürt
halkını görmezden gelen, adını bir defa bile kullanmaktan imtina eden bir
Hükûmet, Kürt sorununu nasıl çözecek merak ediyoruz. Kürt’ün adını anmaktan
korkarak veya utanarak mı Kürt meselesi çözülecek? 
Yine kitapçıkta özellikle dile
getirilen bir hususu belirteyim. Aslında bir bilinçaltını ele veriyor.
“Gayrimüslim” sözcüğü ötekileştirmeye tekabül etmektedir. Siz, Müslüman
olmayanları bir dinin karşıtlığı üzerinden konumlandıramazsınız. Çok şükür
Müslümanım ama “gayrihristiyan” olarak tanımlanmak istemem veya başka bir din
üzerinden tanımlanarak ötekileştirme kavramına tekabül eden bu söylemlerin dile
getirilmesini kabul edemeyiz. 
Programda kullanılan bir cümle
üzerinden devam ediyorum: “Demokratikleşme perspektifimizin odağında insan
onuru bulunmaktadır. İnsan onurunu zedeleyen hiçbir uygulama ve politika meşru
görülemez, gösterilemez.” denmektedir. Bu yazıyı ekleyenlerin, yazılı bir
metinde şirin görünme çabaları ise oldukça anlamsızdır çünkü insan onurundan
bahseden 64’üncü Hükûmet Programı, Şırnak’ta Hacı Lokman Birlik’in dünyadaki
hükmü üzerinden kalkmış ölü bedenini boynuna ip bağlayarak Şırnak sokaklarında sürüklemiş;
halkın en kutsalı olan mezarlıkları, camileri, cemevlerini tahrip etmiş;
siviller çocuk, kadın, yaşlı demeden hedef alınıp vurulmuş; bir anne sokağa
çıkma yasağından ötürü, öldürülen çocuğunu defnedemediği için sabaha kadar
kızının cesediyle yatmak zorunda bırakılmış; 5 çocuğunun önünde -on üç gün
önce- Nusaybin’de bir anne katledilmiştir. Devletin bu karanlık yüzüyle
hesaplaşılmadan insan onurundan bahsetmek, en hafif tabirle, samimiyetsizliğe
tekabül etmektedir.
Bu zihniyet ile insan onuru arasında
büyük bir orantısızlık vardır. Düşünün, son bir haftada hepimize ibret
olabilecek bir gerçeklikle karşılaştık, adının başında “profesör” unvanı olan
bir zat, insanlık dışı uygulamaları savunabilmiştir. Ona bu cesareti veren, 12
Eylüldeki o dışkı yedirme olaylarına benzer mezalim uygulamaların hâlâ 2015
Türkiyesi’nde devam ediyor olmasıdır. Eğer ülke tümüyle demokratikleştirilmiş
olsaydı, eğer ülke gerçek bir toplumsal barışa kavuşmuş olsaydı böyle bir
cümleyi, bırakın adının başında “profesör” olan bir adamın söylemesini hiçbir
yurttaşımız dile getirmezdi. 
Dolayısıyla bizim için esas olan,
Hükûmetin bol bol vaatlerde bulunduğu bu program değil, şu an sokakta
yürürlükte olan otoriter politikalardır. Saray rejiminin programıdır esas olan.

Programlarına “Dışlamadık,
dışlamayacağız. Ötekileştirmedik, ötekileştirmeyeceğiz.” diye yazan AKP
Türkiyesi’nde Silvan sokaklarında “Türk’sen övün, değilsen itaat et.” ve
“Kızlar, biz geldik, ininize girdik.” ve daha burada sayamayacağım, saymaktan
utanacağım bir tomar cümle, Türkiye'nin alnına bir kara olarak yapışmıştır. 
Ben bir insan olarak utandım ve bir
Kürt olarak, AKP’li Kürt kökenli vekillere hangi duygularla bunları okuduğunu,
neler hissettiğini açıkçası merakla sormak isterim.
MEHMET METİNER (İstanbul) – Kendinize
bakın. Baştan sona yalan söylüyorsunuz.
AHMET YILDIRIM (Devamla) – Silvan’da,
Lice’de, Cizre’de, Varto’da, Beytüşşebap’ta, Nusaybin’de, Gever’de, Derik’te,
Sur’da uyguladığı sıkıyönetim programlarıdır bizim için esas olan ve ısrarla
söylüyoruz, Sayın Öcalan’ın da ifade ettiği üzere, Türkiye dörtnala darbeye
doğru gidiyor. Darbe mekaniği tam işler durumdadır ve tekrar belirtmek
istiyorum…
MEHMET METİNER (İstanbul) – Bir parçası
sizsiniz.
AHMET YILDIRIM (Devamla) – Özellikle
90’lı yıllarda kontrgerilla görevi işlemiş olanların bugün saraya bağlı olarak
tekrar çağrılıp Kürt şehirlerine sürülmüş olması, göreceksiniz -Allah muhafaza-
gerçekleştirilme ihtimali yüksek olan bir darbe ortamında ilk kol kola girdiği
kişileri yiyecektir. Bu, emin olun, bir öfke duygusu değildir; bu, iyi niyetli
bir tavsiyedir. Çünkü, bakın, Silvan’da beş gün kalmış, Nusaybin’de üç gün
kalmış bir arkadaşınız olarak söylüyorum, çok aradık ama müesses nizam
bulamadık. Biz, görüştüğümüz kaymakam ve valilerden büyük bir mahcubiyetle “Yasağın
olduğu bölgelerde bir yetkimiz yok.” cevabını aldık. Orada emniyet müdürleri,
valiler, kaymakamlar yetkili olmadıklarını ifade ettiler. Anlaşılan o ki,
görev, özel kuvvetlere ve çetelere ve sıkıyönetim uygulamalarına terk
edilmiştir. 
Bu kan ne kadar devam ederse etsin,
gelip dayanacağı yer barıştır. Halklar arasında hiçbir sorun yoktur. Gelip
dayanacağı yer müzakere masasıdır. Türkiye'nin bu işleri konuşarak çözme
ferasetinin, basiretinin fazlasıyla var olduğuna inanıyoruz, yeter ki biz
siyasiler olarak bunun önünü açmış olalım. 
Bakın, bir gün gelip iş barış masasına
ve müzakere masasına dayandığı anda, ki dayandığı gün ne kadar gecikirse o
kadar genç canımız toprağa düşecektir. Engellemeye çalıştığımız husus budur,
kaygı duyduğumuz husus budur. Ölenin, öldürülenin, rengi, etnisitesi, dili,
dinî inancı, üniforması bizim için hiç fark etmemektedir. 
Dolayısıyla şu an Hükûmet tarafından ortaya konan
şiddetin sürdürülebilir olmadığını ve bir an önce terk edilmesi gerektiğini ifade ediyoruz. Bir ikazda bulunuyoruz
64’üncü Dönem Hükûmetine, tarihten ders çıkarabilen, az biraz sosyoloji bilen,
insan psikolojisinin kırılma noktalarının nerede başladığını gören bir devlet
aklı, bu şiddet baskısının daha büyük bir direniş ve sahiplenmeyi getireceğini
bilir. Bütün kutsal kitaplarda zulme ve zalime karşı direniş haktır. Bugün
Kürt’ün de yapmaya çalıştığı bu sıkıyönetim uygulamalarına, esedullah veya bir
başka çete adı, bunlara karşı eşsiz bir direniştir. Bu, neyimize mal olursa
olsun asla direnişten vazgeçmeyeceğiz, kimseye boyun eğmeyeceğiz, diz
çökmeyeceğiz, ancak Allah’a boyun eğeriz, onun karşısında diz çökeriz, kula
hiçbir zaman boyun eğmedik, eğmeyeceğiz. Zulmünüz artarsa daha büyük bir
direniş göreceğinizi ifade etmek isterim. 
Bu
temelde, yol yakınken ve birlikte yaşam kültürüne ait duygusal kırılma
büyümeden yapılması gereken behemehâl taraflar arasında gerçekleştirilen ve 28
Şubatta bir çerçeve kazandırılan masaya geri dönmektir. İzleme heyeti eşliğinde
-tamamını siz belirleyin, izleme heyetinin tamamı bağımsız aydın, yazar,
çizerlerden olsun veya sizin partilere yakın havuz medyasından olsun, hiç fark
etmez- demokratik müzakere bir an önce başlamalı çünkü bu saatten sonra bu
ülkenin bir gencini daha kaybetmeye tahammülümüzün olmadığını ifade etmek
isterim. 
“Yeni
Anayasa” başlığı altında, kitapçıkta 1920’de Ankara’da toplanan Birinci Meclise
gönderme yapılması bizim için ironiktir. Birinci Mecliste Kürdistan
vekillerinin “Kürdistan mebusu” olarak gelmesi, birkaç kilometre ötedeki
binanın altına gelmesi ve bu hakikati inkâr eder bir şekilde Kürt halkının
iradesinin program boyunca yok sayılması, asıl niyetin başka olduğunu ortaya
koymaktadır. 
Size
bu Meclisi, bu millî irade çatısı altını direkt ilgilendiren çarpıcı bir örnek
vermek istiyorum. Bakın, bir sosyal bilimci kardeşiniz olarak söylüyorum, size
337 milletvekiliyle, mebusla
toplanan Birinci Meclise gelen üç parlamenter adı sayacağım: Esat Bey, Bozan
Bey, Hacı Mustafa Efendi. Buyurun, inin arşivlere bakın, üçü de Rojava
Kürdistanlıdır. Çünkü Birinci Meclis toplandığında bugünkü Rojava Kürdistanı’na
tekabül eden topraklar ortak vatandır, Osmanlı bakiyesi topraklardır. 
Kobani’den, Gıre Spiye’den, Amude’den,
Derbe Spiye’den, Cızire’den, Afrin’den, Haseke’den bu ülkenin yurttaşları
olarak gelip, bakın, Ocak 1921’de yapılan Birinci İnönü Savaşı’na
katılmışlardır veya Mart 1921’deki İkinci İnönü Savaşı’na katılmışlardır. Tarih
kitapları yazar, hemen buyurun, İnternet’ten de bakabilirsiniz. Savaş
tarihleriyle o toprakların Ankara Antlaşması’yla ayrılması birbirinden farklı
zamanlara tekabül etmektedir. Birinci İnönü Ocak 1921, İkinci İnönü Mart 1921,
Eskişehir-Kütahya Temmuz 1921, Sakarya Meydan Savaşı Ağustos ve Eylül 1921 ama
buna karşılık Ankara Antlaşması’yla 20 Ekim 1921’de Türkiye-Suriye sınırı
çizilmiş ve Rojava Kürdistan toprakları buradan ayrılmıştır. Oradan gelenler Kütahya’da,
Eskişehir’de, Sakarya’da ya şehit düşmüşler ya da gazi olarak geri dönüş
yolunda iken topraklarının ayrıldığını, uğruna mücadele verdikleri, kan
döktükleri toprakların ortak vatandan ayrıldığını öğrenemeden kendi kentlerine
ulaşmışlardır. Bu sınır doksan yıldır vicdanlarda bu kadar mahkûm edilmiş bir
sınırdır. Bu yönüyle aidiyet duygumuz vardır, bu yönüyle hiçbir komşuyla
sorunumuz yoktur bizim. 
Özellikle ifade etmek isterim ki eğer
geleceğimizi, toplumsal barışımızı yazacağımız bir anayasa yapacaksak bu
koşullarda değil, ivedi olarak yaratılacak olan bir barış iklimine dönmemiz
gerekmektedir.
Özellikle yargı, cumhuriyet tarihinin…
(Mikrofon otomatik cihaz tarafından
kapatıldı)
AHMET YILDIRIM (Devamla) – …en
siyasallaşmış dönemini yaşamaktadır.
BAŞKAN – Evet, iki dakika ekliyorum.
AHMET YILDIRIM (Devamla) – Sayın
Başkan, benden önceki hatibe beş dakika tahsis ettiniz.
BAŞKAN – Sayın Yıldırım, biliyorsunuz
ki bir diğer arkadaşınız daha var.
Toparlayın lütfen.
AHMET YILDIRIM (Devamla) – Yargı,
cumhuriyet tarihinin en siyasallaşmış dönemini yaşıyor. Yargının her
siyasallaşma adımı ve uygulamalarından sonra “Aldatıldık.” açıklamalarını daha
kaç defa duyacağız? Üstat Bediüzzaman Saidi Kürdî’nin güzel bir deyişiyle
“Adalete dayanmayan güç zalim olur, halk gücüne dayanmayan adalet aciz kalır.”
Biz de söylüyoruz, bu üstadın cümlesinden ve veciz yaklaşımından bakıldığında
ne döneminizin gücü adil ne de adaletiniz hak gücüne dayanmaktadır. 
Burada sözlerimi bitirmeden önce
belirtmek istediğim birkaç hususu özellikle aktarmak isterim. Her dış politika
bir şekliyle toslamış durumdadır. İyi niyet… Sınır komşumuz kalmamıştır. Dış
politikada on üç yıldır gelinen noktayı “Dış politikaya başarı mührümüzü
vurduk.” diye kitaba yazmanızla başarılı hâle getiremezsiniz. Özellikle Rojava
Kürdistanı’ndaki PYD’nin 2 siyasal karşıtının kaldığını üzülerek ifade etmek
isterim; biri IŞİD’tir, diğeri ise AKP’dir. Şu anda Orta Doğu’da bunlara karşıt
daha farklı bir siyasal güç yoktur. 
“Türkiye, unutulmuş veya dışlanmış
mazlum halklar için umut ışığı olmuştur.” deniliyor programda. Mazlumun kim
olduğu, hangi kıstaslar çerçevesinde belirlendiği sorulmalıdır. Öyle
anlaşılıyor ki burada mazlum sıfatını hak eden toplumsal kesimin sadece belli
bir etnik kesime, Sünni kesime dayandırıldığını anlamış oluyoruz ve sormak
istiyorum: Şimdiye kadar yardımına koştuğunuz hangi topluluk iflah oldu? Allah
aşkına, şimdiye kadar yardım ettiğiniz, destek çıktığınız Mursi mi iflah oldu,
Kırım Türkleri mi iflah oldu, Çeçenya mı, Bayır Bucak Türkmenleri mi, Kerkük
mü, Musul mu, Kuzey Kıbrıs Türk Cumhuriyeti mi? Hepsi de toslamadı mı? Allah
aşkına el attığınız her şey elinizde kalmadı mı?
RAVZA KAVAKCI KAN (İstanbul) – PKK’ya
mesaj yok mu?
BAŞKAN – Sayın Yıldırım, lütfen
tamamlar mısınız efendim?
AHMET YILDIRIM (Devamla) – Sayın
Başkan, son bir dakika.
BAŞKAN - Peki, hadi bakalım.
AHMET YILDIRIM (Devamla) –
Washington’da, Moskova’da, Strazburg’da, Brüksel’de, Tahran’da, Bağdat’ta,
Şam’da müttefik aramadan ve Kürt fobisi yaklaşımınızdan vazgeçiniz. Bin yıllık
kardeşlik süresi içerisinde uğradığı bütün haksızlıklara rağmen arkadan
vurmamış, hançerlememiş Kürt halkının Amed’i orada, müttefiktir, Hewler
müttefiktir, Mahabad müttefiktir, Kamışlo müttefiktir. Türkiye’nin ve Türklerin
dünyada bunlardan daha büyük müttefiki yoktur. 
Özellikle, bu kadar kibirli ve içe
kapanmacı siyasal bir tutum olan “değerli yalnızlık” kavramı, bu sefer “değer
odaklı dış politika” olarak revize edilmiş. Bu kadar kibirle hareket edenlere
Veysel Karani Hazretleri’nin bir sözünü hatırlatmak isterim: “Yüksekliği
aradım, tevazuda buldum; şeref aradım, kanaatte buldum; zenginlik aradım,
tevekkülde buldum.” 
Ve sözümü özellikle bir şiirle
tamamlamak istiyorum.
(Mikrofon otomatik cihaz tarafından
kapatıldı)
AHMET YILDIRIM (Devamla) – Sayın Başkan,
çok kısa, çok kısa.
İDRİS BALUKEN (Diyarbakır) – Çağlar
Hanım’dan ekleyebilirsiniz Sayın Başkan.
BAŞKAN – Tamamlayın.
AHMET YILDIRIM (Devamla) – “Saraylar
saltanatlar çöker
Kan susar bir gün
Zulüm biter.
Menekşeler de açılır üstümüzde
Leylaklar da güler. 
Bugünlerden geriye,
Bir yarına gidenler kalır
Bir de yarınlar adına direnenler…”
Saygıyla selamlıyorum. (HDP
sıralarından alkışlar)
BAŞKAN – Teşekkür ediyorum.
Halkların Demokratik Partisi Grubu
adına ikinci konuşma, Sayın Çağlar Demirel. (HDP sıralarından alkışlar)
İnşallah, yirmi dakikada tamamlarız Hanımefendi.

HDP GRUBU ADINA ÇAĞLAR DEMİREL
(Diyarbakır) – Sayın Başkan, değerli milletvekilleri; çok yakın çalışma
arkadaşım olan Sayın Tahir Elçi’ye yapılan bu katliamı kınayarak başlamak
istiyorum. Daha dün bile birlikte, demokrasi ve özgürlük mücadelesi için çaba
sarf eden ve bu uğurda yaşamını yitiren Sayın Tahir Elçi’yi anarak ailesine ve
tüm halkımıza başsağlığı dileyerek başlamak istiyorum.
Değerli milletvekilleri, 64’üncü
Hükûmet, halka kendisini zorla dayatan ve istikrarsızlık, çatışma, şiddet
korkusuyla seçtirilen bir iktidardır. Çatışma, istikrarsızlık, tehdit, korku,
yıldırma politikasıyla seçilen bir hükûmetin sivil anlayışta olduğu demokratik
bir program yürütemeyeceğini söyleyebiliriz. 
Halk iradesini yok sayarak her türlü
hile, baskı ve sindirme politikasıyla seçmen tercihleri üzerine ipotek koyan
bir iktidarın, 7 Hazirandan bu yana yaptıklarının hesabını vermeden, hiçbir şey
yokmuş gibi çıkıp demokrasiden, özgürlükten dem vurması tam anlamıyla kendi
suçlarını perdeleme çabasıdır. 
Mevcut sivil dikta anlayışının, daha
iki gün önce Suriye’ye taşınan silahlarla ilgili yaptıkları haberden ötürü Can
Dündar ve Erdem Gül’ü tutuklayarak basın özgürlüğünü bir kez daha ayaklar
altına aldığı bir ülkede lütfen bize masal anlatmayınız. 
Evet, biz bunları 2009 yılında, Kürt
siyasetçilerinin tutuklandığı dönemlerde de dinledik. O zamanki AKP Hükûmetinin
anlayışı şuydu: “Tutuklamasak da 90’lı yıllar gibi katletsek mi?” Aynısı bugün
Tahir Elçi’ye yapıldı, Tahir Elçi tutuklanmadı ama katledildi. 
Yine aynı şekilde, on üç yılda devlet
ve erkek şiddetiyle gerçekleştirilen kadın cinayetleriyle, iş cinayetlerinde
katledilen işçilerle, Soma’yla, polis kurşunuyla öldürülen çocuklarla,
Roboski’yle, Diyarbakır, Suruç, Ankara’da patlayan bombalarla, Silvan’la,
Cizre’yle, Sur’la, Nusaybin’le, Derik’le, halkın iradesiyle seçilmiş belediye
eş başkanlarının ve siyasetçilerin tutuklanmasıyla, hak ihlalleri ve cezaevinde
ölüm ve terk edilmiş hasta tutsakların durumuyla, yoksullukla, yolsuzlukla,
işsizlikle, emeğin sömürülmesiyle, ekolojik tahribatla, kültürel değerlerin yok
edilmesiyle ve daha da sıralayabileceğimiz yüzlerce şeyle yüzleşmeyen bir
Hükûmetin adil ve özgür bir geleceği inşa edemeyeceğini, dahası etmeyi de
hedeflemediğini çok iyi biliyoruz ve görüyoruz.
Değerli milletvekili arkadaşlarım,
bugün, AKP iktidarı, hayatın her alanında her geçen gün yoğunlaşan
saldırılarla, bizi, geleceğimizi tasarruf edemez, kendi yaşamımızı düzenleyecek
kararları kendimiz alamaz bir pozisyona getirmeyi hedeflemektedir. Oysaki, bizi
bugüne getiren süreç, yüz yıllık katı merkeziyetçi anlayışın, yerini yerel
demokrasi ve öz yönetimlere bırakması gerektiğini açıkça göstermektedir.
Türkiye halkları kendi yaşadıkları
yerleriyle ilgili kararların merkezindeki tek adam ve bir avuç sermayedar
tarafından değil, kendilerinden kaynaklı olmasını istemektedirler. Gezi’de,
Silvan’da, Sur’da, Cizre’de, Nusaybin’de, Yüksekova’da, Derik’te, Karadeniz’de,
Ege’de yani ülkenin dört bir yanında yerel demokrasi talepleri hızla
yükseltilirken bu talebe kulak tıkamak, yerelden yönetime kulak tıkamak ve bu
talebi kriminalize ederek yerine getirmekten kaçmak mümkün değildir. Bir kez
daha ifade etmeliyiz ki bu talep ve irade bir şiddet döngüsünün değil, siyasi
müzakere ve zamanın ruhunun konusudur. 
Bu meşru talebi ve iradeyi Silvan’da,
Nusaybin’de, Cizre’de, Yüksekova’da, Derik’te, Yırca’da, Karadeniz’de bastırmak
için devleti zor aygıtlarıyla devreye koymak, sorunları derinleştirmekten başka
hiçbir işe yaramayacaktır. Bunu sokağa çıkma yasaklarıyla bir kez daha görmüş
durumdayız. Bunun yerine, yerel ihtiyaçları, ortak değerleri ve farklılıkları
gözeten bir yerinden yönetim anlayışını açık yüreklilikle tartışmamız
gerekmektedir. Defalarca bahsini ettiğimiz üzere, bu anlayış, merkezî hükûmeti
yok sayan değil, ona bağımlı olmadan ortak vatanda demokratik cumhuriyeti
tabandan tavana doğru örgütleyen bir anlayıştır. 
Öz yönetim anlayışı, üçüncü köprünün,
Validebağ Korusu’nun, Gezi Parkı’nın ve vapurların akıbetini İstanbul halkının
belirlemesi anlayışıdır; Silvan’da, Cizre’de, Nusaybin’deki halkın vali,
kaymakam ve emniyet mensuplarının baskıcı ve dayatmacı uygulamalarına karşı
kendi kararlarının alınabilmesidir; Havva Ana’nın Yeşil Yolu durdurabilmesidir;
Kolin’in Yırca’da 6 bin zeytin ağacını kesmemesidir; Soma’da madenleri
madencilerin yönetmesidir; metal işçilerinin kendi sendikalarını özgürce
kurabilmesidir, ulusal güvenlik sebebiyle grevlerinin iptal edilmemesidir;
patronsuz işçi yönetiminde fabrikaların kurulabilmesidir,
yaygınlaştırılmasıdır. Özcesi, halkların kendi yerellerinde öz yönetimlerini
kuracak kendi kararlarını alabilmesidir. 
Peki, bu mevcut Hükûmet programı bu
mevzuda herhangi bir yol alabilmiş midir? Ayrıntılara girmeye hiç lüzum yok,
bunu çok net olarak, yaşanan bu son süreçte çok net olarak görmekteyiz;
özellikle de sokağa çıkma yasakları ilan ederek halka saldırılar düzenlemek ve
bununla birlikte halkı ya keskin nişancılarla hedef almak ya da tanklar ve
toplarla evlerini başlarına yıkmaktır. 
Ayrıca ayrıntılara
girmeden de başka bir örnek vermek istiyoruz. Ne yazık ki Hükûmet programında
yer alan “Avrupa Yerel Yönetimler Şartı’yla uyumlu olarak merkezî idare ve
yerel yönetimler arasındaki ilişkileri yeniden düzenleyeceğiz.” ibaresine
bakmak gerekir. Uluslararası bir belge olan Avrupa Yerel Yönetimler Özerklik
Şartı’ndan bahsedilirken, 64’üncü Hükûmetimizde “özerklik” ibaresinin
çıkarılması uluslararası sözleşmelere, Hükûmetin imza attığı maddelere ya da
çekince koyduğu maddelere de uymamaktadır. İmza attığı maddedeki, uluslararası
sözleşmedeki “özerklik” kelimesinin 64’üncü Hükûmette “Avrupa Yerel Yönetimler
Özerklik Şartı” olarak ifade edilen maddeden çıkarılması manidardır.
Bu durum, bize,
AKP Hükûmetinin bu konudaki ciddiyetsiz ve korkak tutumunun en iyi göstergesidir.
Açıktır ki AKP, 64’üncü Hükûmet “özerklik” kelimesinden korkar bir hâle
gelmiştir. Üstelik yerel yönetimler konularında atılacak adımların ağırlıklı
olarak merkezî yönetim, denetim ve kontrol mekanizmalarının güçlenmesi
çerçevesinde ele alınması da göstermektedir ki “Vesayeti kaldırdık.” diyenler,
mevzubahis, Kürtler olunca en âlâ vesayetçiliğe dönüşmektedirler. 
Bu, çok net
ifade edebiliriz ki Avrupa Yerel Yönetimler Özerklik Şartı’yla yetkilerin
yerellere, belediyelere verilmesini talep eden bir anlayış ve yaklaşımın ne
yazık ki 64’üncü Hükûmet döneminde ele alınmadığının bir kez daha
göstergesidir. 
Değerli milletvekilleri, kadınlara
ilişkin, özellikle de Hükûmetin programında kadınlar nereye konulmuştur,
“kadın” kavramı nasıl kullanılmıştır, ona bakmak istiyoruz. Mevcut erkek egemen
sistem nedeniyle ülkemizde ayrı bir önemi olan kadın sorunu, 64’üncü Hükûmet
Programı’nda sosyal politikalar bağlamında ele alınmış ve kadınlar, yaşlılar,
engelli, çocuk gibi dezavantajlı gruplardan biri olarak tanımlanmıştır. Bu da
yetmezmiş gibi program boyunca eril bir yaklaşımla defalarca kez “kadınlarımız”
ifadesi kullanılmıştır. Açıktır ki AKP Hükûmetinin böyle bir dil ve anlayış
üzerinden cinsiyet eşitliğini temel alan bir yaklaşımı geliştirmesi mümkün olmayacaktır.
Sadece bu iki örnek bile AKP iktidarıyla kadının mevcut ötekileştirilme ve
ezilme durumunun devam edeceğinin göstergesidir.
Hepimizin bildiği üzere, Türkiye için
yeni değil, sürekliliği olan bir durumdur. Özellikle AKP Hükûmeti bu
programında da kadınların her alanda uğradığı şiddet, sömürü ve ayrımcılığı
görmezden gelmektedir. Oysaki on üç yıllık AKP iktidarında kadın düşmanlığı
tırmandırılarak kadın cinayetleri, şiddet, taciz ve tecavüz çok daha yakıcı
boyutlara ulaşmıştır. 2015 yılı içerisinde en az 255 kadın, akrabaları,
yakınları ya da hiç tanımadığı erkekler tarafından öldürülmüştür. Kadınların
öldürülmediği tek bir gün bile yaşamadığımız bu on üç yılda ülke âdeta bir
kadın mezarlığına dönüştürülmüştür. 
Kadınların yaşam hakkı Tarsus’tan Nusaybin’e,
erkekler ve devlet tarafından gasbedilmiştir. Kâh Özgecan Aslan gibi tecavüze
uğrayan kâh Selamet Yeşilmen gibi evinin merdivenlerinin önünde polis
kurşunuyla katledilmişlerdir. 
Devletin kadına yönelik zihniyetinin en
açık göstergesi ise Kevser Ertürk’ün yani Ekin Van’ın Varto’da devlet
tarafından katledilmesi, katledildikten sonra çırılçıplak bedeninin sokaklarda
teşhir edilmesi ve bu durumu görüntüleyenlerin, yapanların değil, bunu
yayanların yargılanmasıdır
Ekin Van şahsında tüm kadınlara yönelen
bu yeni şiddet konseptini görmezden gelemeyiz. Kadına yönelik şiddeti
engellemek üzere var olan İstanbul Sözleşmesi gibi yasal mevzuatı uygulamaya
geçirmek yerine siyasetçilerimizden emekçilere tüm kadınlara yönelik nefret
söylemi ve pratiğinin bir an evvel sonlandırılması gerekmektedir.
Evet, olay, Kürt kadınları olunca
birinci hedef olarak seçilmektedir. Bunu çok net Silvan’da, başta Eş Başkanımız
Sayın Figen Yüksekdağ olmak üzere tüm kadın milletvekillerine ve tüm
milletvekili arkadaşlarımıza AKP Hükûmeti bir kez daha göstermiştir.
Değerli milletvekilleri, 64’üncü
Hükûmet Programı, insanı dehşete düşüren korkunç bir tablo ve rakamlar
karşısında çözüm yolları üretmek şöyle dursun, kadına aile dışında var olma
hakkı dahi tanımayan otoriter erkeklik alanı olarak geleneksel aile yapısını
güçlendirme politikasını sürdürmektedir. Yani, kadını ya aile mekanizması,
geleneksel yöntemle ailenin içine hapseden ya da ötekileştiren bir durum söz
konusudur. “Dinamik nüfus yapısının korunması” adı altında kadını, çocuk
doğurmaya, zamanının çoğunu ev işi ve çocuk bakımına ayırmaya, geri kalan az
zamanını da esnek, güvencesiz ve düşük ücretli işlerde çalışmaya mahkûm
etmektedir. 
Kadınlara dönük sömürü ve ayrımcılığı
derinleştiren bu neoliberal politikalara bir an önce son verilmesi, kadının
sosyal hak ve güvencelerinin çocuk ve aile tartışmasının dışında ele alınıp
genişletilmesi gerekmektedir. Kadınların çalışma hayatına katılımının
sağlanması ve çalışma hayatında kalmalarının güvence altına alınması için iş
güvencesi ve bakım hizmetlerinin kamusal bir sorumlulukla ele alınması bir
zorunluluktur. 
Ayrıca ifade etmek gerekir ki
“Önümüzdeki dönemde kadınların karar alma mekanizmalarındaki etkinliğini
artıracağız.” iddiasında olan bir Hükûmetin yerel yönetimlerde cinsiyet eşitliğini
sağlayan ve kadının karar alma mekanizmasındaki önemini artıran eş başkanlık
sistemine karşı açtığı savaş, Hükûmetin bu konuda samimi olmadığının en büyük
göstergesidir. 
Yeni Hükûmetin kadınların büyük
mücadele sonucu elde ettikleri haklara saldırmaktan bir an evvel vazgeçmesi ve
kadın haklarını engelleyen değil, bu hakları çoğaltan ve kadınları
güçlendirecek bir programının olması gerekmektedir. Özellikle Kürt kadın
hareketinin, feminist hareketlerin ve Türkiye’deki tüm kadın örgütleriyle birlikte
hareket edecek ve onların önerileri doğrultusunda bir programa yönelinmelidir.

64’üncü Hükûmet Programı’nı “eğitim”
başlığı açısından incelediğimizde ise eğitimde özelleştirmelerin, piyasacı
uygulamaların, eğitimin ticarileştirilmesinin hız kesmeden devam edeceğini
açıkça görüyoruz. Aynı zamanda AKP’nin kendi hegemonyasını güçlendirmek için
eğitim sistemine yönelik ideolojik müdahalelerinin devam edeceğini de
rahatlıkla söyleyebiliriz. Yeni programda, eğitim emekçilerinin yaşadıkları
sorunların, ataması yapılmayan öğretmenlerin, Kürtçe öğretmenleri sorununun,
kamu okullarının fizikî ve donanım eksikliklerinin, kamu okulları arasındaki
eşitsizliklerin, eğitimde bölgesel, sınıfsal, dilsel, inançsal, etnik ve
toplumsal cinsiyete dayalı ayrımcılıktan kaynaklı sorunların, eğitimdeki
siyasal kadrolaşmanın, üniversite öğrencilerinin yaşadıkları sorunların, eğitim
müfredatındaki cinsiyetçi dil ve yaklaşımların, kısacası eğitimin temel ve
kronik sorunlarından hiçbirinin çözümüne ilişkin tek bir paragrafın yer almadığını
görüyoruz. 
Net bir şekilde ifade edebiliriz ki bu
sorunların başlıcası cumhuriyetin kuruluşundan beri yok sayılan ana dilde
eğitim hakkıdır. Günümüzde dünya ülkeleri incelendiği zaman Birleşmiş Milletler
üyesi 194 ülkenin 113 tanesinde birden çok resmî dilin olduğu; İngiltere,
İspanya, İtalya, İsveç, Almanya, Çin, Hindistan, Rusya gibi birçok ülkede ana
dilde eğitim ve öğretim yapıldığı görülmektedir. Türkiye’de ise ana dilde
eğitim hâlâ yasaktır. Türkiye, ana dilde eğitimin bir hak olduğunu savunan
uluslararası metinlerin birçoğunda ana dilde eğitimle ilgili maddelere ya
çekince koymuştur ya da bu metinler hiç imzalanmamıştır. Hükûmet programında,
temel bir insan hakkı olan ana dilde eğitim hakkını yok sayan AKP iktidarı
bugüne kadar yaptığı uygulamalar ile halkın talebini seçmeli ders ya da özel
liselerde birkaç dersin ana dilde verilmesi aldatmacası ile ötelemeye
çalışmaktadır. Bunu özellikle Kürtler için, Kürtlerin kendi ana dili
taleplerini reddeden bir yaklaşım olarak ele alıyoruz. 
Ana dilde eğitim kadar hayati bir başka
konu ise özellikle kürdistanda yaşayan eğitim çağındaki çocukların yaşam hakkı
dahi olmamasıdır. Evet, çocukların katledildiği, kadınların katledildiği bir
ülkede yaşıyoruz. Eğitim öğretim dönemi başladığı günden beri 21 defa sokağa
çıkma yasağı ilan edilen 13 Kürt ili ve ilçesinde okul çağındaki 45 çocuk
yaşamını yitirmiştir; 148 sivil ölümü gerçekleşmiş, bunların 20’si kadındır. 70
yaşındaki, 80 yaşındaki, 12 yaşındaki insanlardan bahsedebiliriz. Biz diyoruz
ki: 7 Hazirandan bugüne devletin kasti tutumu ya da ihmali sonucu bu kadar
çocuk ölüyor ve Eğitim Bakanlığı bu konuda hiçbir girişimde bulunamıyor. Bir
açıklama dahi yapılamıyorsa, böyle bir ülkede eğitime dair tüm göstergeleri,
Hükûmetin hedeflerini alıp çöpe atabiliriz.
Yine, bu
ilçelerde yaşayan on binlerce öğrencinin eğitim hakkı kamu idareleri tarafından
toplamda yetmiş gün askıya alınmışken ve son olarak Nusaybin’de on dört gün
süren yasak sürecinde 2.700’e yakın öğrenci, TEOG sınavlarına girememişken
eğitimde fırsat eşitliğini istisnasız olarak sağlamaktan söz eden bir Hükûmet
programına sahip olmamız, AKP’nin ne kadar derin bir hayal gücü olduğunu
yansıtmaktadır.
Sağlık açısından
64’üncü Hükûmet Programı’nda “sağlık” başlığını incelediğimizdeyse, mevcut
sağlık sorunlarının hiçbirine çözüm yolları aranmazken Türkiye’de sağlık
alanında âdeta bir çığır açmış gibi resmedildiğini görüyoruz. Oysaki AKP’nin on
üç yıldır yürüttüğü, sağlık politikasında yürüttüğü temel anlayışın ticarileşme
ve “paran kadar sağlık” olduğu aşikârdır. Herkesin ulaşabildiği parasız sağlık
hizmetinin sosyal devlet kavramı içinde tartışmasız yer alması gerekirken
devletin bir şirket gibi yönetileceğini açık seçik söyleyen AKP Hükûmeti,
Türkiye’de sağlığı doğrudan piyasa koşullarına terk etmiştir. Sağlık
sektöründeki piyasalaşma saldırısının hem hastaları hem de çalışanları
sağlıksız koşullara mahkûm ettiğini çoktandır biliyoruz. 
Taşeronlaşma,
güvencesizlik, performans baskısı, esnekliğin sayısız biçimiyle ilişkilenmeye
kadar sömürülen sağlık emekçileri için 64’üncü Hükûmet Programı’nda özlük
haklarının iyileştirilmesi de söz konusu olmamıştır. Bundan önceki hükûmet
programlarında olduğu gibi 64’üncü Hükûmet Programı’nda da AKP’nin koruyucu
sağlık hizmetlerini artırması yerine, poliklinik ağırlıklı bir sistemi, tıbbi
teknoloji ve ilaç enstitüsüne yatırımı artırmayı, daha fazla özel hastaneler
açmayı hedeflediğini görmekteyiz.
Var olan devlet hastaneleri son derece
bakımsız ve donanımsızken, hastanelerdeki emekçilerin çalışma koşulları oldukça
ağır ve emekçilerin görüşü alınmadan sevk, idare ve yönetime Hükûmete yakın
kişilerin atanması sağlık hizmetlerini sekteye uğratırken sağlık konusunda
boyalı vaatlere gidilmesini hiç de inandırıcı bulmamaktayız. 
Henüz sağlığa erişim konusunda herhangi
bir standardı yakalayamamış bu sistemde yeni programın en can alıcı
vaatlerinden biri de Millî Aşı Üretim Projesi’dir. Buna karşın, yerli ve millî
milletvekilleri, yerli ve millî savaş uçaklarının ardından şimdi de yerli millî
aşının üretimine soyunan AKP iktidarına belki sadece şunu sorabiliriz: Sokağa
çıkma yasaklarının ilan edildiği çok geniş bir coğrafyada sağlık hizmetleri
durma aşamasına gelmişken, Nusaybin’de, Cizre’de, Silvan’da diyaliz hastaları,
kronik hastalar hastanelere gidemediği için yaşamsal tehlike altına girmişken,
acaba üreteceğiniz millî aşınızı hangi milletin çocukları için
oluşturacaksınız? 
Evet, gerçekten de yaşanan bu durumda,
bizzat Sur’da, Silvan’da birçok alanda olduğumuz süreç içerisinde
yaşadıklarımızı gördük. Ambulansların hastaları almasına izin verilmeyen bir
sistemdir AKP Hükûmetinin önümüze koyduğu sistem. 
Yoksullukla mücadelede de yine aynı
şeyi ifade edebiliriz. Yine, aynı şeyi yaşanabilir şehirler, sürdürülebilir
çevre ve kalkınmada da ifade edebiliriz. AKP İktidarının on üç yıllık pratiğiyle
bunların hepsini gördük ve cevap olacak hiçbir yönü de yoktur diyebiliriz. 
Evet, bilim ve teknolojide özellikle de
yaşananların -zamanım kalmadığı için özetle geçeceğim, bir kez daha ifade etmek
istiyorum- özellikle de şehirleşmede, Hükûmet programında şehirleşme ve çevre
planlamasına ilişkin biz yetkilerin yerele verilmesini derken, yerel
yönetimlerin güçlendirilmesinden bahsederken ne yazık ki Plan ve Bütçede,
imarda da…
(Mikrofon otomatik cihaz tarafından
kapatıldı) 
BAŞKAN – Sayın Demirel, iki dakika
içinde lütfen tamamlayınız. 
ÇAĞLAR DEMİREL (Devamla) – İki dakikada
toparlayacağım. 
Ne yazık ki 64’üncü Hükûmet döneminde
de şehircilik ve planlama kapsamında da yerel yönetimlerden var olan
yetkilerinin de geri alınarak, oradan gelen gelirin de aynı zamanda merkezî
hükûmetin kasasına aktarılması belirtilmiştir. Yerele daha fazla ekonomik güç
ifade eden idari ve mali aktarımı gerçekleştirmesi gereken AKP Hükûmeti ne
yazık ki bunların hiçbirini gerçekleştirememiştir. 
Dolayısıyla, son olarak ifade edersek,
bu yaşananlar, özellikle kürdistanda yaşanan kadın ve çocuk katliamları ve
yaşadığımız bu süreç içerisinde bu sorunun çözümünün adresinin müzakere
olduğunu bir kez daha ifade etmek istiyoruz. Çözüm adresinin müzakere ve Meclis
olduğunu, yasal ve anayasal sürecin değişikliğinin burada gerçekleşmesi
gerektiğini bir kez daha buradan ifade ederek söylemek istiyoruz. Kadınları ve
çocukları öldürerek…
Düşünce
özgürlüğünü, kendi özgürlük mücadelesini, barışı, demokrasiyi sonuna kadar
gerçekleştirmeyi umut eden Tahir Elçi ne yazık ki bugün katledilmiştir. Bunu
hiçbir yerde, hiçbir demokrasi anlayışında göremeyiz. Bunları ortaya çıkartmak
birinci derecede Hükûmetin görevidir ama ne yazık ki bunların hepsinin üstü
kapatılmıştır, aynen diğer dönemlerde olduğu gibi bunda da üstü kapatılmıştır. 
Ben, esedullah timine geçerek bitirmek
istiyorum. Evet, arkadaşlarımız ifade etti, buradan sormak istiyoruz,
cinsiyetçi anlayışı sormak istiyoruz. Ben ifade etmek istemiyorum,
arkadaşlarımız söyledi, burada yazıyor. Devletin gücünü görmek, cinsiyetçi
anlayışlarla kadınlara hakaret etmek hangi devlet anlayışında vardır, bunu bir
kez daha hepinize sormak istiyoruz.
İkincisi, bu devletin anlayışında
esedullah timi olarak kendisini ifade edenlerin kim olduğunu sorduk, 19/10/2015
tarihli soru önergesini kendim bizzat vererek… Araştırma önergesinde -grup
üzerinde verdiğimiz- bu duruma neden hâlâ bir yanıt bulamadığımızı bir kez daha
ifade etmek istiyorum. Meclis ya da Hükûmet…
(Mikrofon otomatik cihaz tarafından
kapatıldı)
ÇAĞLAR DEMİREL (Devamla) - …esedullah
timinin kim olduğunu ya da “Türk’sen övün, değilsen itaat et” anlayışının
nereden kaynaklandığını, hangi devlet anlayışından kaynaklandığını ifade etmek
zorundadır.
Bunların hepsinin mücadelesini
yürüteceğimizi ve sonuna kadar bu mücadeleyi devam ettireceğimizi bir kez daha
sizlere ifade etmek istiyorum.
Teşekkür ediyorum. (HDP sıralarından
alkışlar)
BAŞKAN – Diyarbakır Milletvekili Çağlar
Demirel’e teşekkür ediyorum.
Birleşime kırk beş dakika ara
veriyorum.
Kapanma Saati :
19.07
DÖRDÜNCÜ OTURUM
Açılma Saati: 19.55
BAŞKAN: İsmail KAHRAMAN
KÂTİP ÜYELER : Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Sayın milletvekilleri, Türkiye
Büyük Millet Meclisinin 6’ncı Birleşiminin Dördüncü Oturumunu açıyorum. 
Başbakan Sayın Ahmet Davutoğlu
tarafından kurulan Bakanlar Kurulu Programı üzerindeki görüşmelere kaldığımız
yerden devam ediyoruz.
ÖZGÜR ÖZEL (Manisa) – Sayın Başkanım…
BAŞKAN – Cümlemi bitireyim mi?
ÖZGÜR ÖZEL (Manisa) – Tabii, tabii,
lütfen.
BAŞKAN – Şimdi söz sırası Cumhuriyet
Halk Partisi Grubu adına İstanbul Milletvekili Sayın İlhan Kesici’ye aittir.
Buyurun efendim.
ÖZGÜR ÖZEL (Manisa) – Efendim, takdir
edersiniz ki…
BAŞKAN – Estağfurullah.
ÖZGÜR ÖZEL (Manisa) – …bu görüşmeler
sırasında Bakanlar Kurulunun yerinde olması gerekiyor.
BAŞKAN – Tabii, bakanın bulunması
lazım. 
ÖZGÜR ÖZEL (Manisa) – Bir ara verirsek…
BAŞKAN - Hayhay efendim. 
Herhâlde, geldikten sonra ben İlhan
Bey’i rica edeceğim.
ÖZGÜR ÖZEL (Manisa) – Tabii, lütfen
efendim.
BAŞKAN - Bu arada, komisyon
seçimlerinin de müzakerelerin bitiminden sonra oylamasını yapacağız ve
komisyonların isimlerini, nerede seçim yapacaklarını da okuyacağız.
Evet, bakanlarımız geldiler.
Efendim, söz sırası Sayın İlhan Kesici
Bey’de.
Konuşma süreniz kırk dakikadır.
Buyurun efendim. (CHP sıralarından
alkışlar)
CHP GRUBU ADINA İLHAN KESİCİ (İstanbul)
– Sayın Başkan, değerli milletvekilleri; 64’üncü Cumhuriyet Hükûmetimizin
Hükûmet Programı hakkında Cumhuriyet Halk Partisi Grubunun görüşlerini arz
etmek üzere huzurlarınızda bulunuyorum. Hepinizi saygıyla selamlıyorum.
Sayın Başkan, size yeni ve kutlu
görevinizde, 64’üncü Hükûmetimize de, başta Sayın Başbakan Profesör Doktor
Ahmet Davutoğlu olmak üzere bütün Bakanlar Kurulundaki arkadaşlarımıza yüksek
başarılar diliyorum. Allah vatanımıza, milletimize, devletimize, halkımıza
güzel hizmetler yapmalarını nasip etsin. 
Sayın Başkan, değerli milletvekilleri;
bugün Diyarbakır’daki elim hadisede hayatını kaybetmiş olan Diyarbakır Barosu
Başkanı Tahir Elçi Bey ve şehit polisimiz Ahmet Çiftaslan’a Cenab-ı Allah’tan
rahmet niyaz ediyorum; mekânları cennet olsun, ailelerinin ve aziz milletimizin
başı sağ olsun.
Değerli milletvekilleri, yine, iki gün
önce Cumhuriyet gazetesinin genel yayın yönetmeni Can Dündar, Ankara temsilcisi
Erdem Gül, bütün basın camiasına uygulanagelmekte olan bir sıkıntıyla karşı
karşıya kaldılar ve tutuklandılar. Ben, bu arkadaşlarımıza geçmiş olsun diyorum
ve inşallah tez zamanda hem aramıza katılırlar hem de kendi işlerinin başlarına
dönmüş olurlar.
Sayın milletvekilleri, meseleyi bu
davanın mahiyetine getirmek doğru bir yaklaşım değildir. Davanın mahiyeti ve
niteliği her ne olursa olsun, bunun basın özgürlüğüne yüksek bir darbe
olduğundan emin olmak lazımdır. 
Yargı sistemimizde yeni oluşturulan bir
şey var, özel yetkili sulh ceza mahkemeleri. Bana öyle geliyor ki bu özel
yetkili sulh ceza mahkemeleri sanki yargı sistemimizde yeni bir infaz timi gibi
çalışmaya başlamışlardır. Bu, Türk demokrasisi için doğru bir şey değildir. 
Bu söylediklerim sadece Cumhuriyet
gazetesiyle ilgili değil. Bundan bir müddet önce Hürriyet gazetesi, Türkiye’nin
en büyük gazetesi, en çok satan gazetesi, en köklü gazetelerinden biri, neyse,
güpegündüz, gündüz gözüyle tam bir şehir eşkıyalığına tabi olmuştur. Eşkıyalar
gelmişler, tam bir haneye tecavüz mahiyetinde, camlar, çerçeveler, bütün
yapılabilecek haydutlukların tamamını yapmışlardır. Bu iyi değildir.
Türkiye’nin de hayrına değildir, Adalet ve Kalkınma Partisinin, AK PARTİ’nin de
hayrına değildir, Hükûmetimizin de hayrına değildir. Oradaki bir gazeteci
arkadaşımız, Ahmet Hakan Coşkun gece işinden gelmiş -oradan buradan gelmiş bir
insan da değil- gece yarısı evinin önünde sakatlanmak ve öldüresiye dövülmek
tarzında darbedilmiştir. Bu da iyi bir şey değildir. Bir müddet sonra Digiturk’e
bütün yükümlülüklerini yerine getirmiş olan 6, 7 tane televizyon kanalı önce
Digiturk’ten, arkasından uydu kanallarından atılmıştır, iyi değildir.
Gazetelere kayyumlar atanmıştır, bunun sonu da iyi değildir, böyle devamı da
iyi değildir. 
Şimdi buradan, biraz sert gibi de
olabilir ama yüksek müsaadelerinizle sayın milletvekilleri, şöyle bir ifadede
bulunmak istiyorum: Biz uzun yıllar “yargısız infaz” diye tabir ettiğimiz bir
sıkıntıyla karşı karşıya idik, yargısız infaz. Ama şimdi bana öyle geliyor ki
artık bu yargısız infazlar bitti, onun yerini yargılı infazlar almaya başladı.
Bu, Türkiye için çok vahim bir durumdur. Yargı neredeyse bir infaz timi
mahiyetinde çalışıyor. 
Şimdi, burada bundan şahsen ben
korkuyorum, insanlarımızın, vatandaşlarımızın da korktuğu kanaatindeyim.
Bakanlar Kurulumuzun katlarında böyle bir korku, endişe olmayabilir ama lütfen
inanınız ki Türk milleti, Türk halkı bu tür hadiselerden yüksek derecede bir
korkuya kapılmış hâldedir. Şimdi, buna gücümüz yetmeyebilir, söyleyeceklerimiz
kadarıyla ancak etkili olabiliriz ama şunu yüksek müsaadelerinizle ifade etmek
istiyorum: Bizim bir Âşık Dertli’miz var. Başına türlü türlü hâller de
gelmiştir, zenginliği de görmüştür, fakirliği fukaralığı da görmüştür. Efendim,
bunun divanı da var, çok güzel şiirleri, şarkıları, şarkı hâline getirilmiş
olan şiirleri de var, deyişleri de var. Bunlardan bir tanesi şu, en çok bilinen
bölümüyle başlayayım: “Viran olası hanede evlâd ü iyal var.” Onun birincisi,
başlangıcı şu: “Tek başıma olsam, şaha sultana kul olmam.” Ee? Ama ne yapayım
ki “Viran olası hanede evlâd ü iyal var.” Yani, evin geçimi var, ailesi var,
çoluk var, çocuk var. Bu yüzden itiraz etmekte güçlük çekiyorum, korkuyorum. Bu
divanın en son satırına atlıyorum yani tane tane söylemeye gerek yok. Onun
arkasından şunu diyor: “Vallahi beyim boynuna, bu işte vebal var.” Yani, eğer
yanlış etmeye devam edilirse, yanlışlar olursa bu işin arkasında vebal olduğunu
bilmek lazım. 
Değerli milletvekilleri, buradan, son,
Rus uçağının düşürülmesi hadisesine gelmek istiyorum. Uçağın düşürülmesiyle
ilgili Türk Hükûmetinin aldığı karar doğrudur yani bütün bu uluslararası hukuk
çerçevesinde adına “angajman kuralları” denilen kurallar ilan edilmiş, bütün
dünyaya duyurulmuş, bunun icaplarının yapılıyor olduğu belli olmuş, daha önce
çeşitli münasebetlerle icap eden ikazlar da yapılmış gibidir. Bunun son
hamlelerinden bir tanesi, son noktalarından bir tanesi uçağın düşürülmesi
hadisesidir. Bu doğrudur. Cumhuriyet Halk Partisi Grubu adına da bunu böyle
ifade ediyorum ben. Fakat burada bir tane yanlış var. Şimdi, bu Batı basınını
arkadaşlarımızın iyi takip ettiği kanaatindeyim ama normalden daha da iyi takip
etmelerinde hem Türkiye'nin istikbali bakımından hem hepimizin istikbali
bakımından mutlak zaruret var, o da şudur… Mesela, burada bugün çıkmış olan bir
dergi var, bu sabah çıktı, bu Ekonomist dergisi. Bu dergide bu hadise geniş,
başyazı mahiyetinde ele alınmış. Orada şunu diyorlar: “Putin tahrik edici bir
pozisyonda bulunmuş ama Sayın Cumhurbaşkanı Recep Tayyip Erdoğan Bey de asabi,
sinirlerine hâkim olamayan, bu tahriklere kapılan bir görüntü göstermiştir.”
Onun arkasında bundan daha sert ifadeler var. Bu bakımdan, Hükûmetimizin, bütün
yetkililerin bu Batı basınındaki olumsuz havanın giderilmesi istikametinde normalden
daha fazla bir çalışma içerisinde olmaları lazımdır. 
Burada ikinci nokta şudur: Biz
yetiştirilirken Anadolu’da babaanneler, anneanneler, dedeler, büyükbabalar, her
neyse, bunlar konuşmayla ilgili bize şunu tembih ederlerdi: “Boğaz dokuz
boğumdur; sekiz kere yutkunacaksınız, bir kere konuşacaksınız.” Bu, tam
diplomasi için geçerli olması gereken bir durumdur. Yani bizim Dışişleri
yetkilileri, başbakanlarımız, cumhurbaşkanlarımız, bakanlarımız, hâlbuki, ben
görüyorum ki bunun tam tersini yapıyorlar; bir kere bile yutkunmadan,
yutkunmayı akıllarına getirmeden konuşuyorlar. Bu iyi değildir. 
Bu hadisenin hemen arkasından şöyle bir
şey de geldi: Kahraman kim? Yani, bu işte, bu işin kahramanlığı meydana geldi.
Sayın Cumhurbaşkanımız saniye sektirmeden, yaptığı bir toplantıda, eline
tutuşturulan bir notla hemen Rus uçağının düşürüldüğünü, böyle, müjdeler gibi
verdi, sonra da öğretmenlerimiz onu alkışladılar. Bu iyi bir şey değil.
Sayın Başbakanımız daha sonra bir
münasebetle “Emri ben verdim.” dedi. Bu da iyi bir şey değil. Yani, bu
emirler Cumhurbaşkanlarının, Başbakanların vereceği emirler değil. Türkiye'nin
herhâlde, bir devletse Türkiye, ilgili kurumları var, bu kurumlar da bu
talimatları verdiler, kurumlar bu işin icaplarını yaptılar. Eğer bir şey
söyleyecekse böyle bir durumda, dünyada olan
hadiseleri görüyoruz zaten, Genelkurmay Başkanı söylerse söyler, Hava
Kuvvetleri Komutanı söylerse söyler -bunlara da düşmez aslında ama- Eskişehir
Hava Üssü Komutanı mesela, en yüksek seviyede, onun söylemesi icap ederse eder.
Bu, bu laf, bu işi yapmak iyi değil. Nereden bilelim iyi midir kötü müdür diye.
Mesela Putin, Rusya’da, Moskova’da, Kızıl Meydan’da dünyaya hitaben bir dış
politika vazediyor mu? Etmiyor. Obama Washington’da, Özgürlükler Meydanı’nda
-her neyse adı- dünyaya böyle bir şey vazediyor mu? Etmiyor. Demek ki bu işin
âdeti bu değil yani miting meydanlarından dünyaya böyle diplomasi dersi vermek,
dışişleri politikası izah etmek doğru bir şey değil. Bu yüzden, başta Sayın
Cumhurbaşkanımız olmak üzere, Sayın Başbakanımızın, ilgili bakanlarımızın
şeylerine biraz daha fazla dikkat etmeleri hem kendileri bakımından hem
Hükûmetimiz bakımından hem hepimiz bakımından faydalıdır. Faydalı değil, zaruri
bir şeydir. 
Şimdi, değerli arkadaşlar, bu coğrafya
dünyanın en zor coğrafyasıdır. Biz aziz vatanımızı cennet vatan olarak görürüz,
doğrudur. Bir günde dört mevsimi yaşarız, doğrudur. Bütün dünyayı
besleyebilecek derecede tarım ürünlerimiz olur iyi yapılırsa, doğrudur. Her
tarafı, her noktası itibarıyla cennet vatan olarak kabul edenlerden birisiyim
ben ama kabul etmek lazımdır ki dünyanın en zor coğrafyasıdır. Komşularımıza
Rusya’dan itibaren bakarsak, ta buraya kadar, ister deniz komşularımıza ister
kara komşularımıza -şimdi bir de hava komşuluğu çıktı- bütün bunlara bakarsak
ne kadar çetrefil ve zor bir coğrafyada olduğumuz bellidir. Bunu en iyi Sayın
Başbakanımız bilir, en iyi bilenlerden birisi… 600 sayfa, gerçekten çok kayda
değer, saygıdeğer -içinde benim çok eksiklikler bulduğum, onu başka bir konuda
ifade ederim ama- çok değerli bir kitabı var Sayın Başbakanımızın. 
Şimdi, bu tür coğrafyalarda dış
politika o ülkenin en önemli meselelerinden birisi olur. Dış politika dediğimiz
ne? Bir ülkenin ne kadar millî gücü var ise, ekonomisi, askerî gücü, teknolojik
gücü, siyasi gücü, akıl gücü, akıl kabiliyeti, fikri vesaire, her neyse, bütün
bunların bir fonksiyonu, bütün bunların bir bileşkesi mahiyetinde. Ve böyle
coğrafyalarda şu işle dış politika yapılamaz: Bir, hatırla, gönülle. Yani
hatırımız var, gönlümüz var, tarih beraberliğimiz var, kaşı karadır, gözü
eladır, boyu selvidir; bununla olmaz. İki, “Geçmiş zaman olur ki hayali cihan
değer.” Değer ama bununla da politika olmaz yani yüksek özlemlerimiz, geçmişe
olan heveslerimiz, özlemlerimiz, arzularımız, hayallerimiz, bunlarla da dış
politika olmaz. E, ne olacak peki? Yani, öyle olmaz, böyle olur. Sadece -adına
“reel politik” de diyelim ama ben az seviyorum o lafı- gerçeklere göre dış
politika yapılacak. Şimdi, bunun içerisinde din beraberlikleri, mezhep
beraberlikleri, etnisite beraberlikleri, milliyet beraberlikleri, bunlar olur,
bunların hepsi aziz şeylerdir, benim nezdimde de aziz şeyler ama bunların
üstüne dış politika bina edilirse oradan hayır çıkmaz. Zaten dünyada da
bunların üstüne dış politika bina eden ülke yoktur, akıl da yoktur.
Şimdi, ben dünyadan bir iki tane örnek
vermek istiyorum aziz milletvekilleri, sayın milletvekilleri. Bir: 19’uncu
yüzyılın -evet, 1819- ikinci çeyreğinde aşağı yukarı dünya dış politikasına
damgasını vurmuş olan bir büyük siyaset ve devlet adamı var, İngiliz Başbakanı
Lord Palmerston. Bu yaklaşık elli yedi sene -enteresan- parlamentoda
parlamenterlik hayatı olan bir insandır. İki kere ayrı dönemlerde başbakanlık
yapmıştır, iki ayrı, farklı partiden başbakanlık yapmıştır. Bu, İngiliz politikasının
da, aşağı yukarı dünya politikasının da hâlihazırda en geçerli umdelerini
koymuş olan bir insan. O şöyle diyor İngiliz Parlamentosunda, Kamarasında, Avam
Kamarasında bir soru üstüne, diyor ki: “İngiltere’nin ezeli ve ebedi dostları,
düşmanları yoktur. İngiltere’nin sadece -neyi var peki yani- menfaatleri
vardır.” Bu doğru bir ölçüdür; bir ölçüdür ve doğru bir ölçüdür.
İkinci örnek Fransa’dan olsun, onun
hemen bir on beş yirmi sene öncesinde olsun. Fransa’nın neredeyse devamlı
Dışişleri Bakanı Talleyrand. Bu on beş yıl Napolyon’un Dışişleri Bakanı,
Napolyon’dan önce Dışişleri Bakanı, Napolyon’dan sonra XVI. Louis’nin Dışişleri
Bakanı, hep Dışişleri Bakanı. Bir ara bir parodi vardı ya hep başbakan, hep
başbakan diye; bu da hep Dışişleri Bakanı, hep Dışişleri Bakanı gibi bir şey.
Bu koyu bir Katolik aileden gelir, daha sonra dinle olan ilişkisini yavaşlatır,
azaltır ama netice itibarıyla ölürken… Evli değil bekâr, bir kız kardeşiyle
beraber yaşıyor. Kız kardeşi koyu Katolik, dinî inanca hürmetkâr; Katolik ve
imanlı, inançlı bir Katolik. Şimdi, biz vefat etmeye yakın son nefesimizle
ilgili “hüsnel hatime” dileriz, niyaz ederiz, iyi sonla nefeslerimizi verelim.
Yani bunun tercümesi ne? Mümkünse kelimeişehadet getirelim, mümkünse Cenab-ı
Hakk’ı analım bir münasebetle. Bunun adına “hüsnel hatime” denir bizde.
Benzetmek gibi olmasın, bunun Katolik dünyasındaki benzer hâli şeytanın
lanetlenmesi. Şeytan lanetlerseniz hüsnel hatime olur. Kız kardeşi dinden
aldığı güçle ağabeyine diyor ki: “Aman, aziz ağabeyim, sevgili ağabeyim, vefat
yakındır. Hiç olmazsa son nefeste şeytan lanetleyelim.” Talleyrand biraz uykulu
hâlden uyanıyor. Şimdi İngilizcesini söyleyeceğim, bağışlamanızı da diliyorum
“...”(x) “Şimdi zaman yeni düşman yaratma
zamanı değildir.” Bunu Sayın Başbakanımıza da hitaben arz etmiş oluyorum. Yani
bu böyle bir şey, yeni düşman yaratmayacaksınız. Kaldı ki bizimkiler -şimdi
başka bir bahiste geleceğim- önce dost yaratıyorlar, arkadan bütün dostlarını
düşman hâline getiriyorlar. (CHP sıralarından alkışlar) Talleyrand da ölmeden
önce bile… 
Şimdi öbürü -bunları hep
karıştırıyorum- 20’nci yüzyılın başlarında Amerika Birleşik Devletleri bir
süper güç olarak doğmaya başladı başlayacak, o da Theodore Roosevelt, 1905
yılında Başkan olan Theodore Roosevelt. O da diyor ki -İngilizcesini
söylemeyelim onun- yine: “Yumuşak konuş, diplomaside yumuşak konuş fakat...”
Daha doğrusu, onu söyleyeyim de bir şeyi hatırlatmış olsun. “...”(X) Onun fotoğrafını yayınladılar ya, değil mi? Bizimle bir
telefon konuşmasında, arkada beyzbol sopasını gösterdiler. Yumuşak konuş fakat
elinde de beyzbol sopası olsun diyor yani, değil mi? Demek ki böyle, dış
politikanın unsurlarından bir tanesi de bu. Şimdi, bunların hepsi güzel
ölçüler, hepsi güzel umdeler. 
Değerli milletvekilleri, ben bunu bütün bunların üstüne
çıkacak tarzda bir taç ile taçlandırmak istiyorum, o da bizden birisi: Gazi
Mareşal Mustafa Kemal Atatürk. (CHP sıralarından alkışlar) Bu, gazi mareşal
vurgum şudur: Mustafa Kemal Paşa, beraberindeki bütün büyük paşalar, Kâzım
Karabekir Paşa, Ali Fuat Paşa, Refet Paşa, Hamidiye Kahramanı Rauf Bey, Mareşal
Fevzi Çakmak Paşa, İsmet Paşa, bütün bunlar, 1912 yılında Balkan Harbi’nin
başında askerî üniformalarını giydiler, postallarını çektiler ayaklarına, 1922
yılının sonuna kadar, 9 Eylüle kadar, Allahualem, yataklara bile o postallarla
girdiler. Ama bütün bunun arkasında böyle bir askerî kariyerden gelmiş olan
insanın dünyaya dış politika umdesi olarak söylediği söz: “Yurtta sulh, cihanda
sulh.” Yurtta barış, cihanda barış. (CHP sıralarından alkışlar) Bunu, bütün
ömrü, kariyeri asker olan birisi söylüyor ve demin saydığım bütün dışişleri
bakanları ve başbakanların, benim samimi olarak aklımda, fikrimde, gönlümde
hepsinin çok daha üstünde bir şeyi var.
Şimdi, değerli milletvekilleri, değerli AK PARTİ’li
milletvekilleri ayrıca; aynı zamanda Mustafa Kemal Paşa, Büyük Atatürk bunun
yanında diyor ki: “Bir, komşularınızla iyi geçinin. İki, komşularınızın iç
işlerine karışmayın.” 
“Komşularınızla iyi geçinin.” Laf herhâlde, değil mi? Yani
biz şimdi Balkan Harbi’nde Yunanistan’la savaştık mı? Savaştık. Birinci Dünya
Savaşı’nda savaştık mı? Savaştık. Millî Mücadele’de savaştık mı? Savaştık. Kaç
sene? On. Onun, Atatürk’ün zamanında Millî Mücadele’den sonraki Başbakanlarının
adı ne? Venizelos. Ama bu iki büyük insan... Venizelos’u da takdir etmek lazım.
O Venizelos, on sene Türkiye’yle, Mustafa Kemal Paşa’yla savaşmış olan
Venizelos gitti, Atatürk’ü, Büyük Atatürk’ü Nobel’e aday gösterdi. Bu çok büyük
bir hadisedir. Buradan Sayın Başbakanımızın, Muhterem Başbakanımızın herhâlde
değerlendireceği hususlar vardır diye de ayrıca arz etmiş oluyorum.
Değerli
milletvekilleri, şimdi buradan Suriye bahsine biraz gelmek istiyorum.
Suriye’yle ilgili olmak üzere önce bir tarih verelim: 18 Temmuz 2012. Putin...
En son hadise olmuş olması münasebetiyle Putin’in adını veriyorum. Sayın
Cumhurbaşkanımızın -o zamanki Sayın Başbakanımızın- 18 Temmuz 2012’de,
genişletilmiş AK PARTİ grup toplantısında, bir gün önce Putin’le yaptığı
konuşmada, görüşmede ve orada Şanghay Beşlisiyle ilgili olmak üzere Putin’den
-biraz latife de olmakla beraber lafın içerisinde, üslubun içerisinde- Şanghay
Beşlisine bizim davet edilmemiz istikametinde bir beyanı var. İyi, belki
de iyi bir şey olabilir, ne bilelim yani, değil mi? İyi. Bu tarih kaç? 2012. 18
Temmuz 2012. Şimdi kaç? 2015. Sadece üç sene geçmiş. Neredeyse canciğer kuzu
sarması olduğumuz Putin’le, aynı Sayın Cumhurbaşkanımız şimdi bıçaklı,
tabancalı bir pozisyona geçmiş vaziyetteler. Bu olmaz. Böyle iş olmaz.
Ya, bizim grup
da amma sessiz dinliyor, yani bazen alkışlamak icap eder bu tür durumlarda.
(CHP sıralarından alkışlar) Herhâlde nutkun kudreti. 
İki: Buradan
Suriye’ye geliyorum. Suriye Başkanı Esad, Esed... Esad idi, Esed oldu. Ya,
bunun bir farkı var mı? Yani burada benden çok iyi bilen arkadaşlar var. “Elif,
sîn, dal”; Esed, Esad, Arapça anlamı da aslan, “esedullah” derseniz de Allah’ın
aslanı. Olur mu yani, ne bu Esed, Esad? Şimdi, bizim Cumhurbaşkanımızın
ismiyle, bizim Başbakanımızın ismiyle -isterse kanlı bıçaklı olduğumuz Cumhurbaşkanı
olsun, kanlı bıçaklı olduğumuz, inşallah öyle bir şey olmaz, Sayın Başbakanımız
olsun- dalga geçerek, istishar ederek bize hitap etmiş olsalar en kavgalı olan
insan bıçağını da çeker, tabancasını da çeker, gider onlarla uğraşır, öyle
değil mi? Bu işin icabı budur. O yüzden, devlet adamlarımızın, üsluplarına
ayrıca dikkat etmeleri lazım.
Şimdi, ben muhafazakâr bir insanım,
bunu söylemek gerekli değil ama… Bizim diplomatik dilimiz ne? Batılı anlamda
dil, diplomatik dil. Bizim üslubumuzda, literatürümüzde diplomatik dilin
karşılığı ne? “Kelamıkibar” mesela, değil mi? Kibar kelam, kibar söz, efendi
söz. Biraz daha derine giderseniz “kavlileyyin”, güzel söz, biraz da Kur'ani
aynı zamanda. E, biz bunu hep başkalarına akıl mı vereceğiz yani? Kendi dilimize
sahip olacağız ve kendi dilimiz kelamıkibar olacak veya diplomatik dil olacak.
(CHP sıralarından alkışlar)
Şimdi, buradan da bir iki tane tarih
vermek istiyorum: 16 Eylül 2009. Sayın Başbakanınız o zaman Sayın Dışişleri
Bakanımız. 16 Eylül 2009, Türkiye Cumhuriyeti Dışişleri Bakanı sıfatıyla
Profesör Doktor Ahmet Davutoğlu, Suriye Arap Cumhuriyeti’nin Dışişleri Bakanı
Velid Muallim, bunlar bir araya geldiler, çok iyi; bir yüksek kurul kurdular, o
da çok iyi. Adı ne? “Yüksek Düzeyli Stratejik İşbirliği Konseyi”, çok iyi,
Yüksek Düzeyli Stratejik İşbirliği Konseyi. Bunun hemen altında Türkiye-Suriye
İş Forumu var. Hemen altında -bunu anlamakta güçlük çekerim ben ama-
Türkiye-Suriye Emlak Komisyonu da var. (CHP sıralarından alkışlar) Burada bir
şey var ama yani ne! Şimdi, bu iyi, biz bu işleri yapalım, bütün komşularımızla
yapalım. Hemen arkasından, 22-23 Aralık 2009... 
Şimdi, Veysel Eroğlu Sayın Bakanımız
burada mı? Arkaya dönüp bakamıyorum, bilmiyorum ben. Evet, burada.
Şimdi, 22-23 Aralık 2009. O zaman Çevre
ve Orman Bakanımız Sayın Veysel Eroğlu. Şimdi de herhâlde Çevre…
ORMAN VE SU İŞLERİ BAKANI VEYSEL EROĞLU
(Afyonkarahisar) – Orman ve Su İşleri…
İLHAN KESİCİ (Devamla) – Olmadı, o
zamanki adıyla söyleyelim; Çevre ve Orman Bakanı Sayın Veysel Eroğlu. O da o
toplantıda var. Yani öyle oldu ki burada vizeler kaldırıldı, hatırlayın bütün o
vizeleri. Böyle canciğer kuzu sarması olduğumuz, vizelerin bütününün
kaldırıldığı filan bir toplantı. Hatta, ilaveten, Suriyeliler bir de Dicle’den
su istediler, değil mi? 
Bu su meselesi, Türkiye-Suriye
arasındaki su meselesi çok mühim bir meseledir, önümüzdeki elli yılda da çok
mühim bir mesele olmaya devam edecektir. Rahmetirahman’da, rahmetli
Cumhurbaşkanımız Turgut Özal, bana göre bir emrivakiyle, normalden çok bonkörlükle,
lüzumsuz bir bonkörlükle, Fırat’ın yarısını, 500 metreküp/saniye suyunu
Suriye’ye verdi, karşılığında da hiçbir şey alamadan verdi. Şimdiki Esad’ın
babası Hafız Esad var idi, başka bir pazarlıktı, 500 metreküp/saniye… Bu Fırat,
tamam, iyi. Neyse, biraz bir şey dedik ama geldik buraya. Ya, Dicle’yle
Suriye’nin ne ilgisi olabilir? Bir de Suriyeliler Dicle’den su istediler. Ne
kadar? Senede 1 milyar 250 milyon metreküp. Sayın Bakanımız o zaman -benim
elimdeki kayıtlar itibarıyla- baktı bu çok abuk sabuk bir şey “Yani evet, buna
bir bakarız, suyun durumuna da bir bakalım, suyu da bir inceleyelim.” gibi,
benim notlarımda böyle bir not var. Bu da iyi, bu da 2009. Şimdi geliyorum
buraya. Fakat ne oldu? Bu üç senede bir bir şey oluyor, demin Putin’de de üç
seneydi. Tekrar bir tarihe geldik, 4 Eylül 2012, 2009’dan 4 Eylül 2012. İyi,
tamam. 4 Eylül 2012’de birdenbire Sayın Cumhurbaşkanımız yine -o zaman Sayın
Başbakanımız- bir AK PARTİ genişletilmiş grup toplantısında Şam’ın mesafesinin
üç saat olduğunu ve Emevi Camisi’nde bir cuma namazı eda edileceğini
buyurdular. İyi. Ya arkadaş, yani -bağışlayın böyle söyledim diye- dostlukta
gidilir, Emevi Cami’sinde beraber cuma namazı kılınır, sabah namazı kılınır.
Yani niye böyle üç saat müç saat filan gibi işlerle gidilsin? Bu iyi bir
yaklaşım değildir. Putin’le, üç sene sonra, canciğerden bıçaklı tabancalı hâle
geliyorsunuz. Suriye’yle yine çok daha yakın bir pozisyondan tekrar Emevi Cami’sine
geliyorsunuz üç sene sonra. Ee, tamam. 
Şimdi bir cami meselesi, cami ve Suriye
daha söyleyeyim, bizim grup da alkışlasın bunu hiç olmazsa yani. O da şu: Şimdi
tarih kaç? Kasım 2015. Orada tarih kaçtı? Eylül 2012. Emevi Cami’si, Suriye.
Kasım 2015’te de Türkiye’nin, Türkiye Cumhuriyeti devletinin 80 bin camisinin,
Allahualem, 40 bin camisinin avlusunda 1,5 milyon Suriyeli var. Geldiğimiz
nokta budur. (CHP sıralarından alkışlar) Yani böyle bir Cumhurbaşkanlığı, böyle
bir Başbakanlık, böyle bir Hükûmet iyiyse iyi. Yani siz Emevi Cami’sinde namaz
kılacakken 1,5 milyon Suriyeli, kadın, kız, genç kız, genç çocuk geldi bizim
camilerimizin avlularına sığındılar. (CHP sıralarından alkışlar) 
Değerli milletvekilleri, ben
elhamdülillah Sivaslıyım. Şimdi, bizim Sivaslılar, yani geri memleketler, böyle
geri kalmış vilayetler televizyon temsilcilerinde arada bir memleketlerinin
adının telaffuz ettirilmesini, onun okşanmasını isterler. Ben de müsaade
ederseniz, onların da hoşuna gitsin diye söyleyeyim. Bizim meşhur Timur tam
gelmeden Sivas’ta bir beyliğimiz var, Osmanlı daha henüz oldu olmadı. Kadı Burhaneddin
Beyliği, genişletilmiş Sivas vilayeti. Sivas var, Yozgat’ın bir tarafı var,
Tokat var, vesaire filan. Erzincan’ın bir bölümü var, Dersim’in yarısı var,
Tunceli’nin yarısı var. Genişletilmiş Kadı Burhaneddin Beyliği. Kadı
Burhaneddin diyor ki, sanki bugün Sayın Başbakanımıza, Sayın Cumhurbaşkanımıza
ve sayın devlet büyüklerimize hitaben der ki: “Göz odur ki dağın ardını göre.”
İyi. “Akıl odur ki başına gelecekleri bile.” Değil mi? (CHP sıralarından
alkışlar) İşte bu, Suriye’dir, Putin’dir, canciğer kuzu sarmasıdır, bilmem
nedir, bütün bunlar için lazım olan bir şeydir.
Şimdi, burada, bu Orta Doğu’yla ilgili
bir şey daha söyleyeyim. Bu Orta Doğu’dan çıkın. Yani bura -bataklık filan, ben
de seviyor filan değilim de- belalı bir coğrafya. Dünyanın her şeyi belalı.
Şimdi, göreceğiz… Amerika bir girdi, dünyanın bir numaralı süper gücü. Öyle
değil mi? Ya doğru dürüst çıkabildi mi? Çıkamadı. Putin -bilmiyor bu işi o
kadar- girdi, doğru dürüst çıkabilecek mi? Allahualem, çıkamayacak. O yüzden,
biz, burada, bu Suriye’dir, Orta Doğu’dur, bu işlerin içerisinde daha fazla
durmayalım. 
AHMET HAMDİ ÇAMLI (İstanbul) - Alkış…
İLHAN KESİCİ (Devamla) – Yok yok, gerek
yok. Alkış, bu metin işte, anladın mı? Böyle… Alkış, bu metnin kendisidir. (CHP
sıralarından alkışlar) 
Şimdi, bana yakın, benim kadar olmasa
bile bu Orta Doğu hadisesini iyi anlatacak, Sayın Başkanın da yüksek
müsaadeleriyle, havayı da birazcık daha ısıtmak sadedinde bir küçük fıkra arz
etmek istiyorum.
Kurtla tilki ormanda dolaşıyorlar.
Açlıktan ölür hâle gelmişler. Kurdun gözü açlıktan kararmış, göremiyor,
seçemiyor fakat bakmış, bakmış, uzaktaki bir ağaç dalında bir et parçası var
gibi görünüyor, hem de but. Tilkiye demiş ki: “Tilki kardeş, ben şu ağaçta
şöyle bir şey görüyorum ama gözümün feri iyi değil, gözümün feri söndü. Bir de
sen bak bakalım, ne görüyorsun orada?” Tilki baktı, doğru, fakat hemen üstüne
atlamamak lazım. “Ben biraz daha yakından bakayım kurt ağabey.”, “Bak.” Gitti
yakından baktı, sağına baktı soluna baktı, bir bubi tuzağı arkaya saklanmış.
Şimdi, her gün karşılaşıyoruz ya o işlerle. Geri döndü geldi. “Kurt ağabey, o
et çok iyi bir et fakat bunu akşam yiyelim.” dedi. “Ya akşam yiyelim olur mu?
İşte açlıktan ölüyoruz, şimdi yiyelim.” Dedi ki: “Ben orucum.” Allah Allah,
tövbeler, tövbeler olsun ya Rabbi, bu neyin işi? Kurt şöyle bir takvimi
karıştırdı, dedi: “Ya, daha ramazan gelmedi, bu neyin orucu?” Dedi ki: “Şaban
ayındayız, ben üç ayları da tutuyorum.” Allah Allah, bu neyin işi? Neyse,
kurdun da biraz hoşuna gitti, “Madem öyle, ben şimdi gider bu eti yerim, buna
da iftarlık bir lokma bile bırakmam; bu da onun cezası olsun, aklının cezası.”
Tamam, peki. Gitti, attı pençeyi, bubi tuzağı patladı; kurt bir tarafta, tilki
bir tarafta, et bir tarafta, darmadağın oldular. Neyse, kurt kafayı kaldırdı,
gözüyle bir baktı. Deminki “Orucum.” diyen tilkiye bak, ete yapıştı, eti yiyor,
bitirecek neredeyse. “Ya, tilki kardeş ne oluyor? Hani sen oruçtun?” “E haberin
yok mu?” “E neden haberim var mı?” “Top patladı, iftar oldu.” (CHP sıralarından
alkışlar)
Şimdi, değerli milletvekilleri, Sayın
Başkan; bu Orta Doğu her milimetrekaresi tuzaklarla dolu olan, buna benzeyen
hâllerle dolu olan bir yerdir; o yüzden normalin çok daha üstünde yüksek bir
özen ister.
Şimdi, bu özenlerden bir tanesi şu: Ya,
bizimle neden iş birliği yapmıyorsunuz, ben onu anlamıyorum mesela, değil mi?
Sayın Başbakan bu kadar mektep, medrese filan, akademik kariyer
kitapları…Kendisi de ayrıca danışmanlıktan gelme, danışmanın önemini,
istişarenin önemini hepimizden daha iyi biliyor olduğu kanaatindeyim ben. Neden
hiç istişare etmez?
MUSA ÇAM (İzmir) – İpler onun elinde
değil.
İLHAN KESİCİ (Devamla) – Şimdi, bu
konuşma münasebetiyle Sayın Genel Başkanımız bana bir mektup verdi iki gün
önce. Bu mektup, meğer 24 Ağustos 2012 yılında şimdiki Sayın Cumhurbaşkanımız,
o zamanki Sayın Başbakanımıza hitaben yazılmış Suriye’yle ilgili olmak üzere
bir mektup, üç sayfalık bir mektup. Başbakanlık arşivinde mutlaka vardır ama
şimdiki Sayın Başbakanımızın da okumasında fayda görürüm. Yani bu bir istişare,
öyle değil mi? Yani neden bizimle istişare etmezsiniz? Yani biz dediğim
muhalefet partileri, sadece ben filan değil, sadece Sayın Genel Başkanımız
filan değil. 
MEHMET UĞUR DİLİPAK (Kahramanmaraş) -
Biz “Mekke’ye” gidelim desek siz “Moskova’ya” dersiniz.
İLHAN KESİCİ (Devamla) – Her konuda
istişare.
Şimdi, şey olmasın da estaizübillah
diye okuyayım, Şûra Suresi 38’inci ayetikerimesi var:
(Hatip tarafından Şûra Suresi’nin
38’inci ayetikerimesinin okunması)
İLHAN KESİCİ (Devamla) – Bu Türkiye
Büyük Millet Meclisinin de bu ayetikerimeyle tarihî bir beraberliği de vardır. 
(Hatip tarafından Şûra Suresi’nin
38’inci ayetikerimesinin okunması)
İLHAN KESİCİ (Devamla) – “Onlar ki
işlerini istişareyle, birbirleriyle danışarak hallederler.” Bunu yapın Sayın
Başbakan. 
Şimdi, değerli arkadaşlar, buradan
biraz ekonomiyle ilgili bir bahse geleyim müsaade ederseniz; bu ekonomi: Şimdi,
bu orta vadeli plan yeni çıktı. Daha doğrusu, bu kapağı göstereyim de ben daha
çok bizim arkadaşlarımıza buradaki. Bu orta vadeli program üç yılda bir
değiştirilir, her yıl döndürülür. Allahualem, bundan 10 kere filan yapıldı.
Şimdi yenisi de 11 Ekimde bundan ne kadar, demek ki bir buçuk ay önce basıldı
fakat böyle kitapçık hâline getirmediler Sayın Genel Başkan, kitapçık değil,
Resmî Gazete’deki kargacık burgacık şey. Şimdi, ben oradan, bunun ilgili
sayfasını çıkardım yani bu ilgili sayfa bu orta vadeli programı anlatır, ifade
eder. Oradan söylemek istediğim şey şu, huzurunuza getirmek istediğim şey şu:
Bunun, bütün orta vadeli programların birinci satırında hep “Gayrisafi yurt içi
hasıla, milyar TL cinsinden, cari fiyatlarla...” diye yazar. Neyse… Yani o
yılın fiyatlarıyla millî gelir, gayrisafi millî hasıla; iyi. İkinci satır:
“Gayrisafi yurt içi hasıla, milyar dolar, cari fiyatlarla…” O da iyi. Üçüncü
satır: “Kişi başına düşen millî gelir, gayrisafi yurt içi hasıladan dolar, kişi
başına düşen millî gelir dolar, cari fiyatlarla…” Tamam, bu hep böyle.
Şimdikine, yenisine bakalım. Yenisi, birinci satır iyi, “gayrisafi yurt içi
hasıla, milyar TL…” anlaşılır bir şey. İkinci satıra geldim: “Gayrisafi yurt
içi hasıla…” Bu bölümü aynı. Burada ne olacak? Dolar cinsinden cari fiyatlarla
dolar, değil mi? Hayır. Burada ne vermiş? Satın alma gücü paritesine göre
dolar. Allah Allah, bu nereden çıktı ya? Yani, böyle bir tabloda, dünyanın
hiçbir orta vadeli program, plan, Dünya Bankasının yayınları, IMF’nin
yayınlarında, her neyse, böyle bir satır yoktur. Biz elbette satın alma gücü
paritesine göre bazı işlemler yaparız, bazı rakamlar, bazı tablolar üretiriz
ama o başka bir şeydir. Bunun sebebi ne? Çünkü bunun sebebi kişi başına düşen
millî geliri dolar cinsinden verirlerse 10 bin doların epeyce altına düşen bir
dolar vermeleri lazım. Şimdi bunu bizden saklıyor, benden sakla, tamam;
parlamenter arkadaşlarımızdan da sakla, tamam ama bir de elin oğlu var, öyle
değil mi? Elin oğlu kim? O da bu. The Economist Intelligence Unit’in 2016
yılıyla ilgili olmak üzere bütün dünya devletlerinin ekonomik durumunu
özetleyen bir şeyi. Bu da iki gün önce çıktı. 
Şimdi, hem Bakanlar Kurulundaki değerli
arkadaşlarımızdan hem ekonomi bürokrasisindeki arkadaşlarımızdan istirhamım.
Bunun 100’üncü sayfasında Türkiye’nin -sakladığınız var ya- kişi başına düşen
millî geliri için verdiği rakam ne? 8.570 dolar. (CHP sıralarından alkışlar) Yani
oldu mu, bunu saklamak yakışır mı, ne icabı var? Eninde sonunda böyle bir şey
olacak yani. Bunu yapmayın. Bu hem bizim itibarımızı azaltır hem sizin
itibarınızı azaltır hem Türkiye’ye duyulması gereken güveni azaltır.
İki: Öbür kitap bu. Bu kitap -şimdi,
bağışlayın, böyle, ben de üstünde hazırda çalışmış olayım filan diye ama- iki
gün önce Mecliste dağıtılan 64’üncü Hükûmetin Hükûmet Programı. Allah sizi
inandırsın, ürkek, çekingen, mahcup, “Hangi lafı nasıl söylesem ki acaba?”,
“Hangi rakamı nasıl saklasam ki acaba?” edasıyla yazılmış olan bir program. İyi
değil. 
Şimdi, anlı şanlı 2023 hedefleri vardı,
değil mi, AK PARTİ’nin? 2023 hedefleri… Ne olacaktı 2023’te, ne var? “Millî
gelir 2 trilyon dolar olacak.” İyi.
MEHMET UĞUR DİLİPAK (Kahramanmaraş) –
İnşallah.
İLHAN KESİCİ (Devamla) – Tabii… Burada
niye yazmıyor? “İnşallah” değil, bu kitapta yazacak, “inşallah” değil. (CHP
sıralarından alkışlar) 
Diyor ki: “Millî gelir 2 trilyon dolar
olacak.” Olsun.
(Mikrofon otomatik cihaz tarafından
kapatıldı) 
BAŞKAN – Sayın Kesici, dört dakikayla
bağlayalım mı bu işi?
İLHAN KESİCİ (Devamla) – Hayhay,
şerefle Sayın Başkanım.
BAŞKAN – Teşekkür ediyorum.
İLHAN KESİCİ (Devamla) – Oktay Bey de
söyledi aslında bu rakamları.
İki: “Kişi başına düşen millî gelir 25
bin dolar olacak.” Olur. Oktay Bey hesaplamış, söyledi tarihleri. Niye yazmıyor
bunda?
Üç: “Türkiye’yi dünyanın 17’nci büyük
ekonomisi yaptık.” diyorlardı. 2023’te ne olacaktı? 10’uncu büyük ekonomisi,
çok iyi. Yazıyor mu bunda? Yazmıyor. Niye? Çünkü Türkiye 1991 yılında dünyanın
16’ncı büyük ekonomisiydi, şimdiye kadar da iyi kötü 16-17 diye idare etti ama
bu sene 18, önümüzdeki sene nüfusu 8 milyon olan İsviçre bizim millî geliri
geçiyor ve 19 oluyoruz. Nerede 10’unculuk? Yok. 
AYŞE SULA KÖSEOĞLU (Trabzon) – 66’ncı
hükûmetin programında olacak, inşallah.
İLHAN KESİCİ (Devamla) – Şimdi,
inşallah, Cenab-ı Hak izin verirse onu da biz huzurlarınıza getirmiş oluruz.
(CHP sıralarından alkışlar) Şimdi onunla ilgili de bir şey söyleyeceğim.
Öbürü, ihracat, “500 milyar dolar
olacak.” Çok iyi. Burada var mı, bu kitapta var mı? Yok. Ya, ne var? Ben size
bir ihracat hesabı yapayım. Ocak-eylülden ocak-eylüle 2014 yılındaki ihracatı
Türkiye’nin 118 milyar dolarmış, ocak-eylül, ocak-eylül 2014. Bu seneki
ocak-eylül 2015 ne kadar? 106 milyar dolar, düşmüş. Ne kadar? Yüzde 10’un
üstünde. Ayrıca, hangi hâlde düşüyor bu? Türk lirası da oradan buraya yüzde 25
değer kaybetmiş olmasına rağmen. Bunun devamı yoktur, bu böyle devam etmez. Bu
hem sizi sıkıntıya sokar hem bizi sıkıntıya sokar hem canımızdan aziz
bildiğimiz memleketimizi sıkıntıya sokar. 
Şimdi, Sayın Başkanımız ayrıca ikaz
etmeden, bir iki tane laf söyleyeyim. 
Erzurum… Nabi Bey var mı burada, Nabi
Avcı? Yok, peki. O iyi biliyor diye söylüyorum, aziz dostum benim de. Şimdi, bu
Erzurum’un “Hüma kuşu yavru yavru”yu filan söylüyoruz diye Nabi Avcı’ya baktım,
kitabında da yazıyor zaten, o yüzden. Şimdi, bu Erzurum, buna benzeyen
hesapları… Şimdi, bizim Anadolu’da esnaf muhafazakâr, eskiden de öyleydi, şimdi
de öyle. Esnaf para kazandığı zaman gözünü bir şeye diker: Hacca gitmek. Yani
hesabı kitabı denkleştirelim, ben Cenab-ı Allah nasip etsin bir hacca gideyim.
Erzurumlu da hesabı kitabı biraz düzene koyduğu kanaatinde, muhasebecisi olsun,
öyle bir şey yok da yani diyelim ki bir muhasebecisi var; aynı, bu bizim
ekonomi bürokrasisinin getirdiği kitaptaki rakamlara benzeyen rakamlarla
allamışlar, pullamışlar. Erzurumlu bakir: “Ya hesaba bakırem hac lazım olmuş,
iyi fakat cüzdana bakırem zekete muhtaç.” Cüzdana bakıyor, zekâta muhtaç! Bu nedir
ya! (CHP sıralarından alkışlar)
Şimdi, Sayın Başkan, tam bağlıyorum,
otuz saniyenizi istirham ediyorum. Tam bağlıyorum. 
ORHAN DELİGÖZ (Erzurum) – Erzurumlu
hesabını iyi bilir, öyle bir şey yapmaz.
İLHAN KESİCİ (Devamla) – İnşallah,
Cenab-ı Allah bir gün bize böyle bir hükûmet programı yazmak nasip eder, ben de
o hükûmet programının ekonomiyle… (AK PARTİ sıralarından gürültüler) Ya
Allah’tan korkun yani. O ekonomiyle ilgili bahislerini yazarım. 
Bu hükûmet programı sadece iki satır,
iki. Sayın Genel Başkana arz ve hitap ediyorum, iki satır. Ne yapacağız biz bu
hükûmet programıyla?
(Mikrofon otomatik cihaz tarafından
kapatıldı)
İLHAN KESİCİ (Devamla) - Bir, yurtta
zenginlik ve refah. İyi. İki, dünyada saygınlık. 
Bütün bu duygu ve düşüncelerle değerli
milletvekilleri, hepinize en yüksek saygılarımı sunuyorum. Bu Hükûmet
programına güvenoyu veremeyeceğimizi arz ediyorum. 
Saygılarımla efendim, sağ olun. (CHP
sıralarından alkışlar)
BAŞKAN – Sayın İlhan Kesici, efendim,
konuşma üslubunuzla, tavrınızla bir örnek teşkil ettiniz. Teşekkür ediyoruz
samimiyetle. Fikir ve kanaatleri şahıslara ait tabii ve herkes için
muhteremdir. Şu özlenen üslup dolayısıyla bir daha teşekkür ediyorum, sağlık,
afiyet diliyorum.
Efendim, Adalet ve Kalkınma Partisi
Grubu adına Amasya Milletvekili Sayın Mehmet Naci Bostancı Bey’i rica ediyorum.
Buyurun efendim. (AK PARTİ sıralarından
alkışlar)
Adalet ve Kalkınma Partisi Grubu kırk
dakikalık müddeti 2 konuşmacıya ayırmış bulunuyor. AK PARTİ adına yirmişer
dakikalık iki konuşma yapılacak.
Buyurun Sayın Bostancı.
AK PARTİ GRUBU ADINA MEHMET NACİ
BOSTANCI (Amasya) – Sayın Başkan, değerli arkadaşlar; hepinizi saygıyla
selamlıyorum.
Buradaki bütün konuşmacılara öncelikle
teşekkür ediyorum. Tabii, hepimizin bu konuşmalardan çıkaracağı dersler var.
İlhan Bey de çok güzel bir konuşma yaptı, ayrıca tebrik ediyorum; güzel
fıkralar anlattı, o fıkralar başka bağlamlara da uyar esasen. Fıkralar farklı,
hükûmet programları farklı. Eğer Türkiye'yi parlak geleceklere taşıyacak
ekonomik görüşleri varsa İlhan Bey’in, arkadaşlarının, bunlardan faydalanmak
isteriz. 
İLHAN KESİCİ (İstanbul) – Şerefle.
MEHMET NACİ BOSTANCI (Devamla) – Bu
platformlar niçin var? Biz bu istişareleri niçin yapıyoruz? Bu komisyonlar
niçin çalışıyor? Bizim hiçbir kompleksimiz olmaz çünkü bu Hükûmet herkesin
Hükûmeti olma iddiası ve kastıyla yola çıktı. Demokrasi bu ülkeye niye lazım?
Çünkü demokrasi marifetiyle burada birbirimizi dinleyeceğiz, kimin eteğinde ne
taş varsa dökecek, onu böyle, gizli bir bilgi gibi, Antik çağların altın bileziği
gibi herhâlde saklamayacak; bu ülkeye faydalı bir fikri varsa ve “Bunu ancak
biz hükûmet olursak kardeşim, hazineden çıkartırız.” diyorlarsa bu çok uygun
olmaz. 
İLHAN KESİCİ (İstanbul) –
Estağfurullah. Şerefle. 
MEHMET NACİ BOSTANCI (Devamla) – Her
zaman bunları dinlemek isteriz ve bunları taşırız. (AK PARTİ sıralarından
alkışlar) 
Sayın Kesici istişareden bahsetti,
istişarenin olmadığından bahsetti oysa tam da o sırada yaptığımız istişareydi,
kendisini dinliyorduk. Burada bütün konuşmaları dinlerken yaptığımızın adı
nedir, kelime karşılığı nedir arkadaşlar? Komisyonlar çalışırken oradaki
müzakerelerin anlamı nedir? Eğer resmî görüşler anlatılmıyor ve gerçekten
meselelere ilişkin konuşmalar yapılıyorsa -ki biz öyle olduğunu düşünüyoruz-
bunun adı istişaredir. Yine, buralarda dile getirilmeyecek, çok özel, hususi
aktarılacak bilgiler var ise eminim, Hükûmet yetkilileri buna açıktır, bunu
dinlemeye açıktır. Dolayısıyla, “İstişare yapılmıyor, kapalı devre bu işler
sürdürülüyor.” şeklindeki yaklaşımı hem demokrasinin ruhuna hem de bunca yıllık
Parlamento geleneği olan, bunun kurumlarını çalıştıran bir siyasal sisteme
haksızlık olarak görürüm. 
Sayın Kesici çok güzel tarihî örnekler
anlattı, Talleyrand’dan bahsetti. Talleyrand, Joseph Fouche’nin çağdaşıdır.
Joseph Fouche de aynı yollardan geçmiştir. Stefan Zweig’ın “Bir Politikacının
Portresi” diye Joseph Fouche’yi anlattığı bir kitabı da vardır. 1990’lı
yıllarda bizim siyasi literatürümüze de girmiştir “Fouche” kavramı. Fouche ve
Talleyrand, biri dış işleri, biri iç işleri, onlarla meşguller. Siyasete
ilişkin aktörler farklı okunabilir, buna örnek olsun diye söylüyorum.
Talleyrand aksaktır aynı zamanda. Bir gün Fouche ile Talleyrand kol kola
giderlerken Talleyrand hafif aksak olduğu için Fouche’ye yaslanır ve öyle
yürürler. Arkadan bakan birisi, öyle anlaşılıyor ki bu İçişleri ve Dışişleri
Bakanlarının yaptıkları politikalardan da ızdırap çeken kesimlerin temsilcisi
olan birisi şöyle diyor: “Bakın, alçaklık ihanete yaslanmış gidiyor.”
Dolayısıyla, Talleyrand, Fouche, bunlar hem real politiğin birer akıldanesi
olarak okunmaya müsaittirler hem de siyasetin o derin sularında, çok farklı
kendilerinden örnekler çıkarılabilecek kişilerdir. 
Bu “Dost Suriye,
düşman Suriye…” İşte “Belli bir yıla kadar çok yakındınız, canciğer kuzu
sarmasıydınız, sonra da düşman oldunuz.” Buna ilişkin eleştirileri çok
dinledik, gerçekten burada çok kıymetli sözcüler -en son halkasını İlhan Bey
oluşturuyor- bu konuya ilişkin değerlendirmelerde bulundu. Keşke bunun muadili
Esad’ın sarayında da olsa, Esad’ın Parlamentosunda da olsa. Birileri çıkıp dese
ki Esad’a “Şu yıla kadar siz Türkiye’yle dosttunuz, canciğer kuzu
sarmasıydınız, ondan sonra da düşman oldunuz. Bu nasıl bir politika?” diye
höykürse mesela. Ama eminim ki orada böyle bir konuşmayı bırakın doğrudan
anlatmayı, dolaylı söylemek, ima etmek, o anlama gelebilecek herhangi bir söz
söylemek bile mümkün değildir. 
Bu
karşılaştırmayı şunun için yapıyorum: Demokrasinin diktatörlükten farkı,
demokratik idareler, o çok seslilik, farklı görüşlerin dile getirildiği
zeminlerden nihai olarak politikalarını çıkarırlar ve iddia olunur ki
-demokratik teoriye ilişkin bir iddia- o yüzden son derece rasyonel, tutarlı
bir şekilde politikalarını sürdürürler, diktatörlüklerde bu olmaz. Türkiye ile Suriye
arasındaki ilişkileri değerlendirirken de Türkiye'nin yürüttüğü politikanın bu
çok seslilikten, bu demokratik zeminden, bu farklı ikaz ve hatırlatmalardan
mutlak surette beslenen ama aynı zamanda hayatın sizden cevap isteyen, onlara
bir cevap vermek zorunda olduğunuz -iktidar olarak- gerçeklikleriyle yüz yüze
olduğunuz, o cevapları vererek ancak yola devam edebileceğiniz durumuyla da
karşı karşıya olduğunu unutmamak gerekiyor. 
Türkiye ile Suriye elbette dosttu,
yakındı. Sürekli dostluklar yok, sürekli düşmanlıklar da yok. Eğer bugün biz
Suriye’yle bu noktaya geldiysek emin olun, bunun çok nedeni var ve buradaki
sorumluları aramaya kalktığımızda, Türkiye'nin sorumluluğu zincirin ancak en
son halkası olabilir. Bu değerlendirmeyi yaparken Suriye’nin içinde katledilen
yüz binlerce insanı, milyonlarca dünyanın çeşitli yerlerine göç eden o
göçmenleri, Ege Denizi’nin sularında boğulanları, Avrupa kapılarındaki
insanları ve bütün bunların müsebbibi olan Esed politikalarını hep hatırlamak
gerekir. Bunu hatırlamadan, bu göndermeleri yapmadan, bu değerlendirmeyi bir
kenara koymadan Hükûmete ilişkin “Ne oldu da böyle oldu?” demek bana biraz lüks
gibi geliyor, beni bağışlayın.
Değerli arkadaşlar, bu Hükûmet inşallah
başarılı olacaktır. Bunu sadece dua niyetine söylemiyorum. İşin duası elbette
olacaktır ama dua yetmez; çalışma, efor, performans gerekir. Eğer 64’üncü
Hükûmeti AK PARTİ kurduysa Hükûmetin performansına ilişkin buradaki çok
kıymetli sözleri muhakkak dikkate alırız ama aynı zamanda takdir edersiniz ki
bu performansı asıl değerlendiren, asıl notu veren, kimin nerede olacağına
karar veren milleti unutmamak lazım. (AK PARTİ sıralarından alkışlar)
Bugün AK PARTİ Hükûmetini oraya koyan
kendileri değildir. Kendileri “Burası bizim için uygun bir yer, biz de burada oturalım.”
demediler. Oraya koyan millettir, sizin de bizim de hepimizin de meşruiyetini
borçlu olduğumuz millettir. Sizin de bizim de söylediğimiz, iddia ettiğimiz,
tartıştığımız bütün bu sözlerin ötesinde bunları değerlendirerek neticede
seçimlerde kararını veren bu millettir, nihai hüküm ona aittir ve bu millet o
Hükûmeti oraya koydu. 
Bu Hükûmet şanslıdır çünkü Türkiye’de
belki ilk defa, beş aylık bir süre içerisinde iki büyük seçimin, iki önemli
seçimin aklını, muhakemesini, toplumsal eğilimlerini bundan sonraki
performansının arkasına koyan ve böyle bir akılla davranmak durumunda olan bir
Hükûmettir. Emin olun, ne AK PARTİ ne bu Hükûmet 7 Haziranı unutmayacaktır, 7
Hazirandaki sonuçları unutmayacaktır, 7 Haziranda millet iradesinin niçin öyle
çıktığını unutmayacaktır, atacağı her adımda 7 Haziranı, önceki seçimleri
elbette hep hatırlayacaktır; 1 Kasımı da hatırlayacaktır. Bu sadece Hükûmetin
görevi değildir, muhalefetin de mutlak surette 1 Kasımı, 7 Haziranı ve ondan
önceki seçimleri masanın üzerine yan yana koyup mukayeseli analizlerle yoluna
devam etmesinde kesinlikle Türkiye için, Türkiye siyaseti için, demokrasi için,
emin olun, bu Hükûmet için ve muhalefet partilerinin kendileri için fayda
vardır. Çünkü ne oldu, niçin halk böyle davrandı, beş aylık süre içerisinde
kimilerinin “mucizevi” dediği o değişim, o oy oranlarındaki oynama niçin böyle
yaşandı? Bunu pejoratif, plastik, ideolojik bir dille, bir nevi tahkir anlamına
gelebilecek yahut da “AK PARTİ işte üç numara çevirdi, onun üzerinden bu
sonuçları aldı.” tarzındaki değerlendirmelerin sadece sahiplerini kör edeceğini
unutmayalım. Görmede bir sarı nokta hastalığı vardır, insan tam da baktığı yeri
görmez. Eğer biz plastik bir dille, fazlasıyla ideolojik angajman taşıyan ve ne
tür netice alırsak alalım kendi durumumuzu meşrulaştırmaya ve temize çıkartmaya
çalışan bir dille durumu anlatmaya kalkarsak bunun karşılığı tıptaki ifadesiyle
sarı nokta hastalığı olur. Tam da baktığımız yeri hepimizin görmek mecburiyeti
vardır. 
Kıymetli arkadaşlar, Ingeborg Bachmann
diye bir hanımefendi vardır, 1973 yılında kendi yatağında yanarak ölmüştü,
“Yeni bir dünya yeni bir dille mümkündür.” diyor. Bizim de gerçekten, eski,
alıştığımız, klişe, o malum tartışmaları hatırlatan, herkesin hemen bu sözün
arkasından ne geleceğini tahmin ettiği plastik dillerle yolumuza devam etmemiz
mümkün olmaz. Eğer hepimiz yeni bir dünya kurmak istiyorsak MHP’siyle,
HDP’siyle, CHP’siyle ve AK PARTİ’siyle elbette bizi biz yapan, bize bu siyasi
kimliği veren, bulunduğumuz ideolojik angajmanları ifade etmemizi gerektiren
kavramları muhakkak kullanacağız ama aynı zamanda, bu ülkeyi kucaklayan, bu
ülkeyi o ortak geleceğe taşıyan, taşıma iddiamızın karşılığı olan o yeni dili
kurmak hepimizin boynunun borcudur. Bizim bu yeni dili kurma konusunda belki
önümüzde çok önemli bir şans var -bu şansı kullanabilecek miyiz bilmiyorum-
2011’de de vardı. Yeni bir anayasa…
ENGİN ALTAY (İstanbul) – Başkanlığa
geleceksin sen, belli oldu.
MEHMET NACİ BOSTANCI (Devamla) – Engin
Bey oradan “Başkanlığa geleceksiniz.” dedi. Doğru, başkanlığa da geleceğim,
tabii ki başkanlığa da geleceğim. (AK PARTİ sıralarından alkışlar) 
ENGİN ALTAY (İstanbul) – Ben, sen “yeni
anayasa” demeden dedim.
MEHMET NACİ BOSTANCI (Devamla) –
Başkanlığı böyle bir hassasiyet noktası, bir tür sinir ucu gibi gören siyasi
anlayış da çok uygun olmaz Engin Bey. Bu ülkede mademki demokrasiden,
özgürlükten, konuşmaktan, tartışmaktan, müzakereden, istişareden bahsediyoruz,
öyleyse konuşalım. Daha baştan “Şu olmaz, bu olmaz.” şeklindeki bir yaklaşımın
kime ne faydası olacak? Eğer bu kadar oy almış bir siyasi parti ısrarla,
birtakım gerekçelerle bunun tartışmasını yapalım diyorsa bunun tartışmasından
kaçmak manasız. 
AYTUĞ ATICI (Mersin) – Önce
vaatlerinizi yerine getirin.
MEHMET NACİ BOSTANCI (Devamla) – Konuşuruz.
Eğer sizin başkanlığa ilişkin itirazlarınız hem sizin kamuoyunu hem bizim
kamuoyunu ikna ederse, gerçekten de başkanlığın çok mahzurlu, bu ülkeyi
felakete götürecek bir iş olduğunu anlarsak, ikna olursak hep beraber üzerine
bir çarpı çizeriz emin olun ama bakarsınız biz sizi ikna ederiz. Önemli olan
iyi niyetle, o baştan söylediğimiz, yeni bir dünya kurma iddiasında var mıyız,
yoksa o klasik angajmanlarımıza mı döneceğiz? O bakımdan, geleceğe nasıl
baktığımız önemli arkadaşlar, geleceği nasıl kurmak istediğimiz önemli.
Heraklit’in bir lafı vardır “Gelecek, geçmişin ileriye uzatılmasıdır.” diyor.
Kötümser bir felsefe. Eğer böyle olursa, ne ilerleme olur ne birlik olur; her
türlü anlaşmazlık, kavga, tartışma vesaire, onların mayın döşediği yollarda yürüyen
bir ülke oluruz. Böyle olmak istemiyoruz. Bu ülke, Stefan Zweig’ın dediği gibi,
yıldızın parladığı bir anda bırakın geleceğe fırlasın. Bunu hep beraber
yapalım, hep beraber yapalım. Belki anayasa, bunun için, yeni bir dil için,
yeni bir anlaşma, yeni bir uzlaşma, bu ülkenin yeniden kucaklaşması için bir
fırsat sunacak.
“Millet” diyoruz, millet üzerinde
birçok tartışma yaptık bu Mecliste. Millet sadece ne olduğumuza ilişkin
değildir, aynı zamanda ne olmak istediğimize ilişkindir. Biz gerçekten ne olmak
istiyoruz? Millet bir sabiteler toplamı değildir. Yirmi sene öncesinin
insanlarından farklıyız. Kırk sene öncesinin Türk milleti yok, kırk sene
öncesinin Kürtleri de yok. Ne olacağız, ne olmak istiyoruz? İşte, bu demokratik
zeminler ne olmak istediğimize ilişkin eteğimizde ne tür taş varsa ama iyi
niyetle ama “Dur bakalım, buradan bana nasıl bir şey çıkar, kendi partim adına
nasıl bir sonuç çıkartırım?” kurnazlığına… İnsanlar partilerini düşünürler
muhakkak, onun çıkarlarını da hesap ederler, buna eyvallah derim ama kurnazca
her türlü hususu kendi çıkarı istikametinde okuyan ve kesinlikle seçmenlerin de
bu okumayı gördüğü bir dil ve davranışla yolumuza devam edemeyiz. O yüzden,
eğer, bu ülkenin geleceğini gerçekten yıldızın parladığı bir anda böyle bir parlaklıkla
kurmak istiyorsak yeni bir dil, yeni bir anayasa ve bunun için de evet,
başkanlık tartışalım ve konuşalım. Bu ülkenin fuleli adımlarla ileriye gitmeye
ihtiyacı var, bunda hemfikiriz. Nasıl gidecek? O adımları nasıl atacak? Bütün
bunları biz müzakereci bir akılla ve elbette birbirimizi dinleyerek, muhakkak
ilişkileri zenginleştirerek oluşturacağız. Demokrasinin zeminleri bunun için
son derece uygun. 
Bu ülkede Anayasa 1961’de yapıldı
-yakın geçmişi söylüyorum- bir de 1982’de yapıldı; ikisinde de darbeciler yaptı
ve biz 1982’den bu yana bu Anayasa’dan şikâyetçiyiz, herkes şikâyetçi ama yeni
bir anayasa yapmak konusunda 12 Eylülün, darbeci dönemlerin, vesayetçi
yapıların siyaset üzerinde etkisi kalktığı hâlde, siviller yani buradakiler
yeni bir anayasa yapmak konusunda bir reşitlik gösteremezlerse hepsi bunun
sorumlusu olacaktır arkadaşlar. Ve birtakım insanlar şöyle düşünmeye
başlarlarsa “Evet, anayasayı sadece darbe dönemlerinde yapmak mümkün, siviller
anayasa yapamazlar.” derlerse onları nihai noktada haklı çıkaran bir iş yapmış
oluruz. Ne kadar bu kürsülere çıkıp “Kahrolsun darbeciler, kahrolsun 12 Eylül
yönetimleri.” desek bile bizim pratiğimiz sivillerin kendi anayasasını yapmak
konusunda reşitliğinin olmadığı bir pratik olur. 
Değerli arkadaşlar, Türkiye’nin çok
önemli problemlerinden birisi elbette millî birlik ve kardeşlik projesi, çözüm
süreci. 2013’te başladık, 2015’te PKK yeniden sahaya çıktı ve bu noktalara
kadar geldik. Ülkelerin halkıyla kucaklaşması gerekir. O halkın geleceğine,
oradaki insanların esenliğine yönelik terörist girişimler var ise de ona da
herkesin karşı çıkması gerekir çünkü insanların kucaklaşmasının önündeki en
büyük engel dökülen kandır, teröristlerin girişimleridir ve bugün, şu pratikte
gördüğümüz, açılan hendekler, işgal edilmeye çalışılan yerler, adına “özerk
bölge” denilen birtakım alanlar oluşturma çabaları, maceraperest bir gençliğin
arkasına takılmış çeşitli kesimler, bunlar işte, Türkiye'nin barışının,
birliğinin çözüm sürecinin önündeki önemli engellerdendir. Seçim boyunca şu
söylendi, denildi ki: “2013’te çözüm, çözüm diyenler 2015’te ne oldu da şimdi
savaş, savaş diyor, meydanlara böyle çıkıyorlar?” Çok söylendi bu, muhalefet
tarafından dile getirildi. Bu yanlış bir soru, bu yanlış bir soru. Doğru soru,
ahlaki soru şudur: 2013’te kendini riske ederek, siyasi geleceğini riske ederek
elini değil, gövdesini çözüm sürecinin altına koyan bu irade 2015’te nasıl bir
tehlike ve tehdit gördü ki terörle mücadele etmek durumunda kaldı? Doğru soru
budur. (AK PARTİ sıralarından alkışlar)
Kıymetli arkadaşlar…
OKTAY ÖZTÜRK (Mersin) – Silahlar
patlayınca mı gördünüz?
MEHMET NACİ BOSTANCI (Devamla) –
Kucaklaşacağız, kucaklaşacağız.
HDP'li arkadaşlar Türkiyelileşmek
istiyorlar, tebrik ediyorum, gerçekten çok önemlidir.
İDRİS BALUKEN (Diyarbakır) – O yüzden
mi öldürüyorsunuz?
MEHMET NACİ BOSTANCI (Devamla) – Ama
Türkiyelileşmede…
(Mikrofon otomatik cihaz tarafından
kapatıldı)
BAŞKAN – Sayın Bostancı, iki dakika
yeter mi efendim?
AHMET YILDIRIM (Muş) – Adım bekliyoruz
adım, söylem zamanı geçti Naci Bey.
BAŞKAN - Lütfen…
MEHMET NACİ BOSTANCI (Devamla) – Türkiyelileşmede…
Arkadaşlar, bakın, Türkleri kucaklamanız problem değil, Türkleri kucaklamaya
çalışabilirsiniz. Siz önce, siz önce…
İDRİS BALUKEN (Diyarbakır) – Bizim
aramızda Türk de var, Ermeni de var, Süryani de var, sen kendine bak.
MEHMET NACİ BOSTANCI (Devamla) – Tabii,
Ermenileri kucaklamak da problem değil.
İDRİS BALUKEN (Diyarbakır) – Bizim
Türklerle sorunumuz yok, hiçbir zaman da olmadı.
MEHMET NACİ BOSTANCI (Devamla) – Siz,
size oy vermeyen, sizden olmayan, sizinle aynı yola gitmeyen Kürtleri
kucaklayabiliyor musunuz? (AK PARTİ sıralarından alkışlar)
Siz, Türkiyelileşmeden önce…
AHMET YILDIRIM (Muş) – Sayenizde Kürt
kalmadı.
MEHMET NACİ BOSTANCI (Devamla) – Emin
olun, bunu iyi niyetle söylüyorum, lütfen, bunu iyi niyetle söylüyorum. Çünkü
hakikatçı ideolojiler cennetin ve cehennemin diliyle aynı anda konuşurlar. Aynı
kökenden geldiklerini düşündükleri hedef kitlelerini çok kolay hainlikle ve
alçaklıkla suçlarlar kendilerinden olmazsa. Bütün çabaları, bizden olun diye
onların hem şiddete dayalı hem de söylem şiddetine dayalı bir tahakküm
kurmaktır. Siz oradaki Kürtlere bunu yapıyorsunuz. Bundan vazgeçin. (AK PARTİ
sıralarından alkışlar) 
AHMET YILDIRIM (Muş) – Sizin yüzde 51’e
yaptığınız gibi, yüzde 51’e yaptığınız gibi. Siz Türkiye’nin yüzde 51’ine
yapıyorsunuz.
MEHMET NACİ BOSTANCI (Devamla) –
Türkiyelileşmede ilk adım, size oy vermeyen onurlu Kürtlere karşı, onların
onuruna karşı kesinlikle aynı şekilde onurlu bir davranışla siyaset
meydanlarında olmanızdır. Emin olun bunu bütün canıyürekten talep ediyorum.
Türkiye’nin kardeşliği ve barışı için Türkiyelileşmenin ilk adımı Kürtleri
kucaklamaktır, Kürtleri kucaklayın. (AK PARTİ sıralarından alkışlar)
İMAM TAŞÇIER (Diyarbakır) – Kürtlerin
tümü oy veriyor. 
MEHMET NACİ BOSTANCI (Devamla) - Size
oy vermeyen Kürtler; AK PARTİ’ye, CHP’ye, MHP’ye oy veren Kürtler de en az
sizler kadar onurlu seçmenlerdir, bunu söyleyin, söyleyin. (AK PARTİ
sıralarından alkışlar)
Kıymetli arkadaşlar…
AHMET YILDIRIM (Muş) – Naci Bey, bir
sözcük de kitapçığa yazsaydınız, bir sözcük. Bakın, sabahtan beri “Kürt”
diyorsunuz, bir sözcük, bir; dört harf, dört harf.
BAŞKAN – Müdahale etmeyin efendim.
Buyurun.
MEHMET NACİ BOSTANCI (Devamla) –
Kıymetli arkadaşlar…
(Mikrofon otomatik cihaz tarafından
kapatıldı) 
MEHMET NACİ BOSTANCI (Devamla) – …bu
ülkeyi hep birlikte parlak bir geleceğe taşıyacağız, hep birlikte inşallah.
Problemlerimiz olursa, tartışmalarımız olursa bunları bu zeminlerde yaparız ama
neticede …
BAŞKAN – Sayın Bostancı…
MEHMET NACİ BOSTANCI (Devamla) -
…aklıselimde bu ülkenin parlak geleceğinde buluşabilme ahlakı, hassasiyeti bu
Parlamentoda vardır diye düşünüyorum. Bu Parlamentoyu saygıyla selamlıyorum.
(AK PARTİ sıralarından alkışlar) 
BAŞKAN – Teşekkür ediyorum Sayın
Bostancı.
İDRİS BALUKEN (Diyarbakır) – Sayın
Başkan…
BAŞKAN – Efendim, AK PARTİ Grubu adına
ikinci konuşma Sayın Nurettin Canikli’nindir…
İDRİS BALUKEN (Diyarbakır) – Sayın
Başkan, Sayın Başkan…
BAŞKAN - …ama bir teknik araya
ihtiyacımız var.
İDRİS BALUKEN (Diyarbakır) – Hayır,
cevap hakkımızı bir kullanalım.
BAŞKAN – Tutanaklarda bir eksiklik,
yanlışlık olmaması bakımından bu arızayı giderelim.
Onun için, toplantıyı on dakika sonra
açtığımızda ilk sizinle başlayacağım.
On dakika ara veriyorum.
Kapanma
Saati: 21.07
BEŞİNCİ OTURUM
Açılma Saati: 21.31
BAŞKAN: İsmail KAHRAMAN
KÂTİP ÜYELER : Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Sayın milletvekilleri, Türkiye
Büyük Millet Meclisinin 6’ncı Birleşiminin Beşinci Oturumunu açıyorum. 
Bir önceki oturumda, Sayın Baluken,
zatıaliniz bir mevzu açıklayacaktınız; “Açtıktan sonra başlarız.” demiştim,
teknik arıza giderildi.
Ben açayım mikrofonunuzu, yerinizden
buyurun efendim.
İDRİS BALUKEN (Diyarbakır) – Sayın
Başkan, AKP Grubu adına konuşan Sayın Naci Bostancı, “HDP, kendisine oy
vermeyen insanlara onurlu değildir.” demek suretiyle açık bir şekilde sataştı.
Hani örnekleri çoğaltmak mümkün. Konuşmasının son üç dakikası tamamen HDP’ye
sataşmayla geçti. Müsaade ederseniz o konuyla ilgili cevap hakkımızı kullanmak
istiyorum. 
BAŞKAN – İki dakika için buyurun
efendim. 
VI.- SATAŞMALARA İLİŞKİN KONUŞMALAR (Devam)
7.- Diyarbakır Milletvekili İdris Baluken'in, Amasya
Milletvekili Mehmet Naci Bostancı’nın Bakanlar Kurulu Programı üzerinde AK
PARTİ Grubu adına yaptığı konuşması sırasında Halkların Demokratik Partisine
sataşması nedeniyle konuşması
İDRİS BALUKEN (Diyarbakır) – Başkanım,
hep üç dakika verirdiniz ama...
Sayın Başkan, değerli milletvekilleri;
tekrar hepinizi saygıyla selamlıyorum. 
Öncelikle, tabii bu kürsüde fıkralar
havada uçuştu, süslü, felsefik çözümlemeler yapıldı. Biz çok o psikolojide
değiliz; acımız da büyük, öfkemiz de büyük, içinde yaşamış olduğumuz duygusal
atmosfer de tarif edemeyeceğimiz kadar büyük.
Öncelikle, ben, Sayın Başbakan ve
İçişleri Bakanı buradayken kendilerini bir açıklama yapmaya davet ediyorum.
Bugün Diyarbakır’ın ortasında Türkiye siyaset tarihinin en kanlı, en ağır
cinayetlerinden biri yaşanmıştır ve bu ülkenin İçişleri Bakanının ve
Başbakanının yapmış olduğu açıklamalar birbiriyle çelişiyor. Birisi “Çatışma
ortasında kaldığı için yaşamını yitirdi.” açıklaması yapmıştır, Sayın Başbakan
da suikast ya da çatışma ortasında polisin açmış olduğu ateş sonucu yaşamını
yitirdiğini ifade etmiştir. Bunu bir kere açıklığa kavuşturmamız, bu iki
ihtimali aradan geçen on saat sonra tekleştirmemiz gerekiyor. 
Gerçi biz şunu biliyoruz: Bingöl’de
emniyet müdürüne yapılan saldırıdan birkaç saat sonra da çıkıp “O suikastı
yapanlar Genç Köprüsü’nde infaz edildiler, cezalandırıldılar.” dediniz ve
teşekkür ettiniz. Sonrasında ortaya çıkan kriminal ve balistik inceleme
raporları o infaz edilenlerin cinayetle hiçbir alakalarının olmadığını ortaya
koydu. Bugün de benzer bir durumu eğer yapmak istiyorsanız buna müsaade etmeyeceğiz.

Diğer taraftan, sayın grup başkan
vekilinin belirttiği bu Türkiyelileşme projesine destek meselesine gelince,
Adana, Mersin’de il, ilçe binalarımızı patlattınız. Diyarbakır İstasyon
Meydanı’nda ben konuşurken 50 metre ötemde, miting alanında yüz binlerce
insanın arasında bomba patlattınız. Suruç’ta, Ankara’da, burada oturması
gereken milletvekili adayları sizin ihmaliniz ya da kastınız neticesinde
katledildi. Bugün aynı şekilde bütün Kürt illerinde aynı uygulamalar devam
ediyor. 
(Mikrofon otomatik cihaz tarafından
kapatıldı)
İDRİS BALUKEN (Devamla) – Hendekler
öyle sokaklarda aranmaz, hendekleri kendi zihninizde arayın.
RECEP AKDAĞ (Erzurum) – Bir kere de
PKK’ya laf söyle!
BAŞKAN – Sayın Baluken…
İDRİS BALUKEN (Devamla) – “Türk’sen
övün, değilsen itaat et.” diyen zihniyet bu ülkeye asıl hendekleri kazıtan
zihniyettir. 
BAŞKAN – Sayın Baluken…
İDRİS BALUKEN (Devamla) – Bu zihniyet
kaldırılmadığı sürece, bu halka, Kürt halkına da en az Türkiye’deki tüm halklar
kadar yönetim süreçlerinde, karar alma süreçlerinde söz hakkı tanınmadığı
sürece de sorunu farklı yerde aramayın diyorum.
Genel Kurulu saygıyla selamlıyorum.
Keşke hep yaptığınız gibi üç dakika söz
vermiş olsaydınız derdimizi anlatırdık. (HDP sıralarından alkışlar)
BAŞKAN – Usul hakkındaydı o üç dakika,
sataşmada iki dakika.
Teşekkür ediyorum Sayın Baluken.
VIII.- HÜKÛMET PROGRAMI (Devam)
1.- Başbakan Ahmet Davutoğlu tarafından kurulan
Bakanlar Kurulu Programı'nın görüşülmesi (Devam)
BAŞKAN – Başbakan Sayın Ahmet Davutoğlu
tarafından kurulan Bakanlar Kurulu Programı üzerindeki görüşmelere kaldığımız
yerden devam ediyoruz.
Şimdi söz sırası AK PARTİ Grubu adına
ikinci konuşmacı olan Giresun Milletvekili Sayın Nurettin Canikli’ye aittir. 
Sayın Canikli, konuşma süreniz yirmi
dakikadır.
Buyurun efendim. (AK PARTİ sıralarından
alkışlar)
AK PARTİ GRUBU ADINA NURETTİN CANİKLİ
(Giresun) – Teşekkür ederim Sayın Başkanım.
Sayın Başkan, değerli milletvekili
arkadaşlarım; 64’üncü Hükûmet Programı üzerinde AK PARTİ Grubunun görüşlerini
arz etmek üzere huzurlarınızdayım. Hepinizi saygıyla selamlıyorum.
Bu vesileyle, bugün Diyarbakır’da şehit
olan polis memurlarımız Ahmet Çiftaslan ve Cengiz Erdur’a Allah’tan rahmet
diliyorum. Milletimizin başı sağ olsun. Yine, bugün Diyarbakır’da katledilen
barış adamı Tahir Elçi’ye rahmet diliyorum ve bu cinayetleri telin ediyoruz, en
şiddetli şekilde kınıyoruz.
26’ncı Dönem yasama faaliyetlerinin de
hayırlara vesile olmasını, barış ve kardeşlik ortamı içerisinde bu çalışmaların
yürütülmesini, karşılıklı olarak birbirimizi daha iyi anlama ortamının
oluşabileceği bir platformda bu çalışmaların yürütülmesini temenni ediyorum. 
Sayın Başkan, sizi de tebrik ediyorum,
çalışmalarınızda başarılar diliyorum. 
Ve elbette, 64’üncü Hükûmetimizi ve
bakanlarımızı tebrik ediyoruz. Allah yardımcıları olsun.
On üç yıldan beri bu Parlamentoda görev
yapma imkânımız oldu. Bu dördüncü dönemdi, şahsım olarak ifade ediyorum. Bu
süre içerisinde muhalefete mensup arkadaşlarımızdan en çok duyduğumuz,
işittiğimiz sözlerden bir tanesi: “Yakında kriz olacak. İşte, üç güne kalmaz,
beş güne kalmaz, yılbaşında, bilemediniz altı ay sonra kriz geliyor.” Ve buna
benzer, bu içerikte cümlelerdir. Nitekim kayıtlara baktığınızda, özellikle
bütçe görüşmelerinde buna benzer temennilerin, ifadelerin çokça zikredildiğini
görürsünüz. 
İkinci çok sıkça duyduğumuz cümlelerden
bir tanesi: “Bir sonraki seçimde biz geliyoruz ve bir sonraki bütçeyi biz
yapacağız.” şeklinde. Yine, kayıtlara baktığınızda bu temennileri, bunları çok
sıklıkla görürsünüz.
Aradan on üç yıl geçti, bir dört yıl
daha geçecek; on yedi yıl. Ama üzülerek ifade ediyorum, muhalefete mensup
arkadaşlarımızın bu temennileri, bu hayalleri gerçekleşmedi ve en azından
önümüzde görebildiğimiz, tahmin edebildiğimiz zaman dilimi içerisinde de
gerçekleşme imkânı gözükmüyor, üzgünüz, yani üzgünüz. (AK PARTİ sıralarından
alkışlar) 
Öngörü hepimize lazım değerli
arkadaşlar, öngörü, elbette, iktidara lazım, Hükûmete gerekir ama muhalefete de
gerekir. On yedi yılda bu ifade edilen temennilerden hiçbir tanesinin -ki aynı
zamanda hedeftir bu sonuç itibarıyla, hedefler ortaya konulmuştur- bu
hedeflerin gerçekleşmemesini nasıl tanımlarsınız, ben onu sizin takdirlerinize
bırakıyorum. 
Programa geçmeden önce, burada gündeme
getirilen birkaç husus var, öncelikle onlara kısaca değinmek istiyorum. Bir
tanesi kişi başına düşen millî gelirin hesaplanması yönteminin değiştirilmesi
töhmeti ya da suçlaması; biraz önce burada bir sayın, değerli konuşmacı
tarafından ifade edildi. İddia şu: “Millî gelir 10 bin doların üzerine çıkmıştı
fakat daha sonra, kurdaki hareketlenmeler nedeniyle -özellikle dolarda- dolar
cinsinden ifade etme durumunu değiştirdiniz çünkü dolara çevrilirse dolardaki
yükselme nedeniyle kişi başına düşen millî gelirin dolar karşılığı 8.500 küsur
dolara düşüyordu. Bunu kamufle etmek için, kapatmak için bir yeni kavram
uydurdunuz: Satın alma gücü paritesi. Dolar bazında izlemekten vazgeçtiniz ve
satın alma gücü paritesiyle, o tanımlamayla izlemeye başladınız.” Elbette öyle
olacak. 
Şimdi düşünün değerli arkadaşlar, kişi
başına düşen millî gelir 10 bin dolar. Türkiye’deki bir vatandaşımızın satın
alma gücünü ifade ediyor bu rakam, onu temsil ediyor, mal ve hizmet satın alma
kapasitesini ifade ediyor, ifade etmesi gerekir. Şimdi düşünün, her şey sabit,
içeride fiyatlarda herhangi bir problem yok. İçeride bu parayla, bu satın alma
gücüyle ne kadar mal ve hizmet satın alabiliyorsa kurdaki hareketlenmeden sonra
da aynı mal ve hizmeti satın alabiliyor. Yani, kurdaki hareketlenme nedeniyle
dolara dönüştürdüğümüz zaman ortaya çıkan düşüş fiktif bir düşüştür, sanal bir
düşüştür, reel bir düşüş değildir. Reel olabilmesi için, eline geçen parayla
satın alabileceği mal ve hizmetin miktarında bir azalma meydana gelmiş ise o
zaman gerçekten bunu söyleyebilirsiniz. Var mı? Yok. Böyle bir iddia da yok. Dolayısıyla,
tanımlama son derece uygundur. Çünkü dolarla ya da herhangi bir para birimiyle
tanımlamak her zaman gerçeği doğru olarak yansıtmayabilir. Arkasındaki
tanımlanmak istenen, esas itibarıyla, o parayla ne kadar mal ve hizmet
alınabildiği, kaç kilo peynir, zeytin, her neyse yani hangi kriteri
kullanıyorsanız, hangi somut veriyi dikkate alıyorsanız, onu satın alma
kapasitesini ve gücünü yansıtır. Eğer burada bir değişiklik yoksa esas o zaman
yanıltıcı olur. 10 bin dolardan kurdaki hareketlenme nedeniyle 8.500 dolara
düşmüştür. Siz kullanıcıya, içerideki ve dışarıdaki okuyuculara, ilgililere bu
rakamı bu şekilde verdiğiniz zaman algı şu şekilde olacaktır: 1.500 dolarlık
satın alma gücünde bir azalma meydana gelmiş gibi kabul edilecektir. Peki, bu
doğru mu? Doğru değil. Biliyorum, o dergi öyle yazıyor yani ona bir itirazımız
yok, dolar bazına çevirdiğiniz zaman ona bir itirazımız yok, onu söylemeye
çalışıyorum. Ama esas o zaman gerçek ortaya konulmamış olur ve yansıtılmamış
olur. Düzeltilmesi gerekiyor ve o kitapçık doğruyu yansıtıyor bu anlamda çünkü
bizim bir başka görevimiz de var aynı zamanda: Kamunun doğru bilgilendirilmesi,
gerçek bilgilendirilmesi, onu yapıyoruz sadece. 
Değerli arkadaşlar, tabii, Hükûmet
programı çok ayrıntılı konuşulmadı; her şey konuşuldu. Eleştirmek için
söylemiyorum, bir tespit olarak ifade etmeye çalışıyorum ama Hükûmet programını
da konuşmamız lazım çünkü onu müzakere ediyoruz. Yani, Hükûmetimiz bir program
getirmiş, nedir? İn midir, cin midir? Ne işe yarar? Yani, hakikaten sorunlara
parmak basabilmişler mi, isabetli tespitler ve hedefler ortaya koyabilmişler
mi? Bunları da konuşmamız gerekir elbet, her şeyi konuşmamız gerekir, itirazım
yok ama bunları da konuşmamız gerekir. İzniniz olursa ben biraz o noktalara
değinmek istiyorum. 
64’üncü Hükûmetimizin, programını üç
ana kavram ve hedef üzerine oturttuğunu söylemek mümkün. Bunlardan bir tanesi,
Türkiye’nin zenginleştirilmesi, üretimin arttırılması, millî gelirin
arttırılması. Nasıl yapmaya çalıştığını biraz sonra ayrıntılarıyla paylaşmaya
çalışacağız.
İkincisi, artan millî gelirin daha adil
bir şekilde dağıtılması. 
Üçüncüsü de daha özgür ve demokratik
standartların yükseltildiği bir Türkiye’ye ulaşılma hedefi. Üç tane temel hedef
var. 
Birinci hedefle ilgili olarak, elbette
“zenginleşme” demek sonuç itibarıyla üretilen mal ve hizmetin arttırılması
demektir, ülkenin millî gelirinin büyütülmesi demektir. Son on üç yılda millî
gelir reel bazda -hangi kriteri, ölçüyü alırsanız alın- 3 kat zenginleşmiştir;
ister dolar bazında alın, ister sabit fiyatlarla alın, hangi kriter, ister
satın alma paritesi itibarıyla, daha da fazla, 3 kat zenginleşmiştir Türkiye.
Bu tespiti bir yapalım, yanımızda dursun. Hükûmet programında bu çok açık bir
şekilde ve cesaretli bir şekilde ortaya konuluyor. Tabii, bunun yapılabilmesi
için mutlaka yöntemlerinin de ortaya konulması gerekir. Sadece “Biz millî
geliri arttıracağız. Türkiye’yi, ülkeyi şu kadar zenginleştireceğiz.” demekle
bu iş olmaz, bunu herkes bilir, en iyi de biz biliyoruz, en iyi AK PARTİ biliyor.
Çünkü realist olmayan
iddialarla yola çıktığınızda bunun adı masaldır; öyle, masaldır. Biz masal
anlatmadık, hiç masal anlatmadık. Bugün de öyle, masal anlatmıyoruz, anlatmış
olsaydık bugün bu tablo farklı olurdu, bu Meclisin tablosu, farklı bir siyasi
durum ortaya çıkardı. Yani bizim masal anlatmadığımızın en büyük delili ve
ispatı, en son ispatı 1 Kasım seçim sonuçlarıdır. (AK PARTİ sıralarından
alkışlar)
Millî gelirin artırılması… Bakın, Hükûmet son derece
isabetli bir kararla… Şu anda bir orta gelir tuzağı sıkıntısıyla karşı
karşıyayız, bunu açıkça da itiraf ediyoruz, herhangi bir problem yok. Ayrıntıya
–teknik bir konu- girmeyeceğim. Bunu aşabilmemiz gerekiyor ama mevcut üretim
yapısı ve yöntemiyle ve çeşidiyle orta gelir tuzağından Türkiye’nin çıkartılmasının
mümkün olmadığını biliyoruz. Herkes konuşuyor, Hükûmetimiz farkında. O nedenle
zaten özellikle katma değeri yüksek ürünlerin üretilmesi, teknoloji barındıran,
daha yüksek oranda teknoloji barındıran ve fiyatı yüksek olan ürünlerin
üretilmesi noktasında inanılmaz bir kararlılık söz konusu ve bunu da
Hükûmetimiz “yenilikçi üretim” olarak tanımlıyor. Bakın, bunun takdir edilmesi
gerekir, bu son derece önemli. Hakikaten yani söylersiniz biz şunu yapacağız,
bunu yapacağız ama kullandığınız, önerdiğiniz araçlar eğer bu hedefe ulaşmak
için yeterli değil ve zayıf ise işte o zaman masal olur. Onun için…
MUHARREM ERKEK (Çanakkale) - Masal dinliyoruz.
NURETTİN CANİKLİ (Devamla) - Yani masal konusunda sizinle
aynı görüşte değiliz, kusura bakmayın.
BÜLENT YENER BEKTAŞOĞLU (Giresun) – Masal… Masal…
NURETTİN CANİKLİ (Devamla) – Tabii, şimdi, orada birinin
hakemliğine başvurmamız gerekir. Siz öyle söylersiniz, biz böyle söyleriz.
Hakem de bellidir, hakem de kararını vermiştir. 
Bakın, programda özellikle belli alanların bu anlamda bu
hedefe ulaşmak için itici motor gücü olarak kullanılması kararı ve iradesi
vardır. Onunla ilgili aslında kararlar alınmaya başlanmıştır. Yeni dönemde
bunların kapasitesinin ve performansının daha da genişletilmesi, hacimlerinin
büyütülmesi noktasında kesin bir irade ve kararlılık söz konusudur. Özelikle,
bakın, yerli üretim… Yani bu hedefe ulaşmak, orta gelir tuzağından Türkiye’nin
hızla çıkabilmesi için yerli üretim ilaç ve tıbbi cihaz ürünlerinin üretilmesi,
biyoteknolojik ilaç, biyomalzemeler, biyometrik ekipmanların üretilmesi,
elektronik sektörünün daha etkili bir şekilde devreye sokulması, yerli otomotiv
sektörünün bu amaçla aktive edilmesi, demir-çelik sektörü, yerli savunma
sanayisinin itici güç olarak, yani bu hedefe ulaşmak için itici güç olarak
kullanılması. Ha, bunlar da hayal değil, bunlar da masal değil.
Bakın, AK PARTİ hükûmetlerinden önce savunma sanayisinde
yerli üretim oranı yüzde 20 civarında iken bugün bu oran yüzde 60’lara
ulaşmıştır. Askerin elindeki o basit diyebileceğimiz piyade tüfeğini dahi yüzde
100 yerli olarak yapma kapasitesine sahip olmayan bir Türkiye’den bugün artık
çok daha sofistike füze sistemlerinden, yine ilk defa yüzde 100 yerli tasarım
savaş gemilerine, tank ve motorlarına kadar ürünleri konuşuyoruz, onların
üretimlerini tartışıyoruz. Bunlar reel şeyler, gerçek şeyler; bunlar masal
değil, bunlar yapılan şeyler. Ve zaten bu ülkenin savunulması ve bütün
vatandaşlarımızın bu topraklarda özgürce yaşaması söylemle olmaz. Her şeyden
önce fiziki olarak oraların savunulabilmesi gerekir. İstediğiniz kadar
nutuk atın, istediğiniz şeyi söyleyin, istediğiniz kadar insanların hoşuna
gidecek kelimeler kullanın ama askerinizin elindeki gerektiği zaman üretici
ülke tarafından rahatlıkla bloke edilebilecek bir piyade tüfeğini dahi yerli
olarak sunamıyorsanız bütün bu konuşmaların hiçbir anlamı yok. İşte masal odur,
o nedenle söylüyoruz biz masal anlatmıyoruz… (AK PARTİ sıralarından alkışlar) 
Sadece mal ve hizmetlerde değil, bakın, sadece fiziki mal
üretiminde değil, aynı şey hizmetler için de geçerli. Katma değeri yüksek… Biz
eğer bu hedeflere ulaşmak istiyorsak geleneksel üretim araçlarının, ürünlerinin
ötesine geçmemiz gerekiyor ve geçmeye başladık, bunların en ilginçlerinden bir
tanesi, en somut örneği sağlık turizmidir. Geçen yıl Türkiye’ye bu amaç için
500 binden fazla turist gelmiştir, Türkiye’de sağlık hizmetlerinden faydalanmak
için.
ÇAĞLAR DEMİREL (Diyarbakır) – Özel sektöre geliyor ama. 
NURETTİN CANİKLİ (Devamla) - Gelenler, yanlış anlamayın,
sadece estetik amaçlı değil, sadece basit göz operasyonları için değil, en
sofistike sağlık operasyonları için, baypas da dâhil olmak üzere; dünyanın her
yerinden, sadece Orta Doğu, Kuzey Afrika ve Balkanlar değil, Amerika’dan,
özellikle Batı Avrupa’dan insanlar geliyor. 500 bin kişiden bahsediyoruz, 500
bin kişi ve sadece fiyat avantajı için gelmiyor. Hiç kimse ucuz diye kalbini
teslim etmez herhâlde, eğer orada gerçekten kaliteli bir sağlık hizmeti
sunulmuyorsa, en ufak bir risk varsa böyle bir tercihte bulunmaz. 
Bakın, ilginç
olan şu: Bu 500 bin kişi geçen yıl 2,5 milyar dolar bıraktı, kişi başı 5 bin
dolar. Normal bir turistin Türkiye’de bıraktığı para bin dolar. Tam 5 katı,
bakın. Sağlık turizminde bir kişinin, bir turistin Türkiye’de bıraktığı para
tam 5 bin dolar; 5 katı, 5 bin dolar. Hikâye anlatmıyorum, masal da
anlatmıyorum, olanlardan bahsediyorum, “cek, cak” da değil. Geçen sene
Türkiye’ye gelen insanlar...
AYTUĞ ATICI
(Mersin) – Bakanınız niye Amerika’da ameliyat oldu?
NURETTİN CANİKLİ
(Devamla) – Yani, bütün dünya Türkiye'nin... Bir örnek olarak bunu söylüyorum.
Bunu eğitime teşmil edebilirsiniz, başka alanlara, ulaşıma teşmil
edebilirsiniz, her yere yansıtabilirsiniz. Ben sadece ilginç bir örnek olsun
diye söylüyorum sağlığı. Bütün dünya Türkiye’ye güveniyor, onun için geliyor.
Hem parasını bırakıyor hem sağlık hizmetinden faydalanıyor. 
Ve bakın,
değerli arkadaşlarım, istişare ederken temenniler güzel, biz de katılıyoruz.
Yine Naci Bey’in söylediği gibi, her türlü öneriye, özellikle yapıcı, katkı
sağlayıcı ve bizim alacağımız kararlardaki isabet oranını artıracak her türlü
karara elbette saygı duymamız gerekir, kulak vermemiz gerekir, veriyoruz da
zaten. Ama biraz önce anlatmaya çalıştığım gibi somut olması gerekir değerli
arkadaşlar; somut, uygulanabilir, reel... Yani onun ötesine geçtiği zaman, reel
rakamlarla olabilirliği konusunda desteklenemeyen iddialar eğer olursa, o zaman
onun ismi başka olur dolayısıyla somut olması gerekiyor. Ona da her zaman
açığız. Bunu da buradan belirtelim. 
Şimdi, tabii,
sağlık hizmetlerinden -hemen belki soru olarak akla gelebilir- sadece
yabancılar mı faydalanıyor? Hayır tabii. Esas olarak bu ülkenin, Türk
milletinin evlatları, bu ülkenin vatandaşları faydalanıyor ve her yerde
faydalanıyor. 
Bakın, seçim
çalışmaları sırasında seçim bölgem Giresun’da bir köyde dolaşırken bir
vatandaşımız geldi, dedi ki: “Bir hafta önce babamı baypas ameliyatı yaptırdık
Giresun’da ve bir kuruş para vermedik.” Şimdi, böyle bir operasyon için diyelim
on dört yıl önce, on beş yıl önce Giresun’un ya da başka bir yerin ya da
Sivas’ın köyündeki bir vatandaşımızın Ankara ve İstanbul gibi büyük şehirlere
gitmesi gerekirdi. Öyle değil mi? Bu hizmeti Anadolu’da alabilmesi kesinlikle
mümkün değildi. Ayrıca, belki 50 bin lira mı dersiniz, 100 bin lira mı dersiniz,
ciddi olarak da bir ödeme ve harcama yapması gerekirdi. Yani, bunun anlamı, o
vatandaş bunu yapamayacağı için orada ölüme mahkûm edilirdi. Aynen tablo buydu.
Bu sadece tabii Giresun değil, Giresun da bir örnek, Sivas da öyle. Biraz önce
bir tanımlama kullanıldı Sivas için, “geri kalmış” diye; hayır, bilmiyorum en
son ne zaman gittiniz, muhtemelen on üç on dört yıl önce gittiniz, gidildi.
Bugün Sivas gelişmiş, bu saydığımız hizmetlerin hepsi dâhil. (AK PARTİ
sıralarından alkışlar) Sadece o değil, gidin bakın, bugün Sivas’ta dershane
başına düşen öğrenci sayısı kaç? Bakın, 21 ya da 22, 30’lardan geldi buraya,
bir örnek yani. 
VELİ AĞBABA (Malatya) – Ne zaman gittin
Sayın Canikli?
NURETTİN CANİKLİ (Devamla) – Hizmetin,
yaşamın standardının ölçüleri nedir? Bunlardır işte, onları örnek veriyorum.
Dolayısıyla, “Sivas geri kalmıştır.” kavramını kabul etmiyoruz, doğru da değil
zaten, Sivas gelişmiştir, Türkiye'nin bütün illeri gibi gelişmiştir. 
VELİ AĞBABA (Malatya) – Türkiye'nin en
çok göç veren ili.
AHMET SELİM YURDAKUL (Antalya) –
Hastalardan 13 kalem katkı payı alıyorsunuz.
NURETTİN CANİKLİ (Devamla) – Bakın, bir
şey daha söyleyeyim, hoşunuza gitmeyecek, kusura bakmayın. Yine seçim bölgemden
örnek veriyorum ama bu örnek Türkiye'nin tüm illerine teşmil edilebilir.
Ordu-Giresun Havaalanı açıldıktan sonra -yine “Hayal görüyorsunuz.” diyorlar-
bir gün bir hemşehrim telefonla beni aradı, dedi ki: “Havaalanına yürüyerek
gidiyorum.” Giresun-İstanbul 90 lira otobüsle, gidiş dönüş ne kadar biliyor
musunuz uçakla? 80 lira değerli arkadaşlar, 80 lira.
BÜLENT YENER BEKTAŞOĞLU (Giresun) –
Ankara?
NURETTİN CANİKLİ (Devamla) – On beş yıl
önce, on dört yıl önce böyle bir hizmetten ancak filmlerde gördüğünüz, elinde
çanta, içinde para dolu olduğunu tahmin ettiğimiz bu tipler ancak
faydalanabilirdi ama vatandaş yürüyerek evinden geliyor, havaalanından gidiş
dönüş 80 liraya… (AK PARTİ sıralarından alkışlar) Masal anlatmıyoruz, bunların
hepsi gerçek şeyler, hepsi reel şeyler değerli arkadaşlar. Hiçbir ilimize
haksızlık etmeyelim, hiçbir yere haksızlık etmeyelim. 
AHMET SELİM YURDAKUL (Antalya) – Cepten
harcama miktarını söyler misiniz Canikli Bey? 
MUSA ÇAM (İzmir) – Anlattıklarına
Elitaş bile gülüyor, Elitaş bile gülüyor.
NURETTİN CANİKLİ (Devamla) – Keşke
zamanım olsa da hepsini söylesem keşke ama zamanımı kendi programım
doğrultusunda kullanacağım ama Sayın Başkan takdir ederse tabii hepsini
kullanacağız.
AHMET SELİM YURDAKUL (Antalya) – Cepten
harcamalardaki artışı söyleyin. Vatandaş gidemiyor Canikli Bey, doğru
söylemiyorsunuz. Cepten harcama miktarını söyleyin.
VELİ AĞBABA (Malatya) – Sayın Canikli,
bu söylediklerinize kendi grubunuz inanır da biz yemeyiz! Sivas büyüyormuş!
NURETTİN CANİKLİ (Devamla) – Şimdi,
değerli arkadaşlar…
AHMET SELİM YURDAKUL (Antalya) – Sağlık
Bakanınıza sorun.
VELİ AĞBABA (Malatya) – Sivas
Türkiye'nin en çok göç veren ili. 
NURETTİN CANİKLİ (Devamla) – Evet,
gidin, hepsi var, hepsi var orada. Ama şunu diyorsanız: Tabii, Boğaziçi’ni
Sivas’a taşıyamayız, kusura bakmayın onu yapamayız… 
VELİ AĞBABA (Malatya) – Bunu bize
inandırma, kendi grubun inanabilir.
NURETTİN CANİKLİ (Devamla) – …yani
Boğaz Köprüsü’nü de taşıyamayız Sivas’a. Ama onun dışında, beş yıldızlı
hastanelerden tutun okullara kadar, ulaşım imkânlarına kadar ne istiyorsanız
hepsi Sivas’ta var. 
VELİ AĞBABA (Malatya) – Gelişiyorsak
niye göç veriyor?
NURETTİN CANİKLİ (Devamla) – Gidin
bakın, buyurun, Sivas burada, gidin bakın. 
VELİ AĞBABA (Malatya) – Ağrı’sı,
Kars’ı, Malatya’sı niye göç veriyor? Doğuda göç vermeyen bir tane il var mı, İç
Anadolu’da bir tane göç vermeyen il var mı?
NURETTİN CANİKLİ (Devamla) –
Arkadaşlar, rahatsız olmanıza gerek yok, herkes faydalanıyor bundan. Yani
bütün, 78 milyon vatandaşımız faydalanıyor, sadece AK PARTİ’liler
faydalanmıyor, öyle de olması gerekir zaten elbette. 
VELİ AĞBABA (Malatya) – Göç vermeyen
bir tane il var mı, göç vermeyen? Büyüyen bir tane il var mı? Ekonomik büyüyen,
ekonomisi büyüyen bir tane il var mı?
NURETTİN CANİKLİ (Devamla) – Yani o
uçaklardan herkes faydalanıyor. 
Tabii, burada değerli arkadaşlar, bu
hedefe ulaşılabilmesi için cari açık problemini de çözmemiz gerekiyor. Cari
açık büyümenin önündeki en büyük engellerden bir tanesidir. Cari açık demek
finansman ihtiyacı demektir, finansman ihtiyacı yüksek faiz demektir ve
Türkiye'nin ekonomisinin hep yumuşak karnı olarak gösterilen en büyük
problemlerden bir tanesi odur ama hamdolsun, son üç ayda özellikle…
MEVLÜT KARAKAYA (Adana) – Satın alma
paritesini yeniden hesaplayın, getirin.
NURETTİN CANİKLİ (Devamla) – …ağustos,
eylül, ekim ayı rakamlarına baktığınızda hep eleştiri konusu yapılan, içeride
ve dışarıda, bütün uluslararası denetim kuruluşları tarafından ve bu kürsüden
çokça dile getirildiği şekilde ve doğru bir şekilde aynı zamanda, en büyük
eleştiri konusu olan cari açık probleminde bakınız, son üç aydaki rakamlar,
inanılmaz rakamlar ortaya çıktı. Yıllardan beri hasret kaldığımız, ağustos
ayında cari fazla verdi Türkiye. Yani döviz gelirimiz döviz giderimizden fazla
verdi ve üzerine çıktı. (AK PARTİ sıralarından alkışlar) Aynı şey eylül ayı için
de geçerli ve ekim ayı cari rakamları henüz yayımlanmadı ama dış ticaret
rakamları yayımlandı, 3,9 milyar dolar. Bu da ekim ayı cari dengesinin aşağı
yukarı sıfıra yakın yani açık vermeyeceğinin işaretlerinden bir tanesi. En
büyük eleştiri konusu buydu, onun için vurguluyorum ama bakın, bundan sonra
inşallah trend devam eder. Tabii, çok erken konuşmamak lazım, onu da söyleyeyim
yani bir beş altı aylık dataları izlemek lazım.
(Mikrofon otomatik cihaz tarafından
kapatıldı) 
NURETTİN CANİKLİ (Devamla) – Kesin bir
trend olabilmesi için onları takip etmemiz gerekiyor.
BAŞKAN – Evet, iki dakika lütfen,
Nurettin Bey…
NURETTİN CANİKLİ (Devamla) – Ondan
sonra onu da halledeceğiz.
Diğer konular, bakın, değerli
arkadaşlar, ikinci konu, gelir artarken, Türkiye büyürken, millî gelir artarken
bunların daha adil bir şekilde dağıtılması. Şimdi, belki şaşıracaksınız,
Türkiye Cumhuriyeti’nin bilinen tarihi içerisinde gelir dağılımının en iyi
düzeldiği dönem son on üç yıllık dönemdir. (AK PARTİ sıralarından alkışlar) 
VELİ AĞBABA (Malatya) – Sağlığınıza
zarar vermesin, sağlığınıza; sağlığınız bozulur.
MUHARREM ERKEK (Çanakkale) – Maşallah!
NURETTİN CANİKLİ (Devamla) – Evet,
aynen öyle.
Değerli arkadaşlar, bakın, ben size
biraz önce de söyledim yani hiç hikâye anlatmayacağız, hiç masal
anlatmayacağız. Şimdi, bakın, rakamları söyleyeyim size.
MUSA ÇAM (İzmir) – Söylediklerine
Elitaş bile gülüyor.
NURETTİN CANİKLİ (Devamla) – O mutlu,
onun için gülüyor; mutlu o, mutlu o. Mutlu olduğu için gülüyor değerli
arkadaşlar. (AK PARTİ sıralarından alkışlar) 
Bakın, 2002 yılı. Yani o rakamları da
AK PARTİ hükûmetlerinin iktidara geldiği dönem olduğu için alıyorum, başka
hiçbir anlamı yok. En fakir ile en zengin arasındaki gelir farkı ne kadardı? 
BÜLENT YENER BEKTAŞOĞLU (Giresun) – Ne
kadardı?
NURETTİN CANİKLİ (Devamla) – 9,5 kattı.
Bugün ne kadar? 2014’ün Ağustosu galiba, evet. Ne kadar arkadaşlar biliyor
musunuz? 7,4’e gerilemiş. (AK PARTİ sıralarından alkışlar) 
MUHARREM ERKEK (Çanakkale) – Maşallah!
NURETTİN CANİKLİ (Devamla) – Evet,
maşallah, hakikaten maşallah. Teşekkür ediyorum, nazar değmesin. 
Ve bu, kesintisiz on üç yıldan beri.
Yani ibre böyle. Aşağı doğru gidiş yok. İşin garibi ne biliyor musunuz? AK
PARTİ dönemine kadar da sürekli bozulma devam etmiş. Yani o yüzden bu rakamları
teyit eden birkaç rakam daha vermek istiyorum. Bakın, yine 2002’de Türkiye’de
en zengin yüzde 20’lik kesimin millî gelirden aldığı pay yüzde 50,1 iken, bu
oran 45,9’a düşmüş. Yani zenginin millî gelirden aldığı pay azalmış ama buna
mukabil en fakir yüzde 20’nin millî gelirden aldığı pay yüzde 5,3’ten yüzde
6,2’ye çıkmış. Bunlar hepsi rakamlar. Bu rakamları biz söylemiyoruz. Bu
rakamlar bizden önce de aynı yöntemle hesaplanıyordu. Evet, aynen böyle. Açın,
bakın. Şu anda TÜİK’in sayfa sayısını hatırlamıyorum ama girdiğiniz zaman
rahatlıkla bulursunuz. 
(Mikrofon otomatik cihaz tarafından
kapatıldı)
NURETTİN CANİKLİ (Devamla) – Sayın
Başkan, istirham ediyorum…
BAŞKAN – Bağlayalım lütfen Nurettin
Bey.
NURETTİN CANİKLİ (Devamla) –
Bitiriyorum.
Peki, bunlar tesadüf mü arkadaşlar?
Bunların hiçbirisi tesadüf değil. Tesadüf olmadığının en önemli göstergesi
nedir? Bakın, yine 2002 bütçesine baktığınız zaman 100 liralık harcamanın 43,2
lirası faize gidiyor. Yani devlet bir yılda toplam 100 lira para harcıyor, 43,2
lirasını faiz ödemelerine aktarıyor. Kime aktarıyor faiz ödemelerini? Para
babalarına, zengine. Öyle değil mi? Faizle geliri kim elde eder? Zengin elde
eder. Yani devletin bütçesinin yarısı yaklaşık 200 bin kişiye aktarılıyor.
2002’nin tablosu bu. Geriye kalan -o zamanki rakamlar için söylüyorum- 70
milyona da yüzde 47’si aktarılıyor değerli arkadaşlar. Tablo bu. Allah aşkına,
milletin ürettiği kaynakların hemen hemen yarısına yakını faiz geliri elde eden
ve sayısı yaklaşık 200 bini geçmeyen insanlara aktarılıyor. Bugüne kadar 11,4.
Rakamsal olarak değer ne kadar? Şöyle söyleyelim. Bakın, eğer 2002’deki rakam
hiç değişmemiş olsaydı, aynı oran, bugün, 2015 bütçesine uygulanmış olsaydı
ödememiz gereken faiz rakamı, toplam rakam yaklaşık 473 milyar lira, 2015
bütçesinde -43,2’yle oranladığınız zaman- 204 milyar lira faiz ödenmesi
gerekirdi.
BAŞKAN – Sayın Canikli, bağlar mısınız
efendim…
NURETTİN CANİKLİ (Devamla) – Ne kadar
öngörülüyor? 54 milyar lira. 
Bakın, sadece bundan dolayı, 2015
rakamlarıyla bir yılda elde edilen tasarruf 150 milyar lira değerli arkadaşlar.
(AK PARTİ sıralarından alkışlar) Masal anlatmıyoruz, gerçekleri konuşuyoruz.
Bunu bu hükûmetler yaptı. AK PARTİ’nin bu hükûmetleri tarafından hayata
geçirildi.
BAŞKAN – Nurettin Bey, lütfen selamlar
mısınız…
NURETTİN CANİKLİ (Devamla) –
Tamamlıyorum.
Değerli arkadaşlar, bir teşekkürü hak
etmiyor mu? (AK PARTİ sıralarından alkışlar) Bakın, şu tabloya bakın. Bu
Hükûmet bir teşekkürü hak etmiyor mu değerli arkadaşlar? Bundan herkes
faydalanıyor. Bundan hepimiz faydalanıyoruz.
Ve sosyal politikalara, tabii,
giremedik. Sosyal devlet olmanın, yine, aynı şekilde, bugüne kadar Türkiye
Cumhuriyeti tarihinde, gerçek anlamda, içini doldurarak en etkili bir şekilde
hayata geçiren hükûmetler AK PARTİ hükûmetleridir. 
MUHARREM ERKEK (Çanakkale) – Kaç milyon
insan yardıma muhtaç, kaç milyon insan?
BAŞKAN – Nurettin Bey…
NURETTİN CANİKLİ (Devamla) – Sadece bir
örnek verip izninizle, tamamlıyorum Sayın Başkan. 
Bakın, yine, bu seçim çalışmaları
sırasında bazı işverenler bize şunu şikâyette bulunmak için geldiler, dediler
ki: “Bazıları bize geliyor, sigortasız olarak çalışmak istiyor.” Hâlbuki tam
tersidir normalde. Yani işveren sigortalı yapmak istiyor ama çalışmak isteyen…
Hepsi değil tabii, yani bazıları için. Yaşadığımız somut hadiseler bunlar.
(Mikrofon otomatik cihaz tarafından
kapatıldı)
NURETTİN CANİKLİ (Devamla) – Ve diyor
ki işçi: “Ben sigortasız çalışmak istiyorum.” “Neden?” diye sorduklarında
“Çünkü yeşil kartın sunduğu imkânlardan faydalanmaya devam etmek istiyoruz. Eğer,
sigortalı olursak yeşil kartımızı alıyorlar.” O yüzden, öyle bir sosyal imkân
sağlıyoruz ki -sadece onlara değil- diğerlerine de öyle bir imkân sağlıyoruz
ki, düşünebiliyor musunuz, sigortalı olarak çalışmak istemiyor.
BÜLENT TEZCAN (Aydın) – Demek ki sigortalıya
sağlık hizmeti vermiyorsunuz.
NURETTİN CANİKLİ (Devamla) – Ne
derseniz deyin, biz, bunları bu milletimize sunmaya devam edeceğiz ve bu
Hükûmetin bu programıyla, inşallah, Türkiye, on üç yılda geldiği noktanın çok
daha ilerisine gidecek.
MUHARREM ERKEK (Çanakkale) – Kendi
parti programına uymayan bir parti.
NURETTİN CANİKLİ (Devamla) – Biz
mutluyuz. Bizim yüzümüz gülüyor. Elitaş’ın da gülüyor, hepimizin gülüyor.
Milletin gülüyor. (AK PARTİ sıralarından alkışlar) 
BAŞKAN – Teşekkür ediyorum efendim.
Efendim, gruplar adına konuşmalar
bitti.
On dakika ara veriyorum.
Kapanma Saati:
22.02
ALTINCI OTURUM
Açılma Saati: 22.27
BAŞKAN: İsmail KAHRAMAN
KÂTİP ÜYELER : Fehmi KÜPÇÜ (Bolu), Ali Haydar HAKVERDİ (Ankara)
-----0-----
BAŞKAN – Sayın milletvekilleri,
Türkiye Büyük Millet Meclisinin 6’ncı Birleşiminin Altıncı Oturumunu açıyorum.
Daha evvel
kapatırken zatıaliniz söz istemiştiniz. 
Buyurun efendim. 
IV.- AÇIKLAMALAR (Devam)
9.- Manisa Milletvekili Özgür Özel'in, Giresun
Milletvekili Nurettin Canikli’nin Bakanlar Kurulu Programı üzerinde AK PARTİ
Grubu adına yaptığı konuşmasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, çok
teşekkür ederim. 
BAŞKAN – Rica ederim. 
ÖZGÜR ÖZEL (Manisa) – Zamanı da
ekonomik kullanmak adına kürsüden söz talep etmeden, hemen buradan belirteyim. 
Birkaç gün önce, Sivas Milletvekilimiz
Ali Akyıldız, beraberinde, çatıdan atlamak üzereyken kendisinin Sivas’ta ikna
ettiği ve Meclise getirip bizlere dinlettirdiği Sivas Demir Çelik işçileriyle
konuştuk biz. 
Biraz önce Sayın Canikli konuşurken
Sivas’ta işlerin ne kadar yolunda gittiğini, onlar 2004’te özelleştirilen Sivas
Demir Çelikte, Erol Evcil döneminde eski günlerini nasıl aradıklarını ve sekiz
buçuk aydır evlatlarına bir ekmek alacak para olmadan nasıl bunalıma
sürüklendiklerini, kendilerine seçim öncesi verilen sözlerin nasıl
tutulmadığını ve kendisini, o 3 çocuk sahibi babayı Sivas Demir Çelikin
tepesindeki çatıya hangi şartların çıkardığını anlatmış, daha sonra da şimdi
Savunma Bakanlığı görevini yeniden üstlenen Değerli Bakanımızla da bu konuyu
görüşmüşlerdi. Elbette ki o Sivas’taki işçiyi yanında getiren, hem de HAK-İŞ’te
örgütlü, HAK-İŞ’in Sendika Başkanı da yaşadığı hayal kırıklığını anlattı.
Gerçekten ibretlik hikâyelerdi. 
Yani Sivas’ta işlerin yolunda gittiği,
herkesin yüzünün güldüğü, o yüzden kendilerinin de yüzünün güldüğünü söylerken
Sayın Canikli gerçekleri, Sivas’la ilgili gerçekleri ifade etmekte birazcık
farklı bir noktaya düştü. 
Biz elbette kimseye “Masal anlattınız.”
demiyoruz. Diyor ki: “7 Hazirandan 1 Kasıma kadar, masal olsaydı, bu sonuç
olmazdı.” Maalesef bir korku filmi yaşatıldı Türkiye’ye, ondan sonra alınan
sonuca elbette hepimiz saygı duyuyoruz. 
Teşekkür ederim efendim. 
VIII.- HÜKÛMET PROGRAMI (Devam)
1.- Başbakan Ahmet Davutoğlu tarafından kurulan
Bakanlar Kurulu Programı'nın görüşülmesi (Devam)
BAŞKAN – Efendim, Başbakan Sayın Ahmet
Davutoğlu tarafından kurulan Bakanlar Kurulu Programı üzerindeki görüşmelere
kaldığımız yerden devam ediyoruz. 
AYTUĞ ATICI (Mersin) – Sayın Başkan…
BAŞKAN – Daha sonra rica edeyim sizden.

AYTUĞ ATICI (Mersin) – Efendim, kısa,
bir cümleyle. 
BAŞKAN – Yok, lütfen… 
Geçiyorum efendim. 
AYTUĞ ATICI (Mersin) – Sayın Başkan…
BAŞKAN – Şimdi söz sırası Hükûmet adına
Başbakan Yardımcısı Sayın Lütfi Elvan’a aittir. 
Buyurun Sayın Elvan. (AK PARTİ
sıralarından alkışlar) 
Konuşma süreniz kırk dakikadır.
AYTUĞ ATICI (Mersin) – Sayın Başkan,
buraya kadar gelen bir milletvekilini, saygıyla bekleyen bir milletvekilini
refüze etmenizi kınıyorum.
BAŞKAN – Kınamayı bir tarafa atın.
AYTUĞ ATICI (Mersin) – Efendim, bir
milletvekilini dinlemek mecburiyetindesiniz.
BAŞKAN – Lütfen, güzel bir hava var.
Ben rica edeyim efendim.
Grup Başkan Vekiliniz konuştular.
AYTUĞ ATICI (Mersin) – Bir
milletvekilini dinlemek İç Tüzük görevinizdir.
BAŞKAN – Bilahare sorarım size efendim.
AYTUĞ ATICI (Mersin) – Hayır efendim,
ben bilahare konuşmam bu konuda.
BAŞKAN – Nasıl uygun görürseniz.
AYTUĞ ATICI (Mersin) – Öyle uygun
görüyorum.
BAŞKAN – Buyurun Sayın Elvan.
BAŞBAKAN YARDIMCISI LÜTFİ ELVAN
(Mersin) – Sayın Başkan, siyasi partilerimizin saygıdeğer genel başkanları,
değerli milletvekillerimiz; Türkiye Cumhuriyeti 64’üncü Hükûmeti adına yüce
Parlamentoyu hürmetle, saygıyla selamlıyorum. (AK PARTİ sıralarından alkışlar) 
Öncelikli olarak bugün Diyarbakır’da
hayatını kaybeden Tahir Elçi’ye ve şehit polisimize Allah’tan rahmet diliyorum.
Ailelerine ve milletimize başsağlığı diliyor ve bu saldırıyı şiddetle, nefretle
kınıyorum.
Değerli arkadaşlar, 1 Kasım
seçimlerinin ardından 64’üncü Türkiye Cumhuriyeti Hükûmeti olarak yepyeni bir
vizyonla milletimizin huzurundayız, yepyeni bir dönemin başındayız. Milletimiz
26’ncı Dönem Meclisinden çok şeyler bekliyor. Bu süreçte iktidarıyla
muhalefetiyle Meclis çatısı altında bulunan siz bütün milletvekillerimizi tek
tek tebrik ediyor, başarılar diliyorum.
Milletimizden bir kez daha aldığımız
Türkiye’yi yönetme görevini en iyi biçimde yerine getireceğimize sizler adına,
Hükûmetimiz adına söz veriyorum. 1 Kasım seçimlerinin başarısı ve buna bağlı
olarak ülkemizi dört yıl daha yönetmek şerefi AK PARTİ’mizindir. AK PARTİ
Hükûmeti milletimizin Hükûmetidir ve milletimizin hizmetkârıdır.
Sayın Başkan, değerli milletvekilleri;
Türk demokrasi tarihine altın harflerle yazılacak olan 1 Kasım seçimleri aynı
zamanda milletimizin engin sağduyusunun tezahürüdür. Milletimiz içeriden ve
dışarıdan her türlü kriz, kaos ve istikrarsızlık senaryolarına dur diyerek
iradesini tecelli ettirmiştir. Yüksek katılım oranıyla, yüksek temsil gücüyle
güçlü bir Meclis oluşmuş ve güçlü bir Hükûmet iş başına gelmiştir. 1 Kasım
seçimlerinde milletimiz iradesini istikrardan yana, huzurdan yana, barıştan
yana, büyümeden, gelişmeden, kalkınmadan yana kullanmıştır, yine, reformlardan
yana kullanmıştır. Milletimiz, tercih ve katılımıyla Türkiye’nin bir ileri
demokrasi ülkesi olduğunu, kim ne derse desin son sözü kendisinin
söyleyeceğini, kim ne hesap yaparsa yapsın asıl hesabı kendisinin yapacağını
dosta düşmana ilan etmiştir. Milletimize şükran borcumuz vardır, hizmet
görevimiz vardır ve bu görev her şeyin üstündedir. AK PARTİ hükûmetlerinin
siyasette ustası da yol göstericisi de Allah’a şükür milletimiz olmuştur. 
Önümüzdeki dört yılda milletimize
hizmet yolunda 2023 vizyonumuza uygun önemli reformlar gerçekleştireceğiz.
Muhalefet partilerimizle daima sağlıklı bir diyaloğu hedeflerken yol gösterici
eleştirilerinizden de her zaman yararlanacağız. Zira muhalefet kurumu
demokrasinin olmazsa olmazıdır. Umuyoruz ki yeni dönemde demokrasimizin toplam
kalitesine kalite katacak bir muhalefetle muhatap oluruz. Hep söylüyoruz, biz
hep birlikte Türkiye’yiz. Gelin, milletin hizmetkârı olma yolunda var gücümüzle
beraber çalışalım. Farklı düşüncelere sahibiz, farklı siyasi partilere
mensubuz. Aramızda siyasi rekabet olabilir ama demokratik olgunlukla, birbirimizin
hukukunu çiğnemeden siyaset yapmayı milletimiz bizden istemiştir. Önümüzdeki
dönem bu anlamda büyük kazanımlar elde edeceğimiz bir dönem olacaktır. Yeter ki
önce Türkiye diyelim, yeter ki siyasetin çıtasını düşürmeden, ülkemizin itibarı
için, demokrasi için, hukuk için, adalet, kalkınma için hep beraber gayret
edelim. Yeter ki -Cumhurbaşkanımızın sıkça vurguladığı üzere- temel
meselelerde, millî meselelerde bir olalım, iri olalım, diri olalım, kardeş
olalım, hep beraber güçlü, zengin ve kalkınmış bir Türkiye olalım.
Sayın Başkan, değerli milletvekilleri;
şimdi, on üç başarılı yılın ardından ilk günkü heyecan ve kararlılıkla bir kere
daha yola çıkmaya hazırlanıyoruz. Türkiye’ye hizmet yolunda yeni bir sayfa
açıyoruz. Bugün üzerinde görüşmeler yaptığımız hükûmet programı, on üç yılın
başarılı tecrübelerinden alınan ilhamla gelecek yıllara, inşallah başarıyla
gerçekleştireceğimiz hizmetlerin bir telifidir diye düşünüyoruz. Hükûmet
programımız, aynı zamanda 2023 vizyonu çerçevesinde hazırlanmıştır. Önümüzde,
Türkiye’yi büyük hedeflerine taşıyacağımız uzun bir yol var. 3 Kasım 2002’de
milletimizden aldığımız emaneti yeni menzillere bu programla taşıyacağız.
Geçmişimizi, köklerimizi, eserlerimizi, felsefemizi sadakatle sahiplenerek
Türkiye’nin hizmetinde olacağız. Bizim önceliğimiz sadece ve sadece insandır,
toplumdur, millettir. 
Başbakanımızın 2023 sözleşmesinde ifade
ettiği gibi AK PARTİ olarak siyasetimizin esası insan onurudur. Evet, her şey
insan içindir. İnsanın hukuku, insan hayatının kalitesi siyasetin temel
konusudur. Bu anlamda, inşallah önümüzdeki süreci insanımız için kazanımlarla
dolu bir dönem olarak geçireceğiz. Bugüne kadar izlediğimiz yolu bundan sonra
da sadece vatandaşlarımızın güvenini, rızasını almak için sürdüreceğiz. Aşkla,
heyecanla, umutla önümüzdeki zorlukları aşacağız.
Sıkıntılı günlerden geçiyoruz ama
Allah’ın izniyle aşamayacağımız engel yoktur. Yeter ki istikametimizi
şaşırmayalım ve yeter ki milletimizin hukukunu korumayı esas alalım. 
Seçim sonuçlarını konuşamadan,
sevincimizi yaşayamadan yoğun bir gündem ülkemizi ve bölgemizi kuşattı ancak
Hükûmetimiz tüm bu engelleri aşacak güçte ve kararlılıktadır. Her seçimde
millet nezdindeki itibarımızın yükselişi elbette ki tesadüfi değildir. Bu
yükselişle milletimizin huzuru, özgürlüğü, aşı, ekmeği, kısacası Hükûmetimizin
sağladığı istikrar ortamı arasında doğrudan bir irtibat vardır. Tek emelimiz,
tek arzumuz bu ülkenin, Türkiye Cumhuriyeti devletinin bütün vatandaşlarının
rızasını, onayını, duasını almaktır. Bu yeni dönemde de toplumumuzun her
kesiminin meselelerine şefkatle ve adaletle eğileceğiz, çözümler üreteceğiz. 
Hükûmet programımızın esası, ülkemizin,
insanımızın gücüne güç katmaktır, yaşam kalitesini artırmaktır. 64’üncü Hükûmet
olarak önceliğimiz, demokrasimizi ekonomik istikrarla birlikte geliştirmek,
ürettiğimizi adalet ekseninde paylaşmak, gelir adaletsizliğini gidermektir.
Bunun için, seçimden önce bütün partilerimizin ilan ettikleri ve mutabık
kaldıkları yeni bir anayasa hedefimizi birlikte gerçekleştirmeliyiz.
Cumhuriyetimizin 2023 hedeflerine darbe anayasasıyla, vesayet kurumlarıyla
gidemeyiz. Bu konu sadece iktidar partisi olarak bizim meselemiz değil, bütün
siyasi partilerin meselesidir.
Sayın Başkan, değerli milletvekilleri;
64’üncü Hükûmet her alanda vatandaşımızın arzusunu önceleyecektir. Buyurgan,
çatık kaşlı, halkını azarlayan, üzen devlet modeli 2002 öncesinde kalmıştır.
Son on üç yıldaki bütün çabalarımızın temelinde bu hastalıklı anlayışın en ufak
bir izini bile bırakmama gayreti vardır. Biz, devlet ile millet arasında hiçbir
ihtilaf alanı kalmayıncaya kadar mücadelemizi devam ettireceğiz. İnsanı
yücelterek devletimize itibar kazandırmaya devam edeceğiz. Siyaset dışı
araçlarla siyaseti baskı altına alan, vesayet oluşturan hiçbir güç Türkiye’yi
eski günlere, eski tuzaklara, eski kapanlara döndüremeyecektir. Biz diyoruz ki:
Devlet bütün milletimizindir, devlet bütün vatandaşımızındır. Dolayısıyla, bu
ülkenin bütün imkânları ve kaynakları bütün vatandaşlarımızındır. 
Burada, bu ülkede, Türkiye’de imtiyazlı
zümreler olmayacak; vatandaşın, hakların, hukukun önüne geçerek “yasak” diyen
kimse olmayacaktır. Türkiye özgür insanların ülkesidir. Tel örgü işlevi gören
devlet eski Türkiye’de kalmıştır artık. OHAL’i kaldırdığımız gibi, devlet
güvenlik mahkemelerini kapattığımız gibi, işkenceye “sıfır tolerans” deyip
tedavülden kaldırdığımız gibi, faili meçhulleri yok ettiğimiz gibi Türkiye’de
demokrasinin çıtasını en üst düzeylere çıkarmaya devam edeceğiz. 
İDRİS BALUKEN (Diyarbakır) – Ya, daha
bugün Diyarbakır’da…
BAŞBAKAN YARDIMCISI LÜTFİ ELVAN
(Devamla) – Bu idealimiz için büyük bir enerjimiz var, yüreklerimizde bitmez
tükenmez bir aşk var. Yediden yetmişe bütün vatandaşlarımız emin olsunlar ki
çözemeyeceğimiz hiçbir mesele yoktur. Türkiye Cumhuriyeti devleti 100’üncü
yılına, inşallah, büyük bir uzlaşmayla bütün yaralarını sarmış, devasız görülen
dertlerinden kurtulmuş, hastalıklarına şifa bulmuş olarak girecektir. Biz bütün
azmimizle, heyecanımızla Türkiye’nin ekmeğini, aşını, huzurunu, mutluluğunu
büyütmeye, özgürlük alanını genişletmeye azimliyiz, kararlıyız. Önümüzdeki
süreçte, inşallah, Türkiye’ye yakışan, halkımızın da senelerdir beklediği
anayasayı birlikte yapmayı hedefliyoruz. AK PARTİ, başından beri 82
Anayasası’nı darbe geleneğinin bir ürünü olarak görmüştür. Şu anki Anayasa hem
bireysel özgürlükler hem de siyaset üzerinde baskı kuran güç kullanma arzusuyla
oluşturulmuş bir Anayasa’dır. Yeni Türkiye ise yeni anayasasıyla kimsenin
dışlanamayacağı, hiçbir vatandaşımızın ötelenemeyeceği bir Türkiye olacaktır. 
AK PARTİ’nin
hazırlamak istediği ve değerli katkılarınızı da beklediği yeni anayasanın
temeli insan onuruna dayanmaktadır. Öyle bir anayasa yazalım ki herkes kendini
o anayasada bulsun. “İşte, bu anayasa benim anayasam.” diyebilsin. Öyle bir
anayasa yapalım ki insana devlete karşı olan görevlerini hatırlatmasın,
devletin insana karşı olan görevlerini hatırlatsın. Onun için geliniz gerçek
manada sivil, yeni bir anayasa yapma fırsatını birlikte değerlendirelim. 
Sayın Başkan,
değerli milletvekilleri; her partinin parti programı elbette farklı olabilir ve
farklıdır da. Her hükûmetin hükûmet programı da farklı olabilir. Bunlar
tartışılır, eleştirilir. Bu tartışmalar nasıl olursa olsun etki alanları bir
yere kadardır. Ancak, Türkiye’nin millî meselelerinde inanıyorum ki bu Meclis geçmişte
olduğu gibi bundan sonra da mutabakat hâlinde olmaya, tek yürek olmaya devam
edecektir. 
Dünyanın 1918’de
bir hesabı vardı. Milletimizin ve Allah’ın hesabı bu hesabı bozdu. Gazi Mustafa
Kemal Atatürk önderliğinde istiklal mücadelemizi vererek Türkiye Cumhuriyeti’ni
ilan ettik. İnşallah 2023 yılında hep birlikte cumhuriyetimizin 100’üncü yılını
idrak edeceğiz.
İstiklal Harbi’mizi yaparken bize
“maceraperest” diyenler haksız çıktılar. Bugün Türkiye’nin güvenliğini
ilgilendiren meselelere taraf olurken, sınırlarımızı korurken, mazlum ve mağdur
halkların hamisi olurken de -maceraperest diyen kişiler için söylüyorum-
tarihten bugüne kadar ders almadılar, zannediyorum ki bundan sonra da ders
almayacaklar ama şunu da ifade etmek istiyorum: Allah’ın izniyle, tarih önünde
bir kez daha bu ifadeleri kullananlar mahcup olacaklardır.
Türkiye, muhatapları kim olursa olsun
ülkesini ve milletini koruduğu gibi dünyanın neresinde olursa olsun
mazlumların, mağdurların sesi olmaya, vicdanı olmaya devam edecektir. Türk milletinin
vicdanı hiçbir şekilde körelmeyecek, nasırlaşmayacak, AK PARTİ iktidarları da
milletin vicdanının sesi olmaya devam edecektir. Biz Türkiye olarak bizi
ilgilendiren her meselede taraf olmak durumundayız. Bu taraf olma durumu körü
körüne bir taraftarlık değildir. Türkiye'nin bekası söz konusuysa, Türkiye'nin
millî menfaatleri söz konusuysa, kardeş halkların çektiği acılar söz konusuysa,
dünya ne derse desin taraf olmaya sonuna kadar devam edeceğiz.
Suriye meselesinde de pek çok yönden
tarafız; insan haklarından yana tarafız, demokrasiden yana tarafız, Suriye
halkından yana tarafız, Suriye’nin bütünlüğünden yana tarafız, insanlığın
vicdanından yana tarafız. 
Evet, bize diyorlar ki: “Emevi
Camisi’nde namaz kılacağınızı ifade ettiniz ama 2,5 milyon insanı dilenci
pozisyonuna bir anlamda soktunuz.” şeklinde bir ifade kullanıldı burada. 
Sadece şunu söylerim: Allah’tan korkun!
Allah’tan korkun! (AK PARTİ sıralarından alkışlar) 
İLHAN KESİCİ (İstanbul) – Öyle demedim.
BAŞBAKAN YARDIMCISI LÜTFİ ELVAN (Devamla)
– Siz, 2,5 milyon insanı sınır dışı etmek istediniz. Evet, buna sebep olan eli
kanlı Esed’in elini sıktınız. Bu da size yakışmadı. (CHP sıralarından
gürültüler)
BARIŞ YARKADAŞ (İstanbul) – Bodrum’da
siz tatil yapıyordunuz.
BAŞBAKAN YARDIMCISI LÜTFİ ELVAN
(Devamla) – Evet, biz Bodrum’da…
MUSA ÇAM (İzmir) – Esad’la tatil yapan
kim, “kardeşim” diyen kim?
BAŞBAKAN YARDIMCISI LÜTFİ ELVAN
(Devamla) – Değerli arkadaşlar, biz Esed’le görüşürken Esed katliam yapmıyordu.

BARIŞ YARKADAŞ (İstanbul) – “Kardeşim
Esad” diyen sizdiniz, ne oldu da... Esad da mı kandırdı sizi yoksa? (AK PARTİ
sıralarından gürültüler)
BAŞBAKAN YARDIMCISI LÜTFİ ELVAN
(Devamla) – Ancak, Esed katliam yapmaya başladıktan sonra Cumhuriyet Halk
Partisi yetkilileri gitmiş, kanlı Esed’in elini sıkmıştır, bunu milletimiz
görmüştür sevgili kardeşlerim. (AK PARTİ sıralarından alkışlar)
Biz, o 2,5 milyon insanı ülkemize
almakla onları ölümden kurtardık, işkenceden kurtardık, Esed’in zulmünden
kurtardık. Allah kimseyi vatanından, memleketinden ayrılmak durumunda
bırakmasın. Dünyada göçmenlere, mültecilere, yersiz yurtsuz kalanlara, evi
ocağı yıkılanlara, ölümden kaçanlara Türkiye kucağını açmışsa, Türk milleti
kucağını açmışsa bununla insan olarak iftihar etmek gerekir. Bu, insanlığımızın
bir gereğidir, vicdanımızın bir gereğidir; tarihe karşı, coğrafyaya karşı,
insanlığın geleceğine karşı sorumluluğumuzun bir gereğidir. Türkiye’nin
mülteciler konusundaki tavrını dünya takdir ediyor, uluslararası insani yardım
kuruluşları takdir ediyor, elini vicdanına koyan her vicdan sahibi takdir
ediyor ancak bir tek muhalefet takdir etmiyor. Türkiye’nin Suriye konusundaki
barışçı tavrına, insani tavrına, zulme karşı duruşuna karşı çıkmak insanlığa
karşı çıkmaktır; zulüm karşısında sessiz kalmaktır. Biz Türkiye olarak bölgede
huzur tesis edilene kadar, kan durana kadar mazlumların yanında, mağdurların
yanında, Suriye halkının yanında olmaya devam edeceğiz.
BARIŞ YARKADAŞ (İstanbul) –
Teröristlere silah göndererek mi Suriye halkının yanında oluyorsunuz? Bakın,
Erdoğan şimdi itiraf etti “ÖSO’ya silah gönderiyoruz.” diye. Sayın Bakan, böyle
mi Suriye halkının yanında oluyorsunuz? (AK PARTİ sıralarından gürültüler)
BAŞKAN – Sayın Yarkadaş, lütfen
efendim, lütfen…
BAŞBAKAN YARDIMCISI LÜTFİ ELVAN
(Devamla) - Bu konuda olduğu gibi ve diğer pek çok konuda da Sayın
Cumhurbaşkanımız, Sayın Başbakanımızla birlikte haksız hücumlara maruz kaldı.
Muhalefet el birliğiyle Sayın Cumhurbaşkanımıza muhalefet etmekte birleşti.
Değerli arkadaşlar, Cumhurbaşkanımız Sayın Recep Tayyip Erdoğan 78 milyonun
Cumhurbaşkanıdır. Her türlü siyasi tavır ve duruşun ötesinde Türk milletini ve
Türkiye’yi temsil eden Sayın Cumhurbaşkanımız milletimizin hür iradesiyle
seçilmiştir. Cumhurbaşkanımızın ve o yüce makamın her türlü kısır ve dar
tartışmanın dışında ve üstünde olduğunu muhalefet bir türlü kabullenmek
istemiyor. Cumhurbaşkanı ve Cumhurbaşkanlığı makamını eleştiri sınırını aşarak
yıpratmaya kalkan kim olursa olsun karşısında bizi bulacaktır, milletimizi
bulacaktır. (AK PARTİ sıralarından alkışlar) 
BARIŞ YARKADAŞ (İstanbul) – Herkesin
Cumhurbaşkanıysa niye sizi karşısında buluyor? Sayın Bakan, madem herkesin
Cumhurbaşkanı siz niye savunuyorsunuz sadece?
 BAŞBAKAN YARDIMCISI LÜTFİ ELVAN
(Devamla) - Paralel kumpaslarla meşruiyetini milletten değil millet düşmanlarından
alanlar Cumhurbaşkanımızı ve ailesini hedefe koyarak esasıyla onu değil onun
temsil ettiği milleti hedef almaktadır. Devlet içinde devlet olma hevesi güden
her türlü paralel yapıyla milletimizin huzuruna, birliğine, dirliğine yönelen
her türlü terör örgütüyle mücadele kesintisiz devam edecektir. Bunu yaparken
Anayasa, yasalar ve hukuk sistemi içerisinde özenli hareket edilecek,
vatandaşımızın hak ihlaline meydan verilmeyecektir. 
İBRAHİM ÖZDİŞ (Adana) – Amma attın ha!
ÇAĞLAR DEMİREL (Diyarbakır) – Şu anda
Derik’te sokağa çıkma yasağı var.
İBRAHİM ÖZDİŞ (Adana) – Can Dündar’ı
haber yaptığı için…
BAŞBAKAN YARDIMCISI LÜTFİ ELVAN
(Devamla) - Şiddete bulaşan ve şiddeti körükleyenlerle anladığı dilden mücadele
sonuna kadar devam edecektir. Terörle mücadeleyi, her türlü vesayet anlayışı ve
paralel yapıyla mücadeleyi demokratikleşme çalışmalarıyla eş zamanlı yürütmeye
kararlıyız. 
ÖZGÜR ÖZEL (Manisa) – Parlamentoyla
ilişkilerden sorumlu bakanın ilk günden üslubuna bak! Bundan sonra uzlaşmayı
ara! İlk sınava bak!
BAŞBAKAN YARDIMCISI LÜTFİ ELVAN
(Devamla) - Sayın Başkan, değerli milletvekilleri; bir başka güncel konuya
ilişkin de Genel Kurulumuza bilgi arz etmek istiyorum. Bildiğiniz gibi
geçtiğimiz salı günü sabah saatlerinde Hatay Yayladağı bölgesinde Türk hava
sahasını ihlal eden ve o dakika itibarıyla milliyeti bilinmeyen bir uçak Hava
Kuvvetlerimizce düşürüldü. İhlali yapan uçak beş dakikada 10 defa uyarılmış,
sonuç alınamayınca daha evvel defalarca ilan ettiğimiz üzere uluslararası
angajman kuralları çerçevesinde F-16’larımız tarafından müdahale edilmiştir.
Türkiye, hava sahasının ihlali konusundaki hassasiyetini defalarca açıklamış ve
uyarılarda bulunmuştur. Buna rağmen, kara ya da hava sahamızda bir ihlal
gerçekleşiyorsa ona karşı her türlü tedbiri almak bizim hem hakkımız hem
görevimizdir.
Öncelikle şunu
ifade etmeliyim ki, yıllardır ileri düzeyde iş birliği içinde olduğumuz
dostumuz, komşumuz Rusya’yla münasebetlerimizin bu hâle gelmesini elbette arzu
etmezdik. Ancak bu konudaki tutumumuz nettir, angajman kuralları vatan
savunmasının ve güvenliğinin bir gereğidir. Sayın Başbakanımız angajman
kurallarının her ülke için geçerli olduğunu belirterek sınır güvenliği
konusunda Türkiye’nin tavrını en açık ve anlaşılır şekilde dile getirmiştir.
Türkiye olaya hamasi duygularla yaklaşmamış, bu süreçte krizin tırmanmasını
engelleyecek adımları atarak olayı kontrol altına almaya çalışmıştır. Ama
burada biraz önce Sayın Kesici tarafından Sayın Başbakanımıza yönelik bazı
ifadelerde bulunuldu.
BÜLENT YENER
BEKTAŞOĞLU (Giresun) – Hayırdır?
BAŞBAKAN
YARDIMCISI LÜTFİ ELVAN (Devamla) – Sayın Kesici özellikle talimatın, direktifin
Sayın Başbakan tarafından verilmemesi gerektiğini ifade etti. Angajman
kuralları, Sayın Kesici, Sayın Başbakanın direktifiyle verilir, bunu bilmemiz
gerekiyor.
MUHARREM ERKEK
(Çanakkale) – Suriye uçağı sandınız galiba?
BAŞBAKAN
YARDIMCISI LÜTFİ ELVAN (Devamla) – Evet, Sayın Başbakanın direktifiyle verilir.

İDRİS BALUKEN
(Diyarbakır) – Roboski’de de öyle miydi?
BAŞBAKAN
YARDIMCISI LÜTFİ ELVAN (Devamla) - Angajman kurallarında, Genelkurmay
Başkanlığı veya Hava Kuvvetleri Komutanlığı kendi kararını alarak böyle bir
uygulamayı yapamaz. Bu direktifi verecek olan ve veren seçilmiş Hükûmettir…
FERHAT ENCÜ
(Şırnak) – Peki, Roboski’de ne yaptınız? 
BAŞBAKAN
YARDIMCISI LÜTFİ ELVAN (Devamla) – …seçilmiş Hükûmettir.
FERHAT ENCÜ
(Şırnak) - Roboski’de kim emri verdi?
MUHARREM ERKEK
(Çanakkale) – Suriye uçağı sandınız galiba.
FERHAT ENCÜ
(Şırnak) – Roboski’de kim emri verdi?
BAŞBAKAN YARDIMCISI LÜTFİ ELVAN (Devamla)
– Tüm kurumlarımız… 
MUHARREM ERKEK (Çanakkale) – “Rus uçağı
olsaydı düşürmezdik.” dediniz. 
BAŞBAKAN YARDIMCISI LÜTFİ ELVAN
(Devamla) - Bunun sorumluğu da elbette ki Hükûmetimize ve Sayın Başbakanımıza
aittir. 
 MUHARREM ERKEK (Çanakkale) – “Rus uçağı
olduğunu bilseydik düşürmezdik.” dediniz. 
BAŞBAKAN YARDIMCISI LÜTFİ ELVAN
(Devamla) - Kurumlar seçilmiş hükûmetin emrindedir, bunu size hatırlatmak
isterim, özellikle sizlere hatırlatmak isterim. 
MUHARREM ERKEK (Çanakkale) – Daha
uçağın milliyetini tespit edemiyorsunuz. 
BAŞBAKAN YARDIMCISI LÜTFİ ELVAN
(Devamla) - Şimdi, yine, özellikle sınır ihlalinde bulunan uçağın nereden
geçtiğini de biliyoruz değil mi? Hatay’dan geçti bu. 
MUHARREM ERKEK (Çanakkale) – “Rus uçağı
olduğunu bilseydik düşürmezdik.” dediniz. 
BAŞBAKAN YARDIMCISI LÜTFİ ELVAN
(Devamla) - Evet, herhâlde, şunu da söylemeliyim: Siz iktidarda olsaydınız,
anlaşılan, sınır ihlaline onay verecektiniz. Ben buradan bunu anlıyorum. (AK
PARTİ sıralarından alkışlar, CHP sıralarından gürültüler) Evet, buradan bunu
anlıyorum. 
ZİYA PİR (Diyarbakır) – Sayın
Kurtulmuş’a deyin bunları. Hükûmet Sözcüsü öyle demiyor. Hükûmet Sözcüsü öyle
konuşmuyor.
MUHARREM ERKEK (Çanakkale) – Ciddi
olun, ciddi. 
BAŞBAKAN YARDIMCISI LÜTFİ ELVAN
(Devamla) - Sayın Kesici Gazi Mustafa Kemal Atatürk’ten bahsetmiştir. 
ZİYA PİR (Diyarbakır) – “Rus uçağı
olduğunu bilseydik düşürmezdik.” diyor. 
MUHARREM ERKEK (Çanakkale) – Rus uçağı
sınırlarımızı ihlal edebilir mi?
BAŞBAKAN YARDIMCISI LÜTFİ ELVAN
(Devamla) - Hatay, Gazi Mustafa Kemal Atatürk’ün bize emanetidir. 
MUHARREM ERKEK (Çanakkale) – Rus uçağı
ihlal edebilir mi? 
BAŞKAN – Efendim, lütfen… Beyefendi… 
BAŞBAKAN YARDIMCISI LÜTFİ ELVAN
(Devamla) – Evet, Hatay, Gazi Mustafa Kemal Atatürk’ün bize emanetidir;
korumaya, kollamaya devam edeceğiz. Sınır ihlali yapılması hâlinde gereğini
yine yapacağız sevgili kardeşlerim. (AK PARTİ sıralarından alkışlar) 
Evet, Gazi Mustafa Kemal Atatürk
Hatay’ı ziyaretinde Ayşe Fitnat Hanım’la bir araya gelir. Ayşe Hanım şunu
söyler: “Paşam, kırk asırlık Türk yurdu Hatay düşman elinde. Bizi lütfen
kurtarın.” Gazi Mustafa Kemal Atatürk ise “Kırk asırlık Türk yurdu Hatay düşman
elinde esir kalamaz.” der sevgili kardeşlerim. (AK PARTİ sıralarından alkışlar)

ÖZGÜR ÖZEL (Manisa) – Alkışlanacak tek
yeri konuşmanın. 
BAŞBAKAN YARDIMCISI LÜTFİ ELVAN
(Devamla) - Sayın Başkan, değerli milletvekilleri; Türkiye teröre nasıl
karşıysa savaşa da öyle karşıdır. Ancak terör bahanesiyle Türkmen
kardeşlerimize yapılan saldırılar karşısında seyirci kalamayız. Bayır Bucak Türkmenlerinin
yaşadığı Lazkiye ve kuzeyinde terörist örgüt yoktur. O yüzden, yıllardır
halkına zulmeden Esed ordusuna vereceği desteği açıkça savunamayanlar bunu
terörle mücadele ambalajıyla satmaya kalkmasın. 
MUHARREM ERKEK (Çanakkale) – IŞİD’i de
anlat azıcık, IŞİD’i de anlat.
BAŞBAKAN YARDIMCISI LÜTFİ ELVAN
(Devamla) – Evet, evet, PKK nasıl terör örgütüyse DAİŞ de bir terör örgütüdür.
ZİYA PİR (Diyarbakır) – El Nusra?
BAŞBAKAN YARDIMCISI LÜTFİ ELVAN
(Devamla) – El Nusra da bir terör örgütüdür.
BAŞKAN – Sayın Erkek, lütfen müdahale
etmeyiniz, Sayın Erkek, insicamı bozmayınız efendim.
BAŞBAKAN YARDIMCISI LÜTFİ ELVAN
(Devamla) – Keza, soydaşlarımıza yapılan saldırılar karşısında sessiz kalmamızı
da bizden kimse beklemesin. Türkiye, tarihî, kültürel ve sosyolojik bağlarının
bulunduğu Bayır Bucak Türkmenlerinin her zaman yanındadır, yanında olmaya da
devam edecektir. (AK PARTİ sıralarından alkışlar) Bu, bizim kardeşlik
hukukumuzun ve insanlığımızın gereğidir, aynı zamanda büyük devlet olmamızın
gereğidir. Türkiye, özellikle de AK PARTİ hükûmetleri döneminde içinde yer
aldığı bu coğrafyaya barışı ve adaleti getirmeye katkı sağlayacak gücünü
çevresine hissettirmiştir. Türkiye'nin bu gücünden rahatsız olan çıkar grupları
şüphesiz vardır ama biz bu çıkar gruplarının keyfine ve oyunlarına ram olacak
bir ülke asla değiliz. Bizim davamız hak ve adalet davasıdır, özgürlük
davasıdır. Asıl sorun, halkına zulüm yapan, zulümle ayakta durmaya çalışan
yönetimlerdir. Sorunun kökeni, tamamen menfaat ilişkilerine endekslenmiş kimi
devlet politikalarında aranmalıdır. Siyasiler arasında medyada, sosyal
mecralarda maalesef milletimizi, dostlarımızı üzecek, düşmanlarımızı ise
sevindirecek ifadelere rastlıyoruz. Oysa vatan savunması söz konusu olduğunda
birlik, beraberlik her şeyden önce gelir. Bu aziz vatan, varlığımızın teminatı,
bu ülkede yaşayan herkesin ortak değeridir.
Sayın Başkan, değerli milletvekilleri;
AK PARTİ hükûmetleri cumhuriyetimizin en reformcu hükûmetleridir, evet, en
reformcu hükûmetleridir. AK PARTİ hükûmetlerinin en önemli özelliği, vesayet
odaklarının talimatıyla icraat yapmamasıdır. Bize talimat verecek tek bir merci
vardır…
KAMİL AYDIN (Erzurum) – Saraydır.
BAŞBAKAN YARDIMCISI LÜTFİ ELVAN
(Devamla) - …o da milletimizdir. (AK PARTİ sıralarından alkışlar) Milletimizi
ayak bağlarından kurtarmak, millet-devlet kaynaşmasını sağlamak, devlet
işleyişini en kolay, en ulaşılabilir hâle getirmek için bu reformları
yapıyoruz. Birey olarak her vatandaşımızın eşitliği, özgürlüğü, güvenliği,
onuru için yine bu reformları yapıyoruz. Ülkemizin sosyal, kültürel, ekonomik
alanlarda dünyada saygın hâle gelmesi için bu reformları yapıyoruz. 
64’üncü Hükûmet olarak 2002’den bu yana
yaptığımız reformları kalıcılaştırmak, kurumsallaştırmak, güncellemek, yeni
ihtiyaçlara cevap vermek için 6 temel alana öncelik verdik. Bunlardan bir
tanesi demokratikleşme ve adalet reformu, bir diğeri eğitim reformu, kamu
yönetimi reformu, kamu maliyesi reformu, reel ekonomide köklü değişim reformu,
öncelikli dönüşüm programlarına ait reformlarımız. Evet, 6 reformumuzdan
oluşuyor. Hükûmet programımızın geneline baktığınızda ise, insan odaklı bir
yaklaşım içerisinde olduğumuzu göreceksiniz. Hemen hemen her bölüm insan odağı
üzerine inşa edilmiştir, insan kalitesi, nitelikli insan altyapısı üzerine inşa
edilmiştir.
Evet, Sayın Kesici şunu ifade etti,
dedi ki: “Bu Hükûmet programı ürkek ve çekingendir.” Ürkeklik ve çekingenlik
asla bize yakışmaz, asla bize yakışmaz. Ürkek ve çekingen ruh hâline sizi
millet 1 Kasım gecesi zaten sandıkta soktu değerli arkadaşlar. 1 Kasım gecesi
zaten o ortama girdiniz. (AK PARTİ sıralarından alkışlar)
Evet, zannedersem Hükûmet programını
detaylı bir şekilde okumadınız. Evet, Sayın Kesici, demokratikleşme ve adalet
reformu alanında, kısaca özetlemek istiyorum, siyasi etik kanunu, Siyasi
Partiler Kanunu, Seçim Kanunu, sivil toplum çerçeve kanunu, cemevlerine ve
irfan merkezlerine hukuki statü verilmesi, kişisel verilerin korunması kanunu,
devlet sırrı kanunu, Yargı Reformu Strateji Belgesi’nin hayata geçirilmesi,
daha çok sayıda sayabileceğim reformlar. Evet, bu reformların her birini teker
teker hayata geçireceğiz, ancak anladığım kadarıyla reformlarla,
demokratikleşmeyle çok fazla ilginiz yok, eğer ilginiz olsaydı bu bölümlere
değinirdiniz diye düşünüyorum.
ZİYA PİR (Diyarbakır) – Sizin çok
ilginiz olduğu için eğitim reformu yapıyorsunuz!
BAŞBAKAN YARDIMCISI LÜTFİ ELVAN
(Devamla) – Değerli arkadaşlar, zamanım kısaldı, o nedenle özellikle
Hükûmetimize yöneltilen bazı sorular var, onları öncelikli olarak
cevaplandırmak istiyorum, eğer zamanım kalırsa yine Hükûmet programıyla ilgili
düşüncelerimi sizlere aktaracağım.
Sayın Kesici vatandaşın cebine giren
bir hesap yaptı. Doğru mu Sayın Kesici? Bu hesabı yaptınız, kendinize göre bir
hesap yaptınız. 
İLHAN KESİCİ (İstanbul) – Görelim
hesabı.
BAŞBAKAN YARDIMCISI LÜTFİ ELVAN
(Devamla) – Elbette, doğru yanlış bir hesap yaptınız, size çok teşekkür
ediyorum, ama ben de bir hesap yapmak istiyorum, madem siz böyle bir hesap
yaptınız. 
Evet, millî gelirimiz 230 milyar
dolardan 800 milyar dolara çıktı. 
BÜLENT YENER BEKTAŞOĞLU (Giresun) –
Borcumuz!
BAŞBAKAN YARDIMCISI LÜTFİ ELVAN
(Devamla) – Millî gelirimiz. (AK PARTİ sıralarından alkışlar) Evet, 230 milyar
dolardan 800 milyar dolara çıktı. 
Kişi başına gelirimiz, evet, 3 bin
dolardan 9 bin dolara çıktı. 
Evet, ihracatımız 36 milyar dolardan
150 milyar dolara çıktı.
MUSA ÇAM (İzmir) – İthalat! 
BAŞBAKAN YARDIMCISI LÜTFİ ELVAN
(Devamla) – Evet, şimdi geleceğiz, o bölümlere de geleceğiz.
MEVLÜT KARAKAYA (Adana) – Kamu
varlıkları ne oldu?
BAŞBAKAN YARDIMCISI LÜTFİ ELVAN
(Devamla) – Evet, bizden önceki dönemlerde, sizlerin döneminde -bu kısmı çok
iyi dinleyiniz- vergi gelirlerinin yüzde 86’sı nereye gidiyordu biliyor
musunuz? Faize gidiyordu. 
Peki, halka ne kadar gidiyordu? Yüzde
13,5’i gidiyordu. Peki, bugünkü durum nedir? İşte bugün faize yüzde 13,5’i
gidiyor, halka yüzde 86,5’i gidiyor, aradaki farkımız bu, evet. 
FERHAT ENCU (Şırnak) – Gerçek halkı
göster.
OKTAY ÖZTÜRK (Mersin) – “Halk”
dediğiniz AKP’liler mi Sayın Bakan?
BAŞBAKAN YARDIMCISI LÜTFİ ELVAN
(Devamla) – Erzurumlu bir esnaftan bahsetti Sayın Kesici. Çok memnun oldum. 
Şunu söyleyeyim: Erzurumlu hesabını çok
iyi bilir arkadaşlar, evet. (AK PARTİ sıralarından alkışlar) 
KAMİL AYDIN (Erzurum) – Erzurum en
fakir il seçildi, en fakir il. TÜİK raporlarına bakın Sayın Bakan. Erzurum, en
fakir 3 ilden bir tanesi. Erzurum’u konuşmayın, Karaman’dan örnek verin. 
BÜLENT YENER BEKTAŞOĞLU (Giresun) –
Borcumuzu konuşun borcumuzu Sayın Bakan.
KAMİL AYDIN (Erzurum) – Dibe vurdunuz. 
BAŞBAKAN YARDIMCISI LÜTFİ ELVAN
(Devamla) – Şimdi, değerli arkadaşlar…
BAŞKAN – Lütfen müsaade buyurun
efendim.
Buyurun Sayın Bakan.
BAŞBAKAN YARDIMCISI LÜTFİ ELVAN
(Devamla) – …hacca gitmekten bahsetti. Sadece şu kadarını söyleyeyim değerli
arkadaşlar, hacdan bahsettiği için söylüyorum: 2002 yılında hacca gitmek için
başvuru yapan kaç kişi vardı biliyor musunuz? 75 bin kişi. Bugün hacca gitmek
için sıra bekleyen kaç kişi var biliyor musunuz? 1 milyon 300 bin kişi, 1
milyon 300 bin kişi. (AK PARTİ sıralarından alkışlar) Evet, işte sizin
bahsettiğiniz o Erzurumlu esnaf kardeşim o dönemde hacca gidemiyordu ama şimdi
o Erzurumlu esnaf kardeşim bugün hacca gidebiliyor, aradaki fark bu. (AK PARTİ
sıralarından alkışlar) 
KAMİL AYDIN (Erzurum) – Evine
gidemiyor.
BAŞBAKAN YARDIMCISI LÜTFİ ELVAN
(Devamla) – Erzurumlu esnaf kardeşim o dönemde yüzde 69 faizle bankadan kredi
alamıyordu, gidip Halk Bankasından kredi alamıyordu ama Erzurumlu esnaf
kardeşim bugün yüzde 5 faizle gidip kredisini alabiliyor sevgili kardeşlerim,
aradaki fark bu. (AK PARTİ sıralarından alkışlar, CHP ve MHP sıralarından
gürültüler)
Bir de şunu söyleyeyim: Erzurumlu
kardeşlerim hesabını iyi bilir. Erzurumlu kardeşlerim üzerinden hikâye, fıkra
falan anlatmayın, Erzurumlu kardeşlerimiz hesabını iyi bilir. 1 Kasım
seçimlerinde Erzurum’daki hemşehrilerimiz yüzde 68 oyu AK PARTİ’ye, evet,
sadece ve sadece yüzde 3 oyu Cumhuriyet Halk Partisine vermiştir. (AK PARTİ
sıralarından alkışlar)
OSMAN AŞKIN BAK (Rize) – Rize’yi de
söyle, Rize’den yüzde 76.
BAŞBAKAN YARDIMCISI LÜTFİ ELVAN (Devamla)
– Şimdi, değerli arkadaşlar, elbette çok güzel fıkralar anlattınız. Bu
fıkraları dinledik ve kırk dakikayı bu şekilde doldurduk, biz de memnun olduk,
rahatsız olmadık açıkçası ama şunu söylemem gerekiyor: Gerçekten devlet işi
ciddiyet gerektirir arkadaşlar; bütçe işi, hükûmet programı işi ciddiyet
gerektirir.
BÜLENT YENER BEKTAŞOĞLU (Giresun) –
Borcu söylemediniz. Borcumuz yok mu yoksa?
BAŞBAKAN YARDIMCISI LÜTFİ ELVAN
(Devamla) – Şimdi, evet, bizler eleştirildik. Elbette eleştireceksiniz,
eleştiri sizin en doğal hakkınız ama size şunu da söylemeliyim: Düşünebiliyor
musunuz arkadaşlar, bizden önceki dönemlerdeki bütçelere baktım, son on yıla
baktım, on yılın yedi yılı bütçelerde inanılmaz sapmalar olmuş, tahminleri veya
bütçe hedeflerini tutturma söz konusu değil ama biz on üç yıllık iktidarımız
döneminde sadece ve sadece 2 kriz yılı dışında tüm bütçelerimizi tutturduk
değerli arkadaşlarım. Evet, bizim farkımız bu. (AK PARTİ sıralarından
arkadaşlar)
MEVLÜT KARAKAYA (Adana) – Sattığınız
kamu varlıklarını da söyleyin, kamu varlıklarını!
BAŞBAKAN YARDIMCISI LÜTFİ ELVAN
(Devamla) – Evet, 2023 vizyonundan bahsedildi. Evet, bizim bir 2023 hedefimiz
var, 2023 vizyonumuz var. 2023 vizyonumuzun ve hedefinin sonuna kadar
arkasındayız ama görüyorum ki sizin 2023 vizyonunuz yok, ufkunuz yok. Aradaki
fark da bu sevgili kardeşlerim.
Evet, Hükûmet programımız, bu Hükûmet
programı 2015-2019 dönemini kapsayacak şekilde hazırlanmıştır. Elbette 2023
vizyonu çerçevesinde hazırladık ama bu Hükûmet programında 2023 hedeflerini
koymamızı elbette sizler de beklemezdiniz. 
Diğer taraftan, şimdi, geçmişe yönelik
bazı hususları hatırlamamızda yarar var. Yine, Sayın Kesici satın alma gücü
paritesinden bahsetti. Son derece önemli bir konu. Haklıdır, evet, millî
gelirimiz 9 bin dolardır şu anda. Satın alma gücü paritesine baktığımızda… 
MEVLÜT KARAKAYA (Adana) - 8.500…
BAŞBAKAN YARDIMCISI LÜTFİ ELVAN
(Devamla) - Ama biz 3 bin dolarlardan buralara getirdik değerli arkadaşlar, biz
millî gelirimizi düşürmedik. 
Şimdi, kişi başı satın alma gücü
paritesine baktığımızda, evet, satın alma gücü paritesi itibarıyla 8.600
dolardan 19.500 dolara çıkardığımız görülmektedir. 
Şimdi, yine, şunu söyledi Sayın Kesici,
dedi ki: “Uluslararası kitaplarda, IMF’nin, Dünya Bankasının dokümanlarında
satın alma paritesi yer almaz.” dediniz, değil mi Sayın Kesici, bunu
söylediniz? 
İLHAN KESİCİ (İstanbul) – Hayır, böyle
yer almaz dedim. 
BAŞBAKAN YARDIMCISI LÜTFİ ELVAN
(Devamla) - Evet, on yıl önce de yer alıyordu… 
(Mikrofon otomatik cihaz tarafından
kapatıldı) 
BAŞBAKAN YARDIMCISI LÜTFİ ELVAN
(Devamla) – Müsaade eder misiniz Sayın Başkanım.
BAŞKAN – Lütfen efendim, biraz sıkışık
durumumuz.
BAŞBAKAN YARDIMCISI LÜTFİ ELVAN
(Devamla) – Evet, Dünya Bankasının, IMF’nin kitaplarında satın alma gücü
cinsinden millî gelir on yıl önce de yer alıyordu, beş yıl önce de yer
alıyordu, şimdi de yer alıyor değerli kardeşlerim. 
Satın alma gücü paritesi neden önemli?
Bunu da söyleyeyim. Ülkeler, evet, ekonomik açıdan birbirlerini kıyaslarken
satın alma gücüne de bakarlar, özellikle satın alma gücüne bakarlar. Niye satın
alma gücüne bakarlar? Çünkü elmayla armut kıyaslanmaz sevgili kardeşlerim.
İşte, bunu ortadan kaldırıyorsunuz, elmayla armudun farkını ortadan kaldırıp
elmayla elmayı kıyaslıyorsunuz. Bunun farkı da budur değerli arkadaşlar. 
Şimdi, bir başka husus: Yine, o kayıp
yıllarda, geçmiş dönemlerde -hepiniz hatırlarsınız- kaç banka battı,
hatırlayanınız var mı arkadaşlar? 21 banka battı. Sayın Kesici çok iyi bilir o
dönemleri, batan bankaları çok iyi bilir. 
Yine, o dönemde kamu bankalarımız,
değerli arkadaşlar, Ziraat Bankası, Halk Bankası, Vakıfbank batma noktasına
geldi. Her yıl bütçeye görev zararı olarak bu bankalara para aktarılıyordu. 
Kamu iktisadi teşekküllerine
baktığınızda, o dönemlerde…
MEVLÜT KARAKAYA (Adana) – Doğru bilgi
vermiyorsunuz.
BAŞBAKAN YARDIMCISI LÜTFİ ELVAN
(Devamla) - …kamu iktisadi teşekkülleri, bırakın işletme masraflarını
karşılamayı, devlet memurlarının maaşlarını ödeyemiyordu değerli arkadaşlar,
biz o dönemleri yaşadık, evet, o dönemleri yaşadık. Ve şu anda Allah’a çok
şükür, milletimizden aldığımız vergiyi milletimize veriyoruz biz, bizim
farkımız bu. 
Evet, bir başka önemli husus, yine
aktarmaya devam edeceğim, birkaç örnek vereceğim. Türk Hava Yolları…
Hatırlarsınız değil mi Türk Hava Yollarının 2002’deki durumunu. O dönemde ben
de bürokrattım. Özellikle yurt içi hava sahasının özel kesime açılması talebi
sık sık gündeme gelirdi. Her seferinde hükûmet reddederdi. Niye reddederdi
biliyor musunuz? “Eğer yurt içindeki hava sahasını özel kesime açarsanız Türk
Hava Yolları zaten zarar ediyor, ayakta kalması mümkün değil, dolayısıyla biz
yurt içi hava sahasını özel kesime açamayız.” demişlerdir. Onlarca hükûmet bunu
söylemiştir o dönemde. Ben de o dönemde bürokratlık yaptım. Ama biz iktidara
geldik, korkmadık, ürkmedik, çekinmedik, Türk Hava Yollarımız rekabet
edebilecek güce sahiptir dedik ve yurt içi uçuşları özel kesime açtık ve özel
şirketler -hepiniz biliyorsunuz, 7-8 firma- şehirlerarası uçuş gerçekleştirmeye
başladı. Peki, sonuç ne oldu? Zarar eden, ayakta duramayan Türk Hava Yolları,
bugün dünyanın en büyük hava yolu firmalarından biri hâline geldi sevgili
kardeşlerim. İşte, bizim farkımız bu, bizim diğer iktidarlardan farkımız bu.
(AK PARTİ sıralarından alkışlar) 
ÖZGÜR ÖZEL (Manisa) – Sendikalı işçiler
işten atılınca “Anonim şirket, biz karışamayız.”, yolcu sayısı artınca “Biz
yaptık…” Bu nasıl iş? 
BAŞBAKAN YARDIMCISI LÜTFİ ELVAN
(Devamla) – Eğer biz Türk Hava Yollarının parasını, Vakıfbank’ın parasını,
Ziraat Bankasının parasını, Halkbank’ın parasını rantçılara verseydik biz de
aynı konumda olurduk. (CHP ve MHP sıralarından gürültüler) 
OKTAY ÖZTÜRK (Mersin) – Ayakkabı
kutularını da konuş! 
MEVLÜT KARAKAYA (Adana) – Dört bakan
nerede! 
BAŞBAKAN YARDIMCISI LÜTFİ ELVAN
(Devamla) – Ama biz ne yaptık? Hortumları kestik, rantçıların elinden aldık ve
bunu milletimizin hizmetine sunduk. 
OKTAY ÖZTÜRK (Mersin) – Ayakkabı
kutularına koydunuz!
ÖZGÜR ÖZEL (Manisa) – Sayın Elvan, o
zaman söyledik size, hostesler işten atıldı diye, “Biz karışamıyoruz.” dediniz.

BAŞBAKAN YARDIMCISI LÜTFİ ELVAN
(Devamla) – Değerli arkadaşlar, bir örnek daha vereceğim: AK PARTİ iktidarda
olmasaydı, bakınız… 
(Mikrofon otomatik cihaz tarafından
kapatıldı) 
BAŞKAN – Sayın Elvan, lütfen tamamlayın
efendim, sözlerinizi bağlayın lütfen.
BAŞBAKAN YARDIMCISI LÜTFİ ELVAN
(Devamla) – …1999-2002 dönemini yaşamış olsaydık, o dönemdeki ekonomik
konjonktürde devam etmiş olsaydık bizim tam 500 milyar lira faize ilave para
aktarmamız gerekecekti, 500 milyar lira, eski parayla tam 500 katrilyon lira
faize ilave para aktarmamız gerekecekti. İşte, bizim farkımız bu değerli
arkadaşlar, bizim farkımız bu. 
Ben hepinize çok teşekkür ediyor ve
Hükûmet programımızın vatanımıza, milletimize, tüm ülkemize hayırlara vesile
olmasını diliyor, hepinizi saygıyla, sevgiyle, muhabbetle selamlıyorum. (AK
PARTİ sıralarından alkışlar)
BAŞKAN – Teşekkür ediyorum Sayın Elvan.
ÖZGÜR ÖZEL (Manisa) – Sayın Başkan…
BAŞKAN – Buyurun efendim, Özgür Bey,
buyurun.
ÖZGÜR ÖZEL (Manisa) – Sayın Başkan,
tabii, iki farklı cevap hakkı doğmuştur. Bir, Sayın İlhan Kesici’ye Sayın
Bakanın…
BAŞKAN – Ben yine rica etsem,
mikrofonunuzu açsam…
ÖZGÜR ÖZEL (Manisa) – Sayın Başkanım,
iki farklı cevap hakkı var grup başkan vekili olarak bunları ifade etmek
isterim. Bunlardan birincisi, grubumuza yönelik yapmış olduğu ağır ithamdan
dolayı ama ondan önce Sayın İlhan Kesici’nin ismini defaatle geçirerek ki
burada verilecek olan cevap hakkı süresinde iki şeyin göz önünde
bulundurulmasını bekliyoruz. Birincisi: Bu iş götürü usulü olursa, iki dakika,
dört dakika; parça başı hesap edilse yirmi-yirmi beş dakika cevap vermemiz
lazım. En az on dört kez hem ismini anarak hem söylediği sözleri çarpıtarak hem
de kendisine açıktan sataşarak söyledi. Ayrıca, siz dört dakikalık uzatma
süresini verdiğinizde Sayın Kesici “şerefle efendim” deyip dört dakikanın
sonunda da sözünü bitirdi. Ancak Sayın Bakan yedi dakika kullandı. Sayın
Canikli, mikrofonla sekiz, mikrofonsuz altı, toplam on dört dakika söz uzattı.
Sayın Kesici…
BAŞKAN – Saatlerde biraz farkımız var Beyefendi.
ÖZGÜR ÖZEL (Manisa) – Peki efendim.
Öncelikle Sayın Kesici’ye, şahsına yapılan sayısız sataşmadan ötürü takdir
edeceğiniz bir sürede cevap hakkı rica ediyoruz.
BAŞKAN – Her iki talep doğrudur. 
İki dakika için buyurun efendim. 
Sayın Kesici, buyurun.
ÖZGÜR ÖZEL (Manisa) – Şaka yapıyorsunuz
herhâlde.
BAŞKAN – Şaka yapmıyorum, hayır
efendim. Burası şaka yeri değil Beyefendi.
ÖZGÜR ÖZEL (Manisa) – Lütfen, hiç
değilse dört dakika süre vermeniz lazım.
BAŞKAN – İlhan Bey onu özetler
efendim. Onun üslubu fevkalade, özetler efendim.
Ayrıca şunu arz etmek istiyorum sayın
heyet, Genel Kurul: Pazartesi günü inşallah güven oylaması yapacağız, bir tam
gün mevzusu var. Dolayısıyla, seçime geçmeden önce bu mevzuyu bitirmemiz
bakımından… Bu arada 2 şahıs onar dakika konuşacak. Beni zamanda tasarruflu
oluyor diye düşünmeyiniz. Biraz da bana yardımcı olunuz, yetiştirelim efendim.
Sayın Kesici, buyurun.
VI.- SATAŞMALARA İLİŞKİN KONUŞMALAR (Devam)
8.- İstanbul Milletvekili İlhan Kesici'nin, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşması sırasında şahsına sataşması nedeniyle konuşması
İLHAN KESİCİ (İstanbul) – Çok
teşekkür ediyorum Sayın Başkan. 
Değerli arkadaşlar, bir: O kahraman
vesaire Genelkurmay Başkanı, Hava Kuvvetleri Komutanı lafı şudur: Dünyanın
hiçbir tarafında buna benzeyen hâllerde o ülkenin reisicumhuru, cumhurbaşkanı
saniyesi saniyesine sanki “Çok iyi bir iş yaptık.” der gibi açıklama yapmaz.
İki: Sayın başbakanlar da yapmaz. Sayın Başbakanın demecini ben gazetede okudum
-yani onu verelim de- sürmanşette de çıkan bir şeydi: “Emri ben verdim.” Bu
işte böyle olmaz, değil mi? Devlet dediğiniz şey kurum, kurum, devlet. Öyle
değil mi?
MEHMET METİNER (İstanbul) – İlhan
Ağabey, biz böyle yapıyoruz, siz geldiğinizde farklı yapın.
İLHAN KESİCİ (Devamla) –
Estağfurullah.
Yoksa bir kişi olur. Böyle bir şey
olur mu? Devlet, kurumları var, Sayın Cumhurbaşkanı var, Sayın Başbakanı var,
işte bu, harple ilgili bir şeyse Genelkurmayı var, başka bir şeyle ilgili bir
şeyse bakanı var vesaire. Olur mu böyle bir şey? İşte, durup durup “Böyle
aşiret devleti değiliz.” filan diyenler tam hakiki anlamda bir aşiret
sergilemiş olurlar. (CHP sıralarından alkışlar)
Benim orada söylediğim şu, Sayın
Başbakandan istirham ediyorum: Dünya diyor ki “Ya, bunlar sadece angajman
kurallarını ihlal ettiği için bu uçağı düşürmüş değiller, bunların niyeti
başka. Bak işte ‘Kim kahraman?’ diye ortaya çıkıyorlar.” Bu, bizim elimizi
zayıflatıyor, bir. 
İki: Faiz maiz, bu hesaplar şöyle
yapılır… Zaten o 2002, 2002 dediğiniz yıl olmasa yani 2001 yılı olmasa siz
burada değildiniz. Allah Allah! Öyle bir şey mi var? Bir şey olmuş, 1999
yılında deprem olmuş, (AK PARTİ sıralarından gürültüler) ekonomi yüzde 5,5
daralmış. Kuru baskı altına almışlar 2001’de, bir şey olmuş, yanlış olmuş, işte
yüzde 5,7 daralmış. Öyle olunca da o anda Parlamentoda bulunan bütün
partileri...
(Mikrofon otomatik cihaz tarafından kapatıldı) 
İLHAN KESİCİ (Devamla) – ...yani 1994 krizine sebep olan
Doğru Yol, işte, ahalimizin “2001 krizine sebep oldu” diye düşündüğü Anavatan
Partisi, Milliyetçi Hareket Partisi, Demokratik Sol, hepsini Meclis dışına
atmış. Doğru bir karar ama [AK PARTİ sıralarından gürültüler, alkışlar(!)]
Milliyetçi Hareket Partisi daha sonra tekrar döndü, geldi. 
Şimdi, bu faiz işi şu: Burada ekonomiyle ilgili 4 değerli
bakanımız var, Türkiye Cumhuriyeti devletinin Devlet Planlama Teşkilatı var,
Hazine Müsteşarlığı var, Merkez Bankası Başkanlığı var, var oğlu var, ekonomi
bürokrasisi.
Şurada bir rakam veriyorum ben, 2003 ila 2015 arasında, yani
AK PARTİ hükûmetleri zamanında faize ödenen para 410 milyar dolar, 410 milyar
dolar. Bu rakamı buranın kürsüsüne asıyorum, bunu buradan indirsinler. (AK
PARTİ sıralarından gürültüler) Bu, çok kötü bir rakamdır, bu faiz lobisi dediğiniz,
rant ekonomisi dediğiniz şeyin sultanıdır, 410 milyar dolar. (AK PARTİ
sıralarından gürültüler.) Bu kürsüde asılı duruyor. (CHP sıralarından alkışlar)
(Mikrofon otomatik cihaz tarafından kapatıldı) 
BAŞKAN – Teşekkür ediyorum Sayın Kesici.
İLHAN KESİCİ (Devamla) – Sayın Başkan, bağlıyorum.
Şimdi buradan şu sayfayı ben yırtayım, daha doğrusu tekrar
zapta geçeyim şunu Sayın Başkan. Bu, satın alma gücü paritesine göre
hesaplanır, hesaplanmaz, şimdi, bunu nereye vereyim bilmiyorum ama bu kürsüye
bırakayım. Eğer öyle olması icap ediyor idiyse bir yerden... Bunu ben bu
kürsüye bırakıyorum, ilgililer alsın.
BAŞKAN – Teşekkür ediyorum Sayın Kesici.
İLHAN KESİCİ (Devamla) – Bir otuz saniye daha verirseniz...
BAŞKAN – Peki, efendim. 
İLHAN KESİCİ (Devamla) – Kişi başına
düşen millî gelir rakamını... Bu kitap, Devlet Planlama Teşkilatının 2015
Programı, 2016’sı henüz çıkmadı, çıkması lazımdı ama çıkmadı. Okuduğum rakamlar
onlar. 
Cari fiyatlarla
kişi başına düşen millî geliri okuyorum: 2008’de 10.444 dolar, iyi; 2009’da
8.961 dolar, kriz, iyi; 2010’da 10.003; 2011’de 10.428; 2012’de 10.459; 2013’te
10.807; 2014’te 10.537; 2015’te 8.570. 
BAŞKAN –
Teşekkür ediyorum efendim.
BÜLENT TURAN
(İstanbul) – Sayın Başkan, Tüzük’e bakar mısınız. 
İLHAN KESİCİ
(Devamla) – Yani sekiz sene aynı yerde çakılıp kalmışsınız. Böyle bir iş olur
mu? (CHP sıralarından alkışlar) 
Evet Sayın
Başkan. 
Saygılar.
BAŞKAN – Sağ
olun Sayın Kesici. 
Teşekkür
ediyorum. 
ÖZGÜR ÖZEL
(Manisa) – Sayın Başkan...
BAŞBAKAN
YARDIMCISI LÜTFİ ELVAN (Mersin) – Sayın Başkan, Sayın Kesici, Sayın
Başbakanımıza yönelik bir ithamda bulunmuştur. Sadece bir dakikalık söz talep
ediyorum. 
BAŞKAN – Müsaade
ediniz... Daha CHP Grup Başkan Vekilinin...
ÖZGÜR ÖZEL
(Manisa) – Sayın Başkan...
BAŞKAN – Buyurun
efendim, Özgür Bey buyurun. 
ÖZGÜR ÖZEL
(Manisa) – Kürsüye mi davet ediyorsunuz?
BAŞKAN – Tabii
efendim. 
ÖZGÜR ÖZEL
(Manisa) – Efendim, grubumuz adına cevabı Mersin Milletvekilimiz Aytuğ Atıcı
verecek. 
BAŞKAN – Hayhay,
nasıl uygun görürseniz.
Buyurun Sayın
Aytuğ Atıcı. 
9.- Mersin Milletvekili Aytuğ Atıcı'nın, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşması sırasında CHP Grubuna sataşması nedeniyle konuşması
AYTUĞ ATICI
(Mersin) – Teşekkür ederim Sayın Başkan. 
Sayın Başkan,
AKP listesinden milletvekili seçilmiş olabilirsiniz. O makamda oturduğunuz
sürece tarafsız olmak mecburiyetindesiniz. Bugün her vesileyle tarafsız
olmadığınızı göstermeniz yakışmamıştır. 
MEHMET UĞUR
DİLİPAK (Kahramanmaraş) – Yuh be!
AYTUĞ ATICI (Devamla)
- Saygıyla söz isteyen bir milletvekilini dinleme nezaketi bile göstermediniz,
bu da kaygı vericidir. 
Şimdi, gelelim
Esad’la görüşmeye. Evet, 4-6 Eylül 2011 tarihleri arasında bir heyet olarak
Suriye’ye gittik. Sadece Esad’la değil, herkesle görüştük. O zaman var olan
Büyükelçimiz, Başkonsolosumuz, valiler ve halkla da görüştük. (AK PARTİ
sıralarından gürültüler)
RECEP AKDAĞ
(Erzurum) – O zaman elinde kan var mıydı?
BAŞKAN –
Müdahale etmeyin lütfen.
AYTUĞ ATICI
(Devamla) - Suriye’nin bugün gelmiş olduğu durumu öngördük. Yaptığımız
görüşmeleri bir rapor hâlinde o dönemin Dışişleri Bakanı, bugünün Başbakanı
Sayın Ahmet Davutoğlu’na 8 sayfa olarak ilettik. Eğer Sayın Başbakan o raporu
okuyup gereğini yapsaydı zaten bugün bu durum oluşmazdı. Evet, biz Esad’la
görüştük ama onunla tatil yapmadık. (CHP sıralarından alkışlar, AK PARTİ
sıralarından gürültüler)
BAŞKAN – Müdahale etmeyin lütfen.
AYTUĞ ATICI (Devamla) – Evet, biz
Esad’la görüştük, Esad’la ortak kabine toplayan kimdi? Ona “kardeşim” diyen
kimdi? Yine mi aldatıldınız? 
2013’te, iki sene sonra Hükûmetten bir
atılım gelmeyince yine Suriye’ye gittik. 
MEHMET METİNER (İstanbul) – Bir daha
gidin.
AYTUĞ ATICI (Devamla) – Neden biliyor
musunuz? Çünkü Suriye’de büyükelçimiz ve başkonsolosumuz yoktu artık, tıpkı
Libya’da, Mısır’da, İsrail’de olduğu gibi. Biz Suriye’ye, “Hükûmetler
geçicidir, halklar kardeştir, asla kardeşliğinizi bozmayın.” demek için gittik.
Keşke o raporun gereğini yapsaydınız Sayın Başbakan, keşke bizi dinleseydiniz
ve bugün bu kadar kan akmasaydı. (CHP sıralarından alkışlar)
MEHMET METİNER (İstanbul) – Bütün
diktatörleri çok seviyorsunuz, Saddam’ın sarayına da koşmuştunuz.
BAŞKAN – Teşekkür ediyorum.
Efendim ben Sayın Atıcı’ya şunu ifade
etmek isterim: Gösterdiğiniz saygı naçiz şahsıma değil, Genel Kuruladır ve
elbette ki saygı göstereceksiniz çünkü Genel Kurula gösterdiğiniz bir saygı
var. Bendeniz tekrar ediyorum: Tarafsızlık noktasında endişe etmeyin, ileride
göreceksiniz; olabilir, sizin hoşunuza gitmeyen bazı kararlarım olabilir ama selametle
yürütebilmem için bu görevi, bazı hususlara dikkat etmeliyim. Benim İç
Tüzük’tür, Anayasa’dır ve mevzuattır önderim.
Teşekkür ediyorum.
AYTUĞ ATICI (Mersin) – Sayın Başkan,
ben şahsıma, Aytuğ Atıcı’ya saygı istemiyorum sizden, bir milletvekiline,
milletin vekiline saygı göstermek, meramını dinlemek mecburiyetindesiniz.
Meramını size anlatır, münasip görürsünüz, görmezsiniz ayrı konu ama siz beni
buradan geri çevirdiniz. Bu, hiçbir Başkana yakışmaz, bugüne kadar da hiç
olmamıştı.
BAŞKAN – O sizin takdiriniz değil.
Bakınız Beyefendi, siz oraya geldiniz, başka arkadaşlarımız geldi, bu devam
etti ve temadi etti, bu nasıl usul? Hangi yerde var bu, hangi İç Tüzük
maddesinde var bu?
AYTUĞ ATICI (Mersin) – Sizin göreviniz
dinlemek.
BAŞKAN - Sizin takdirinizi size iade
ediyorum, beyanınızı da.
Teşekkür ediyorum.
BAŞBAKAN YARDIMCISI LÜTFİ ELVAN
(Mersin) – Sayın Başkan…
BAŞKAN – Bir dakika, efendim…
OKTAY VURAL (İzmir) – Sataşma var
herhâlde, ben…
BAŞKAN – Hayır, bilahare Sayın Elvan’a
söz vereceğim.
Zatıaliniz buyurun. İsterseniz açayım
mikrofonunuzu.
OKTAY VURAL (İzmir) – Buradan ben
sadece tutanaklara…
BAŞKAN – Buyurun efendim.
IV.- AÇIKLAMALAR (Devam)
10.- İzmir Milletvekili Oktay Vural'ın, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşmasındaki bazı ifadelerine ilişkin açıklaması
OKTAY VURAL (İzmir) – Sayın Bakan, Türk
Havayolları ve iç hat uçuşlarından bahsetti. Zannederim o zaman bürokrattınız,
neler olduğunu çok bilmiyorsunuz ama 2001 tarihinde 11 Eylül hadiseleri olduğu
zaman dünyada hava yolları şirketlerinde çok ciddi bir kriz ve çok ciddi bir
küçülme vardı. Antalya’da Türk Havayollarıyla yaptığımız toplantıda bu krizi
bir fırsata çevirerek küçülme yerine daha fazla büyümesini hedefledik. Onun
dışında, iç hat uçuşlarının geliştirilmesi amacıyla çapraz uçuşları da
gerçekleştirecek Türkjet Projesi bizim projemizdi ama nedense siz -isminden mi
olsa gerek- Türklükle ilgili hususu çıkartıp Anadolujet olarak değiştirdiniz.
Bunu Genel Kurula ifade etmek istedim.
Teşekkür ederim.
BAŞKAN – Teşekkür ediyorum.
Buyurun Lütfi Bey. (AK PARTİ
sıralarından alkışlar)
Çok kısa lütfen…
ÖZGÜR ÖZEL (Manisa) – Efendim,
gerekçeyi dinlemeden söz veriyorsunuz, nasıl oluyor?
BAŞKAN – Rica ediyorum Beyefendi...
Özgür Bey, yapmayın canım, gerekeni yapıyorum ben. 
ÖZGÜR ÖZEL (Manisa) – Ama eşitlik
ilkesi.
BAŞKAN – Buyurun.
VI.- SATAŞMALARA İLİŞKİN KONUŞMALAR (Devam)
10.- Başbakan Yardımcısı Lütfi Elvan'ın, İstanbul
Milletvekili İlhan Kesici’nin sataşma nedeniyle yaptığı konuşması sırasında AK
PARTİ Grup Başkanına sataşması nedeniyle konuşması
BAŞBAKAN YARDIMCISI LÜTFİ ELVAN
(Mersin) – Sayın Başkan, çok teşekkür ediyorum.
Birincisi, tekrar söylüyorum: Angajman
kuralları genel olarak Sayın Başbakanın direktifiyle verilmiş olan bir talimattır
Genelkurmay Başkanlığına. 
Burada şunu da söylemek istiyorum:
Artık biz eski dönemlerde değiliz değerli arkadaşlar. Artık Türkiye’de
bürokrasi devleti yok, demokrasi devleti var sevgili kardeşim.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum.
VIII.- HÜKÛMET PROGRAMI (Devam)
1.- Başbakan Ahmet Davutoğlu tarafından kurulan
Bakanlar Kurulu Programı'nın görüşülmesi (Devam)
BAŞKAN – Şahıslar adına…
ÖZGÜR ÖZEL (Manisa) – Sayın Başkan…
BAŞKAN - …onar dakika olmak üzere…
ÖZGÜR ÖZEL (Manisa) – Sayın Başkan…
BAŞKAN - …Sayın Süreyya Sadi Bilgiç.
Buyurun efendim.
ÖZGÜR ÖZEL (Manisa) – Sayın Başkan, hiç
olmuyor, hiç yakışmıyor. 
BAŞKAN – Yok, bu, size yakışmıyor.
BARIŞ YARKADAŞ (İstanbul) - Acelemiz
yok Sayın Başkan.
SÜREYYA SADİ BİLGİÇ (Isparta) – Sayın
Başkan, değerli milletvekilleri; Adalet ve Kalkınma Partisinin 64’üncü Hükûmet
Programı üzerinde görüşlerimi arz etmek üzere şahsım adına söz almış
bulunuyorum. Yüce heyetinizi saygıyla selamlıyorum. 
Bugün yaşanan menfur terör saldırısında
yaşamını yitiren Diyarbakır Barosu Başkanı Sayın Tahir Elçi Bey’e ve şehit
polislerimiz Ahmet Çiftaslan ve Cengiz Erdur’a Cenab-ı Allah’tan rahmet,
yakınlarına ve milletimize başsağlığı diliyorum. Yaralılarımıza da acil şifalar
dilerim. 
Hükûmet programı üzerindeki görüşlerimi
ifade etmeden önce, Meclis Başkanımız Sayın İsmail Kahraman Beyefendi’yi tebrik
ediyor, yeni görevinde başarılar diliyorum. Ayrıca Başbakanımız Sayın Ahmet
Davutoğlu tarafından kurulan yeni Bakanlar Kurulu üyelerinin hepsini şimdiden
kutlar ve memleketimiz için hayırlara vesile olmasını Cenab-ı Allah’tan niyaz
ederim. 
Aslında söylenecek çok şey var ve pek
çok polemik konusu yaratılan argüman var fakat Sayın Başbakanım, Grup Başkan
Vekilimiz talimat verdi, dedi ki: “Yeni bir polemik yaratma.” O yüzden polemiğe
girmeden düz bir konuşma yapacağım. 
Sayın Bakanımız vurguladı ama konuşmada
AK PARTİ’nin geçmiş on üç yılı ve bununla birlikte de tabii, bu on üç yılın
perspektifinde 64’üncü Hükûmetimizin Hükûmet programı üzerinde de görüşlerimi
ifade etmek istiyorum. 
Öncelikle, 1 Kasımda yapılan genel
seçimlerle birlikte oy kullanan seçmenlerimizin yarısı oylarını tek başına
iktidardan ve istikrardan yana kullandı ve AK PARTİ’ye 64’üncü Hükûmeti kurma
şerefi de nasip oldu. Politikalarımız millet iradesine dayandığı için, milleti
esas aldığı için, milletimizin mutluluğu, huzuru, refahını temin etmeye yönelik
olduğu için ve çok şükür bunda da on üç yıllık iktidarımız süresince önemli bir
mesafe aldığımız için milletimiz bize olan teveccühünü de her seferinde
artırarak göstermiştir. 64’üncü AK PARTİ Hükûmetinin de daha önceki
hükûmetlerimiz gibi milletimizin bu teveccühüne layık olmak için elinden gelen
tüm gayreti ve kararlılığı sarf edeceği noktasındaki inancımız tamdır. Nitekim,
on üç yıllık AK PARTİ iktidarları dönemlerinde milletimize sunulan hizmetler,
ülke kalkınması için yapılan yatırımlar ve uygulanan yerinde politikalar
neticesinde elde edilen ve milletimizin takdirini kazanan başarılı sonuçlar bu
gayretin bir teminatı niteliğindedir.
Sayın Başkan, değerli milletvekilleri;
Hükûmet programı hakkında çok fazla konuşma imkânı olmadı. Sayın Bakanımız ve
grup başkan vekillerimiz açıklamalar yaptılar ama muhalefet sözcülerine
baktığımızda genelde güncel konular üzerinde kaldılar.
Ben konuşmamda, sürem elverdiği
müddetçe, AK PARTİ’nin bugüne kadar elde ettiği başarılar ve programda
önemsediğim bazı hususlar hakkında açıklamalarda bulunmak istiyorum. 
Her şeyden önce AK PARTİ’nin on üç yıl
boyunca yazdığı başarı hikâyesi bugün bulunduğu noktanın haklı sebebidir.
Bugünleri değerlendirebilmek için hafızalarımızı mutlak surette tazelememiz
gerekiyor. 2000’li yılların başını mutlak surette hatırlamamız gerekiyor.
2000’li yıllara birtakım mazeretleri uydurabiliriz, depremi söyleyebiliriz,
başka şeyleri söyleyebiliriz ama mutlak surette bir kesiti alarak, AK PARTİ’nin
başarı öyküsünü mutlak surette de ortaya koymamız gerekiyor.
Sayın Bakanımız da ifade etti, on üç
yılda millî gelirimiz 230 milyardan 800 milyar dolara çıktı. Millî gelirimiz 3
kattan fazla arttı. Yüzde 9’ları aşan rekor büyümeler bu dönemde gerçekleşti.
2002’de yüzde 30’lar düzeyinde bulunan
enflasyon tek haneli rakamlara indirildi.
İhracatımız 5 kattan fazla artarak 150
milyar doları buldu.
Şimdi ithalatı sormanız gerekiyor ama
ses gelmedi.
Bütçe açığının millî gelire oranı yüzde
12’lerden yüzde 1-1,5’lar seviyesine çekildi.
Faiz giderlerinin 2002’de 44’ler
civarında -ki 43,2 idi- bütçe içerisindeki payı, bugün yüzde 11’e indirildi.
2002’de yüzde 62’ler düzeyinde bulunan
kamu net borç stokunun millî gelire oranı yüzde 10’lar düzeyine çekilmiştir.
Tüm bu veriler ekonomik ve finansal
alanda sağlanan ve on üç yıla sığdırılan son derece önemli başarılardır.
Sıkı mali disiplin ve isabetli ekonomik
politikalarla sözünü ettiğim ekonomik neticeler elde edilirken ülkemizde bir
yatırım seferberliği başlatılmış ve sürdürülmüştür.
Sayın Başkan, değerli milletvekilleri;
ekonomik kazanımlarımızdan tüm milletimiz gibi kamu çalışanlarımız ve
emeklilerimiz de payını aldı. AK PARTİ’nin on üç yıllık iktidarı döneminde
ortalama memur maaşı yüzde 430 oranında artırılarak 578 liradan 2.481 liraya
çıkarıldı. 
İşçi emeklilerimize 2002 yılında 258
lira ödeme yapılırken 2014 yılında bu rakam 1.048 liraya çıkmıştır.
BAĞ-KUR’lunun aylığı 150 liradan 850 liraya, memur emeklilerininki ise 367
liradan 1.312 liraya çıktı. Son olarak, temmuz ayında emekli aylıklarına rutin
olarak yapılan artıştan sonra aylığı bin liranın altında olan SSK ve BAĞ-KUR
emeklilerimize seyyanen 100 lira zam yapıldı. Aylığı 1.000 ile 1.100 lira
arasında olanlarınki ise 1.100 liraya tamamlandı. Tüm işçi ve BAĞ-KUR
emeklilerimize de önümüzdeki dönemde yıllık 1.200 lira ilave ödeme yapılacak.
Sayın Başkan, değerli milletvekilleri;
atlaya atlaya gidiyorum zamanın darlığından dolayı. Tüm bu başarılara imza atan
AK PARTİ yeni bir Hükûmet programıyla da yüce huzurunuza gelmiştir. Sayın
Başbakanımız sunumlarında 64’üncü Hükûmetin 2023 vizyonu doğrultusunda tam
anlamıyla bir reform hükûmeti olacağını ifade etmişlerdir. Tabii ki hane
halkını, vatandaşı, reel sektörü, esnafı, tüccarı, sanayiciyi günlük yaşatan,
önünü görmesine imkân verecek politikaları uygulayamayan; gece yatağa
yattığında ertesi gün nasıl bir Türkiye’ye uyanacağını bilmeyecek şekilde,
vatandaşımızı ve bütün reel sektörü bu şekilde yaşatan bir zihniyetin zaten
2023 vizyonunu da, 2071 vizyonunu da anlayabilmesi de mümkün değildir. Bunu da
burada ifade etmek istiyorum.
Hükûmet programında, başta
demokratikleşme ve adalet olmak üzere eğitim, kamu yönetimi, kamu maliyesi,
reel ekonomi ve öncelikli dönüşüm programları olarak altı temel alanda
reformların yoğunlaştırılacağı müjdeleri bulunmaktadır. Öyle inanıyorum ki söz
konusu altı temel alan dışında, sağlık, ulaştırma, bilgi ve bilişim, tarım ve
hayvancılık ve turizm gibi daha pek çok alanda çok ciddi atılımlar da
önümüzdeki dönemde sergilenecektir. Örneğin, yemde ve gübrede KDV’nin
kaldırılacağı ve genç çiftçilerimize proje karşılığı 30 bin lira karşılıksız
destek verilecek vaatleriyle çiftçimizin yanında olan, tarım ve hayvancılığa destek
veren, bölünmüş yol uzunluğunun 30 bin kilometreye çıkarılacağı, hızlı tren
projelerinin hızla tamamlanacağı ve yeni otoyolların inşasına bir an önce
başlanacağı gibi vaatlerle ulaştırma altyapısını yüksek standartlara
kavuşturmayı amaçlayan bir programla karşı karşıyayız.
Sayın Başkan, değerli milletvekilleri;
on üç yıllık iktidarın her alanda kazandırmış olduğu tecrübe ve deneyimlerin,
bu reformların hayata geçirilmesi noktasında birer kolaylaştırıcı unsur olacağı
kanaatindeyim. 64’üncü Hükûmetimizin bu reformist yönetimi, AK PARTİ’nin,
herhangi bir gevşemeye ya da yılgınlığa kapılmadan, ilk günkü heyecanla, gayet
dinamik ve istekli bir şekilde ülke kalkınması adına mücadele edeceğinin en
açık göstergesidir. 
Yeni Hükûmet programından da
anlaşılmaktadır ki ülkemiz dış dünyaya açık ve entegre olmuş bir ekonomik
yapıyla büyümesini ve makroekonomideki istikrarlı yapısını devam ettirecektir. 
64’üncü Hükûmet Programı’nda, gelecek
dönemde ekonomi politikalarının temel prensiplerinden birinin, enflasyonun kalıcı
bir şekilde tek haneli rakamlarda tutulması, hatta bu hususun tamamen gündemden
çıkarılması ve daha düşük seviyelere çekilmesi olduğunu da ayrıca memnuniyetle
görüyoruz. Ayrıca, bu hedef doğrultusunda para politikasının fiyat istikrarını
sağlama ve sürdürme amacıyla çelişmeyecek bir büyüme ve istihdam politikası
izlemesine vurgu yapılması da son derece önemlidir. 
Sayın Başkan, değerli milletvekilleri;
ülkemizin geleceği ve beşerî sermayesine yatırım anlamına gelen eğitim,
Hükûmetimizin önemle en çok üzerinde durduğu konulardan biri olduğu gibi,
bütçelerimizde de, malumunuz, aslan payına her zaman sahip olmuştur
diyebiliriz, AK PARTİ bütçelerinde. 
Mevcut 881.854 öğretmenden 488.496’sı,
yani yarısından fazlası iktidarımız döneminde atanan öğretmenlerdir. 2016 yılı
Şubat ayında da 30 bin öğretmenin daha ataması yapılacak. Sayın Başbakanımızın
Hükûmet programının sunumunda vermiş olduğu bu müjdeyi bir kez daha burada
tekrarlamış olayım. 
Dönemimizde, kamuda istihdam edilen
personel sayısında artıştan tutun da memurların mali ve sosyal haklarının
geliştirilmesi, eşit işe eşit ücret uygulaması modelinin hayata geçirilmesine
kadar birçok konuda önemli gelişmeler sağlanmıştır. 
Program hedefleri arasında yer alan,
kamuda insan gücü planlamasının yapılması suretiyle devlet personel sisteminin
etkinleştirilmesi vizyonu etkin ve verimli işleyen bir kamu yönetimine de
işaret etmektedir. 
Daha söylenecek çok şey var ancak laf
bitmedi ama süre bitti. Şimdi de icraat zamanı diyor, hepinizi saygıyla
selamlıyorum. 
Bütçemiz hayırlı olsun. (AK PARTİ
sıralarından alkışlar) 
BAŞKAN – Özgür Bey, buyurun efendim.
İki dakika…
BÜLENT TURAN (Çanakkale) – Sayın
Başkan, niye buyurdu Özgür Bey?
BAŞKAN – Görüştüm efendim ve
kendisinden bilgi edindim. Onun için söz veriyorum. Öyle takdir ediyorum.
BÜLENT TURAN (Çanakkale) – Biz ne
bilelim Sayın Başkan.
BAŞKAN – Buyurun.
IV.- AÇIKLAMALAR (Devam)
11.- Manisa Milletvekili Özgür Özel'in, Başbakan
Yardımcısı Lütfi Elvan’ın Bakanlar Kurulu Programı üzerinde Hükûmet adına
yaptığı konuşmasındaki bazı ifadelerine ilişkin açıklaması
ÖZGÜR ÖZEL (Manisa) – Sayın Başkan,
aslında, tabii, Bülent Turan’la aramızda bu kadar bir fark olacak. Biz iktidar
partisine uzun süre tanındığında dahi -ki ne kadar suistimal edildiğini gördük-
memnuniyet duyuyoruz. Çünkü parlamentolar müzakere içindir, özgürce konuşmak
içindir.
BÜLENT TURAN (Çanakkale) – Saat on iki
sonuçta Özgürcüğüm. 
ÖZGÜR ÖZEL (Devamla) – Şimdi,
geldiğimiz noktada, biraz önce Sayın Elvan’ı dinledik. Biz Sayın Elvan’ı Plan
Bütçe Komisyonundaki nazik tavırlarından tanırız ama bugün geldiğinde burada
Sayın Elvan’ı tanımakta güçlük çektik. Hele hele bu üslubu Parlamentoyla
ilişkileri yürütmekten sorumlu Başbakan Yardımcısının ağzına hiç
yakıştıramadık. Hele hele “Bundan sonra eski sert üslubu bırakacağız, 2011-2015
arası yaptıklarımızın bizi 7 Haziranda nereye götürdüğünü gördük. Artık kavga
yok, artık istişare var; artık yumruk yok, artık güler yüz var.” diyen Adalet
ve Kalkınma Partisinin, bu yeni ve kendisini bizlere olumlu olarak takdim eden
ve karşılığında da bir yumuşama bekleyen iktidar partisinin bu Lütfi Elvan’ın
tavrıyla ne kadar bağdaşacağını gerçekten merak ediyoruz. 
Birbirini tekzip eden Başbakan
yardımcılarını bugün burada ibretle izledik. Sayın Lütfi Elvan, Sayın Hükûmet
Sözcüsünün “Rus uçağı olduğunu bilseydik biz onu düşürmezdik.” sözlerini burada
tekzip ederken üzüntüyle seyrettik ki kendisine gelen uyarı kağıdı cümlenin
bağlanmasından sonra yetişebildi kürsüye.
Sayın Cumhurbaşkanının 78 milyonun
Cumhurbaşkanı olmasıyla ilgili yaklaşımı 78 milyonun ortak talebi ama bunun
için namusu ve şerefi üzerine tarafsızlık andı içmiş olan bir Cumhurbaşkanının
bu yeminine sadakati ana koşuldur, tek koşuldur. (CHP sıralarından alkışlar)
Greve giden Türk Hava Yolları işçileri
için Sayın Elvan’a “Bunlardan 302 tane arkadaş işten çıkarıldı.” dediğimde “Biz
bir şey yapamayız, o anonim şirkettir, Hükûmetle hiç ilgisi yok.” derken… 
(Mikrofon otomatik cihaz tarafından
kapatıldı) 
ÖZGÜR ÖZEL (Devamla) - …bugün gelinen
noktada o şirketin yolcu taşıma sayısındaki artışı Hükûmet için övünç meselesi
olarak ifade etmiş olmasını da Sayın Elvan’ın kendince ve yeni yöntemiyle
yapmaya çalıştığı ve bir şekilde bunu yaparak grubundan bir fazla alkış almak
için kullandığı bir algı çalışması olarak görüyor, ibretle takip ettiğimizi
ifade ediyorum. (CHP sıralarından alkışlar)
BAŞKAN – Teşekkür ediyorum Sayın Özel.
Efendim, Sayın Baluken, beyan ettiğiniz
görüşünüzü aldım. Mutabakatımız gereği lütfen yerinizden bir dakikalık bir
açıklama yapacaksınız.
12.- Diyarbakır Milletvekili İdris Baluken'in,
Başbakanın, Tahir Elçi cinayetiyle ilgili Milliyetçi Hareket Partisi ile
Cumhuriyet Halk Partisi Genel Başkanlarına bilgi vermesine rağmen Halkların
Demokratik Partisine neden bilgi vermediğini ve Diyarbakır’a yapılan uçak ve
otobüs seferlerinin neden aksadığını öğrenmek istediğine ilişkin açıklaması
İDRİS BALUKEN (Diyarbakır) – Teşekkür
ediyorum. 
Sayın Başkan, öncelikle söyleyeyim yani
bu söz haklarını bize lütfetmiyorsunuz, 5 milyon oy almış bir siyasi partinin
Grup Başkan Vekili olarak İç Tüzük 60’a göre talep ediyoruz. O nedenle…
BAŞKAN – Lütfettiğimi söylemedim.
Ben onun tamamını biliyorum Beyefendi,
ezbere biliyorum.
Lütfen buyurun efendim.
İDRİS BALUKEN (Diyarbakır) – HDP
Grubuyla sürekli söz verme konusunda bir pazarlık yaptınız, diğer gruplara bu
pek olmadı ama; onu hatırlatmak istedim.
BAŞKAN – Neyse…
İDRİS BALUKEN (Diyarbakır) – Ben, Sayın
Başbakan da buradayken, kürsüde, HDP Grup Başkan Vekili olarak bu Tahir Elçi
cinayetiyle ilgili elindeki bilgileri Genel Kurulla paylaşmasını özellikle
istedim, talep ettim, rica ettim. Bununla ilgili İçişleri Bakanının ve
Başbakanın yapmış olduğu başlangıçtaki çelişkili açıklamaların şu anda
giderilmiş olması gerektiğini ve Genel Kurulun bilgilenme hakkı olduğunu ifade
ettim. Şimdi basından okuduğumuza göre Sayın Başbakan Genel Kurul arasında
Milliyetçi Hareket Partisinin ve Cumhuriyet Halk Partisinin sayın genel
başkanlarına bu konuyla ilgili, Tahir Elçi suikastıyla ilgili bilgi vermiş.
(Mikrofon otomatik cihaz tarafından
kapatıldı)
İDRİS BALUKEN (Diyarbakır) – Sayın
Başkan, sözümüz kesildi.
BAŞKAN – Buyurun efendim, devam edin.
İDRİS BALUKEN (Diyarbakır) – HDP
Grubunun talebi olmasına rağmen Sayın Başbakanın HDP Grubunun öğrenmesini
istemediği, genel başkanlarla paylaştığı bu bilgiler nedir, bunları öğrenmek
istiyoruz, grup olarak hakkımızdır. Kaldı ki burada, Genel Kurulda bulunan her
bir milletvekili halkın iradesini temsil ediyor. Böylesi önemli bir konuda,
sadece 2 sayın genel başkanın değil, 550 milletvekilinin bilgilenmeye ihtiyacı vardır.

(Mikrofon otomatik cihaz tarafından
kapatıldı)
İDRİS BALUKEN (Diyarbakır) - İkinci
konu da Diyarbakır’a İstanbul’dan yapılan uçak seferleri yedi saatlik bir
rötara tabi tutulmuş. Yine, Diyarbakır’a giden onlarca otobüs şu anda, altı
saattir Ergani ilçesinde bekliyor. Diyarbakır’a anayasal bir hak olan seyahat
özgürlüğüyle ilgili bu yeni Hükûmet bir karar aldı da bizim mi haberimiz yok? 
Bununla ilgili bilgilenmek istiyoruz.
Teşekkür ederim.
BAŞKAN – Sayın Bülent Kuşoğlu, şahsı
adına efendim.
OKTAY VURAL (İzmir) – Sayın Başkan,
Sayın Başkan…
İDRİS BALUKEN (Diyarbakır) – Sayın
Başkan…
BAŞKAN – Bülent Bey’den sonra sizi
dinleyeceğim efendim.
Bülent Bey, buyurun.
MEHMET NACİ BOSTANCI (Amasya) – Sayın
Başkanım, bir açıklama yapabilir miyim?
BAŞKAN – Efendim, Bülent Bey’den sonra
dinleyeceğim sizleri.
Bülent Bey, buyurun.
İDRİS BALUKEN (Diyarbakır) – Sayın
Başkan, mikrofonumuzu niye kapatmışsınız? Yaptığımız konuşmanın yarısında
mikrofon kapalıydı.
BAŞKAN – Kapanması… Sizinle mutabık
kaldım, zamanda da mutabık kaldım. İdris Bey, sizinle zamanda da mutabık kaldım
efendim, ona rağmen ikiye katladım.
Buyurun Sayın Kuşoğlu.
İDRİS BALUKEN (Diyarbakır) – Bir
dakikası zaten sizin usulünüzü eleştirmekle geçiyor.
BAŞKAN – Lâ havle ve lâ kuvvet…
VIII.- HÜKÛMET PROGRAMI (Devam)
1.- Başbakan Ahmet Davutoğlu tarafından kurulan
Bakanlar Kurulu Programı'nın görüşülmesi (Devam)
BAŞKAN – Buyurun efendim, şahsı adına
Sayın Bülent Kuşoğlu, Ankara Milletvekili.
Buyurun Beyefendi. (CHP sıralarından
alkışlar)
BÜLENT KUŞOĞLU (Ankara) – Sayın Başkan,
değerli milletvekili arkadaşlarım; hepinizi saygıyla selamlıyorum.
64’üncü Hükûmet Programı üzerinde
şahsım adına söz aldım. Dediğim gibi, bu vesileyle herkesi saygıyla
selamlıyorum.
Bu arada, bugün kaybettiğimiz ve büyük
üzüntü duyduğum Değerli Tahir Elçi ve 2 polis memurumuzun şehadeti dolayısıyla
da başsağlığı diliyorum, Allah’tan rahmet diliyorum. 
Değerli arkadaşlarım, 64’üncü Hükûmet
Programı Sayın Başbakan tarafından açıklandı. Biz de bugün güzel eleştirilerde
bulunduk, seviyeli eleştiriler yapıldı. Eleştiri yapmak hepimizin hakkıdır. Çok
az kimse, iktidar milletvekilleri dâhil olmak üzere, politikalar konusunda,
uygulanacak politikalar konusunda ve uygulama konusunda, yetki sahibi çok az
kişi olabiliyor. Ama hepimizin -iktidar da dâhil olmak üzere hepimizin-
eleştirmeye, değerlendirmeye hakkı vardır, bu hakkı sonuna kadar kullanmalıyız.
Bu, demokrasinin bir gereğidir; önce bunu hatırlatmak istiyorum. 
Sonra, 64’üncü Hükûmet Programı’nda çok
önemli bir eksik gördüğümü belirtmek istiyorum. Nedir bu eksik?
Değerli arkadaşlarım, siyaset ne için
yapılır? Toplum için yapılır, halk için yapılır, millet için yapılır. Devlet ne
için vardır, hükûmet ne için vardır? Halk için vardır, toplum için vardır,
millet için vardır. Peki, hiç düşündünüz mü bizim milletimiz ne durumda? Demin
Sayın Bostancı dedi ki: “Yirmi yıl önceki millet değil.” Değil tabii, keşke
olabilseydi. Millet, toplum ne durumda hiç düşünüyor musunuz? Hükûmet, bu
64’üncü Hükûmet Programı’nı hazırlarken toplumun nasıl bir vaziyette olduğunu
hakkıyla bir değerlendirdi mi acaba? Ne vaziyette bu toplum, bir millet olma
özelliği gösteriyor mu artık? Toplum büyük sıkıntılar içerisinde, toplumun
kendisi bizatihi büyük sıkıntılar içerisinde, sorunlar içerisinde. Bununla
sadece şunu kastetmiyorum: Hani, çevrenizde görüyorsunuz, apartmanda, trafikte,
iş yerinde, iş alanında herkes sinirli, suç oranı artmış vaziyette. 2000’li
yıllarda suç oranında yüzde 600’ü aşkın bir artış var; sadece bunu
kastetmiyorum, bu çok anormal, çok anormal ama sadece bunu kastetmiyorum. Şunu
da kastetmiyorum sadece: Millî, manevi değerlerimizin, kültürel değerlerimizin
içi boşaltıldı, bundan dolayı da toplum ahlaken çöktü bu dönemde, maalesef çok
ahlaken çöktü, bunu kimse inkâr edemez; bunu da kastetmiyorum sadece. Bunların
dışında bazı noktalar var. 
Bakın değerli arkadaşlar, toplum da
aile gibidir, değerleri vardır. Birbirine sarılmak zorundadır toplum, birbirini
sevmek zorundadır. “Ülkü birliği” denen bir hadise var. Bir toplumun millet
olabilmesi için ülkü birliğine ihtiyaç var yani tasada, kıvançta ortak olması
lazım. Aynı olayla ilgili olarak benzeri tepkiler verebilmesi lazım toplumun,
aynı acıyı hissedebilmesi lazım, aynı kıvancı, aynı sevinci hissedebilmesi
lazım. Biz, artık aynı acıyı, aynı kıvancı, aynı sevinci hissedebiliyor muyuz?
Dediği gibi, yok, yirmi sene önceki millet yok. 
Neden bu hâle geldi? Bakın en son şu
Ankara’daki bombalama hadisesine. Başkentte bir bombalama hadisesi oluyor.
Ülkelerin başkentlerinin güvenliğinin sağlanması ülkelerin namus ve şerefidir.
Başkentimizde bir hadise oldu; 102 kişi öldü, 500’den fazla insan yaralandı;
cumhuriyet tarihinin en büyük hadisesi. Aynı gün akşam Sayın Başbakanın
memleketinde, Konya’da millî maç vardı, saygı duruşunda bulunulması
gerekiyordu. Bir dakikalık saygı duruşunda bulunamadık, ıslıkladık. 
HÜSNÜYE ERDOĞAN (Konya) – Birkaç
kişinin yaptığı şeyi bütün bir Konya’ya mal edemezsiniz. 
BÜLENT KUŞOĞLU (Devamla) – Bakın,
birkaç kişi değil. Bu, Yunan maçında da oldu, Sayın Cumhurbaşkanı da “Bu millet
ne hâle geldi?” dedi. 
HÜSNÜYE ERDOĞAN (Konya) – Biz
oradaydık, siz yoktunuz.
BÜLENT KUŞOĞLU (Devamla) – Birkaç kişi
değil o.
HÜSNÜYE ERDOĞAN (Konya) – Birkaç kişi,
belki de provokatörlerdi onlar. 
BÜLENT KUŞOĞLU (Devamla) – Birkaç kişi
değil. Bu hadiseyi de küçümseyemezsiniz, bu çok önemli bir hadisedir. 
HÜSNÜYE ERDOĞAN (Konya) – Hayır, belki
de provokatörler…
BÜLENT KUŞOĞLU (Devamla) – Öyle “birkaç
kişi” demekle falan olmaz. Burada sanal medyadan da biliyoruz, başka sebeplerle
de biliyoruz. Ruhen bölündük biz, gönüller bölündü, parçalandı. 
HÜSNÜYE ERDOĞAN (Konya) – Yani, birkaç
kişinin yaptığı şeyi hiçbirimize mal edemezsiniz.
BÜLENT KUŞOĞLU (Devamla) – Bunu küçük
bir hadise olarak mı görüyorsunuz? 
BAŞKAN – Efendim, karşılıklı
konuşmayınız. 
BÜLENT KUŞOĞLU (Devamla) – Bunu mu
küçümsemeye çalışıyorsunuz? En önemli hadise budur. Millet yoksa, toplum yoksa,
halk yoksa siz neye hükûmet edeceksiniz, nasıl devlet olacaksınız, nasıl
kuracaksınız bu devleti? 
MEHMET METİNER (İstanbul) – Halk yoksa
biz nasıl burada oturuyoruz?
BÜLENT KUŞOĞLU (Devamla) – Olur mu
böyle bir şey? 
BAŞKAN – Efendim, karşılıklı
konuşmayınız lütfen. 
HÜSNÜYE ERDOĞAN (Konya) – Birkaç
kişinin yaptığını Sayın Başbakanımıza ve bizlere mal edemezsiniz. 
MEHMET METİNER (İstanbul) – Bizi buraya
taşıyan halk değil mi ya!
BÜLENT KUŞOĞLU (Devamla) – Kime mal
edeceğiz, kime bu eleştiriyi yapacağız efendim? Olur mu böyle şey?
MEHMET METİNER (İstanbul) – Boş boş
konuşuyorsunuz orada ya! 
BÜLENT KUŞOĞLU (Devamla) – Aa, lütfen…
MEHMET METİNER (İstanbul) – Yani, bu ıslıklamadan
memnuniyet mi duymasını bekliyorsunuz?
BÜLENT KUŞOĞLU (Devamla) – Sayın
Başkan, bakın…
BAŞKAN – Efendim, buyurun siz. 
BÜLENT KUŞOĞLU (Devamla) – …bir
milletvekiline “Boş boş konuşuyorsunuz.” diyor. 
MEHMET METİNER (İstanbul) – Evet, boş
boş konuşuyorsunuz. 
BÜLENT KUŞOĞLU (Devamla) – Ne kadar
önemli bir konuda konuştuğumuzun…
MEHMET METİNER (İstanbul) – Bir
Başbakanın…
BAŞKAN – Efendim, müdahale etmeyiniz,
rica ediyorum. 
BÜLENT KUŞOĞLU (Devamla) – Peki,
benzeri hadise Yunan millî maçında oldu. 
BAŞKAN – Müdahale etmeyiniz,
sataşmayınız. 
Bülent Bey, buyurun efendim. 
BÜLENT KUŞOĞLU (Devamla) – Paris’teki
katliamla ilgili olarak yine Yunanistan’la yaptığınız millî maç sırasında saygı
duruşu vardı ve yine ıslıkladılar. Cumhurbaşkanı ne söyledi? Dedi ki: “Bu
millet ne oldu böyle, ne yapıyor? Tanıyamıyorum ben bu milleti.” Demedi mi?
Yalan mı bunlar? Böyle, bu duruma gelmiş bu toplum, bu millet. Bunları görmek,
anlamak lazım, sebeplerini araştırmak lazım. Bu yoksa, bu milletin birlik
beraberliği yoksa, o gönül birliği, ruh birliği yoksa ne yapacağız hükûmet
programını, uygulamaları? Kimin için yapacağız biz bunları? Mısır’da
yaşananları biliyorsunuz, Suriye’de yaşananları biliyorsunuz, bunları
hatırlatmam mı gerekiyor? 
Bakın, bunlar, evet, birçok sebeple
yapıldı, oylarımızı konsolide edeceğiz diye yapıldı, bunlarda birçok kişinin
hatası var ama bir okuyun bakalım Graham Fuller’in kitabını, “Yeni Türkiye
Cumhuriyeti”, 2007 yılında yazmış. Şimdiki durumu nasıl anlatıyor, ne duruma,
nelerden dolayı geldiğimizi bir görün bakalım. Bunlar hafife alınacak şeyler
midir? 
Biz Çanakkale’yi
yaşamış insanlarız. Biz Çanakkale şehitlerinin -ki 80 bin ila 250 bin arasında
şehidimiz olduğunu iddia ediyoruz- Kurtuluş Savaşı şehitlerinin, Balkan
şehitlerinin, hatta Medine Müdafaası’nda kaybettiklerimizin Alevi mi, Sünni mi,
Türk mü, Kürt mü olduğunu soruyor muyuz? Hepsini rahmetle anıyoruz, hepsi bizim
şehidimizdir diyoruz. Bugün nasıl bu ayrımı yapabiliyoruz vatandaşlarımız için?
Nasıl birlik beraberlik ruhunu duymuyoruz?
MEHMET UĞUR
DİLİPAK (Kahramanmaraş) – Kim yapıyor?
BÜLENT KUŞOĞLU
(Devamla) – Kim yapıyorsa yapıyor, bu yapılıyor. Buna karşı oturacağız,
beraberce bu Meclis bunun cevabını bulacak. Ve on üç senelik iktidar da bunun
en başsorumlusudur. Sorumlu olmak, bunu hissetmek zorundadır. Bunu hissedemeyen
bir Meclis, bir Parlamento hiçbir şey yapamaz zaten. 
Ben Kıbrıs
Harekâtı’nı yaşadım. Yunanistan’la bir savaş ihtimali vardı, Kıbrıs’a
çıkmıştık. O günlerde herkes askerlik şubelerine gitti, müracaat etti, askerlik
şubelerinin önünde kuyruklar vardı, bu vaziyetteydi. Birlik beraberlik vardı bu
ülkede, o ruh vardı. Ama şimdi bütün bunları göremiyorsunuz. 
Hatta şunu
söyleyeyim: Sayın Başbakan böyle bir hadiseden sonra “Bu bomba hadisesi
oylarımızı artırdı.” dedi. Ne kadar büyük bir talihsizlik biliyor musunuz?
Bakın, Millî Takım Teknik Direktörü “Keşke biz yenilseydik, Fransa’ya
gitmeseydik ama bu hadise olmasaydı.” dedi, “Hiç kimse ölmeseydi, tek kişinin
bile burnu kanamasaydı.” dedi ama Sayın Başbakan böyle bir söz söyleyebildi,
“Oylarımız arttı.” diyebildi maalesef; çok talihsizce bir söylem. (AK PARTİ
sıralarından gürültüler)
BÜLENT TURAN
(Çanakkale) – Yapmayın Sayın Başkan.
ŞAHİN TİN
(Denizli) – Böyle bir şey söyleyen yok ya.
BÜLENT KUŞOĞLU
(Devamla) – Söylememişse memnun olurum.
ŞAHİN TİN
(Denizli) – Bunlar doğru değil, söylemedi böyle bir laf ya.
BÜLENT KUŞOĞLU
(Devamla) – Söylememişse memnun olurum, kendisi burada.
BAŞKAN – Lütfen,
tekrar ediyorum. 
Rica ediyorum,
lütfen. 
Buyurun Beyefendi.

MEHMET UĞUR DİLİPAK
(Kahramanmaraş) – Niye milletin gözüne baka baka yalan söylüyorsun?
BÜLENT KUŞOĞLU (Devamla) – Değerli
arkadaşlarım, bakın Suriye politikasıyla ilgili Sayın Lütfi Elvan -Başbakan
Yardımcımız- “2,5 milyon Suriyeli burada. Allah’tan korkun. Onlara bakıyoruz.
Geri mi gönderelim?” dedi.
Değerli arkadaşlar, Orta Doğu’da 3
milyon 800 bin Müslüman öldürüldü bu dönemde. Suriye’de 400 bine yakın ölen
var. Bunlar Müslümanlar. Bunları da Siyonistler öldürmedi ya da başkaları
öldürmedi, bu dönemde Müslümanlar tarafından öldürüldü. Bunlara da dikkat
etmeniz lazım. Hangi sebepten oldu, kimler tarafından yapıldı, nasıl bir oyuna
gelindi, bunları da bilmeniz, anlamanız lazım; hepimizin anlaması lazım,
bunları görmek lazım. 
Şimdi, Erzurum’la ilgili olarak not
almışım. Erzurum CHP’ye yüzde 3 oy vermiş, iktidar partisine yüzde 68 vermiş
ama Erzurum 1960’larda Türkiye'nin ilk 10’unda olan bir şehirdi, bugün 60’ıncı
sıraya geldi... (AK PARTİ sıralarından gürültüler)
(Mikrofon otomatik cihaz tarafından
kapatıldı) 
BÜLENT KUŞOĞLU (Devamla) – Evet, yüzde
68 oy veriyor ama Erzurum Erzurum olmaktan çıktı.
BAŞKAN – Sayın Kuşoğlu, teşekkür
ediyorum efendim.
BÜLENT KUŞOĞLU (Devamla) - Süre
vermiyor musunuz Sayın Başkan? 
ÖZGÜR ÖZEL (Manisa) – Bir dakika
efendim. 
BAŞKAN – Efendim, daha önceki sayın
hatibe de vermedim. 
ÖZGÜR ÖZEL (Manisa) – Efendim, kırk
dakikaya dört dakika. Bir dakika verin bari.
BAŞKAN - Teşekkür ediyorum.
Sayın milletvekilleri, grup başkan
vekillerimizden 2’sinin talebi var. Ben tutanaklara bakacağım, ona göre karar
vereceğim.
Sayın milletvekilleri, Bakanlar Kurulu
Programı üzerindeki görüşmeler tamamlanmıştır. Güven oylamasının Anayasa’nın
110’uncu, İç Tüzük’ün 124’üncü maddeleri gereğince görüşmelerin bitiminden bir
tam gün geçtikten sonra yapılması gerekmektedir. Buna göre güven oylaması 30
Kasım 2015 Pazartesi günü yapılacaktır.
Gündemin “Seçim” kısmına geçiyoruz
fakat demin arz ettiğim gibi, 2 değerli grup başkan vekilinin talebini
karşılamak için…
Buyurun, MHP’den başlayalım, daha
önceden siz talepte bulunmuştunuz.
OKTAY VURAL (İzmir) – Tamam, yok Sayın
Başkanım.
BAŞKAN – Öyle mi efendim?
OKTAY VURAL (İzmir) – Evet.
BAŞKAN – Teşekkür ediyorum.
Buyurun Naci Bey, AK PARTİ Grup Başkan
Vekili.
İki dakika rica edeceğim.
VI.- SATAŞMALARA İLİŞKİN KONUŞMALAR (Devam)
11.- Amasya Milletvekili Mehmet Naci Bostancı'nın,
Diyarbakır Milletvekili İdris Baluken’in yaptığı açıklaması sırasında ve Ankara
Milletvekili Bülent Kuşoğlu’nun Bakanlar Kurulu Programı üzerinde şahsı adına
yaptığı konuşması sırasında AK PARTİ Grup Başkanına sataşmaları nedeniyle
konuşması
MEHMET NACİ BOSTANCI (Amasya) – Sayın
Başkanım, değerli arkadaşlar; Bülent Bey’i her zaman nazik üslubuyla bilir ve
tanırız. Bir Başbakanın beyanına ilişkin olarak burada alıntı yapıp konuşurken
o beyana doğrudan bakmak gerekir, kaynağına bakmak, ne demek istediğine iyi
bakmak gerekir, illiyet bağlarını yanlış kurmak büyük bir hatadır. Sayın
Başbakanın hiçbir yerde hiçbir şekilde “Ankara bombalamasından sonra oylarımız
arttı.” şeklinde bir beyanı kesinlikle yoktur, kesinlikle yoktur, reddediyorum.
(AK PARTİ sıralarından alkışlar) 
BARIŞ YARKADAŞ (İstanbul) – Dinler
misiniz, dinleyin lütfen.
MEHMET NACİ BOSTANCI (Devamla) – Söz
alır, cevaplarsın kardeşim. 
Böyle bir şey yok.
İkincisi, biraz önce Sayın Baluken
“Bizimle görüşülmedi. Basından okuduk, Tahir Elçi olayına ilişkin bilgi
verilmiş 2 sayın genel başkana.” dedi. Arkada 2 sayın genel başkanla, CHP’nin
Sayın Genel Başkanı Kemal Kılıçdaroğlu, MHP’nin Genel Başkanı Sayın Devlet
Bahçeli’yle yapılan görüşmelerde baştan sona bulundum, orada hiçbir biçimde
Tahir Elçi olayına ilişkin bir konuşma geçmedi, yapılan konuşma tamamen Meclis
çalışmalarına ve bütçe takvimine ilişkindi, dolayısıyla o bilgi yanlıştır Sayın
Baluken.
İDRİS BALUKEN (Diyarbakır) – Ben de
doğru mu diye sordum, doğruysa nedir diye sordum.
MEHMET NACİ BOSTANCI (Devamla) –
Yanlış, o bilgi yanlış efendim. Eğer sayın eş başkanlarınız burada olsaydı
onlarla da muhakkak konuşulacaktı. 
İDRİS BALUKEN (Diyarbakır) – Genel
Kurulu bilgilendirmek için eş başkanların burada olması gerekmez, grup
başkan vekilisiniz.
MEHMET NACİ BOSTANCI (Devamla) – Sayın
Baluken, sadece basında okuduklarınızla töhmet altında bırakıcı değerlendirme
yapmak çok doğru değil. 
ZİYA PİR (Diyarbakır) – Soru sordu.
MEHMET NACİ BOSTANCI (Devamla) – Üçüncüsü,
Sayın Kuşoğlu “‘Yirmi sene önceki millet yok.’ dedi.” diyerek beni teyit eden
bir konuşma yaptığını düşündü ama ben o bağlamda söylemedim. Millet, plebisiter
bir ruhla sürekli güncellenen bir olgudur. Yirmi sene önceki millet de yoktur,
kırk sene önceki millet de yoktur. Mesele ne olduğumuz ama aynı zamanda ne
olmak istediğimiz. Evet, biz birlik olacaksak tabii ki bunun şartlarını, bunun
durumunu konuşacağız, kastım oydu.
Teşekkür ediyorum. (AK PARTİ
sıralarından alkışlar)
BAŞKAN – Teşekkür ediyorum Sayın
Bostancı.
İDRİS BALUKEN (Diyarbakır) – Sayın
Başkan…
ÖZGÜR ÖZEL (Manisa) – Sayın Başkan,
üzerinizdeki zaman baskısı da kalktığına göre, hani “İleride demokrasiyi ve
eşitliği göreceksiniz.” dediğiniz o ileri tarihe geldik herhâlde.
BAŞKAN – Yalnız, oturduğunuz yerden
sebebi söyler misiniz efendim.
ÖZGÜR ÖZEL (Manisa) – Ama diğer grup
başkan vekillerine uygulamadığınız bir şeyi niye bize yapıyorsunuz?
BAŞKAN – Özgür Bey, buyurun, daha rahat
ettiriyorum.
ÖZGÜR ÖZEL (Manisa) – Teşekkür
ediyorum.
BAŞKAN – Hayır, hayır… Nedir, ne
diyeceksiniz, neden dolayı söz istiyorsunuz?
İDRİS BALUKEN (Diyarbakır) – Sayın
Başkan…
BAŞKAN – İdris Beyciğim, bitirelim
CHP’yi, sonra size geçeriz.
IV.- AÇIKLAMALAR (Devam)
13.- Manisa Milletvekili Özgür Özel'in, Başbakana
yapılan eleştirilere AK PARTİ Grup Başkan Vekilinin cevap vermesinin doğru
olmadığına ilişkin açıklaması
ÖZGÜR ÖZEL (Manisa) – Sayın Başkan,
öncelikle şunu ifade etmek isterim, sizden en temel beklentimiz, ilk gün
söylediğimde, şuydu: Kuvvetler ayrılığı zedeleniyor, buna riayet edin. 
Sayın Başbakan, yürütmenin bir üyesi ve
Bakanlar Kurulunun başıdır. Sayın Grup Başkan Vekili yasama görevini üstlenmiş
olan Parlamentoda Adalet ve Kalkınma Partisi Grubunun sözcülerinden birisidir.
Sayın Başbakana yapılan sataşmada şahsı buradayken cevap verme nezaketi
öncelikle kendisine ama nasıl takdir buyururlarsa Bakanlar Kurulundan bir üyeye
düşer ama bu, yasamanın bir temsilcisi olan Grup Başkan Vekiline düşmez. (AK
PARTİ sıralarından gürültüler) 
BÜLENT TURAN (Çanakkale) – Yanlış
biliyorsunuz.
MEHMET NACİ BOSTANCI (Amasya) – Aynı
şey.
ÖZGÜR ÖZEL (Manisa) – Sayın Başbakanın
davetiyle Grup Başkan Vekili oraya gittikten sonra buraya dönüp, sizin gerekçe
dahi dinlemeden kendisini kürsüye çağırıp ona Hükûmete yapılan bir eleştiriye
cevap hakkı vermeniz kuvvetler ayrılığının açıktan ihlalidir. Bu noktada sizin
yapmanız gereken… Ayrıca, ilk gün söylediğim gibi, şu İç Tüzük’ten ayrılmazsak
sıkıntı çekmeyiz. Burada gerekçeyi hepimiz için dinleyip iktidar partisinin iyi
niyetinden emin bir hâlde hemen kürsüye davet ederseniz, benim, ana muhalefet
partisi Grup Başkan Vekili olarak yürütmenin yapması gereken bir cevaplamayı
yasama temsilcisine yaptırmanıza itiraz hakkımı da elimden alıyorsunuz. Bu da
yaptığınız ciddi bir usul hatasıdır. 
BÜLENT TURAN (Çanakkale) – Süre yok mu
Sayın Başkan?
ÖZGÜR ÖZEL (Manisa) – Bir tek şeyi
takdir ederim: Sayın Başbakan buradan ayrılırken şunu sezdi… Kendisi “Öyle bir
söz söylemedim.” dedi ancak elimizdeki bant kaydı, kendi sesinden “Biz, saldırı
sonrası kamuoyunun nabzını tutuyoruz, oylarımızın yüzde 44 civarlarına
yükseldiğini tespit etmiş durumdayız.” diyor. (AK PARTİ sıralarından
gürültüler)
Bakın…
(Manisa
Milletvekili Özgür Özel’in cep telefonundan ses kaydı dinletmesi)
BARIŞ YARKADAŞ
(İstanbul) – Dinleyin.
İDRİS BALUKEN
(Diyarbakır) – Bütün Türkiye izledi zaten yahu.
ÖZGÜR ÖZEL
(Manisa) – Dinleyin, dinleyin. (AK PARTİ sıralarından gürültüler, sıra
kapaklarına vurmalar)
İşinize gelmedi
değil mi?
BARIŞ YARKADAŞ
(İstanbul) – Bu da mı montaj, bu da mı montaj? (AK PARTİ sıralarından “Montaj,
montaj” sesleri)
ÖZGÜR ÖZEL
(Manisa) – Sayın Başkan…
BAŞKAN – Evet
Sayın Özel.
ÖZGÜR ÖZEL
(Manisa) – Sayın Başbakanın ağzından “Saldırıdan sonra kamuoyunun nabzını
tutuyoruz, oylarımız yüzde 43-44’e çıktı.”
BARIŞ YARKADAŞ (İstanbul)
– Bu da mı montaj, montaj mı bu da?
ÖZGÜR ÖZEL
(Manisa) – Bu ifadeyi Sayın Başbakanın varlığında söylerdik, şu anda salonu
terk etti kendisi.
Arz ederim.
MUHARREM ERKEK
(Çanakkale) – Gerçekler rahatsız mı etti?
BAŞKAN – Sayın
Özel, teşekkür ediyorum.
MEHMET NACİ
BOSTANCI (Amasya) – Sayın Başkan…
BAŞKAN – Tekrar
ediyorum: Demokrasinin temel prensiplerinin en önemlilerinden birisi de
kuvvetler ayrılığıdır. Elbette, kuvvetler ayrılığı demokrasinin şartıdır, buna
riayet etmek gerekir. Yargı, yürütme ve yasama birbirinden ayrıdır. Benim
tutumumda gerek tecrübem bakımından gerekse bir hukuk tahsili görmüş olmam
bakımından da bunun dışında bir davranış beklenemez. 
Ben, neden
dolayı diye Sayın Naci Bostancı’nın konuşma isteğini inceledim, istedim, öğrendim,
onun üzerine söz verdim. Siz de lütfen öyle yorumlamayın.
ÖZGÜR ÖZEL
(Manisa) – Kuvvetler ayrılığı…
İDRİS BALUKEN
(Diyarbakır) – Bizim de öğrenme hakkımız var. 
BAŞKAN – Ne olur
bakış açınızı biraz değiştirin.
ÖZGÜR ÖZEL
(Manisa) – Kuvvetler ayrılığı yok mu?
İDRİS BALUKEN
(Diyarbakır) – Sayın Başkan…
BAŞKAN – Buyurun
İdris Bey.
MEHMET NACİ
BOSTANCI (Amasya) – Sayın Başkan…
BAŞKAN - Naci
Bey, bir dakika…
Buyurun İdris
Bey, buyurun. Oturduğunuz yerden lütfen.
İDRİS BALUKEN
(Diyarbakır) – Hayır, hayır… Sayın Bostancı kürsüden konuşurken beni basın
üzerinden…
BAŞKAN – İyi ya,
buyurun, oturduğunuz yerden cevap verin.
İDRİS BALUKEN
(Diyarbakır) – İşte, sataşma var; kürsüye çıkmak istiyorum.
BAŞKAN – Allah
Allah…
ÖZGÜR ÖZEL
(Manisa) – Hayır, kürsüden sataştı, kürsüden cevap verecek; bu en temel
prensip.
BAŞKAN –
Beyefendi, lütfen buyurun.
İDRİS BALUKEN
(Diyarbakır) – Sayın Başkan, demin AKP Grubu adına bizim öğrenemediğimiz bir
taleple söz vermiş olduğunuz Sayın Naci Bostancı, kürsüde konuşma yaptığı
sırada, bizim basındaki haberler üzerinden Genel Kurulu bilgilendirerek herkesi
töhmet altında bıraktığımızı iddia etti. Bu açık bir sataşmadır, ona cevap
vereceğim. 
BAŞKAN – Buyurun
efendim, buyurun.
İDRİS BALUKEN
(Diyarbakır) – Sayın Başkan, kürsüden cevap vereceğim, sataşma kürsüden
cevaplandırılır.
BAŞKAN –
Beyefendi, sataşmayı size oturduğu yerden yapmadı mı?
İDRİS BALUKEN (Diyarbakır) – Hayır,
kürsüden yaptı. Genel Kurulu takip edin. 
BAŞKAN – Efendim, ben suhuletle
görüşmelerin bitmesini istiyorum. Biz, bir çatının altında aynı gayeye yönelik
insanlarız, milletin vekilleriyiz, gereken ihtimamı göstereceğiz. Sayın Özel’in
dediği gibi, buradaki İç Tüzük’e uygun hareket edeceğiz. Ben, burada
hassasiyetle davranıyorum ve davranmaya devam edeceğim. 
Buyurun efendim. 
VI.- SATAŞMALARA İLİŞKİN KONUŞMALAR (Devam)
12.- Diyarbakır Milletvekili İdris Baluken'in, Amasya
Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
İDRİS BALUKEN (Diyarbakır) – Evet,
gerçekten ne kadar hassas davrandığınızı gözlemliyoruz Sayın Başkan, hepimizin
sabrını zorluyorsunuz. AKP Grup Başkan Vekilinin ne için söz aldığını bile
artık bilemeyecek durumda, sürekli kürsüde AKP Grup Başkan Vekilini görüyoruz.
Biz, burada, kimseyi töhmet altında
bırakmadık. Sayın Grup Başkan Vekili de Genel Kurulu dikkatle takip etmiş
olsaydı, bu konuda basında çıkan haberlerin doğru olup olmadığını öncelikle
sorduk; sonra da HDP Grup Başkan Vekili olarak, saatler öncesinden Başbakandan
bu konuda Genel Kurulun bilgilendirilmesini, HDP Grubunun bilgilendirilmesini
talep ettiğimizi söyledik. Tahir Elçi’nin öldürülmesi, katledilmesiyle ilgili
cevap vermesi gereken Başbakan saatlerdir Genel Kurulda oturuyor, bu konuda
Genel Kurulun bilgilendirilme talebi var, ona rağmen, zahmet edip Genel Kurulu
bilgilendirmiyor, 5 milyon oy almış bir partinin bilgi edinme hakkına saygı
göstermiyor. Siz bu konularda bizim muhatabımız değilsiniz Sayın Grup Başkan
Vekili. Bu konuda, Hükûmeti ilgilendiren konularda bizim muhatabımız
Hükûmettir, yetkili bakandır, Başbakandır. Dolayısıyla, burada, eş başkanın
olup olmaması, genel başkanın olup olmaması Meclisteki milletvekillerinin
bilgilendirilme hakkını gasbetme hakkını hiç kimseye vermez. 
Bugün, burada, Tahir Elçi cinayetiyle
ilgili bilgilenme hakkını kullanamayan, bilgi isteyip buna ulaşamayan bütün
milletvekillerinin kendi itirazlarını buradan yükseltmeleri gerekiyor. Tahir
Elçi’yi kim öldürdü? Polis kurşunuyla mı öldürüldü? İddia edildiği gibi…(AK
PARTİ sıralarından gürültüler)
BAŞKAN – Lütfen, müdahale etmeyin. 
İDRİS BALUKEN (Devamla) – Bakanınız bize…

RECEP AKDAĞ (Erzurum) – 2 polisimizi
kim şehit etti? 
İDRİS BALUKEN (Devamla) – Bakanınız
çıkıp burada bilgi verir, bakanınız çıkıp…
RECEP AKDAĞ (Erzurum) – 2 polisi kim şehit
etti?
İDRİS BALUKEN (Devamla) – Öyle
bağırmayın, varsa bir şeyiniz gelirsiniz buraya. O kriminal sonuçlar ortaya
çıkınca görürsünüz. 
RECEP AKDAĞ (Erzurum) – Söyleyin, 2
polisimizi kim şehit etti?
BAŞKAN – Sayın milletvekilleri, lütfen,
müdahale etmeyiniz efendim.
ÇAĞLAR DEMİREL (Diyarbakır) – Sayın
Başkan, o tarafı niye susturmuyorsunuz?
İDRİS BALUKEN (Devamla) - Siz, bugün,
Diyarbakır’ın ortasında katledilen…
(Mikrofon otomatik cihaz tarafından
kapatıldı)
İDRİS BALUKEN (Devamla) - Bu cinayetin
hesabını vereceksiniz, saklayamayacaksınız, biz de burada, bütün Türkiye'ye
duyuracağız. (AK PARTİ ve HDP sıralarından karşılıklı laf atmalar, gürültüler)
Genel Kurulu saygıyla selamlıyorum. 
RECEP AKDAĞ (Erzurum) – 2 polisimizi
kim öldürdü?
OSMAN AŞKIN BAK (Rize) – Eşi cevabını
verdi, eşi.
AHMET YILDIRIM (Muş) – Başkan niye
susturmuyorsunuz? (AK PARTİ sıralarından “PKK’nın yaptığını açıklayın.”
sesleri.) 
BAŞKAN – Sayın milletvekilleri, lütfen
müdahale etmeyiniz.
Teşekkür ediyorum.
AHMET YILDIRIM (Muş) – Çıkın burada
cevap verin.
MEHMET UĞUR DİLİPAK (Kahramanmaraş) –
Gel, gel!
AHMET YILDIRIM (Muş) – Çok mu suçluluk
duygusu içindesin sen? Siz mi yaptınız?
MEHMET NACİ BOSTANCI (Amasya) – Sayın
Başkanım…
BAŞKAN – Buyurun Naci Bey. (AK PARTİ ve
HDP sıralarından gürültüler) 
Lütfen sükûneti avdet ediniz.
Buyurun Naci Bey.
MEHMET NACİ BOSTANCI (Amasya) – Sayın
Başkanım… 
OSMAN AŞKIN BAK (Rize) – Eşi cevap
verdi, eşi.
ZEHRA TAŞKESENLİOĞLU (Erzurum) – Tahir
Elçi’nin eşi de “Bunu PKK yapmıştır…”
ÇAĞLAR DEMİREL (Diyarbakır) – Siz,
kardeşinin “tweet”ine bakarsanız, gerçekleri görürsünüz.
İDRİS BALUKEN (Diyarbakır) – Eşi öyle
bir şey kullanmamış, sizin trolleriniz onu yazmış. Cesaretiniz varsa gidin
eşini ziyaret edin; eşi, kardeşi size söylesin, ağabeyi size söylesin. Öyle, yalan
trollerle kapatamazsınız. (AK PARTİ sıralarından gürültüler)
BAŞKAN – Sayın milletvekilleri, lütfen,
hatibi dinleyiniz. Sükûnete davet ediyorum lütfen.
BAŞKAN – İdris Bey… 
İDRİS BALUKEN (Diyarbakır) – Var mı
cesaretiniz? (AK PARTİ sıralarından gürültüler) 
BAŞKAN - Sayın Baluken, sizden de rica
ediyorum, sizden de… Lütfen…
İDRİS BALUKEN (Diyarbakır) – Orayı
uyarın. 
MEHMET NACİ BOSTANCI (Amasya) – Sayın
Başkanım…
BAŞKAN - Buyurun.
IV.- AÇIKLAMALAR (Devam)
14.- Amasya Milletvekili Mehmet Naci Bostancı'nın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MEHMET NACİ BOSTANCI (Amasya) – Seçim
döneminde Ankara patlaması yaşandı, Ekim ayının 10’uydu, biliyorsunuz, 1
Kasımda da seçim oldu. Bu süre içerisinde, AK PARTİ sürekli, halkın siyasi
eğilimlerini görmek amacıyla saha araştırmaları yapıyor. Bahsedilen konuşma -Sayın
Özgür Bey’in ifade ettiği konuşma- bu saha araştırmalarına ilişkindir. O saha
araştırmalarından biri de 10 Ekim tarihinden sonraki döneme geldiği için
elbette patlama sonrası atmosferle birlikte mevcut siyasi eğilimleri ortaya
koyan bir saha araştırmasıydı.
ÖZGÜR ÖZEL (Manisa) – Biz de onu
söylüyoruz.
MEHMET NACİ BOSTANCI (Amasya) - Sayın
Başbakanın ifadesi AK PARTİ’nin oylarına ilişkindir. Özgür Bey’in anlattığı
tarz da patlama ile oy oranlarının yükselmesi arasında bir nedensellik kuran
anlatım değildir, bu açık bir çarpıtmadır. (AK PARTİ sıralarından alkışlar)
İkincisi yani AK PARTİ’yi
eleştirecekseniz malzeme kıtlığı mı çekiyorsunuz? Arayın, bakın, inceleyin,
söyleyin; eyvallah ama böyle malzeme yaratmak için sözleri çarpıtarak bir yere
varmak emin olun doğru değil, uygun değil, şık değil, hiçbir bakımdan kabul
edilebilir değil.
Üçüncüsü: Sayın Başbakan aynı zamanda
AK PARTİ Grubu Başkanıdır, Genel Başkanıdır, ben de AK PARTİ Grup Başkan
Vekiliyim. AK PARTİ Grubuna yönelik olarak burada ifade edilen sözler
çerçevesinde -Başbakana atfen- onun yerine elbette ki cevap verebilirim.
İDRİS BALUKEN (Diyarbakır) – Yürütme
üyesi misiniz Sayın Başkan? Yürütmeden istiyoruz biz.
MEHMET NACİ BOSTANCI (Amasya) - Takdir
ederlerse Sayın Başbakan, Genel Başkanımız kendisi verir, takdir ederse bir
bakana, buradan grup başkan vekiline yahut da herhangi bir milletvekiline
konuya ilişkin olarak açıklamayı takdir edebilir. 
İDRİS BALUKEN (Diyarbakır) – Kuvvetler
ayrılığını bilmediğiniz için, tabii size normal geliyor.
ÖZGÜR ÖZEL (Manisa) – Kuvvetler
ayrılığıyla taban tabana zıtsın da ondan.
MEHMET NACİ BOSTANCI (Amasya) - Bunun
takdiri Sayın Başbakana aittir, bir başkasına değil. Böyle, kimin nerede, nasıl
konuşacağına ilişkin takdir yetkisi kullanmak da yine aynı şekilde şık
değildir. 
Saygılar sunuyorum.(AK PARTİ
sıralarından alkışlar) 
BAŞKAN – Teşekkür ediyorum efendim.
İDRİS BALUKEN (Diyarbakır) – Sayın
Başkan, “kuvvetler ayrılığı” diye bir şey var, yürütmeden istenen bilgileri
yürütme cevaplandırır.
ÖZGÜR ÖZEL (Manisa) – Cevap vermek
durumundayım açıkçası.
BAŞKAN – Özgür Bey, neye cevap vermek
istiyorsunuz?
ÖZGÜR ÖZEL (Manisa) – Biraz önce benim
yaptığım değerlendirmelerle ilgili… (AK PARTİ sıralarından gürültüler) 
BAŞKAN – Bunun sonu gelmez.
ÖZGÜR ÖZEL (Manisa) – Yani gelmezse
gelmez…
BAŞKAN – Herkes kendi fikrini ifade
etmekte serbesttir. Etti, zatıâliniz de ettiniz.
ÖZGÜR ÖZEL (Manisa) – Bir dakikaya
ihtiyacım var. Bir dakika rica ediyorum.
BÜLENT TURAN (Çanakkale) – Sayın
Başkan, yeter artık.
BAŞKAN – Peki, buyurun, oradan.
BÜLENT TURAN (Çanakkale) – Niye “Peki.”
Sayın Başkanım?
BAŞKAN – Bülent Bey, tamamlıyoruz.
BÜLENT TURAN (Çanakkale) – Sabaha kadar
devam eder böyle Sayın Başkanım.
15.- Manisa Milletvekili Özgür Özel'in, Amasya
Milletvekili Mehmet Naci Bostancı’nın yaptığı açıklamasındaki bazı ifadelerine
ilişkin açıklaması
ÖZGÜR ÖZEL (Manisa) – Sayın Başkanım,
teşekkür ediyorum.
Şimdi, burada gerçekten, Sayın Grup
Başkan Vekilinin yapmış olduğu “Sayın Başbakan yerine onun partimizin Genel
Başkanı olmasından dolayı ben de cevap verebilirim.” yaklaşımı kuvvetler
ayrılığı prensibini ayaklar altına alan bir yaklaşımdır. (AK PARTİ sıralarından
gürültüler) 
HARUN KARACA (İstanbul) – Grubun
Başkanı, Başkanı, Özgür. Grubun Başkanı, Özgür.
ÖZGÜR ÖZEL (Manisa) – Eğer öyle bir şey
olsaydı, Başbakana yöneltilen bir gensoruya ilişkin yapılacak olan Meclis
görüşmelerinde “Bakanlar Kurulu sırasında Başbakan ya da Kabineden bir bakan
yerine iktidar partisinin grup başkan vekili de oturabilir.” diye Anayasa’da
hüküm olurdu. Kesinlikle ve kesinlikle, Başbakanın yürütmeyle ilgili
yetkilerine de onun muhatap olduğu suallere de cevap verme yetkisi iktidar
partisi grup başkan vekilinde değildir, ben Sayın Davutoğlu’nu Genel Başkanlığı
üzerinden eleştirirsem, o zaman çıkıp cevap verme noktasında bir hak
kullanabilirler. 
Teşekkür ediyorum. (CHP sıralarından
alkışlar)
BAŞKAN – Ben teşekkür ediyorum Sayın
Özel. 
Tabii, kuvvetler ayrılığı mevzusunu
biraz daha derinlemesine incelemek gerekiyor, o ayrı bir keyfiyet. 
“Seçim” kısmına geçiyoruz. 
IX.- SEÇİMLER
A) Komisyonlara Üye Seçimi
1.- Anayasa; Adalet; Millî Savunma; İçişleri;
Dışişleri; Millî Eğitim, Kültür, Gençlik ve Spor; Bayındırlık, İmar, Ulaştırma
ve Turizm; Çevre; Sağlık, Aile, Çalışma ve Sosyal İşler; Tarım, Orman ve
Köyişleri; Sanayi, Ticaret, Enerji, Tabii Kaynaklar, Bilgi ve Teknoloji;
Dilekçe; Plan ve Bütçe; Kamu İktisadi Teşebbüsleri; İnsan Haklarını İnceleme;
Avrupa Birliği Uyum; Kadın Erkek Fırsat Eşitliği; Güvenlik ve İstihbarat
komisyonlarına üye seçimi
BAŞKAN – Türkiye Büyük Millet Meclisi
komisyonlarına üye seçimi yapacağız. 
Komisyon üyelikleri için siyasi parti
gruplarınca gösterilen adayların listesini, İç Tüzük’ün 21’inci maddesine göre
ayrı ayrı okutup oylarınıza sunacağım.
Anayasa
Komisyonu Üyelikleri Aday Listesi
Üye Sayısı (26)
Adı-Soyadı Seçim
Çevresi 
Adalet ve
Kalkınma Partisi (15)
İbrahim Halil Fırat Adıyaman
Cengiz Aydoğdu Aksaray
Murat Alparslan Ankara
Mustafa Köse Antalya
Abdurrahman Öz Aydın
Reşat Petek Burdur
İsmail Aydın  Bursa
Zekeriya Birkan Bursa
Muhammet Emin Akbaşoğlu Çankırı
Adem Yeşildal Hatay
Markar Eseyan İstanbul
Mustafa Şentop İstanbul
Haydar Ali Yıldız  İstanbul
Kemalettin Yılmaztekin Şanlıurfa
Yusuf Başer  Yozgat
Cumhuriyet Halk
Partisi (6)
Murat Emir Ankara
Uğur Bayraktutan Artvin
Bülent Tezcan Aydın
Nurhayat Altaca Kayışoğlu Bursa
Muharrem Erkek Çanakkale
Akın Üstündağ Muğla
Halkların
Demokratik Partisi (3)
Meral Danış Beştaş Adana
Erol Dora Mardin
Mithat Sancar Mardin
Milliyetçi
Hareket Partisi (2)
Mehmet Parsak  Afyonkarahisar
Oktay Öztürk Mersin
BAŞKAN – Evet, okunan listeyi
oylarınıza sunuyorum: Kabul edenler… Kabul etmeyenler… Kabul edilmiştir.
Adalet Komisyonu
Üyelikleri Aday Listesi
Üye Sayısı (26)
Adı-Soyadı Seçim
Çevresi
Adalet ve
Kalkınma Partisi (15)
Adnan Boynukara Adıyaman
Ali Özkaya  Afyonkarahisar
Ahmet İyimaya Ankara
Mahmut Poyrazlı Balıkesir
Yılmaz Tunç Bartın
Hakan Çavuşoğlu Bursa
Cahit Özkan Denizli
Sabri Öztürk  Giresun
Serap Yaşar İstanbul
Mahmut Atilla Kaya İzmir
Veysi Kaynak Kahramanmaraş
Hakkı Köylü Kastamonu
Murat Göktürk Nevşehir
Hilmi Bilgin Sivas
İbrahim Halil Yıldız Şanlıurfa
Cumhuriyet Halk Partisi (6)
Necati Yılmaz Ankara
Namık Havutça Balıkesir
Cemal Okan Yüksel Eskişehir
Mehmet Gökdağ Gaziantep
Zeynel Emre İstanbul
Ömer Süha Aldan Muğla
Halkların Demokratik Partisi (3)
Mizgin Irgat Bitlis
Aycan İrmez Şırnak
Bedia Özgökçe Ertan Van

Milliyetçi Hareket Partisi (2)
Celal Adan İstanbul
İsmail Faruk Aksu İstanbul
BAŞKAN – Teşekkür ediyorum.
Kabul edenler… Kabul etmeyenler… Oy
birliğiyle kabul edilmiştir.
Millî Savunma Komisyonu Üyelikleri Aday Listesi
Üye Sayısı (26)
Adı-Soyadı Seçim
Çevresi
Adalet ve Kalkınma Partisi (15)
Hüseyin Şahin Bursa
Faruk Özlü Düzce
Abdullah Başcı İstanbul
Mehmet Ali Pulcu İstanbul
Hüseyin Kocabıyık İzmir
Metin Çelik Kastamonu
Mehmet Demir  Kırıkkale
Ömer Ünal Konya
Murat Baybatur Manisa
Ali Cumhur Taşkın  Mersin
Nihat Öztürk Muğla
Suat Önal  Osmaniye
Nazim Maviş Sinop
Metin Akgün Tekirdağ
Adnan Günnar Trabzon
Cumhuriyet Halk Partisi (6)
Birol Ertem Hatay
Dursun Çiçek İstanbul
Mustafa Ali Balbay İzmir
Mustafa Hüsnü Bozkurt Konya
Mazlum Nurlu Manisa
Haluk Pekşen Trabzon
Halkların Demokratik Partisi (3)
Berdan Öztürk Ağrı
Erdal Ataş İstanbul
Ali Atalan Mardin
Milliyetçi Hareket Partisi (2)
Erkan Haberal Ankara
Kamil Aydın Erzurum
BAŞKAN – Okunan listeyi oylarınıza
sunuyorum: Kabul edenler…Kabul etmeyenler… Oy birliğiyle kabul edilmiştir.
İçişleri Komisyonu Üyelikleri Aday Listesi
Üye Sayısı (26)
Adı-Soyadı Seçim
Çevresi
Adalet ve
Kalkınma Partisi (15)
Ataullah Hamidi Batman
Muhammet Müfit Aydın Bursa
Ayhan Gider Çanakkale
Abdulkadir Yüksel Gaziantep
Nurettin Aras Iğdır
Hüseyin Bürge İstanbul
Celalettin Güvenç  Kahramanmaraş
Mustafa Hilmi Dülger Kilis
Cemil Yaman Kocaeli
Abdullah Ağralı Konya
Mustafa Baloğlu Konya
Mustafa İsen Sakarya
Mustafa Yel Tekirdağ
Mehmet Altay Uşak
Hüseyin Özbakır Zonguldak
Cumhuriyet Halk Partisi (6)
Nihat Yeşil Ankara
Muhammet Rıza Yalçınkaya Bartın
Tanju Özcan  Bolu
Murat Bakan  İzmir
Hayati Tekin Samsun
Gürsel Erol  Tunceli
Halkların
Demokratik Partisi (3)
Celal Doğan  İstanbul
Hüda Kaya İstanbul
Nadir Yıldırım Van
Milliyetçi
Hareket Partisi (2)
Nuri Okutan  Isparta
Edip Semih Yalçın İstanbul
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… İttifakla kabul edilmiştir.
Dışişleri
Komisyonu Üyelikleri Aday Listesi
Üye Sayısı (26)
Adı Soyadı Seçim
Çevresi
Adalet ve
Kalkınma Partisi (15)
Talip Küçükcan Adana
Mustafa Serdengeçti  Aksaray
Sena Nur Çelik  Antalya
İsmail Aydın Bursa
Cemalettin Kani Torun Bursa
Fevzi Şanverdi  Hatay
Azmi Ekinci İstanbul
Ravza Kavakcı Kan İstanbul
Serap Yaşar İstanbul
Taha Özhan Malatya
Ceyda Bölünmez Çankırı Mardin
Osman Aşkın Bak Rize
Hasan Karal Rize
Hasan Basri Kurt Samsun
Halil Özcan  Şanlıurfa
Cumhuriyet Halk
Partisi (6)
Öztürk Yılmaz  Ardahan
Ahmet Akın Balıkesir
Mevlüt Dudu Hatay
Serkan Topal  Hatay
Eren Erdem İstanbul
Oğuz Kaan Salıcı İstanbul
Halkların
Demokratik Partisi (3)
Hişyar Özsoy Bingöl
Ziya Pir Diyarbakır
Feleknas Uca Diyarbakır
Milliyetçi
Hareket Partisi (2)
Ümit Özdağ Gaziantep
Ekmeleddin Mehmet İhsanoğlu İstanbul
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Millî Eğitim, Kültür, Gençlik ve Spor
Komisyonu Üyelikleri Aday Listesi
Üye Sayısı (26)
Adı Soyadı Seçim
Çevresi
Adalet ve
Kalkınma Partisi (15)
Ertan Aydın  Ankara
İsrafil Kışla  Artvin
Ali Aydınlıoğlu  Balıkesir
Ahmet Hamdi Çamlı İstanbul
Ekrem Erdem  İstanbul
İsmet Uçma  İstanbul
İmran Kılıç  Kahramanmaraş
Burhanettin Uysal Karabük
Mehmet Akif Yılmaz  Kocaeli
Halil Etyemez Konya
Hacı Ahmet Özdemir Konya
Leyla Şahin Usta Konya
Mustafa İsen  Sakarya
Nazım Maviş  Sinop
Beşir Atalay Van
Cumhuriyet Halk
Partisi (6)
Aylin Nazlıaka Ankara
Mustafa Akaydın Antalya
Metin Lütfi Baydar Aydın
Ceyhun İrgil  Bursa
Gaye Usluer  Eskişehir
Bülent Yener Bektaşoğlu  Giresun
Halkların
Demokratik Partisi (3)
Kadri Yıldırım Siirt
İbrahim Ayhan  Şanlıurfa
Lezgin Botan Van
Milliyetçi
Hareket Partisi (2)
Zühal Topcu Ankara
Yusuf Halaçoğlu  Kayseri
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Bayındırlık,
İmar, Ulaştırma ve Turizm Komisyonu Üyelikleri Aday Listesi
Üye Sayısı: (26)
Adı Soyadı Seçim
Çevresi
Adalet ve
Kalkınma Partisi (15)
Cesim Gökçe  Ağrı
Mustafa Ilıcalı  Erzurum
Ahmet Uzer  Gaziantep
Hacı Bayram Türkoğlu  Hatay

Azmi Ekinci  İstanbul
Erol Kaya  İstanbul
Ahmet Arslan  Kars
Sami Dedeoğlu  Kayseri
İlyas Şeker Kocaeli
Hasan Özyer  Muğla
Mehmet Emin Şimşek  Muş
Metin Gündoğdu  Ordu
Recep Uncuoğlu  Sakarya
Fuat Köktaş  Samsun
Selim Dursun  Sivas
Cumhuriyet Halk
Partisi (6)
Çetin Osman Budak  Antalya
Devrim Kök  Antalya
Hüseyin Yıldız   Aydın
Ali Özcan  İstanbul
Gülay Yedekci  İstanbul
Serdal Kuyucuoğlu  Mersin
Halkların
Demokratik Partisi (3)
Altan Tan  Diyarbakır
Nihat Akdoğan  Hakkâri
Müslüm Doğan  İzmir
Milliyetçi
Hareket Partisi (2)
İsmet Büyükataman Bursa
Baki Şimşek  Mersin
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir. 
Teşekkür ederim.
Çevre Komisyonu
Üyelikleri Aday Listesi
Üye Sayısı (26)
Adı-Soyadı  Seçim
Çevresi 
Adalet ve
Kalkınma Partisi (15)
Nevzat Ceylan  Ankara
Enver Fehmioğlu  Bingöl
Bayram Özçelik Burdur
Muhammet Müfit Aydın Bursa
Fevai Arslan  Düzce
Sebahattin Karakelle  Erzincan
Hacı Osman Akgül Gümüşhane
Cihan Pektaş  Gümüşhane
Mürteza Zengin İstanbul
Kerem Ali Sürekli İzmir
Recep Şeker Karaman
Murat Demir Kastamonu
Mustafa Şükrü Nazlı Kütahya
Hasan Karal  Rize
Muhammet Balta Trabzon
Cumhuriyet Halk
Partisi (6)
Mehmet Tüm Balıkesir
Mehmet Göker Burdur
Erdin Bircan Edirne
Vecdi Gündoğdu Kırklareli

Hüseyin Çamak  Mersin
Barış Karadeniz  Sinop
Halkların
Demokratik Partisi (3)
Mahmut Celadet Gaydalı Bitlis
Erdal Ataş  İstanbul
Ertuğrul Kürkcü  İzmir
Milliyetçi
Hareket Partisi (2)
Ahmet Kenan Tanrıkulu  İzmir
Saffet Sancaklı Kocaeli
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Teşekkür ediyorum.
Sağlık, Aile,
Çalışma ve Sosyal İşler Komisyonu Üyelikleri Aday Listesi
Üye Sayısı (26)
Adı Soyadı Seçim
Çevresi
Adalet ve
Kalkınma Partisi (15)
Salih Fırat Adıyaman
Lütfiye İlksen Ceritoğlu Kurt Çorum
Mehmet Ali Pulcu  İstanbul
Mehmet İlker Çitil  Kahramanmaraş
Nursel Reyhanlıoğlu Kahramanmaraş
İsmail Tamer Kayseri
Mustafa Baloğlu  Konya
Hüsnüye Erdoğan  Konya
Vural Kavuncu  Kütahya
Yılmaz Tezcan Mersin
Ahmet Demircan Samsun
Ahmet Eşref Fakıbaba Şanlıurfa
Mahmut Kaçar Şanlıurfa
Celil Göçer Tokat
Alim Tunç Uşak

Cumhuriyet Halk
Partisi (6)
Yakup Akkaya  İstanbul
Ali Yiğit İzmir
Çetin Arık Kayseri
Tur Yıldız Biçer Manisa
Aytuğ Atıcı Mersin
Ünal Demirtaş  Zonguldak
Halkların
Demokratik Partisi (3)
Behçet Yıldırım  Adıyaman
Sibel Yiğitalp Diyarbakır
Tuğba Hezer Öztürk Van

Milliyetçi
Hareket Partisi (2)
Ahmet Selim Yurdakul Antalya
Fahrettin Oğuz Tor Kahramanmaraş

BAŞKAN – Okunan listeyi oylarınıza sunuyorum:
Kabul edenler… Kabul etmeyenler… Oy birliğiyle kabul edilmiştir. 
Teşekkür ederim.
Tarım, Orman ve
Köyişleri Komisyonu Üyelikleri Aday Listesi
Üye Sayısı (26)
Adı-Soyadı Seçim
Çevresi
Adalet ve
Kalkınma Partisi (15)
Hüseyin Samani  Antalya
Mehmet Erdem  Aydın
Ayhan Gider Çanakkale
Hüseyin Filiz Çankırı
Ahmet Sami Ceylan  Çorum
Ebubekir Bal Diyarbakır
Rafet Sezen Edirne
Mehmet Öntürk Hatay
Recep Konuk Karaman
Hülya Nergis Kayseri
Abdullah Öztürk Kırıkkale
Selahattin Minsolmaz Kırklareli
Mehmet Babaoğlu  Konya
Muhammet Uğur Kaleli Konya
Metin Akgün  Tekirdağ
Cumhuriyet Halk
Partisi (6)
Orhan Sarıbal  Bursa
Okan Gaytancıoğlu Edirne
Kamil Okyay Sındır İzmir
Türabi Kayan Kırklareli
Kemal Zeybek Samsun
Ali Akyıldız Sivas
Halkların Demokratik
Partisi (3)
Mehmet Ali Aslan Batman
Leyla Birlik Şırnak
Milliyetçi
Hareket Partisi (2)
Mevlüt Karakaya  Adana
İsmail Ok  Balıkesir

BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir. 
Teşekkür ediyorum. 
Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Üyelikleri Aday Listesi:
Üye Sayısı (26)
Adı-Soyadı Seçim
Çevresi
Adalet ve
Kalkınma Partisi (15)
Ali Ercoşkun Bolu

Şahin Tin Denizli
Mehmet Galip Ensarioğlu Diyarbakır
Metin Bulut Elâzığ
Harun Karacan Eskişehir
Mehmet Erdoğan Gaziantep
Osman Boyraz  İstanbul
Nureddin Nebati İstanbul

Hasan Sert İstanbul
Necip Kalkan İzmir
Mehmet Uğur Dilipak Kahramanmaraş
Zeki Aygün Kocaeli
Ziya Altunyaldız Konya
Hacı Özkan Mersin

Abdulkadir Akgül Yozgat


Cumhuriyet Halk
Partisi (6)
Kazım Arslan Denizli
Akif Ekici  Gaziantep
İrfan Bakır Isparta
Didem Engin İstanbul
Tacettin Bayır İzmir

Tahsin Tarhan  Kocaeli

Halkların
Demokratik Partisi(3)
Mahmut Toğrul Gaziantep
Faysal Sarıyıldız  Şırnak
Adem Geveri  Van

Milliyetçi
Hareket Partisi (2)
Emin Haluk Ayhan Denizli
Mehmet Necmettin Ahrazoğlu  Hatay
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir. 
Teşekkür ediyorum. 
Dilekçe
Komisyonu Üyelikleri Aday Listesi
Üye Sayısı (13)
Adı Soyadı Seçim
Çevresi
Adalet ve
Kalkınma Partisi (8)
Osman Mesten Bursa
Canan Candemir Çelik Gaziantep
Mihrimah Belma Satır İstanbul
Ramazan Can Kırıkkale
İsmail Bilen  Manisa
Orhan Kırcalı Samsun
Fikri Demirel Yalova
Özcan Ulupınar Zonguldak
Cumhuriyet Halk
Partisi (3)
Erkan Aydın Bursa
Bülent Öz Çanakkale
Aytun Çıray İzmir
Halkların
Demokratik Partisi (1)
Alican Önlü Tunceli
Milliyetçi
Hareket Partisi (1)
Muharrem Varlı Adana
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Teşekkür ediyorum.
Plan ve Bütçe
Komisyonu Üyelikleri Aday Listesi
Üye Sayısı (40)
Adı Soyadı Seçim
Çevresi
Adalet ve
Kalkınma Partisi (25)
Mehmet Şükrü Erdinç  Adana
İbrahim Aydın Antalya
Mustafa Savaş Aydın
Şahap Kavcıoğlu Bayburt
Ejder Açıkkapı Elâzığ
İbrahim Aydemir Erzurum
Emine Nur Günay Eskişehir
Abdullah Nejat Koçer Gaziantep
Cemal Öztürk  Giresun
Süreyya Sadi Bilgiç Isparta
Erkan Kandemir İstanbul
Şirin Ünal İstanbul
Hamza Dağ İzmir
İbrahim Mustafa Turhan İzmir
Yusuf Selahattin Beyribey Kars
Mikail Arslan Kırşehir
Sami Çakır Kocaeli
Ebubekir Gizligider Nevşehir
Alparslan Kavaklıoğlu Niğde
Hikmet Ayar Rize
Mehmet Habib Soluk Sivas
Mehmet Ali Cevheri Şanlıurfa
Yusuf Beyazıt  Tokat
Salih Cora Trabzon
Faruk Çaturoğlu Zonguldak
Cumhuriyet Halk
Partisi (9)
Bülent Kuşoğlu Ankara
Lale Karabıyık Bursa
Aykut Erdoğdu İstanbul
Bihlun Tamaylıgil İstanbul
Selin Sayek Böke İzmir
Musa Çam İzmir
Zekeriya Temizel İzmir
Seyit Torun Ordu
Kadim Durmaz Tokat
Halkların
Demokratik Partisi (4)
Nursel Aydoğan Diyarbakır
Nimetullah Erdoğmuş Diyarbakır
Garo Paylan İstanbul
Ahmet Yıldırım Muş
Milliyetçi
Hareket Partisi (2)
Mehmet Günal  Antalya
Erhan Usta Samsun
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Teşekkür ederim.
Kamu İktisadi
Teşebbüsleri Komisyonu Üyelikleri Aday Listesi
Üye Sayısı (35)
Adı Soyadı Seçim
Çevresi
Adalet ve
Kalkınma Partisi (20)
Tamer Dağlı Adana
Fatih Şahin Ankara
Kasım Bostan Balıkesir
Halil Eldemir Bilecik
Zekeriya Birkan Bursa
Tahir Öztürk Elâzığ
Orhan Deligöz Erzurum
Hacı Osman Akgül Gümüşhane
Halis Dalkılıç İstanbul
Hulusi Şentürk İstanbul
Hasan Turan İstanbul
Hurşit Yıldırım İstanbul
Recep Şeker Karaman
Ahmet Tan Kütahya
Mustafa Şahin Malatya
Uğur Aydemir Manisa
Oktay Çanak Ordu
Fuat Köktaş Samsun
Mehmet Akyürek Şanlıurfa
Ertuğrul Soysal  Yozgat
Cumhuriyet Halk Partisi (8)
İbrahim Özdiş Adana
Zülfikar İnönü Tümer Adana
Mustafa Tuncer Amasya
Melike Basmacı  Denizli
Atila Serter İzmir
Haydar Akar Kocaeli
Ömer Fethi Gürer Niğde
Şerafettin Turpcu Zonguldak
Halkların Demokratik Partisi (4)
Mehmet Ali Aslan Batman
İmam Taşçıer Diyarbakır
Abdullah Zeydan  Hakkâri
Ferhat Encu Şırnak
Milliyetçi Hareket Partisi (3)
Mevlüt Karakaya Adana
Mustafa Mit Ankara
Mustafa Kalaycı Konya
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Teşekkür ederim.
İnsan Haklarını İnceleme Komisyonu Üyelikleri Aday Listesi
Üye Sayısı (26)
Adı-Soyadı Seçim
Çevresi
Adalet ve Kalkınma Partisi (15)
Vedat Bilgin Ankara
Jülide Sarıeroğlu Ankara
Aydın Ünal Ankara
Atay Uslu Antalya
Orhan Atalay Ardahan
Şamil Tayyar  Gaziantep
Abdulkadir Yüksel Gaziantep
Sait Yüce  Isparta
Fatma Benli İstanbul
Mehmet Metiner İstanbul
Mustafa Yeneroğlu İstanbul
Leyla Şahin Usta Konya
Nurettin Yaşar Malatya
Orhan Miroğlu Mardin
Ali İhsan Yavuz Sakarya
Cumhuriyet Halk Partisi (6)
Şenal Sarıhan Ankara
Gamze Akkuş İlgezdi İstanbul
Mahmut Tanal İstanbul
Zeynep Altıok  İzmir
Veli Ağbaba Malatya
Durmuş Fikri Sağlar Mersin
Halkların Demokratik Partisi (3)
Ayşe Acar Başaran Batman
Ayhan Bilgen Kars
Burcu Çelik Özkan Muş
Milliyetçi Hareket Partisi (2)
Atilla Kaya İstanbul
Ruhi Ersoy Osmaniye
BAŞKAN – Okunan listeyi oylarınıza
sunuyorum: Kabul edenler… Kabul etmeyenler… Oy birliğiyle kabul edilmiştir.
Avrupa Birliği Uyum Komisyonu Üyelikleri Aday Listesi
Üye Sayısı (25)
Adı-Soyadı Seçim
Çevresi
Adalet ve Kalkınma Partisi (14)
Hüseyin Şahin Bursa
Cahit Özkan Denizli
Zehra Taşkesenlioğlu Erzurum
Ahmet Berat Çonkar İstanbul
Markar Eseyan İstanbul
Ravza Kavakcı Kan İstanbul
Mehmet Muş İstanbul
Burhanettin Uysal Karabük
İsmail Emrah Karayel Kayseri
Mustafa Şükrü Nazlı  Kütahya
Recai Berber Manisa
Şaban Dişli Sakarya
Mehmet Kasım Gülpınar Şanlıurfa
Burhan Kayatürk  Van
Cumhuriyet Halk Partisi (6)
Niyazi Nefi Kara Antalya
Onursal Adıgüzel İstanbul
Seline Doğan İstanbul
Ali Şeker İstanbul
Nurettin Demir Muğla
Özkan Yalım Uşak
Halkların Demokratik Partisi (3)
Saadet Becerekli Batman
Osman Baydemir Şanlıurfa
Dilek Öcalan  Şanlıurfa
Milliyetçi Hareket Partisi(2)
Kadir Koçdemir  Bursa
Arzu Erdem İstanbul
BAŞKAN – Okunan listeyi oylarınıza sunuyorum: Kabul
edenler... Kabul etmeyenler... Oy birliğiyle kabul edilmiştir. 
Kadın Erkek Fırsat Eşitliği Komisyonu
Üyelikleri Aday Listesi
Üye Sayısı (26)
Adı Soyadı Seçim
Çevresi
Adalet ve Kalkınma Partisi (15)
Hatice Dudu Özkal Afyonkarahisar
Gökcen Özdoğan Enç Antalya
Emine Yavuz Gözgeç Bursa
Bennur Karaburun Bursa
Ayşe Keşir Düzce
Tülay Kaynarca İstanbul
İmran Kılıç Kahramanmaraş
Salih Çetinkaya Kırşehir
Radiye Sezer Katırcıoğlu Kocaeli
Abdullah Ağralı Konya
Öznur Çalık Malatya
Murat Göktürk Nevşehir
Ayşe Doğan Tekirdağ
Ayşe Sula Köseoğlu Trabzon
Ertuğrul Soysal Yozgat
Cumhuriyet Halk Partisi (6)
Elif Doğan Türkmen Adana
Aydın Uslupehlivan Adana
Burcu Köksal Afyonkarahisar
Sibel Özdemir İstanbul
Fatma Kaplan Hürriyet Kocaeli
Candan Yüceer Tekirdağ
Halkların Demokratik Partisi (3)
Çağlar Demirel Diyarbakır
Filiz Kerestecioğlu İstanbul
Besime Konca Siirt
Milliyetçi Hareket Partisi (2)
Deniz Depboylu Aydın
Nuri Okutan Isparta
BAŞKAN - Okunan listeyi oylarınıza sunuyorum: Kabul
edenler... Kabul etmeyenler... Oy birliğiyle kabul edilmiştir. 
Teşekkür ediyorum.
Güvenlik ve İstihbarat Komisyonu
Üyelikleri Aday Listesi:
Üye Sayısı (17)
Adı Soyadı Seçim
Çevresi
Adalet ve Kalkınma Partisi (10)
Emrullah İşler Ankara
Serkan Bayram  Erzincan
Veysi Kaynak Kahramanmaraş
Mustafa Hilmi Dülger Kilis
Ahmet Sorgun Konya
Murat Baybatur Manisa
Ergün Taşcı Ordu
Adnan Günnar Trabzon
Mehmet Altay Uşak
Yusuf Başer Yozgat
Cumhuriyet Halk Partisi (4)
Hilmi Yarayıcı Hatay
Barış Yarkadaş İstanbul
Ahmet Tuncay Özkan İzmir
Engin Özkoç Sakarya
Halkların Demokratik Partisi (2)
Dirayet Taşdemir Ağrı
Mehmet Emin Adıyaman Iğdır
Milliyetçi Hareket Partisi (1)
Mehmet Erdoğan Muğla
BAŞKAN - Okunan listeyi oylarınıza sunuyorum: Kabul
edenler... Kabul etmeyenler... Oy birliğiyle kabul edilmiştir. 
Komisyonlara seçilen kıymetli milletvekillerini tebrik
ediyoruz, hayırlı, verimli, uyumlu hizmetler vermeleri nasip olsun diyoruz,
teşekkür ediyorum, hepsini tebrik ediyoruz. (AK PARTİ ve CHP sıralarından alkışlar)

X.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, komisyonların başkan, başkan vekili,
sözcü ve kâtip üye seçimlerini yapmak üzere toplanacakları gün, saat ve yere
ilişkin duyuru
BAŞKAN - Efendim, sayın milletvekilleri, komisyonların
toplanarak İç Tüzük’ün 24’üncü maddesine göre başkan, başkan vekili, sözcü ve
kâtiplerini seçmeleri gerekmektedir.
Bu sebeple Plan ve Bütçe Komisyonu ile Kamu İktisadi
Teşebbüsleri Komisyonu Ana Bina’daki kendi toplantı salonlarında 30 Kasım 2015
Pazartesi günü saat 15.30’da...
ÖZGÜR ÖZEL (Manisa) – Sayın Başkan... Özür dilerim efendim. 
BAŞKAN – Buyurun efendim. 
ÖZGÜR ÖZEL (Manisa) – Şimdi, bu konu gruplar arasında
müzakere edilirken biz o 15.30’un 16.30 ya da 17.00 olmasıyla ilgili bir talep
iletmiştik çünkü saat 15.00’te önceden ilan edilmiş resmî seçimimiz var.
Grubumuza düşen 1 kâtip üyeyi seçeceğiz. O yüzden de Sayın Grup Başkan Vekiliyle
öyle konuşmuştuk. 
İLKNUR İNCEÖZ
(Aksaray) – Aynen, aynen...
ÖZGÜR ÖZEL
(Manisa) – Yani, tadilen saati 17.00 olarak, değiştirerek ya da 16.30 da
olabilir. 
OSMAN AŞKIN BAK
(Rize) – 17.00...
BAŞKAN –
16.00-17.00 yapalım mı efendim?
ÖZGÜR ÖZEL
(Manisa) – 17.00 olsun efendim. Mutabakatımız var. 
BAŞKAN – Ama
ikiye bölmek zorundayız çünkü aynı salonda biri bitecek, öbürü gelecek. 
ÖZGÜR ÖZEL
(Manisa) – 16.30-17.00...
BAŞKAN –
16.30-17.00...
ÖZGÜR ÖZEL
(Manisa) – Olur efendim. 
BAŞKAN – Yarım
saat yeter inşallah. 
Peki, öyle
yapıyoruz. Mutabakatımız o istikamette. 
Tekrar ediyorum: Plan ve Bütçe
Komisyonu ile Kamu İktisadi Teşebbüsleri Komisyonu Ana Bina’daki kendi toplantı
salonlarında 30 Kasım 2015 Pazartesi günü 16.30’da, diğer komisyonlar yeni
Halkla İlişkiler Binası’nda Komisyonlar Bloku’nda yer alan toplantı
salonlarında ikiye bölünerek 30 Kasım 2015 Pazartesi günü saat 16.30 ve
17.00’de -zira, 18.00’de burada toplantımız var- toplanacaklardır.
Komisyonların toplantı gün ve saatleri
ile toplantı yerleri plazma ekranında ilan edilecek ve siyasi parti gruplarına
da bildirilecektir.
Alınan karar gereğince, Başbakan Sayın
Ahmet Davutoğlu tarafından kurulan Bakanlar Kurulu hakkındaki güven oylamasını
yapmak için 30 Kasım 2015 Pazartesi günü saat 18.00’de toplanmak üzere
birleşimi kapatıyorum.
Kapanma Saati:
00.35




(x) Bu bölümde hatip tarafından Türkçe
olmayan bir kelime ifade edildi.


(x) Bu bölümde Hatip tarafından Türkçe
olmayan kelimeler ifade edildi.


(x) Bu bölümde Hatip tarafından Türkçe
olmayan kelimeler ifade edildi.


(X) Bu bölümde Hatip tarafından Türkçe
olmayan kelimeler ifade edildi.




