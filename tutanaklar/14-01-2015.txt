



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 42’nci
Birleşim
14 Ocak 2015 Çarşamba


(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Kocaeli Milletvekili Lütfü Türkkan’ın, Kocaeli’nde
yaşanan elektrik kesintilerine ilişkin gündem dışı konuşması
2.- Kocaeli Milletvekili İlyas Şeker’in, küresel ısınma
sonucu yetersiz su kaynakları ve gri su kullanımının teşvikine ilişkin gündem
dışı konuşması
3.- Zonguldak Milletvekili Ali İhsan Köktürk’ün,
Türkiye Taşkömürü Kurumu ve taş kömürü havzasının sorunlarına ilişkin gündem
dışı konuşması

V.- AÇIKLAMALAR
1.- Mersin Milletvekili Aytuğ Atıcı’nın, Cumhuriyet
gazetesini taşıyan kamyonların durdurularak incelenmesinin Türkiye’de basın özgürlüğünün geldiği noktayı gözler
önüne seren utanç verici bir durum olduğuna ilişkin açıklaması
2.- Çanakkale Milletvekili Ali Sarıbaş’ın, Çanakkale’de
öğretmenevi binasının yıkıldığına ve iki buçuk yıldır yeni bir öğretmenevi
yapılmadığına ilişkin açıklaması
3.- Ankara Milletvekili Özcan Yeniçeri’nin, Ankara
Büyükşehir Belediyesinin topladığı asfalt paralarının iadesi için yetkilileri
göreve çağırdığına ilişkin açıklaması
4.- Kütahya Milletvekili Alim Işık’ın, kara yolları
yapımı nedeniyle gerçekleştirilen istimlak ya da kamulaştırma bedellerinin
ödenmemesi sonucu birçok vatandaşın yaşadığı mağduriyetin bir an önce
giderilmesi gerektiğine ilişkin açıklaması
5.- İstanbul Milletvekili Kadir Gökmen Öğüt’ün, Charlie
Hebdo dergisinin bir bölümünü yayımlama kararı alan Cumhuriyet gazetesinin
hedef gösterildiğine ilişkin açıklaması
6.- Adana Milletvekili Seyfettin Yılmaz’ın, terör
olaylarında çifte standartla hareket etmek yerine topyekûn mücadele verilmesiyle
netice almanın mümkün olduğuna ilişkin açıklaması
7.- Tokat Milletvekili Reşat Doğru’nun, Tokat’ı Niksar
üzerinden Karadeniz’e bağlayacak çift yönlü yolun bitirilememesinin büyük
mağduriyetlere sebep olduğuna ve Hükûmetin, çiftçi borçlarıyla ilgili tekrar
yapılandırma yapması gerektiğine ilişkin açıklaması
8.- Bursa Milletvekili Aykan Erdemir’in, Kişisel
Verileri Koruma Kanunu Tasarısı’nın bu hâliyle yasalaştığı takdirde Avrupa
Birliği ilerleme raporlarında önemli eleştirilere konu olacağına ilişkin
açıklaması
9.- Balıkesir Milletvekili Ahmet Duran Bulut’un,
Kerkük’te Türkmenlere ve Doğu Türkistan’da Uygur Türklerine uygulanan zulme
karşı Hükûmetin duyarlı olması gerektiğine ilişkin açıklaması
10.- Burdur Milletvekili Ramazan Kerim Özkan’ın,
özellikle Akdeniz Bölgesi’nde yaşanan elektrik arızalarının bir an önce
giderilmesi gerektiğine ilişkin açıklaması
11.- Amasya Milletvekili Mehmet Naci Bostancı’nın,
Hakkâri Milletvekili Adil Zozani’nin 675 sıra sayılı Kanun Tasarısı’nın 15’inci
maddesiyle ilgili önerge üzerinde yaptığı konuşmasındaki bazı ifadelerine
ilişkin açıklaması
12.- Isparta Milletvekili S. Nevzat Korkmaz’ın,
Isparta’da bir alışveriş merkezinin içindeki bir restoranın alçı tavanının çökmesi
sonucu yaralanan 26 kişiye acil şifalar dilediğine ilişkin açıklaması
VI.- BAŞKANLIĞIN GENEL KURULA SUNUŞLARI
A) Genel Görüşme Önergeleri
1.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, Suriye’de
meydana gelen olayların yansıması nedeniyle Suriye’ye sınırı bulunan illerdeki
ekonomik sorunlar konusunda genel görüşme açılmasına ilişkin önergesi (8/21)
2.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, topraklarımızda
bulunan NATO çıkışlı çeşitli hava savunma sistemleri ve radarların işlevselliği
konusunda genel görüşme açılmasına ilişkin önergesi (8/22)
3.- MHP Grubu adına Grup Başkan Vekilleri Mersin
Milletvekili Mehmet Şandır ile İzmir Milletvekili Oktay Vural’ın, engelli
vatandaşlara tanınan hakların uygulanabilirliği ile tanınan haklara aykırı
tutum ve davranışlar konusunda genel görüşme açılmasına ilişkin önergesi (8/23)
B) Tezkereler
1.- (10/34, 55, 679, 801, 904, 1091, 1092, 1093, 1094,
1095, 1096, 1097, 1098, 1099, 1100, 1101, 1102, 1103, 1104, 1105, 1106, 1107)
esas numaralı Meclis Araştırması Komisyonu Geçici Başkanlığının, Komisyonun,
başkan, başkan vekili, sözcü ve kâtip üye seçimini yaptığına ilişkin tezkeresi
(3/1683)
C) Önergeler
1.- Ankara Milletvekili Bülent Kuşoğlu ve 21
milletvekilinin; Soma maden sahasında redevans ve hizmet alım sözleşmeleriyle
çalışan firmaları kolladığı, bu firmalara işlerin ihalesiz ve usulsüz
verilmesini sağladığı iddiasıyla Enerji ve Tabii Kaynaklar Bakanı Taner Yıldız
hakkında bir gensoru açılmasına ilişkin önergesi (11/42), imza sahiplerinden
bazılarının imzalarını geri aldıklarına ilişkin önergesi (4/227)

VII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Ceza İnfaz Kurumları Güvenlik Hizmetleri Kanunu
Tasarısı ve Adalet Komisyonu Raporu (1/742) (S. Sayısı: 616)
4.- Perakende Ticaretin Düzenlenmesi Hakkında Kanun
Tasarısı ile İzmir Milletvekili Ahmet Kenan Tanrıkulu’nun; Perakende Ticaret,
Alışveriş Merkezleri ve Büyük Mağazalar ile Esnaf ve Sanatkarlık Hizmetlerinin
Düzenlenmesi Hakkında Kanun Teklifi, İzmir Milletvekili Mehmet Ali Susam’ın;
Perakende Ticaret ile Esnaf ve Sanatkarlık Hizmetlerinin Düzenlenmesi Hakkında
Kanun Teklifi, Kocaeli Milletvekili Haydar Akar’ın; Perakende Ticaret ile Esnaf
ve Sanatkarlık Hizmetlerinin Düzenlenmesi Hakkında Kanun Teklifi, İstanbul
Milletvekili Celal Dinçer’in; Perakende Ticaretin Düzenlenmesi Hakkında Kanun
Teklifi, Bursa Milletvekilleri Mustafa Öztürk ve Hakan Çavuşoğlu ile 56
Milletvekilinin; Alışveriş Merkezleri, Büyük Mağazalar ve Zincir Mağazaların
Kuruluş ve Çalışma Esaslarına Dair Kanun Teklifi, Kahramanmaraş Milletvekili
Yıldırım Mehmet Ramazanoğlu ve 4 Milletvekilinin; Perakende Ticaretin
Düzenlenmesi Hakkında Kanun Teklifi ve Sanayi, Ticaret, Enerji, Tabii
Kaynaklar, Bilgi ve Teknoloji Komisyonu Raporu (1/974, 2/7, 2/175, 2/1561,
2/2271, 2/2527, 2/2528) (S. Sayısı: 675)
5.- Türkiye Cumhuriyeti ve Ürdün Haşimi Krallığı
Arasında Hükümlülerin Nakline Dair Anlaşmanın Onaylanmasının Uygun Bulunduğu
Hakkında Kanun Tasarısı ve Dışişleri Komisyonu Raporu (1/740) (S. Sayısı: 425)
6.- Milli Mayın Faaliyet Merkezi Kurulmasına İlişkin
Kanun ile Bazı Kanunlarda Değişiklik Yapılmasına Dair Kanun Tasarısı ve Millî
Savunma Komisyonu Raporu (1/996) (S. Sayısı: 672)



VIII.- SATAŞMALARA İLİŞKİN KONUŞMALAR
1.- Hakkâri Milletvekili Adil Zozani’nin, Amasya
Milletvekili Mehmet Naci Bostancı’nın yaptığı açıklaması sırasında şahsına
sataşması nedeniyle konuşması
2.- Amasya Milletvekili Mehmet Naci Bostancı’nın,
Hakkâri Milletvekili Adil Zozani’nin sataşma nedeniyle yaptığı konuşması
sırasında şahsına sataşması nedeniyle konuşması

IX.- YAZILI SORULAR VE CEVAPLARI
1.- Şanlıurfa Milletvekili İbrahim Ayhan'ın, Kobani'den
Suruç'a gelen sığınmacılara yönelik çalışmalara ilişkin Başbakandan sorusu ve
Başbakan Yardımcısı Numan Kurtulmuş’un cevabı (7/54556) 
2.- İstanbul Milletvekili Mustafa Sezgin Tanrıkulu'nun,
Darülaceze binasının bulunduğu alanın inşaata açılacağı iddialarına ilişkin
Başbakandan sorusu ve Başbakan Yardımcısı Bülent Arınç’ın cevabı (7/56112) 
3.- İstanbul Milletvekili Mustafa Sezgin Tanrıkulu'nun,
2004-2014 yılları arasında bağlı kurum ve kuruluşlarda görev yapan daire
başkanları ve daire başkan yardımcılarına,
2004-2014 yılları arasında bağlı kurum ve kuruluşlarda
görev yapan genel müdür ve genel müdür yardımcılarına,
İlişkin soruları ve Başbakan Yardımcısı Bülent Arınç’ın
cevabı (7/56124), (7/56125)
4.- İstanbul Milletvekili Mustafa Sezgin Tanrıkulu'nun,
soru önergelerinin cevaplandırılmasına yönelik çalışmalara ve söz konusu
çalışmalar ile görevli personele ilişkin sorusu ve Başbakan Yardımcısı Bülent
Arınç’ın cevabı (7/56126)
5.- İstanbul Milletvekili Mahmut Tanal'ın, TBMM Halkla
İlişkiler Binasında engelli erişimini kolaylaştıracak uygulamalara ilişkin
sorusu ve Türkiye Büyük Millet Meclisi Başkan Vekili Sadık Yakut’un cevabı
(7/56298)
6.- İstanbul Milletvekili Mustafa Sezgin Tanrıkulu'nun,
TBMM'de nefret söyleminin ve ayrımcı ifadelerin kullanılmasının engellenmesi
kapsamında yapılan çalışmalara ilişkin sorusu ve Türkiye Büyük Millet Meclisi
Başkan Vekili Sadık Yakut’un cevabı (7/56301)
7.- Eskişehir Milletvekili Ruhsar Demirel'in, 2010/2
sayılı Başbakanlık Genelgesi gereği engelli aile ferdi bulunan çalışanlara
sağlanan kolaylıklara ilişkin sorusu ve Başbakan Yardımcısı Bülent Arınç’ın
cevabı (7/56315) 
8.- Kocaeli Milletvekili Hurşit Güneş'in, Vakıflar
Genel Müdürlüğü mülkiyetinde bulunan bir medresenin ihyasına ilişkin sorusu ve
Başbakan Yardımcısı Bülent Arınç’ın cevabı (7/56316)
9.- İstanbul Milletvekili D. Ali Torlak'ın, İstanbul'da
bulunan tarihî bir çeşmenin koruma altına alınmasına ilişkin sorusu ve Başbakan
Yardımcısı Bülent Arınç’ın cevabı (7/56661)
10.- Kütahya Milletvekili Alim Işık'ın, işsizlik
fonunda biriken paradan usulsüz harcamalar yapıldığı iddiasına ilişkin sorusu
ve Maliye Bakanı Mehmet Şimşek’in cevabı (7/57070)
11.- Antalya Milletvekili Gürkut Acar'ın, 2003-2014
yıllarında Antalya, Burdur ve Isparta'ya yapılan kamu yatırımlarının tutarına
ilişkin sorusu ve Maliye Bakanı Mehmet Şimşek’in cevabı (7/57463)
12.- İstanbul Milletvekili Mahmut Tanal'ın, Mısır'a
F-16 tipi savaş uçağı satışı yapıldığı iddiasına ilişkin sorusu ve Maliye
Bakanı Mehmet Şimşek’in cevabı (7/57752)

14 Ocak 2015 Çarşamba
BİRİNCİ OTURUM
Açılma Saati: 14.01
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan) 
----0----
BAŞKAN – Türkiye Büyük Millet Meclisinin
42’nci Birleşimini açıyorum.
III. YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre vereceğim. 
Sayın milletvekillerinin oy düğmelerine
basarak salonda bulunduklarını bildirmelerini, bu süre içerisinde elektronik
sisteme giremeyen milletvekillerinin salonda hazır bulunan teknik personelden
yardım istemelerini, buna rağmen sisteme giremeyen üyelerin ise yoklama
pusulalarını görevli personel aracılığıyla üç dakikalık süre içerisinde
Başkanlığa ulaştırmalarını rica ediyorum.
Yoklama işlemini başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Sayın milletvekilleri, özellikle sol
tarafımda bulunan milletvekili arkadaşlarıma sesleniyorum, gündem dışı konuşma
yapacak milletvekili arkadaşlarımızı sağlıklı izleyebilmemiz için Genel
Kuruldaki gürültüyü, uğultuyu kesmemiz lazım. 
Ayaktaki arkadaşlarımız, sohbetlerinizi
dışarıda edebilirseniz daha iyi olacak.
Gündem dışı ilk söz, Kocaeli’nde
yaşanan elektrik kesintileri hakkında söz isteyen Kocaeli Milletvekili Sayın
Lütfü Türkkan’a aittir.
Buyurunuz Sayın Türkkan. (MHP
sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Kocaeli Milletvekili
Lütfü Türkkan’ın, Kocaeli’nde yaşanan elektrik kesintilerine ilişkin gündem
dışı konuşması
LÜTFÜ TÜRKKAN (Kocaeli) – Sayın Başkan,
değerli milletvekilleri; söz konusu olan elektrik kesintileri olunca diğer
vilayetlerdeki arkadaşlar da “Bizim orada da kesiliyor.” diye beni ikaz
ettiler. Özellikle Aytuğ Hocam’ın ricası var, Mersin’de de kesiliyormuş, onu da
belirteyim. 
Kocaeli’nde sık yaşanan elektrik
kesintileriyle ilgili olarak gündem dışı söz aldım. Bu vesileyle yüce
heyetinizi ve ekranları başında bizleri izleyen aziz milletimizi sevgi ve
saygıyla selamlıyorum.
Kocaeli’nde uzun zamandır elektrik
kesintileri yapılıyor. Kocaeli’nde yaşayan insanımız uzun zamandır karanlığa
mahkûm ediliyor. Seçim bölgem Kocaeli’nde yalnız bu yıl değil, epeydir manzara
böyle. 
Kocaeli’nde elektrik dağıtım işinden
kim sorumlu? Sakarya Elektrik Dağıtım AŞ, yani SEDAŞ. SEDAŞ’ın 2012’nin ilk on
ayında 59 bin kez elektrik kestiğini biliyor musunuz Kocaeli’nde? Bakın, bir
şey söyleyeceğim, tam 59 bin kez elektrik kesiliyor. Bir de Kocaeli’nin sanayi
kenti olduğunu, üretim yapan fabrikalara sahip olduğunu düşünürseniz bu
elektrik kesintisinin ne kadar büyük zararlara vesile olduğunu biraz daha
düşünebilirsiniz.
SEDAŞ’ın İnternet sitesine girin, bir
bakın. Orada ne yazıyor? Yazan ifade aynen şu: “Elektrik medeniyettir.” Sizin
medeniyet anlayışınız bu mu arkadaşlar? Kocaeli’yi karanlığa mahkûm etmek midir
elektrik anlayışınız? Karanlıktan gelen, karanlığa giden insanların Kocaeli’ni
karanlığa mahkûm etmekten başka hiçbir hedefleri olamaz. Sizler zaten karanlık
insanlarsınız. 
Kocaeli’nde elektrik kesintileri
nedeniyle vatandaşlar mağdur. Elektriklerin olmaması nedeniyle özellikle
esnaflar büyük sıkıntı yaşıyor. İşin garip tarafı, vatandaş şikâyetini bildirmek
için SEDAŞ’ı arıyor ancak karşısına herhangi bir yetkili çıkmıyor. “Özel sektör
daha iyi hizmet verir ve altyapı yatırımlarıyla şebekeyi güçlendirir.”
demişlerdi. Bu nedenle “özelleştirme” adı altında elektrik dağıtım ve tahsilat
işi özel şirketlere devredildi ama kazın ayağı öyle olmadı. SEDAŞ’tan şikâyetçi
olmayan yok, mahalle muhtarları şikâyetçi, köy muhtarları şikâyetçi, vatandaş
şikâyetçi, belediye başkanları şikâyetçi, hatta Adalet ve Kalkınma Partisinin
Kocaelili Bakanı Sayın Fikri Işık bile şikâyetçi. 
HAYDAR AKAR (Kocaeli) – Ben de
şikâyetçiyim. 
LÜTFÜ TÜRKKAN (Devamla) – Haydar Akar
Bey de şikâyetçiymiş, evet. 
Bilim, Sanayi ve Teknoloji Bakanı Fikri
Işık Kocaeli’nde yaşanan uzun süreli elektrik kesintilerinin ardından şehre
gelerek toplantı yapmış. Toplantıda SEDAŞ yetkililerini dinlemiş, sonra da
şöyle demiş: “Bu çağda yetmiş iki saat elektriksiz kalmayı izah edemezsiniz.” 2
Ocak tarihinde 24 köye elektrik verilmemesine tepki göstermiş Sayın Bakan “Bu
kadar perişanlığı hatırlamıyorum.” demiş. “2002’den beri bu kadar uzun ve sert
elektrik kesintisine rastlamadık. Daha önce kar yağmıyor muydu bu ülkeye?
Yaşanan sorun sanki bir başka gibi. Gerekli bakım ve onarımlar yapılmıyor mu
yoksa?” diye sormuş ve eklemiş: “Marmara depreminde dahi bu kadar uzun süreli
elektrik kesintileri yaşanmadı.” Ben de buradan soruyorum Sayın Bakana: O zaman
iktidarın ortağı kimdi? Milliyetçi Hareket Partisiydi. Dolayısıyla, bizim
koalisyon Hükûmetimizde böyle bir şey yaşanmadı. Sayın Bakandan bu itirafı
duymak bizi memnun etmedi dersek yalan söylemiş oluruz. 
Sayın Başkan, değerli milletvekilleri;
Kocaeli’nde nabzını tuttuğumuz köylerde trafolar ya eski ya bakımsız. Öyle
sıkıntılar dile getiriliyor ki, köylüler bize öyle şeyler anlatıyor ki güler
misiniz, ağlar mısınız bilemezsiniz. Kocaeli’nin bazı köylerinde esen kuvvetli
bir rüzgârın bile elektrik kesintisine yol açtığını, hatta elektrik direklerine
leylekler konunca bile elektriklerin kesildiğini söylüyorlar. Seçim zamanında
trafolara giren kediler, kış zamanında da Kocaeli’nin trafolarına girmeye
başlamış. Ben de verdiğim soru önergelerinde köylülerimizin yaşadığı bu
sıkıntıları dile getiriyorum. Sayın Enerji Bakanından genellikle köylerdeki
trafoların bakımlarının düzenli olarak yapıldığı, programlı çalışmalarla
kontrol edildiği yanıtı geliyor ama durum ortada. 
Sayın arkadaşlar, kimse bizden
Kocaeli’nde görülen elektrik kesintilerinin hava şartlarıyla ilgili olduğuna
inanmamızı beklemesin. Size net bir şey söyleyeyim: Elektrik kesintilerinin
temel nedeni altyapı yetersizliğidir. Özel sektör altyapıyı ihtiyaca göre
geliştirme, hizmet ve yatırım yapmıyor, siyasi iktidar da bunun hesabını
soramıyor. Aklımıza da bir soru geliyor, sizler SEDAŞ’a ortak mısınız? 
Hepinize saygılar sunuyorum. (MHP ve
CHP sıralarından alkışlar) 
BAŞKAN – Teşekkür ederim. 
Bu arada, birbirinizi eleştirirken
kedileri söylemeyin, bir kedisever olarak söyleyeyim. 
LÜTFÜ TÜRKKAN (Kocaeli) – Kedileri kötü
amaçlarına kullananlar düşünsün. 
BAŞKAN – Yo, yo, sizin şahsınız için
konuşmuyorum. Her türlü siyasi eleştirilerde kedileri söylemeyin, onu
söylüyorum.
Gündem dışı ikinci söz, küresel ısınma
sonucu yetersiz su kaynakları ve gri su kullanımının teşviki hakkında söz
isteyen Kocaeli Milletvekili Sayın İlyas Şeker’e aittir. 
Şimdi bana diyecekler ki Kocaeli’ne
iyimser ayrımcılık uyguluyor, dün de Sayın Akar konuşmuştu. 
Buyurunuz Sayın Şeker. (AK PARTİ
sıralarından alkışlar) 
2.- Kocaeli Milletvekili
İlyas Şeker’in, küresel ısınma sonucu yetersiz su kaynakları ve gri su
kullanımının teşvikine ilişkin gündem dışı konuşması
İLYAS ŞEKER (Kocaeli) – Sayın Başkan,
değerli milletvekilleri; küresel ısınma sonucu yetersiz su kaynakları ve gri su
kullanımının teşviki hakkında söz almış bulunmaktayım. 
Küresel ısınma, tüm dünyada olduğu gibi
ülkemizde de meydana gelen iklim değişiklikleri ve kuraklıklarla etkisini
göstermektedir. Günümüz dünyasında temiz su kaynaklarındaki azalma kaygı verici
boyutlara ulaşmıştır. Dünyadaki toplam su miktarının yüzde 2,5’u nehir ve
göllerde tatlı su olarak bulunmaktadır. Tatlı suyun yüzde 90’ının kutuplarda ve
yer altında bulunması sebebiyle ihtiyacımız olan elverişli tatlı su miktarının
yetersiz olduğu açıktır. 
Dünyada kişi başına su tüketimi yılda
ortalama 800 metreküp civarındadır. Dünyada 1,4 milyar insan yeterli içme suyundan
mahrum ve 2,3 milyar kişi de sağlıklı suya hasrettir. Türkiye ise kişi başına
kullanılabilir su miktarına göre, su stresi çeken ve su fakiri olan bir
ülkedir. Bunun için bilinçli su tüketimini, gri su kullanımını ve yağmur suyu
kullanımını zorunlu hâle getirmeliyiz. Gelecekte şehirlerin susuz kalmaması
için içme suyunun ve kaynaklarının verimli kullanılması ve gerekli tedbirlerin
acilen alınması önem arz etmektedir. 
Seçim bölgem olan Kocaeli’nden...
Yuvacık Barajı’nın yetersiz olması nedeniyle Kocaeli Büyükşehir Belediyesi ve
İSU Genel Müdürlüğü, ihtiyaç hâlinde Sapanca Gölü’nden Yuvacık Barajı’na,
Yuvacık Barajı’ndan da Sapanca Gölü’ne su aktarılması için Sapanca Gölü ile
Yuvacık Barajı Arası İsale Hattı ve Terfi Sistemi Projesi’ni ve yine Kandıra ilçemizde
50 milyon metreküp kapasiteli Namazgah Barajı’nı yaparak şehrin gelecekteki su
ihtiyaçlarını da karşılamış ve kenti susuz bırakmamıştır. Ayrıca, Kocaeli
Büyükşehir Belediyesi, Yalova’nın su ihtiyacı için Yalova Gökçedere
Barajı’ndaki su kullanma hakkını Yalova’ya devredip ayrıca 2014 yılında da 1
milyon metreküp suyu Yalova’ya aktarmıştır. 2013, 2014 yıllarında Yuvacık
Barajı’nın kuruması sonucu kentin su ihtiyacı Sapanca Gölü-Yuvacık Barajı arası
terfi sistemi, isale hattıyla Sapanca Gölü’nden Yuvacık Barajı’na aktarılarak
sağlanmıştır. Sapanca Gölü’nden çekilen su seviyesinin 29,27 metrelere
düşmesiyle, özellikle son günlerde yağan yağmurlarla birlikte ve Yuvacık
Barajı’ndan Sapanca Gölü’ne aktarılan suyla birlikte seviye 31,17’lere
yükselmiştir. Yağan kar ve yağışlarla, inşallah, Sapanca Gölü arzu edilen 32,18
metre seviyesine en kısa zamanda ulaşacaktır. 
Su fakiri bir ülke olarak, gelişmiş
ülkelerde olduğu gibi, atık suları tekrar kullanarak, arıtarak kullanmak
zorundayız. Temiz suyu israf etmemeliyiz. İçme suyu üzerindeki tüketim
baskısını azaltarak atık su geri kazanım projeleri tatlı su kullanım
stratejisinin önemli bir parçasını teşkil etmektedir. Kocaeli Büyükşehir
Belediyesinin İSU Genel Müdürlüğünün atık su arıtma tesislerinde başarıyla uygulamaya
koyduğu ve geri kazanım suyu, “gri su” adını verdiği projeyle arıtılmış atık
sular park, bahçe sulamalarında ve sanayi tesislerinde yeniden kullanılabilir
hâle gelmiştir. Kocaeli Büyükşehir Belediyesinin yaptığı bu çalışmalar
ülkemizde olduğu kadar yurt dışında da ilgi görmüş, birçok ülkeden teknik
heyetler geri kazanım suyuyla ilgili çalışmaları incelemek ve yerinde görmek
için, bilgi alışverişinde bulunmak üzere Kocaeli’ni ziyaret etmektedirler. 
Kocaeli Büyükşehir Belediyesi ve İSU
Genel Müdürlüğünü insanın yaşamı için vazgeçilmez olan ve ülke için önem arz
eden bu projeleri nedeniyle kutluyorum. Ayrıca, Kocaeli Büyükşehir Belediyesi
İSU Genel Müdürlüğünün altyapıya yaptığı yatırımlarla su kayıp, kaçak
oranlarını yüzde 70’lerden yüzde 30’ların altına indirmiştir. Bu başarılı
çalışmalar sonucunda, TÜSİAD ve Türkiye Bilişim Vakfı tarafından her yıl
TBMM’de organize edilen e-Türkiye Projesi yarışmalarında geçen yıl mobil arıza
takip sistemiyle birinciliği almıştır, bu yıl da finale kalarak yarın inşallah
ikinci bir projeyle birincilik için yarışacaklar, bu projenin ismi “İçme Suyu,
Kanalizasyon ve Altyapı Bilgi Sistemi Projesi”dir. 
Kocaeli Büyükşehir Belediyesi ve İSU
Genel Müdürlüğünün yaptığı bu başarılı çalışmalardan dolayı hem Kocaeli
Büyükşehir Belediyesini hem de bu hizmetlerde, bu projelerde emeği geçen İSU
Genel Müdürlüğünü ve personelini tebrik ediyorum ve bundan sonraki
çalışmalarında da başarılar diliyorum.
Ekranları başında bizleri izleyen
saygıdeğer vatandaşlarımızı ve Genel Kurulu saygıyla selamlıyorum.
BAŞKAN – Teşekkür ederim Sayın Şeker. 
Gündem dışı üçüncü söz Türkiye
Taşkömürü Kurumu hakkında söz isteyen Zonguldak Milletvekili Sayın Ali İhsan
Köktürk’e aittir.
Buyurunuz Sayın Köktürk. (CHP
sıralarından alkışlar)
O nedir?
3.- Zonguldak Milletvekili
Ali İhsan Köktürk’ün, Türkiye Taşkömürü Kurumu ve taş kömürü havzasının
sorunlarına ilişkin gündem dışı konuşması
ALİ İHSAN KÖKTÜRK (Zonguldak) – Madenci
heykeli Sayın Başkanım, feneri Meclisten yakmaya geldik. 
Teşekkür ediyorum Sayın Başkan.
Sayın Başkan, değerli milletvekilleri;
Türkiye Taşkömürü Kurumunun ve taş kömürü havzasının sorunları üzerine gündem
dışı söz almış bulunuyorum. Öncelikle, yüce Meclisi ve tüm maden emekçilerimizi
saygıyla selamlıyor, tüm maden şehitlerimizi saygı ve şükranla anıyorum. 
Değerli milletvekilleri, Zonguldak
havzasında yüz altmış altı yıl önce başlayan taş kömürü üretimi
cumhuriyetimizin kurulmasından sonra, önce Etibanka, daha sonra TKİ’ye
devredilmiş, 1983 yılında da taş kömürü havzasındaki tüm işletmeler bir bütün
olarak Taşkömürü Kurumu olarak düzenlenmiştir. Önceki adıyla EKİ, şimdiki
adıyla TTK uzun yıllar hem Zonguldak’ın hem de ülkemizin can damarı olmuştur.
Ülkemizin koklaşabilir özellikteki tek taş kömürü havzası olması nedeniyle
cumhuriyetimizin gelişme döneminde KARDEMİR, ERDEMİR, ÇATES gibi ülkemizin en
önemli ağır sanayi kuruluşları bölgede konuşlanmış, bölgede kurulmuş ve Türkiye
Taşkömürü Kurumuyla ülkemizin bu güzide ağır sanayi kuruluşlarına bütün gücüyle
omuz vermiş, yaşam kaynağı olmuştur. Bu görev yerine getirilirken de büyük
acılar yaşanmış, büyük bedeller ödenmiştir ancak bütün bu fedakârlıklarına
karşın 1980’li yıllardan sonra başlayan, AKP döneminde doludizgin devam eden
KİT’lerin özelleştirme yaklaşımı nedeniyle Türkiye Taşkömürü Kurumu üretimini
ve yatırımlarını sürdürebilmek için yeterli kaynaklarını alamamış, yer altında
emekli olan maden işçilerinin yerine yeni işçiler alınmasına izin
verilmemiştir. Bu kısıtlamalar sonucunda 1970’li yıllarda 5 milyon tona
yaklaşan taş kömürü üretimi 2013 yılında AKP iktidarı döneminde 1,3 milyon
tonla son yetmiş iki yılın en düşük düzeyine inmiştir. Havzadaki redevanslı
alanlarda da 2008 yılında 1 milyon ton civarında olan taş kömürü üretimi 2013
yılında 500 bin ton olarak gerçekleşmiştir.
Değerli milletvekilleri, diğer
taraftan, havzadaki üretim gibi istihdam da ciddi oranda azalmıştır. 2002
yılında Türkiye Taşkömürü Kurumunda 15.792 çalışan varken 2014 yılının Eylül
ayı itibarıyla çalışan sayısı 9.240’a düşmüştür. Kurum norm kadrosunun 14 bin
olmasına karşın, TTK Genel Müdürlüğünün ve GMİS’in kuruma ivedilikle 3.200 işçi
alınması talebi maalesef AKP iktidarı tarafından yerine getirilmemiş, seçim
meydanlarında verilen sözler maalesef tutulmamıştır. Sayıştayın, işçi
eksikliğinin kurumda üretim azlığına, zarar miktarlarının yükselmesine ve ciddi
güvenlik sorunlarına yol açtığına yönelik raporları maalesef görmezden
gelinmiştir. İşçi azlığı nedeniyle TTK’daki hazırlık işlerinin taşerona
verilmesi Gelik’te 30, Kozlu’da 8 maden işçimizin şehit olduğu grizu faciasının
başlıca sebebi olarak karşımıza çıkmıştır. Ayrıca kurumun yatırımları
gerçekleştirme oranı 2014 yılı Eylül ayı itibarıyla yüzde 28 gibi oldukça düşük
seviyelerde kalmıştır. Yine özel sektör firmalarında, en son Kandilli’de
yaşanan yoğun işten çıkartmalar havzadaki var olan sorunları daha da
derinleştirmiştir.
Değerli milletvekilleri, bütün bunlara
karşın kuruma ve havzaya yönelik Adalet ve Kalkınma Partisi iktidarı tarafından
herhangi bir stratejik plan oluşturulamamıştır yani sorunların çözümüne yönelik
AKP tarafından bir stratejik plan ortaya konulamamıştır. Onuncu Kalkınma
Planı’nda ve Orta Vadeli Programda neredeyse durma noktasına gelen yerli taş
kömürü üretimini geliştirmeye, artırmaya yönelik maalesef hedefler yer
almamıştır. Bu durum sadece havzadaki kömür ocaklarında çalışan 18 bin maden
işçisini değil, son üç yılda 45 bin göç veren Zonguldak’ın, Bartın’ın ve
Karabük’ün ekonomik ve sosyal yaşamını değil, ayrıca her yıl ortalama 27 milyon
ton civarında taş kömürü ithal eden ve ithal ettiği taş kömürüne her yıl 4
milyar TL bedel ödeyen ülkemizin enerji arzını ve bağımsızlığını doğrudan
tehdit eder hâle gelmiştir. 
Değerli milletvekilleri, işte bu
nedenlerden dolayı Türkiye Taşkömürü Kurumunun ve taş kömürü havzasının durumu
acilen bir bütün olarak masaya yatırılmalıdır. Kurumda 14 bin norm kadro
olmasına ve yoğun işçi açıklarına rağmen giderilmeyen 5 bine yakın işçi açığı
acilen giderilmelidir. Yatırım miktarları artırılmalıdır, yatırımların
gerçekleştirme oranı ve üretim miktarları yükseltilmelidir, güvenlik sorunu
yaratan yer altındaki hazırlık işlerinin taşerona verilmesi uygulamasından
vazgeçilmelidir, iş yerinde iş barışını bozan ücret eşitsizliği ortadan
kaldırılmalı, giderilmelidir ve madenci feneri tıpkı geçmişte olduğu gibi alın
teri ve emeğiyle sadece Zonguldak’ı değil tüm ülkemizi bütün ihtişamıyla
aydınlatmaya devam etmelidir.
Bu duygu ve düşüncelerle yüce Meclisi
saygıyla selamlıyorum. (CHP sıralarından alkışlar) 
BAŞKAN – Teşekkür ederim.
O heykel kendinizin mi?
ALİ İHSAN KÖKTÜRK (Devamla) – Heykeli
size takdim edebilirim efendim.
BAŞKAN – Hayır, hayır yani birine mi
hediye ediyorsunuz?
ALİ İHSAN KÖKTÜRK (Devamla) – Evet, ben
size hediye ederim, ben AKP Grubuna hediye edeceğim. 
BAŞKAN – Oraya hediye et o zaman.
Tamam, ben sadece sordum canım, tamam, teşekkür ederim.
ALİ İHSAN KÖKTÜRK (Devamla) – Ben sahip
çıkmaları dileğiyle AKP Grubuna hediye edeceğim. Doğan Bey’e hediye ediyorum
bunu.
ENGİN ALTAY (Sinop) – Sayın Başkan,
gündem dışı konuşmalar, ülkede yaşanan, vatandaşların mağduriyetine yol açan
sorunların Türkiye Büyük Millet Meclisi kürsüsü üzerinden Hükûmete intikaliyle
ilgilidir ama bir gelenek oluştu, gündem dışı konuşmalarda hiçbir Hükûmet üyesi
Parlamentoda olmuyor. Parlamentoya da bir saygı anlamında, Başkanlığınızca
Hükûmetin uyarılmasını talep ediyorum. 
Teşekkür ederim.
BAŞKAN – Anladım, peki, teşekkür
ederim.
Şimdi, 60’ıncı maddeye göre 10
arkadaşımıza pek kısa söz vereceğim. 
Sayın Atıcı...
V.- AÇIKLAMALAR
1.- Mersin Milletvekili Aytuğ
Atıcı’nın, Cumhuriyet gazetesini taşıyan kamyonların durdurularak
incelenmesinin Türkiye’de basın
özgürlüğünün geldiği noktayı gözler önüne seren utanç verici bir durum olduğuna
ilişkin açıklaması
AYTUĞ ATICI (Mersin) – Teşekkürler
Sayın Başkan. 
Sayın Başkan, bugün Cumhuriyet
gazetesini taşıyan kamyonlar durduruldu, tam kırk beş dakika incelendi
gazeteler ve savcıyla telefonla görüşüldü, ona bilgiler verildi ve o kamyonları
durduran irade kendisine yönelik bir tehdit algılamayınca kamyonların yoluna
devam etmesine izin verdi. Türkiye’de basın özgürlüğünün geldiği noktayı gözler
önüne seren bu durum utanç vericidir, istemediği bir haber olunca iktidarın ne
yapacağının net bir şekilde göstergesidir. Buradan Cumhuriyet gazetesinin
yöneticilerini ve çalışanlarını saygıyla selamlıyorum. Kalemini satmayan,
eğilmeden, bükülmeden gazetecilik hizmeti veren bütün emekçileri de saygıyla
selamlıyorum. 
BAŞKAN – Sayın Sarıbaş...
2.- Çanakkale Milletvekili
Ali Sarıbaş’ın, Çanakkale’de öğretmenevi binasının yıkıldığına ve iki buçuk
yıldır yeni bir öğretmenevi yapılmadığına ilişkin açıklaması
ALİ SARIBAŞ (Çanakkale) – Teşekkür
ederim Sayın Başkan.
Bu iktidarın,
öğretmenleri, mezun olanları almanın dışında mevcut öğretmenlerimize de nasıl
sahip çıktığının Çanakkale’deki bir örneğini vermek istiyorum: Denizin kenarında,
kendi yaptıkları o güzel öğretmenevi binası yıkılarak, gerekçe olarak da sadece
burasının eski bir yapı olduğu gösterilerek yenisinin yapılacağı iddiası
üzerinden iki buçuk yıl geçti. Öğretmenlerimiz sokaktadır, öğretmenlerimiz
sahipsizdir. Öğretmenlerimiz, emekli öğretmenlere dâhil olacak ve o an hiçbir
yere gitme şansları yoktur. Bunu millî eğitim müdürlüğüne ve Millî Eğitim
Bakanlığına sorduğumda “Önce kat karşılığı verip öğretmenevini dışarıya
yapacağız.” dediler. Ancak, AKP’nin genel düşüncesi içerisinde, rant anlayışı
içerisinde öğretmenlerimizin merkezden ta şehir dışına atılmaları soru
işaretleri yaratıyor acaba “AKP’li bir yönetici mi alınacaktır?” diye. İki
buçuk yıl içerisindeki bu öğretmenevinin yapılmamasının nedeni nedir diye
sorduğumda…
(Mikrofon otomatik cihaz tarafından
kapatıldı)
BAŞKAN – Sayın Yeniçeri…
3.- Ankara Milletvekili Özcan
Yeniçeri’nin, Ankara Büyükşehir Belediyesinin topladığı asfalt paralarının
iadesi için yetkilileri göreve çağırdığına ilişkin açıklaması
ÖZCAN YENİÇERİ (Ankara) – Teşekkür
ederim Sayın Başkan. 
Ankara’ya kar yağdığında hayat duruyor.
Bunun üzerine elektrik kesintileri eklenince de insanlar evlerinde donma
tehlikesi yaşıyor. Ankara’da yağmur yağdığında ise geçitler suyla dolmaktadır,
Venedik’i andıran görüntüler oluşuyor. Bu sorunların çözülmesi için çaba
göstermeyen, vatandaşı kaderiyle baş başa bırakan Ankara Büyükşehir Belediyesi,
iş asfalt paralarının tahsili ve takibine gelince âdeta şahin kesiliyor.
Vatandaş kesilen astronomik asfalt parası için anında icra, haciz ve takibe
başlatılıyor. Ankara Büyükşehir Belediyesi vergide şahin, hizmette ise
idareimashalatçı bir tavır takınmaktadır. Ey AKP, vatandaş asfalt parasını
ödeyemiyor; vatandaşı haczedecek hâliniz yok, buna bir çözüm bulmak
zorundasınız. Ankara Büyükşehir Belediyesi tepkiler üzerine asfalt haracı
konusunda topu Meclise ve Bakanlar Kuruluna atmıştır. Vatandaşları asfalt payı
kıskacından çıkarmak için Meclisi göreve çağırıyorum, toplanan asfalt
paralarının iadesi için de yetkililer gerekeni yapmalıdır. 
Teşekkür ediyorum. 
BAŞKAN – Sayın Işık…
4.- Kütahya Milletvekili Alim
Işık’ın, kara yolları yapımı nedeniyle gerçekleştirilen istimlak ya da
kamulaştırma bedellerinin ödenmemesi sonucu birçok vatandaşın yaşadığı
mağduriyetin bir an önce giderilmesi gerektiğine ilişkin açıklaması
ALİM IŞIK (Kütahya) – Teşekkür ediyorum
Sayın Başkan. 
Ülkemizin birçok il ve ilçesinde kara
yolları yapımı nedeniyle gerçekleştirilen istimlak ya da kamulaştırma
bedellerinin ödenmemesi sonucu birçok vatandaşımızın mağduriyeti had safhaya
ulaşmıştır. Örneğin, Kütahya ili Simav-Hisarcık arasında yapılan kara yolu
inşaatında, hizmet alımı yoluyla işleri yapan bazı kişi ya da firmalar bir yılı
geçmiş olmasına rağmen hak edişlerini alamamışlar. Ayrıca, Abide-Uşak kara yolu
ve Simav-Demirci kara yolu güzergâhında bulunan kamulaştırma ve istimlak
bedelleri, maalesef, bugüne kadar ödenmemiştir. Vatandaşlarımız ve bu
inşaatlarda çalışan kişi ya da firmalar bu mağduriyetlerinin bir an önce
giderilmesini bizlere ilettiler. Ben de sizin aracılığınızla Hükûmete ve ilgili
kurumlara iletiyorum.
Teşekkür ediyorum.
BAŞKAN – Sayın Öğüt…
5.- İstanbul Milletvekili
Kadir Gökmen Öğüt’ün, Charlie Hebdo dergisinin bir bölümünü yayımlama kararı
alan Cumhuriyet gazetesinin hedef gösterildiğine ilişkin açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
Geçtiğimiz hafta saldırıya uğrayan
Charlie Hebdo, bugün yayımlanacak olan yeni sayısıyla 16 dilde 3 milyon
baskıyla piyasaya çıkıyor. Cumhuriyet gazetesi de, ilk sayısını çıkartacak olan
derginin bir bölümünü dayanışma amacıyla, hassasiyetleri de göz önüne alarak
yayımlama kararı aldı. Ne var ki bu haberler üzerine, gazetenin İstanbul’daki
binası önünde önce polis güvenlik önlemi aldı, gazeteye çıkan yollar kapatıldı.
Gazetenin basıldığı matbaa dışında polis de dağıtım kamyonlarını durdurdu.
Polis ekipleri kırk dakika süreyle gazeteyi kontrol etti. Emniyet yetkilileri
savcılığı arayarak yayın hakkında bilgi verdi ve savcılığın, Charlie Hebdo
kapak karikatürünün seçkide yer almadığı bilgisi üzerine kontrol kamyonlarının
dağıtıma çıkmasına izin verildi. Bu emri kim vermiştir, gerekçesi nedir?
Cumhuriyet'i kim hedef göstermeye çalışmaktadır? 
Unutulmasın ki Cumhuriyet gazetesi
cumhuriyet demektir. Cumhuriyet'i hedef alan cumhuriyetimizi de hedef almış
demektir. Bu sansürü ve hedef göstermeyi protesto ediyorum. Cumhuriyet'in
çalışanlarına saygılarımı iletiyorum. 
BAŞKAN – Sayın Yılmaz…
6.- Adana Milletvekili
Seyfettin Yılmaz’ın, terör olaylarında çifte standartla hareket etmek yerine topyekûn
mücadele verilmesiyle netice almanın mümkün olduğuna ilişkin açıklaması
SEYFETTİN YILMAZ (Adana) – Teşekkür
ediyorum Sayın Başkanım.
Hiçbir gerekçe, hiçbir gaye insanların
hunharca öldürülmesini haklı ve meşru kabul edemez. Fransa’daki terör dehşetine
karşı insanlığın ortak tepki göstermesi son derece önemlidir ama aynı
duyarlılığı, aynı vicdani tutumu, Türkiye’de, Kerkük’te, Musul’da, Gazze’de,
Şam’da, Bağdat’ta yaşanan terör olaylarında da beklemek bir haktır ve
zorunluluktur.
Sayın Başbakan Ahmet Davutoğlu,
Fransa’da terörü lanetleme yürüyüşüne katılırken, Türk milletine namlu
çevirmiş, eli ve vicdanı kanlıları en üst düzeyde kucaklaması da bir çelişki ve
çifte standarttır. Milletimiz teröre kundaktaki yavrularını verirken
teröristler Paris sokaklarında geziyorlardı. Karakollarımız basılıp
Mehmetçikler toprağa düşerken caniler Avrupa’nın değişik ülkelerinde boy
gösteriyordu. Terör olaylarında çifte standartla hareket etmek yerine, tüm
dünya ve insanlık teröre karşı topyekûn mücadele verirse netice almak mümkün
olur.
Teşekkür ediyorum.
BAŞKAN – Sayın Doğru…
7.- Tokat Milletvekili Reşat
Doğru’nun, Tokat’ı Niksar üzerinden Karadeniz’e bağlayacak çift yönlü yolun
bitirilememesinin büyük mağduriyetlere sebep olduğuna ve Hükûmetin, çiftçi
borçlarıyla ilgili tekrar yapılandırma yapması gerektiğine ilişkin açıklaması
REŞAT DOĞRU (Tokat) – Teşekkür ederim
Sayın Başkanım. 
Tokat’ı Niksar üzerinden Karadeniz’e
bağlayacak çift yönlü yol, uzun yıllardan beri maalesef bitirilmiyor. Bu da
büyük mağduriyetlere sebep oluyor. Bu sene yol inşaatı için önemli miktar bir
ödenek beklentisi vardır. Bu konuda Hükûmeti göreve davet ediyorum. 
Ayrıca Tokat ilinde Kazova, Zile,
Kelkit, Artova ovası çiftçileri, bizleri devamlı arayarak evlerine icralar
geldiğini anlatıyorlar. Tarım Bakanlığı ve Hükûmetin, çiftçi borçlarıyla ilgili
tekrar yapılandırma yapması bekleniyor. Özellikle bankalar ve tarım kredi
kooperatiflerine borçlar ödenemeyecek duruma gelmiştir. Ayrıca tohum, ilaç,
mazot vesaire aldıkları özel sektör, çiftçinin gırtlağına basmaktadır. Acilen
önlem alınmaz ise evleri, tarlaları icra dairelerince satılacaktır. Ayrıca
önümüzdeki tarım dönemi için bahar hazırlığı da kaynak olmadığı için
yapılamamaktadır. Durum çok acil ve vahimdir. 
Buradan Hükûmete sesleniyoruz: Üreticilerin
sesini duyup gereğini mutlaka yapınız diyoruz. 
Teşekkür ediyorum Sayın Başkanım. 
BAŞKAN – Sayın Erdemir…
8.- Bursa Milletvekili Aykan
Erdemir’in, Kişisel Verileri Koruma Kanunu Tasarısı’nın bu hâliyle yasalaştığı
takdirde Avrupa Birliği ilerleme raporlarında önemli eleştirilere konu
olacağına ilişkin açıklaması
AYKAN ERDEMİR (Bursa) – Teşekkür ederim
Sayın Başkan. 
Kişisel Verileri Koruma Kanunu
Tasarısı, bugün Avrupa Birliği Uyum Komisyonunda görüşüldü. Gerek
milletvekilleri gerekse Komisyona katılan sivil toplum kuruluşları ve sektör
temsilcileri, tasarının Avrupa Birliği müktesebatına açık aykırılıklar teşkil
ettiğini gördüler. Adalet Bakanlığınca hazırlanan tasarı, ne yazık ki, başta
9546 sayılı Direktif olmak üzere Avrupa Birliği direktifleriyle ve Avrupa
Birliği Adalet Divanı kararlarıyla çelişmektedir. Sektör temsilcileri, sivil
toplum kuruluşları ve diğer paydaşların katılımı olmaksızın yönetişimden
bihaber bir mantıkla hazırlanan bu tasarı, bu hâliyle yasalaştığı takdirde
Avrupa Birliği ilerleme raporlarında önemli eleştirilere konu olacaktır. 
Daha önce Türkiye İnsan Hakları
Kurumunun oluşturulması sürecinde yapılan hataların Kişisel Verileri Koruma
Kurulunda tekrar edilmeyeceğini umar, Adalet Komisyonu ve Genel Kurulda
yapılacak değişikliklerle Avrupa Birliği müktesebatına uyumlu bir çerçevenin
meydana getirilmesi talebimizi bir kez daha hatırlatmak isterim. 
BAŞKAN – Sayın Bulut… 
9.- Balıkesir Milletvekili
Ahmet Duran Bulut’un, Kerkük’te Türkmenlere ve Doğu Türkistan’da Uygur
Türklerine uygulanan zulme karşı Hükûmetin duyarlı olması gerektiğine ilişkin
açıklaması
AHMET DURAN BULUT (Balıkesir) –
Teşekkür ederim Sayın Başkan. 
Kerkük’te Türkmenlere karşı bir
soykırım uygulanmaktadır. Kerkük’teki Türkmen liderler, Türkiye’den ve dünyadan
bu anlamda yardım beklemektedirler. Nüfus idareleri yakılmış, tarlaları,
mülkleri elinden zorla alınan, çocukları kaçırılan aileler dertlerini kimseye
anlatamamaktadırlar. Hak arayan Türkmen önderleri, liderleri çeşitli
suikastlarla öldürülmektedir. Peşmergenin eline teslim edilmiş olan
Türkmenlerin hakkını korumaları için, Kerkük’e gidip onların yanlarında
olmaları için Türkmenlerin, adlarını “Charlie” mi yaptırmaları lazım ki
Başbakan gitsin, onlara sahip çıksın. Doğu Türkistan’da Uygur Türklerine
Çinliler büyük zulüm uygulamaktadır. İnsanlık tarihinin şimdiye kadar görmediği
zulümlerle karşı karşıyadır. Hükûmeti ve insanlığı bu zulme dur demeye davet
ediyorum.
BAŞKAN – Sayın Özkan…
10.- Burdur Milletvekili
Ramazan Kerim Özkan’ın, özellikle Akdeniz Bölgesi’nde yaşanan elektrik
arızalarının bir an önce giderilmesi gerektiğine ilişkin açıklaması
RAMAZAN KERİM ÖZKAN (Burdur) - Sayın
Başkan teşekkür ederim.
Geçtiğimiz günlerde doğal iklim
şartlarının değişmesiyle, ağırlaşmasıyla gerek fırtınadan gerek yağışlardan
gerek dondan elektrik arızaları oluşmuştur. Özellikle Akdeniz Bölgesinde
-Isparta, Burdur, Antalya- elektrik kısıtlılığına yol açılmıştır, elektrik
telleri kopmuştur. Alacağına şahin olan özel şirket, arızanın giderilmesi
anlamında imtinalı davranmaktadır. Vatandaşlardan bu konuda Antalya’dan,
Burdur’dan, Isparta’dan şikâyetler almaktayız. Ben, Enerji ve Tabii Kaynaklar
Bakanlığının bu özel şirketi uyarmasını, bir an önce arızanın giderilmesini…
Çünkü bu bölgede sağım söz konusudur, ineklerde makineli sağım yapılmaktadır.
Elektrik olmadığı zaman ineklerin göğüsleri ağrıyıp hayvanlarda maddi kayıplı
hastalıklar oluşmaktadır. Bu konunun aciliyetine dikkati çekiyor, Hükûmetimizi
uyarıyorum.
BAŞKAN – Gündeme geçiyoruz.
Başkanlığın Genel Kurula sunuşları
vardır.
Üç genel görüşme önergesi vardır, ayrı
ayrı okutuyorum:
VI.- BAŞKANLIĞIN GENEL KURULA
SUNUŞLARI
A) Genel Görüşme Önergeleri
1.- MHP Grubu adına Grup
Başkan Vekilleri Mersin Milletvekili Mehmet Şandır ile İzmir Milletvekili Oktay
Vural’ın, Suriye’de meydana gelen olayların yansıması nedeniyle Suriye’ye
sınırı bulunan illerdeki ekonomik sorunlar konusunda genel görüşme açılmasına
ilişkin önergesi (8/21)
Türkiye Büyük
Millet Meclisi Başkanlığına
Suriye'de meydana gelen olayların
yansıması nedeniyle Suriye'ye sınırı bulunan illerdeki ekonomik sorunları
tartışmak ve ekli belirtilen gerekçeler doğrultusunda Anayasa'nın 98 ve İç
Tüzük’ün 101, 102 ve 103'üncü maddeleri uyarınca bir genel görüşme açılmasını
Milliyetçi Hareket Partisi Grubu adına arz ederiz.
Saygılarımızla.
 Mehmet Şandır Oktay
Vural
 Mersin İzmir

 Grup Başkan Vekili  Grup
Başkan Vekili
Gerekçe:
Son yıllarda öncelikle ticaret ve
turizm alanında hızla gelişen, işadamları arasında ortak yatırım anlaşmaları ve
iki ülke arasında ortak Bakanlar Kurulu toplantısı yapılan Türkiye-Suriye
ilişkileri, AKP Hükûmetinin ülkedeki muhalifleri destekler görünen
politikalarıyla bitme noktasına gelmiş, iki ülke arasındaki gerginliğin
faturası Suriye ile sınır komşusu olan bölge illerine çıkarılmıştır.
Özellikle Suriye'ye yakın olan Hatay,
Kilis, Gaziantep, Mardin ve Şanlıurfa gibi illerin ekonomileri durumdan olumsuz
etkilenmeye başlamıştır. Hatay, daha bir yıl öncesine kadar ülkemizin ihracat,
narenciye, tarımsal üretim, ticaret ve uluslararası taşımacılık alanlarında öncülük
teşkil eden illerimizin başındayken, bu gerilimli durum nedeniyle ekonomisi
bitmiş bir il durumuna gelmiştir.
İhracatında Suriye'nin önemli yer
tuttuğu Gaziantep, Hatay, Kilis, Mardin, Mersin, Osmaniye ve Şanlıurfa'nın
oluşturduğu 7 sınır, komşu ve bölge ilinin, bu ülkeye toplam ihracatı ilk yedi
ayda yüzde 58 azalmıştır. 7 ilin geçen yıl ilk yedi ayda Suriye'ye 194,5 milyon
dolar olan ihracatı bu yıl 82,3 milyon dolarda kalmış, bu illerin Suriye'ye
ihracatındaki düşüş özellikle temmuz ayında yüzde 85'e ulaşmıştır.
Sığınmacıların bulunduğu illerde
kiralar 3 kat artış göstermiş, bölgede yaşamak zorunda olan ülkemiz
vatandaşları ev kiralayamaz duruma gelmiştir.
Gaziantep ve Hatay, Suriye ve Orta
Doğu'ya karayolu ile yapılan ihracat taşımacılığında en önemli sınır kapılarına
ev sahipliği yaparken, krizin başlamasıyla birlikte nakliye ve lojistik
firmaları en fazla zarar gören gruplar arasında birinci sıraya yükselmiştir.
Suriye sınırındaki gümrük kapılarının kapatılmasının ardından Türkiye'nin
Suriye'ye ve Suriye üzerinden 11 Ortadoğu ülkesine yaptığı ihracat durma
noktasına gelmiştir. Çare olarak TIR'ların Mersin Limanı’ndan Ro-Ro gemileriyle
Mısır'a taşınması sorunu çözememiştir. Sefer süresinin uzunluğu ve navlun
maliyetlerinin yüksekliği, Ro-Ro ile gönderilen ihraç malının sınırlı miktarda
kalmasına neden olmuştur.
2000-2011 yılları arasında Suriye ile
ortak olan sınır kapılarından ihracat amacıyla geçen toplam araç sayısı 140 bin
iken, Suriye'de olayların başladığı 15 Mart 2011 tarihinden itibaren sınırdan
geçişler durma noktasına gelmiştir. 2012'nin başında Suriye yönetiminin tadilat
gerekçesi ile Akçakale Sınır Kapısı'nı tek taraflı olarak kapatması da krize
eklenince, 2012'nin ilk altı ayında bu kapıdan geçen araç sayısı 631 olarak
kaydedilmiştir.
Türkiye'nin Suriye ile vizeleri
kaldırmasının ardından, bu ülkenin vatandaşları günübirlik alışveriş yapmak
üzere Doğu Akdeniz ve Güneydoğu'daki illere gelmeye başlamış, benzer şekilde
Türk vatandaşları da özellikle Suriye'ye geçerek alışveriş yapmışlar ve bu
karşılıklı ilişki ticareti canlandırmıştı. Ancak Suriye'de yaşananlar ve sınır
kapısının kapanmasının ardından Hatay, Mardin ve Antep'e alışveriş için
düzenlenen günübirlik geziler durmuş, bu durumdan restoranlar, oteller ve
perakendeciler de olumsuz etkilenmiştir.
Yaşanan gerilim, turist sayısının büyük
bölümünü Suriyelilerin oluşturduğu Şanlıurfa, Mardin, Hatay, Gaziantep, Kilis
gibi illerin ekonomisini doğrudan etkilemiştir. Krize kadar, sınır ve bölge
illerinden Şanlıurfa'nın ağırladığı yıllık turist sayısının yüzde 98,4'ünü,
Mardin'e gelen turistlerin yüzde 81,3'ünü, Hatay'ın turist sayısının da yüzde
71,8'ini, Gaziantep'te yüzde 54,4'ünü, Kilis'te yüzde 28,8'ini Suriyeliler
oluşturmuş, özellikle Suriye ile Türkiye arasındaki vizelerin 16 Eylül 2009 tarihinden
geçerli olarak karşılıklı kaldırılmasının ardından, günübirlik alışverişe ya da
Türkiye'yi gezmeye gelen Orta Doğulu turistler, Doğu Akdeniz ve Güneydoğu
Anadolu'daki turizm gelirlerini önemli ölçüde artırmıştı.
Bölgede yatırım yapan girişimciler krizle
birlikte kredi borçlarını ödemekte zorlanmaya başlamış, ayrıca bu illerden
toplanan vergi gelirlerinde de büyük düşüşler yaşanmaktadır. 
2.- MHP Grubu adına Grup
Başkan Vekilleri Mersin Milletvekili Mehmet Şandır ile İzmir Milletvekili Oktay
Vural’ın, topraklarımızda bulunan NATO çıkışlı çeşitli hava savunma sistemleri
ve radarların işlevselliği konusunda genel görüşme açılmasına ilişkin önergesi
(8/22)
Türkiye Büyük
Millet Meclisi Başkanlığına
22 Haziran 2012 tarihinde Suriye'nin
RF-4 tipi keşif uçağımızı düşürmesinin ardından yaklaşık dört ay geçmiş
olmasına ve vuku bulan talihsiz hadiseyle alakalı çeşitli komşu/müttefik
devletlerin radar kayıtları üzerinden bilgi alışverişi yapılmış olmasına
rağmen, kamuoyunu tatmin edici bir bilgi manzumesi derlenememiştir. Bu kapsamda
topraklarımızda bulunan NATO çıkışlı çeşitli hava savunma sistemleri ve
radarların işlevselliğini TBMM Genel Kurulunda değerlendirmek üzere,
Anayasa'nın 98 ve İç Tüzük’ün 101, 102 ve 103'üncü maddeleri uyarınca bir genel
görüşme açılmasını Milliyetçi Hareket Partisi Grubu adına arz ederiz.
Saygılarımızla.
 Mehmet Şandır Oktay
Vural
 Mersin İzmir

 Grup Başkan Vekili  Grup
Başkan Vekili
Gerekçe: 
Türkiye Cumhuriyeti devleti 1952
yılından bu yana, yani altmış yıldır NATO'nun bir parçası ve üyesidir.
Devletimiz üyeliğin getirdiği şartları ve yükümlülükleri bugüne dek eksiksiz
biçimde yerine getirmiş ve bu süre zarfında birçok askerî-barış operasyonuna
fiilen iştirak etmiştir. Özellikle Soğuk Savaş döneminde millî güvenliğimiz
açısından ehemmiyet arz eden NATO'nun, Sovyet Bloku’nun çözülüşünün akabinde
oluşan tek kutuplu dünya düzeninde ise uluslararası terörizmle mücadele
noktasında mana ifade etmiştir. Yine NATO'nun en büyük gücü olan ve geleneksel
müttefikimiz konumunda yer alan Amerika Birleşik Devletleri (ABD) ile özellikle
1991 sonrasında insan haklarının küresel ölçekte yaygınlaştırılmasına ilişkin
ciddi bir işbirliğine gidilmiştir.
NATO'nun üyesi olması hasebiyle Türkiye
Cumhuriyeti devleti yakın tarihin bazı kesitlerinde topraklarında bu kuruluşa
bağlı hava savunma sistemleri ve radarlar barındırmış, dışarıdan ülkemize ve
NATO üyelerine karşı yöneltilebilecek tehditlere karşı üzerine düşen sorumluluk
payını fazlasıyla üstlenmiştir.
11 Eylül saldırılarının akabinde
devreye sokulan NATO Antlaşması'nın 5’inci maddesi kapsamında TBMM 10/10/2001
tarihinde bir tezkere çıkarmış ve Türk Silahlı Kuvvetlerinin Afganistan'a NATO
misyonu (bkz: Sürekli Özgürlük Harekâtı) çerçevesinde yollanmasını sağlamıştır.
NATO Antlaşması'nın 5’inci maddesi açıktır. Buna göre, üye devletlerden
herhangi birine yöneltilen silahlı bir saldırı tüm üyelere yöneltilmiş
sayılmakta ve saldırıya uğrayan üyenin yardımına Birlemiş Milletlerin 51’inci
maddesi doğrultusunda anında NATO şemsiyesi altında gelinecektir.
Ne var ki, 22 Haziran 2012 tarihinde
Suriye devleti, uluslararası hava sahasında kurallar dâhilinde silahsız biçimde
keşif uçuşu yaparken düşürülmüş ve neticede iki askerimiz şehit olmuştur. Bu
noktada NATO, bir üyesine saldırıda bulunulmuş olmasına rağmen 5’inci maddeyi
geçerli kılmamıştır fakat meselenin daha can alıcı bir boyutu vardır.
Müttefikimiz ve NATO'nun birinci kuvveti olan ABD, bölgede ve ülkemizde sahip
olduğu tüm teknolojik-askerî imkânlara ve kaynaklara rağmen, düşürülen
uçağımızla ilgili elinde bulundurduğu radar kayıtlarını Hükûmet yetkililerine
teslim ettiğini mükerrer defalar tekrarlamıştır. Aynı şekilde, Suriye ile yakın
ilişkileri olduğunu bildiğimiz Rusya'nın da, benzer bir şekilde, Hükûmete
birtakım bilgiler verdiğini ulusal ve uluslararası basından takip etme
fırsatını bulduk.
Uluslararası hukuktan doğan açık
haklarımız olmasına rağmen, Hükûmet işin peşini bırakmış ve tartışmaları örtbas
etmiştir. Hükûmetin kamuoyuna ve siyasi partilere verdiği bilgilerin doğru
olduklarını varsayarak ya müttefiklerimizin (ve diğer devletlerin) hadiseyle
alakalı verdikleri bilgiler kifayetsizdir veyahut ciddi bir dezenformasyon
vardır. Hükûmetin millete ve
millet temsilcilerine yalan söylemeyeceğine inandığımız içindir ki ilk şık
üzerinde durulmasını daha uygun bulmaktayız.
Bu bağlamda topraklarımız üzerindeki
millî, NATO ve (varsa) ABD çıkışlı hava savunma sistemlerinin ve radarların
işlevselliklerini, etkililiklerini tartışmak adına TBMM bünyesinde bir genel
görüşmenin fayda sağlayacağı kanısındayız.
3.- MHP Grubu adına Grup
Başkan Vekilleri Mersin Milletvekili Mehmet Şandır ile İzmir Milletvekili Oktay
Vural’ın, engelli vatandaşlara tanınan hakların uygulanabilirliği ile tanınan
haklara aykırı tutum ve davranışlar konusunda genel görüşme açılmasına ilişkin önergesi
(8/23)
Türkiye Büyük
Millet Meclisi Başkanlığına
Engelli nüfusun genel nüfusa oranının
yüzde 12 olduğu ülkemizde mevcut kanuni düzenlemeler ve imzalanan sözleşmeler
gereğince, engelli vatandaşlara tanınan hakların uygulanabilirliği ile tanınan
haklara aykırı tutum ve davranışları nedeniyle Anayasa'nın 98 ve TBMM
İçtüzüğü’nün 101, 102 ve 103'üncü maddeleri uyarınca genel görüşme açılmasını
Milliyetçi Hareket Partisi Grubu adına arz ederiz.
Saygılarımızla.
 Mehmet Şandır Oktay
Vural
 Mersin İzmir
 Grup Başkan Vekili Grup
Başkan Vekili
Gerekçe:
2002 yılında yapılan "Türkiye
Engelliler (özürlüler) Araştırması"na göre Türkiye nüfusunun yüzde 12’lik
kısmını engelli vatandaşlarımız oluşturmaktadır. Bu rakam 8,5 milyon kişiye
tekabül etmekle birlikte 2002'den bu yana yapılmış güncel bir araştırma
olmadığı gibi, Aile ve Sosyal Politikalar Bakanlığı tarafından (7/3956) esas
numaralı soru önergemize verilen cevapta "Türkiye genelinde engellilerin
sayısını netleştirmek üzere Bakanlığımızca çalışmalar hızla sürdürülmektedir.
Bu kapsamda Ulusal Özürlüler Veri Tabanı'na (ÖZVERİ) kayıtlı, yaşayan ve adresi
bilinen 1 milyon 241 bin 854 engelli birey bulunmaktadır." yazmaktadır.
Ülkemizde engelli vatandaşlarımızın
daha kaliteli bir yaşam sürmesi, günlük ve toplumsal yaşamda sağlıklı
bireylerle eşit erişebilirlik konumuna gelebilmeleri, eğitim, iş, sağlık ve
benzeri konularda aldıkları hizmetin iyileştirilmesi amacıyla çeşitli kanuni
düzenlemeler ve sözleşmelerle birçok haklar tanınmıştır. Ülkemiz Birleşmiş
Milletler Engelli Hakları Sözleşmesi’ni onaylamış ve altına imza atmış fakat
2002 yılında 57’nci Cumhuriyet Hükûmetinin yaptırdığı araştırmanın üstüne
bugüne dek ülkemizde yaşayan engelli vatandaşlarımızın bırakınız engellilik
durumlarını, sayısıyla ilgili bile herhangi bir araştırma yapılmamıştır.
Gelişmiş toplumlarda engelli bireylerin
eğitim, sağlık, rehabilitasyon, istihdam vb. alanlarda sahip oldukları hakları
çeşitli yasa, tüzük, yönetmelik ve genelgelerle güvence altına alınmış olup, bu
haklarından mahrum edilmeleri veya istismar edilmesi durumunda kamu adına
sorumlular için hukuki yaptırımlar uygulamaya konulmuştur. Bu husus Birleşmiş
Milletler Engelli Hakları Sözleşmesinde de taahhüt altına alınmıştır.
Sözleşmeye ülkemiz taraf olsa da, sözleşme gereği uygulanması gereken
hükümlerin Türkiye Cumhuriyeti sınırları içerisinde yaşayan engelli bireyler
için uygulamaya konulmuş olduğunu söylemek maalesef mümkün değildir.
2005-2011 döneminde engelli
istihdamında önemli artışın olduğu fakat istihdamı sağlanan engellilerin,
toplam engelli sayısına oranının bilinemediği, Aile ve Sosyal Politikalar
Bakanlığı tarafından (7/3956) esas sayılı soru önergemize verilen cevapla
belirtilmiştir.
57’nci Hükûmet zamanında yaptırılan
"Türkiye Engelliler (özürlüler) Araştırmasına göre engelli nüfusun genel
nüfusa oranının yüzde 12 olduğu ülkemizde, mevcut kanuni düzenlemeler ve
imzalanan sözleşmeler gereğince, engelli vatandaşlara tanınan hakların
uygulanabilirliğiyle tanınan haklara aykırı tutum ve davranışların neticesinde
kanuni yaptırımın sağlanması ve alınması gereken önlemleri Türkiye Büyük Millet
Meclisi gündemine getirilmek suretiyle Anayasa'nın 98, TBMM İçtüzüğü’nün 101,
102 ve 103’üncü maddeleri uyarınca "Genel Görüşme" açılması bir
zorunluluk hâline gelmiştir.
BAŞKAN – Bilgilerinize sunulmuştur. 
Önergeler, gündemdeki yerlerini alacak
ve genel görüşme açılıp açılmaması konusundaki ön görüşmeler, sırası geldiğinde
yapılacaktır. 
Mevsimlik Tarım İşçilerinin
Sorunlarının Araştırılarak Alınması Gereken Önlemlerin Belirlenmesi Amacıyla
Kurulan Meclis Araştırması Komisyonunun Başkan, Başkan Vekili, Sözcü ve Kâtip
seçimine dair bir tezkeresi vardır, okutuyorum:
B) Tezkereler
1.- (10/34, 55, 679, 801,
904, 1091, 1092, 1093, 1094, 1095, 1096, 1097, 1098, 1099, 1100, 1101, 1102,
1103, 1104, 1105, 1106, 1107) esas numaralı Meclis Araştırması Komisyonu Geçici
Başkanlığının, Komisyonun, başkan, başkan vekili, sözcü ve kâtip üye seçimini
yaptığına ilişkin tezkeresi (3/1683)
Türkiye Büyük
Millet Meclisi Başkanlığına
Komisyonumuz Başkan, Başkan Vekili,
Sözcü ve Kâtip seçimi için 13/1/2014 Çarşamba günü saat 18.00’de toplanmış ve
kullanılan 15 adet oy pusulasının tasnifi sonucu aşağıda adları ve soyadları
yazılı üyeler karşılarında gösterilen oyu alarak İç Tüzük’ün 24’üncü maddesi
uyarınca Başkan, Başkan Vekili, Sözcü ve Kâtip seçilmişlerdir.
Bilgilerinize arz ederim saygılarımla.
 İlhan
Demiröz
 Bursa
 Komisyon
Geçici Başkanı
Başkan: 
Mahmut Kaçar (Şanlıurfa) 
 10
Başkan Vekili: 
Mehmet Erdoğan (Adıyaman)  10
Sözcü: 
Önder Matlı (Bursa)  10
Kâtip: 
Mehmet Süleyman Hamzaoğulları
(Diyarbakır)  10
BAŞKAN – Bilgilerinize sunulmuştur.
Bazı milletvekillerin Enerji ve Tabii
Kaynakları Bakanı Sayın Taner Yıldız hakkındaki (11/42) esas numaralı
gensoru önergesindeki imzalarını geri çektiklerine dair aynı mahiyette
tezkereler vardır.
İlk tezkereyi ve
diğer tezkerelerdeki imza sahiplerini okutuyorum: 
C) Önergeler
1.- Ankara Milletvekili
Bülent Kuşoğlu ve 21 milletvekilinin; Soma maden sahasında redevans ve hizmet
alım sözleşmeleriyle çalışan firmaları kolladığı, bu firmalara işlerin ihalesiz
ve usulsüz verilmesini sağladığı iddiasıyla Enerji ve Tabii Kaynaklar Bakanı
Taner Yıldız hakkında bir gensoru açılmasına ilişkin önergesi (11/42), imza
sahiplerinden bazılarının imzalarını geri aldıklarına ilişkin önergesi (4/227)
Türkiye Büyük Millet Meclisi Başkanlığına
(11/42) esas
numaralı gensoru önergesinden imzamı geri çekiyorum.
Gereğini arz
ederim.
Sinan Aygün (Ankara)
Diğer tezkerelerdeki imza sahipleri:
Gürkut Acar (Antalya)
Kadir Gökmen Öğüt (İstanbul)
Engin Özkoç (Sakarya)
Ali İhsan Köktürk (Zonguldak)
Musa Çam (İzmir)
Ali Rıza Öztürk (Mersin)
Ayşe Nedret Akova (Balıkesir)
Haluk Eyidoğan (İstanbul)
Haydar Akar (Kocaeli)
Dilek Akagün Yılmaz (Uşak)
Malik Ecder Özdemir (Sivas)
Ömer Süha Aldan (Muğla)

BAŞKAN –
Bilgilerinize sunulmuştur.
(11/42) esas
numaralı gensoru önergesine yeterli imza kalmadığından önerge işlemden
kaldırılmıştır.
Alınan karar
gereğince, sözlü soru önergelerini görüşmüyor ve gündemin “Kanun Tasarı ve
Teklifleriyle Komisyonlardan Gelen Diğer İşler” kısmına geçiyoruz.
1’inci sırada
yer alan Türkiye Büyük Millet Meclisi İçtüzüğü’nde değişiklik yapılmasına dair
İç Tüzük teklifi ve Anayasa Komisyonu Raporu’nun görüşmelerine kaldığımız
yerden devam edeceğiz.
VII.- KANUN TASARI VE TEKLİFLERİ
İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN –
Komisyon? Yok.
Ertelenmiştir.
2’nci sırada yer
alan Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN –
Komisyon? Yok.
Ertelenmiştir.
3’üncü sırada yer alan Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza İnfaz Kurumları
Güvenlik Hizmetleri Kanunu Tasarısı ve Adalet Komisyonu Raporu (1/742) (S.
Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan Perakende
Ticaretin Düzenlenmesi Hakkında Kanun Tasarı ile Benzer Mahiyetteki Kanun
Teklifleri ve Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporu’nun görüşmelerine kaldığımız yerden devam edeceğiz.
4.- Perakende Ticaretin
Düzenlenmesi Hakkında Kanun Tasarısı ile İzmir Milletvekili Ahmet Kenan
Tanrıkulu’nun; Perakende Ticaret, Alışveriş Merkezleri ve Büyük Mağazalar ile
Esnaf ve Sanatkarlık Hizmetlerinin Düzenlenmesi Hakkında Kanun Teklifi, İzmir
Milletvekili Mehmet Ali Susam’ın; Perakende Ticaret ile Esnaf ve Sanatkarlık
Hizmetlerinin Düzenlenmesi Hakkında Kanun Teklifi, Kocaeli Milletvekili Haydar
Akar’ın; Perakende Ticaret ile Esnaf ve Sanatkarlık Hizmetlerinin Düzenlenmesi
Hakkında Kanun Teklifi, İstanbul Milletvekili Celal Dinçer’in; Perakende
Ticaretin Düzenlenmesi Hakkında Kanun Teklifi, Bursa Milletvekilleri Mustafa
Öztürk ve Hakan Çavuşoğlu ile 56 Milletvekilinin; Alışveriş Merkezleri, Büyük
Mağazalar ve Zincir Mağazaların Kuruluş ve Çalışma Esaslarına Dair Kanun
Teklifi, Kahramanmaraş Milletvekili Yıldırım Mehmet Ramazanoğlu ve 4 Milletvekilinin;
Perakende Ticaretin Düzenlenmesi Hakkında Kanun Teklifi ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Raporu (1/974, 2/7,
2/175, 2/1561, 2/2271, 2/2527, 2/2528) (S. Sayısı: 675) (x)
BAŞKAN –Komisyon ve Hükûmet? Burada.
İç Tüzük’ün 91’inci maddesine göre
temel kanun olarak görüşülen tasarının dünkü birleşiminde 1’inci bölümünde yer
alan 5’inci maddesi kabul edilmişti. 
6’ncı maddede iki önerge vardır,
sırasıyla okutup işleme alıyorum.
Türkiye Büyük
Millet Meclisi Başkanlığına
Görüşülmekte
olan 675 Sıra Sayılı "Perakende Ticaretin Düzenlenmesi Hakkında Kanun
Tasarısı"nın 6. Maddesinin (1). fıkrasının aşağıdaki şekilde değiştirilmesini
arz ve teklif ederiz. 
“(1) Büyük mağaza ve zincir mağazalar
ile bayi işletme ve özel yetkili işletmeler; üretici veya tedarikçiden mağaza
açılışı ve tadilatı, ciro açığı, banka ve kredi kartı katılım bedeli ve benzeri
gibi adlar altında ürün talebini doğrudan etkilemeyen herhangi bir prim veya
bedel talep edemez. 
 Alim Işık D.
Ali Torlak  Yusuf Halaçoğlu 
 Kütahya İstanbul Kayseri
 Mesut Dedeoğlu Sümer
Oral Kemalettin Yılmaz
 Kahramanmaraş Manisa Afyonkarahisar
 Erkan Akçay
 Manisa
Türkiye Büyük Millet Meclisi Başkanlığına
Görüşülmekte
olan 675 sıra sayılı "Perakende Ticaretin Düzenlenmesi Hakkında Kanun
Tasarısı"nın 6. Maddesinin (2). fıkrasında bulunan "sözleşmede türü
ve oranı belirtilmedikçe" ibaresinin ve fıkranın ikinci cümlesinin madde
metninden çıkartılmasını arz ve teklif ederiz.
 Mehmet Ali Susam  Sinan
Aygün Turhan Tayan
 İzmir Ankara Bursa
 İlhan Demiröz Mahmut
Tanal Süleyman Çelebi
 Bursa İstanbul İstanbul
BAŞKAN –
Komisyon önergeye katılıyor musunuz?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) - Katılmıyoruz Sayın Başkanım. 
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılmıyoruz Sayın Başkanım. 
BAŞKAN – Sayın
Susam, buyurunuz. (CHP sıralarından alkışlar)
MEHMET ALİ SUSAM
(İzmir) – Sayın Başkan, değerli milletvekilleri; bugün perakende ticaretin
düzenlenmesiyle ilgili kanunun 6’ncı maddesinden başladık görüşmelerimize. 
Dün de
belirtmiştim, bir çerçeve kanun tasarısını, teklifini burada görüşüyoruz, bunun
esnaf ve sanatkârın sorunlarını çözmeye yeterli olmadığını ama bir çerçeve yasa
olarak daha sonra, özellikle Cumhuriyet Halk Partisi iktidarında o çerçeveyi
doldurup esnaf ve sanatkârı rahat ettireceğimizin altını çizmek istiyorum. Bu
yasa, ancak o zaman gerçek işlevine kavuşacaktır. Çünkü, Anayasa’nın 173’üncü
maddesi “Devlet, esnaf ve sanatkârı korur ve kollar.” derken esnaf ve sanatkârı
koruyup kollama noktasındaki iktidarın bakış açısının yeterli olmadığı açıktır.
Sayın Başbakan bugün esnaf kefalet
kooperatiflerinin toplantısında konuşmalar yaptı. Bu konuşmalarda söyledikleri:
Bu yasa, çıktığı zaman tüm esnaf ve sanatkârın sorunlarını çözecek ve bu
yasayla, esnaf ve sanatkâr, önündeki sorunların tümünü aşacakmış! Onun için
söylüyorum, bu yasanın çerçeve bir yasa olarak çıkması için gayret sarf
ediyoruz ama bu yasa, esnaf ve sanatkârın sorunlarını çözmüyor, bu yasa, mevcut
durumu kalıcı hâle getiriyor. Büyüklerin, güçlülerin gücüne güç katmasına devam
ediyor; onları engelleyici, sınırlandırıcı, onların küçükler üzerinde kurduğu
baskı ve hâkimiyeti ortadan kaldırıcı, mevcut AVM’lerin bundan sonra
açılmasında sınırlamalar konulmasını, esnaf ve sanatkârın sokak aralarında
indirim mağazalarıyla, zincir mağazalarla mağdur edilmesinin önüne geçmesini
sağlamıyor. Bu anlamıyla, Sayın Başbakanın bilgilenmesi sanıyorum eksik ki
bugün bu yasayla her şey çözülüyormuş şeklinde açıklama yapması yeterli bir
olay değildir. 
Değerli
arkadaşlarım, bugün konuştuğumuz 6’ncı maddede de bu anlamıyla bir şeyi
söyleyeyim: Bir sınırlama getiriyoruz ama iktidarın anlayışı bu sınırlamada
nasıl? (1)’inci fıkrasında “Hiçbir nam altında ücret alamaz, sanayici mal
sattığında onun malının bedeli dışında bir şey alamaz.” diyor ama (2)’nci
fıkrada dönüyor ne diyor biliyor musunuz? “Aralarında yapılan sözleşmeyle
istediğini alabilir.” Arkadaşlar, bu ne demektir? Ben bir mağazaya mal satmaya
gideceğim, yaptığım sözleşmeye, bedellerini, istediklerini, almak istediklerini
koymayacak mı? İşte siz bunun önünü açıyorsunuz burada. Biz de diyoruz ki:
“Hiçbir nam altında, fiyatta pazarlık yap, sanayicinin ürününde işine geliyorsa
anlaş, ondan sonra ondan raf başına koydum, senin için reklam yaptım, gondol
parası, insört parası ve benzeri 27 tane ad altında yeni mağaza açma benzeri
bedel alma.” 
Bu bedeller
bazen öyle noktaya geliyor ki bazı üreticilerin yıl sonunda toplam bir
değerlendirme yaptıklarında kesilen bedellerinin mal bedelinin daha üstünde
çıktığı firmalar olduğunu pratikte yaşadık, gördük. Şimdi siz sözleşmeyle bu
bedellerin önünü açıyorsunuz, ondan sonra da diyorsunuz ki: “Biz KOBİ’leri
koruyoruz, biz sanayiyi koruyoruz.” Siz AVM’nin satın alma gücü karşısında
onlara sözleşmeyle koruma hakkı veriyorsunuz. Asıl olay bu. 
Bunun için,
size, burada getirdiğimiz öneriyle hiçbir nam altında bir bedel alınmaması
gereğinin önünü açacak bir fırsat sağlıyoruz. Eğer esnaf ve sanatkârı,
KOBİ’leri, üretici firmaları düşünüyorsanız bizim bu önerimize destek
verirsiniz. Böylece, üreticilerin o büyük alışveriş merkezlerinin loş
koridorlarında yeni yetme insanların önünde sözleşme yaparken bedel ödemek
zorunda kalmadığı bir ortamı sağlarız. Onun için, önergemize destek bekliyor,
saygılar sunuyorum. (CHP sıralarından alkışlar) 
BAŞKAN –
Önergeyi oylarınıza sunuyorum…
MEHMET DOĞAN
KUBAT (İstanbul) – Karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler. Karar yeter sayısı yoktur.
Birleşime on
dakika ara veriyorum. 
Kapanma Saati: 14.56
İKİNCİ OTURUM
Açılma Saati: 15.10
BAŞKAN: Başkan Vekili Meral AKŞENER
KÂTİP ÜYELER: İsmail
KAŞDEMİR (Çanakkale), Muharrem IŞIK (Erzincan) 
----0----
BAŞKAN – Sayın Milletvekilleri, Türkiye
Büyük Millet Meclisinin 42’nci Birleşiminin İkinci Oturumunu açıyorum.
675 sıra sayılı Kanun Tasarısı’nın
6’ncı maddesi üzerinde verilen İzmir Milletvekili Sayın Mehmet Ali Susam ve
arkadaşlarının önergesinin oylamasında karar yeter sayısı bulunamamıştı.
Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime on beş dakika ara veriyorum.
Kapanma Saati:
15.11
ÜÇÜNCÜ OTURUM
Açılma Saati: 15.29
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan) 
----0----
BAŞKAN – Sayın milletvekilleri, Türkiye
Büyük Millet Meclisinin 42’nci Birleşiminin Üçüncü Oturumunu açıyorum.
675 sıra sayılı Kanun Tasarısı’nın
6’ncı maddesi üzerinde verilen İzmir Milletvekili Sayın Mehmet Ali Susam ve
arkadaşlarının önergesinin ikinci oylamasında da karar yeter sayısı
bulunamamıştı.
Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler… Kabul etmeyenler… Kabul
edilmemiştir. Karar yeter sayısı vardır. 
Tasarının görüşmelerine devam edeceğiz.

Komisyon ve Hükûmet burada. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 6.
Maddesinin (1). Fıkrasının aşağıdaki şekilde değiştirilmesini arz ve teklif
ederiz.
“(1) Büyük mağaza ve zincir mağazalar
ile bayi işletme ve özel yetkili işletmeler; üretici veya tedarikçiden mağaza
açılışı ve tadilatı, ciro açığı, banka ve kredi kartı katılım bedeli ve benzeri
adlar altında ürün talebini doğrudan etkilemeyen herhangi bir prim veya bedel
talep edemez.” 
Alim Işık (Kütahya)
ve arkadaşları
BAŞKAN – Komisyon katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Takdire bırakıyoruz Sayın Başkan.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz Sayın Başkanım.
BAŞKAN – Sayın Işık, ne yapıyoruz?
ALİM IŞIK (Kütahya) – Gerekçe…
BAŞKAN – Gerekçeyi okutuyorum:
Gerekçe: Yapılan düzenleme ile
uygulamada yaşanabilecek bazı sorunların engellenmesi amaçlanmıştır.
BAŞKAN – Hükûmetin katıldığı önergeyi
oylarınıza sunuyorum: Kabul edenler… Kabul etmeyenler… Kabul edilmiştir.
Kabul edilmiş önerge çerçevesinde madde
6’yı oylarınıza sunuyorum: Kabul edenler… Kabul etmeyenler… Kabul edilmiştir.
Madde 7’de iki önerge vardır, sırasıyla
okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 7.
Maddesinin 1. Fıkrasında bulunan "üretim tarihinden itibaren otuz gün
içinde bozulabilen hızlı tüketim mallarına ilişkin" ibaresinin madde
metninden çıkartılmasını arz ve teklif ederiz.
 Mehmet Ali Susam  Sinan
Aygün  Turhan Tayan
 İzmir  Ankara
 Bursa
 İlhan Demiröz  Mahmut
Tanal  Süleyman Çelebi
 Bursa  İstanbul
 İstanbul
Vahap Seçer 
 Mersin 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 7.
Maddesinin (1). Fıkrasının aşağıdaki şekilde değiştirilmesini arz ve teklif
ederiz.
"(1) Üreticiler veya tedarikçiler
ile perakende işletmeler arasındaki alım satım işlemlerinden kaynaklı
ödemelerin, sözleşmede öngörülen tarihte yapılması esastır. Ancak, üretim
tarihinden itibaren otuz gün içinde bozulabilen hızlı tüketim mallarına ilişkin
ödemelerin süresi; alacaklı üretici veya tedarikçinin küçük ve orta ölçekli
işletme, borçlunun ise büyük ölçekli işletme olduğu hallerde teslim tarihinden
itibaren otuz günü geçemez."
 Alim Işık  D.
Ali Torlak  Yusuf Halaçoğlu
 Kütahya  İstanbul
 Kayseri
 Kemalettin Yılmaz  Mesut
Dedeoğlu  Sümer Oral
 Afyonkarahisar  Kahramanmaraş
 Manisa
 Erkan Akçay  Reşat
Doğru
 Manisa  Tokat
BAŞKAN – Komisyon katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Doğru, buyurunuz. (MHP
sıralarından alkışlar) 
REŞAT DOĞRU (Tokat) – Teşekkür ederim
Sayın Başkanım.
675 sıra sayılı Kanun Tasarısı’nın
7’nci maddesi üzerinde vermiş olduğumuz önergeyle ilgili söz almış bulunuyorum,
yüce Meclisi saygıyla selamlıyorum.
Vermiş olduğumuz önergeyle yapılan
düzenlemeyle orta ölçekli işletmelerin de getirilen düzenlemelerden
faydalanması amaçlanmaktadır. 
Sayın milletvekilleri, ülkemizde esnaf
ve sanatkârlar yıllardan beri AVM’ler ve kendilerini ilgilendiren bir kanun
çıkarılması için çok büyük mücadeleler verdiler; zaman zaman imzalar
topladılar, mitingler yaptılar. Özellikle Tokatlısı, Kütahyalısı, Manisalısı,
Afyonlusu bütün esnaf odaları birlikleri bu konuda seslerini duyurabilmek için
çok büyük oranda çalışmalar yaptılar. Çünkü görüşülecek olan kanunu ekmek
teknelerinin yok olmaması ve işsiz kalmaması için çok önemli bir fırsat olarak
değerlendirdiler. Ancak görüşülen kanunun, maalesef beklentilerine yeterli
şekilde cevap vermediğini de hep beraber görüyoruz.
Onlar küçük esnaf ve sanatkârların,
Anayasa’nın 173’üncü maddesine göre korunmasını bekliyorlardı. Bugün ülkemizde
-birçok kasaba dâhil- gelişigüzel açılmış alışveriş merkezleri ve büyük mağaza
zincirleriyle mücadele edecek güçleri maalesef yoktur. Bir süpermarket
şubesinin açılmış olmasının 70 tane küçük esnafı beraberinde kapatmış olduğu da
çok iyi şekilde değerlendirilmelidir. Vahşi kapitalizmin uyguladığı emperyalist
yöntemlerle küçükler maalesef yutulmakta, zenginler ise zenginlikler üzerine
zenginlikler katmaktadırlar. 
Küçük esnaf AVM’lerin bayram günleri ve
haftanın bir günü kapalı olmasını ve kendilerinin bir nebze olsun nefes
almasını istemektedir. Nüfusa, gelişmişlik durumuna göre şubeler açılmasını ve
devletin kendilerine destek olmasını bekliyorlar. Bugün itibarıyla esnaf olup
da borcu olmayan, bankadan aldığı kredisini ödeyemeyen veyahut da esnaf kredi
kooperatiflerinden tutun da diğer yerlere kadar borcu olmayan bir esnafın
olmadığını söylemek durumundayız. 
Son on yılda küçük esnaf ve sanatkâr
neredeyse o kadar büyük derecede borçlandı ki geçmişe göre 3 misli icra
dosyasıyla şu anda karşı karşıyadır. Borcunu ödeyemeyen esnafın dükkânlarına
icra gelmekte, iş yerini kaybetme durumuyla da karşı karşıya bulunmaktadır. Bu
kanunun çıkmasıyla beraber tahmin ediyorum ki yine küçük esnaf çok şey
kaybedecek, belki de borçları da katlanarak, artarak devam edecektir. 
Bu manada da küçük esnafa mutlaka vergi
kolaylığı ve indirimi gibi bazı yeni imkânlar sunmak mecburiyetindeyiz çünkü o
insanlar hasta oldukları zaman yani dükkânlarına gidemedikleri zaman
kapanmakta, gelirlerinde sıkıntı çekmekte, gelirlerini kaybetmektedirler.
Memurun, işçinin nasıl çalışmadığı zaman maaşı devam ediyorsa esnafa da bu
yönlü olarak mutlaka bir kolaylık sağlanmalıdır çünkü esnaf, borcunu
ödeyemediği gibi, aynı zamanda sosyal güvenlik primini de yatıramamakta,
dolayısıyla da sağlıktan bile faydalanamamaktadır. 
Getirilen kanunla AVM’lerde yerel ürünlerle
ilgili, o bölgelerdeki esnaflarla ilgili de düzenlemeler yapılmaya
çalışılmaktadır. Bu düşünce güzeldir yani oralarda, AVM’lerde yer ayrılması
planlanmaktadır ancak uygulanabilirliğinin de şüpheli olduğunu söylemek
istiyoruz. Kanun daha güzel şekilde konuyu tarif edebilir, küçük üretici bu
mealde de korunabilirdi ancak bu da maalesef yapılmamıştır. Yani kör topal bir
kanunla karşı karşıyayız. Dolayısıyla da çok önemli bir fırsatı maalesef
kaçırıyoruz. 
Hâlbuki kanunla ilgili bütün taraflar
davet edilerek, özellikle esnaf odaları birlikleri, sivil toplum kuruluşları
buralara davet edilerek komisyonlarda görüşmeler yapılsaydı daha iyi olurdu
diye düşünüyoruz çünkü yıllardan beri heyecanla beklenen bir kanundu bu
görüşmekte olduğumuz kanun, ancak maalesef bu kanunu da bilvesile oldubittiye
getirerek, süratli bir şekilde, çok fazla tartışılmadan gündeme getirerek şu
anda görüşüyoruz. 
Ancak bir çerçeve kanun olarak
kanunlaşması da bir noktada iyidir. Bu çerçevenin içerisi mutlaka ilerideki
dönemlerde doldurulabilir ama her zaman görmüş olduğumuz torba kanunlarla
bunlar yapılmaya çalışılmaktadır. Hâlbuki bu şekilde bir yola girilmeden, küçük
esnaf ve sanatkârların sayısına göre veyahut da işte, o bölgelerdeki
gelişmişlik oranlarına göre veyahut yine, o bölgelerdeki insanların durumlarına
göre bazı düzenlemeler daha rahat yapılabilirdi. Çünkü küçük esnafların
sayıları yaklaşık olarak, aileleriyle beraber 10 milyonun üzerindedir. 10
milyonun üzerindeki bir sayı az bir sayı değildir. Özellikle ülkemizde işsizliğin
arttığı, çiftçinin, tarımla uğraşan insanların, memurun, emeklinin ağır şartlar
içerisinde geçim mücadelesi vermiş olduğu bir ortamda esnafları da bu yönlü
olarak buraya itmemek gerekmektedir. İnsanları aç ve açık bırakmaya
hiçbirimizin hakkı olmadığını düşünüyorum. Dolayısıyla da bu kanunun daha iyi
çıkarılması noktasında zaman kaybetmiş de değiliz, önergelerle desteklenebilir.

(Mikrofon otomatik cihaz tarafından
kapatıldı) 
REŞAT DOĞRU
(Devamla) – İnanıyorum ki bunlar buradan birtakım yerlere duyurulmuş olur ve
kanunun bu vesileyle de olsa, bu şekilde de olsa çıkmasını temenni ediyorum. 
Saygılar sunuyorum. (MHP sıralarından
alkışlar) 
BAŞKAN – Teşekkür ederim, sağ olasınız.

Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 7.
Maddesinin 1. Fıkrasında bulunan "üretim tarihinden itibaren otuz gün
içinde bozulabilen hızlı tüketim mallarına ilişkin" ibaresinin madde
metninden çıkartılmasını arz ve teklif ederiz.
Vahap Seçer
(Mersin) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) – Katılmıyoruz
Sayın Başkanım. 
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Seçer, buyurunuz. (CHP
sıralarından alkışlar) 
VAHAP SEÇER (Mersin) – Sayın Başkan,
sayın milletvekilleri; hepinizi saygıyla selamlıyorum. 
Çok uzun yıllardır tartışılan bir
tasarıyla ilgili bugün düzenleme yapıyoruz. Dün de burada bu konuya ilişkin
değerlendirme yapan arkadaşlarım da söylediler, yaklaşık yirmi yıldır bu yılan
hikâyesine dönen düzenleme, umut ediyorum, bir gün nihayetlenecek. Ama maalesef
arzu edilen, esnafın, sanatkârın talep ettiği düzenlemeler yapılmıyor Sayın
Bakan. Bunu dün siz de ikrar ettiniz burada. Tabiri caizse âdeta dağ fare
doğurmuş oluyor. 
Peki, bunu niye yapıyorsunuz Sayın
Bakan? Dün tutanaklardan çıkarttım, burada da sizi dikkatle dinledim,
diyorsunuz ki: “Uzun yıllardan beri teşebbüs edilmesine rağmen bir türlü
yasalaşmayan…” devam ediyor ve diyorsunuz ki: “Bu bir eksikliktir.” Ama sonuç
itibarıyla belki çok ayrıntılı, neden gelmediği gibi tartışmalara çok fazla
girmeye gerek yok. Yani, bir anlamda “Geçmişin muhasebesini yapmayalım.”
diyorsunuz. Ama niçin? Onun da cevabını kendiniz veriyorsunuz: Hipermarketler
var, AVM’ler var ve bunlar kökleşmiş, bu ticaret şekli, alışveriş merkezleri,
bu yapı kökleşmiş, dolayısıyla çok müdahaleci olamayız. Peki.
Bu sorunlar devam edecek, gerçekçi
olmamız lazım. Bir yasak mı savıyorsunuz? Seçime giderken esnafın ağzına bir
parmak bal mı çalıyorsunuz? Gerek yok bu kadar hem Komisyonun hem Parlamentonun
mesaisini almanıza. Gerçekten köklü bir değişiklik yapacaksanız başım üzerine
de, yazıktır günahtır. Bir tarafta esnafı -tırnak içerisinde söylüyorum-
aldatma gibi bir şey seçim öncesi. 
Şimdi, ne istiyor esnaf? Diyor ki: “Ben
haksız rekabetle karşı karşıya kalıyorum.” 2000’li yıllardan baktım AVM
sayısına, 50’den 334’e çıkmış 2014 yılı itibarıyla, 2015’te bunun 409’a çıkması
bekleniyor. Yani dur durak yok. Peki, bu AVM’lerin sayısı niçin bu kadar arttı?
On iki yıldır iktidardasınız. Beş yıl önce, yedi yıl önce, sekiz yıl önce, bu
düzenlemeyi yapsaydınız bu kadar AVM sayısı, hipermarket sayısı artacak mıydı?
Allah aşkına, bunların kesesine giden para, siz zannediyor musunuz ki bizim
toplumumuzda bazı sosyoekonomik sınıflara katkı yapıyor. Buradaki cirodan elde
edilen kârlar yurt dışına gidiyor Sayın Bakan. Bizim için esnaf önemli. 1,5
milyon Türkiye’de esnaf var. Bugün sabah Sayın Başbakanın Esnaf Kredi
Kooperatifleri toplantısında söylediği gibi değil. Diyor ki: “68 bindi kredi
kullananların sayısı, 1 milyona çıktı.” Bu övünülecek bir nokta değil. Benim
paraya ihtiyacım varsa kredi kullanırım. Toplumda kredi kullananların sayısı
artıyorsa demek ki bu sektörde, esnafta, sanatkârda bir mali kriz yaşanıyor.
Esnafın kullandığı kredi miktarı 70 milyar TL Sayın Bakan. Önemli sorunlarla
karşı karşıya demek ki esnaf. Siz ne yaptınız? Yani dün de söylediniz: “Biz
esnafa yönelik düzenleme yaptık, AVM’lere, hipermarketlere yönelik düzenleme
yapmadık.” En önemli sorun lokasyon, şehir içinde olmasın AVM’ler, şehrin
dışına gönderelim. Bu önemli bir düzenleme. Asıl böyle bir düzenleme yaptığınız
zaman esnafın menfaatine dönük bir düzenleme yapmış olursunuz. Çalışma
süreleri: Bu mesai saatlerini valilere vermişsiniz, buna katılıyorum, her bölgenin
kendi yapısı vardır, doğuda başka, batıda başka. Çalışma süreleri iklimsel
koşullara göre düzenlenebilir ama haftada en az bir gün AVM’lerin kapanması
konusunda bir düzenleme yapmadınız. Şimdi, mahalle esnafı ne yapacak? Her türlü
imkân, olanak AVM’lerde var, hipermarketlerde var. Adam toplu alışveriş
yapıyor, parası var, finansa esnafa göre çok daha rahat ulaşabiliyor, daha ucuz
finansman kullanabiliyor, kendisi için üretim yaptırabiliyor, raf kiraya
verebiliyor. Küçük esnaf bunlarla nasıl rekabet edecek? Aslında bunları benden
çok daha iyi biliyorsunuz, konunuza da hâkimsiniz ama lütfen ne bizi kandırın
ne yurttaşı kandırın.
Teşekkür ediyorum. (CHP ve MHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Madde 8’de üç önerge vardır, sırasıyla
okutuyorum:
Türkiye Büyük
Millet Meclisi Başkanlığı'na
Görüşülmekte olan 675 sıra sayılı kanun
tasarısının 8'inci maddesinde, yer alan "üreticinin ad, unvan ya da
markasına" ibaresinden sonra "ek olarak, işçilerin aldıkları ücretler
ve işçilerin çalışma saatlerine de uygun bir şekilde yer verilir"
ifadesinin eklenmesini arz ve teklif ederiz.
 Pervin Buldan Mülkiye
Birtane Nursel Aydoğan
 Iğdır Kars Diyarbakır
 Erol Dora İbrahim
Binici 
 Mardin Şanlıurfa
Türkiye Büyük Millet Meclisi Başkanlığına,
Görüşülmekte
olan 675 Sıra Sayılı "Perakende Ticaretin Düzenlenmesi Hakkında Kanun
Tasansı"nın 8. Maddesinin (1). Fıkrasının aşağıdaki şekilde
değiştirilmesini arz ve teklif ederiz.
" (1) Yurt
içinde üretilen ve hızlı tüketim malı niteliği taşıyan mağaza markalı ürünlerin
üzerinde ve/veya ambalajında, perakendecinin ad, unvan veya markasının yanı
sıra üreticinin ad, unvan ya da markasına da uygun ve kolay okunabilir bir
şekilde yer verilir."
 Alim Işık D.
Ali Torlak Yusuf Halaçoğlu
 Kütahya İstanbul Kayseri
 Kemalettin Yılmaz Sümer
Oral Erkan Akçay
 Afyonkarahisar Manisa Manisa
 Mesut Dedeoğlu 
Kahramanmaraş
Türkiye Büyük Millet Meclisi Başkanlığına
Görüşülmekte
olan 675 Sıra Sayılı "Perakende Ticaretin Düzenlenmesi Hakkında Kanun
Tasarısı"nın 8. Maddesine aşağıda bulunan 2. Fıkranın eklenmesini, diğer
fıkraların buna göre teselsül ettirilmesini arz ve teklif ederiz.
"(2) Mağaza markalı ürünler,
mağazada bulunan bütün ürünlerin yüzde yirmisinden fazla olamaz. Perakende
işletmenin ya da hissedarlarının sahibi ya da ortağı olduğu şirketlere ait
ürünler bu kapsamda değerlendirilir."
 Mehmet Ali Susam  Sinan
Aygün  Turhan Tayan 
 İzmir Ankara Bursa
 İlhan Demiröz Mahmut
Tanal Kemal Değirmendereli
 Bursa İstanbul Edirne
BAŞKAN – Komisyon katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Değirmendereli,
buyurunuz. (CHP sıralarından alkışlar)
KEMAL DEĞİRMENDERELİ (Edirne) – Sayın
Başkan, değerli milletvekilleri; bu kanunun 8’inci maddesinde büyük
mağazalardaki markalı ürünlerin niteliği düzenleniyor. Şimdi, burada, büyük
mağazalarda, hipermarketlerde mağaza markalı ürünler, biz diyoruz ki yüzde
20’yi geçmemeli. Niye yüzde 20’yi geçmemeli? Bu maddede geçen konu -sadece- “Hipermarketlerde
üretim nereye yaptırıldıysa onların markaları, adresleri yazılabilir.” diye bir
farklı uygulama getirilmiş ama bir de biliyorsunuz ki o marketler kendi
isimleri altında üretim yaptırıyorlar. Yani, bunun yüzde 20’yi geçmemesi
konusunda talebimiz var. Zira, kendileri ucuz üretim yaptırarak sanayinin de
gelişmesine, sanayiciye de sıkıntı yaratıyorlar. Nasıl yaratıyorlar? Bakın, çok
net olarak, buradaki dünkü konuşmamdan sonra Trakya’daki yağ üreticisi sanayici
arkadaşlarımız beni aradılar, tam da bu konuyla ilgili Sayın Bakanım.
“Trakya’da biz 5 litrelik ayçiçeği yağını Trakya Birlik dâhil 18 liraya
üretiyoruz, üretimimizin maliyeti 18 lira ama büyük markette aynı nitelikteki
ayçiçeği yağının satış fiyatı 16,90 lira. Yani, ben 18 liraya üretiyorum; bunu
en az 19’a, 20’ye satabiliyor olmalıyken büyük market 16,90’a satıyor. O zaman
biz nasıl yaşayacağız? Rekabet etme şansımız yok.” diyorlar. Şimdi, zaten öbür
taraftan da ayçiçeği üreticilerinin fiyatları da düşük, bir de öyle bir sıkıntı
var. Burada hem ayçiçeği üreticisi mağdur oluyor hem de sanayici mağdur oluyor.
Bir başka konu da şu: Yine, bu büyük
işletmelerde alınan ürün bedelinin otuz günde bozulanlara otuz günde ödeme
kaydı getiriliyor ama siz de takdir edersiniz ki kredi kartıyla yapılıyor bu
ödemeler ve ertesi gün hesaplarına geçiyor, daha ertesi gün de o firma hangi
ülkeye bağlıysa muhtemelen onun hesaplarına geçiyor. Yani peşin olarak almış
oluyor hipermarket, o büyük mağaza tüketiciden bu parayı. Hâlbuki üreticiye
sadece otuz gün içinde bozulanlarda küçük üreticilerden de otuz günlük bu yasal
sınırlamayı getirmeyi sağlamamız gerekiyor. Çok önemli konulardan bir tanesi de
bu Sayın Bakanım.
Yine, telefonlar geliyor. Size biraz
önce de arz ettim, yani, buradaki iyileştirmelerin ötesinde esnafın beklediği
çok önemli bir iyileştirme esnafa sicil affının getirilmesi konusu. Yıllar
önce, üç sene, beş sene, on sene önce yaptığı bir ödemedeki küçücük aksaklıktan
protesto olmuş senedinden dolayı kredi imkânı kalmıyor. Bu konu çok önemli
yine.
Bir diğer önemli konu da, tabii, genel
olarak ekonominin esnafı zorlayan konulardan birisi, ne diyor esnaf? Soruyorum
Edirne’deki veya ilçelerimizdeki esnaf arkadaşlara, “Vallahi yaprak
kıpırdamıyor vekilim.” diyorlar. İsim vermek istemiyorum, sadece vatandaşlarımızı
incitmemek için, bir ilçemizde, 80 bin nüfuslu bir ilçemizde 17 bin icra
dosyası var Sayın Bakanım. 80 bin nüfuslu yani 4’e bölsek, 20 bin aile demek,
17 bin icra dosyası var yani yüzde 50’si icrada. Edirne’nin topraklarının yüzde
50’sinin üstü icrada. En zengin olarak gördüğümüz ilde maalesef durum böyle.
103.274 parsel tarım arazimiz ipotekli Edirne’de. Yani ekonomi iyi gidiyor, iyi
gidiyor diyoruz, küçük çiftçiyi bu Hükûmetin politikaları bitirdi, küçük esnafı
da bitiriyor. Bu konuda bu yasa tasarısı yeterli tatmini sağlamamaktadır. 
Bu duygu ve düşüncelerle yüce Meclise
saygılar sunuyorum. (CHP sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı" nın 8.
Maddesinin (1). Fıkrasının aşağıdaki şekilde değiştirilmesini arz ve teklif
ederiz.
" (1) Yurt
içinde üretilen ve hızlı tüketim malı niteliği taşıyan mağaza markalı ürünlerin
üzerinde ve/veya ambalajında, perakendecinin ad, unvan veya markasının yanı
sıra üreticinin ad, unvan ya da markasına da uygun ve kolay okunabilir bir
şekilde yer verilir."
Alim Işık (Kütahya)
ve arkadaşları
BAŞKAN –
Komisyon, katılıyor musunuz? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Takdire bırakıyoruz Başkanım. 
BAŞKAN – Hükûmet? 
GÜMRÜK VE TİCARET BAKANI NURETTİN CANİKLİ
(Giresun) – Katılıyoruz Sayın Başkanım. 
BAŞKAN – Gerekçeyi mi okuyoruz? 
YUSUF HALAÇOĞLU (Kayseri) – Gerekçe...
BAŞKAN – Gerekçeyi okutuyorum: 
Gerekçe:
Yapılan düzenleme ile, uygulamada
yaşanabilecek bazı sorunların giderilmesi amaçlanmıştır.
BAŞKAN – Hükûmetin katıldığı önergeyi
oylarınıza sunuyorum: Kabul edenler... Kabul etmeyenler... Kabul edilmiştir.
Şimdi, sayın milletvekilleri, biraz
önce kabul edilen önergeyle 8’inci maddenin birinci fıkrası tümüyle
değiştiğinden bu fıkrada değişiklik öngören Iğdır Milletvekili Sayın Pervin
Buldan ve arkadaşlarının önergesi işlemden kaldırılmıştır. 
Kabul edilen önerge çerçevesi içinde
maddeyi oylarınıza sunuyorum: Kabul edenler... Kabul etmeyenler... Kabul
edilmiştir. 
Madde 9’da üç adet önerge vardır,
sırasıyla okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 9.
Maddesinin 1. Fıkrasının sonuna aşağıdaki ifadenin eklenmesini arz ve teklif
ederiz.
"Perakende işletmeler başlangıç ve
bitiş süresi belli olmayan anlık indirimler yapamaz."
 Mehmet Ali Susam Sinan
Aygün Turhan Tayan
 İzmir Ankara Bursa
 Mahmut Tanal İlhan
Demiröz Sedef Küçük
 İstanbul Bursa İstanbul
 Süleyman Çelebi
 İstanbul
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 9.
Maddesinin (1). ve (2). Fıkralarının aşağıdaki şekilde değiştirilmesini arz ve
teklif ederiz.
"(1) Perakende işletmeler,
7/11/2013 tarihli ve 6502 sayılı Tüketicinin Korunması Hakkında Kanun ve ilgili
diğer kanunlarda öngörülen usul ve esaslara uymak kaydıyla indirimli veya
promosyonlu satış kampanyaları düzenleyebilir. Ancak kampanyanın süresi; işyeri
açılışı, devri, kapanışı, adres veya faaliyet konusu değişikliğinde iki ayı,
6102 sayılı Kanun hükümlerine göre tasfiye durumunda ise altı ayı geçemez.
(2) Mahallî idareler ve kamu kurumu
niteliğindeki meslek kuruluşları ile bunların ortağı olduğu şirketler ve diğer
tüzel kişiler; birlikte veya bağımsız olarak, perakende işletmelerin
katılımıyla, yılın belli dönemlerinde, ilçe, il, bölge veya ülke düzeyinde
alışveriş festivali düzenleyebilir. Kamu kurumu niteliğindeki meslek
kuruluşlarının bu festivaller için ayıracakları ödenek miktarı, bütçelerinin
yüzde üçünü geçemez. Alışveriş festivalinin başlangıç ve bitiş tarihleri ile
festivalin programı ve uygulama alanı önceden Bakanlığa bildirilir." 
 Alim Işık D.
Ali Torlak  Yusuf Halaçoğlu
 Kütahya İstanbul Kayseri

 Kemalettin Yılmaz  Sümer
Oral Mesut Dedeoğlu
 Afyonkarahisar Manisa
 Kahramanmaraş
 Erkan Akçay  Ali
Halaman
 Manisa  Adana
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 9'uncu maddesinin ikinci bendinin tasarı metninden çıkarılmasını
arz ve teklif ederiz.
 Pervin Buldan Mülkiye
Birtane Nursel Aydoğan
 Iğdır Kars Diyarbakır

 Erol Dora İbrahim
Binici  Hasip Kaplan
 Mardin  Şanlıurfa
 Şırnak 
BAŞKAN – Komisyon katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Kim konuşacak Sayın Buldan?
PERVİN BULDAN (Iğdır) – Hasip Bey
konuşacak. 
BAŞKAN – Sayın Kaplan, buyurunuz. 
HASİP KAPLAN (Şırnak) – Değerli
arkadaşlar, gerçekten, bu yasayı şöyle bir düşünün, kahraman bakkal
süpermarketlere karşı ama halkla beraber direniyor yani ayakta durmaya
çalışıyor. Borç, harç, haciz, getirdiniz bu yasayla bir darbe daha vurdunuz.
Oysaki halkla beraber daha uzun bir süre ayakta durabilirlerdi. Neden? Küçük
bakkal, esnaf bu ekonomi krizinde çalışanların, emekçilerin tek dayanakları,
tek umutları. Siz AVM’lerden borç alışveriş yapabilir misiniz arkadaşlar? Bana
bir örnek verebilir misiniz? Herhangi bir AVM’ye gittiniz, kredi kartınız varsa
taksitle borç alışveriş yapabilirsiniz ama bir memur, bir işçi, bir işsiz
çocuğunu dahi bakkala gönderip “Şu kadar şeker, şu kadar ekmek gönder.”
diyebilir ve bakkalın o defteri Türkiye'nin gerçek hayatıdır, gerçek yaşam odur
arkadaşlar. 
Şimdi, bu gerçek yaşamın içinde bu
küçük esnaf, bakkal, manav, benzeri kesimleri nasıl daha ayakta tutabilirim?
Şimdi, dikkat edin Ankara’ya, AVM’nin başkenti gibi, her tarafta AVM’ler,
dikkat edin, her tarafta ama Allah aşkına, bir tane de park olsa da insanlar
dolaşsa, gezse, nefes alsa, oksijen alsa. Var mı? Yok. Peki, bütün Avrupa’da,
şurada burada bakıyoruz bu toplu alışveriş merkezlerine, kilometreleri belli,
şehir dışındaki duruşları belli, nerede kurulacak belli, nüfusa göre belli,
sayısı belli. Şimdi, bu furya İstanbul’da Galleria’nın açılmasıyla başladı,
hatırlar mısınız? Şimdi, Galleria’yı İstanbul’da yaşayanlar iyi bilirler.
Havaalanına yakın olduğu için küçük bir model olarak başladı ve arkasından şu
an betonlar yükseliyor her tarafta. Şeye gidin, oto giriş noktalarına bakın,
öyle betondan binalar dikilmiş ki İstanbul, isim vermeyeyim reklama girecek,
gişelerden sağınıza bakın beton, solunuza bakın beton diyeceğim, anlarsınız
artık. Şimdi, bu yerlerde genellikle büyük marketler açılıyor, onun içinde de
tekstil, vesaire, vesaire, vesaire. Tunalı Hilmi diye bir şey kalır mı veya
İstiklal Caddesi veya… Modanın merkezi olan caddeler vardı, yaşam yerleri vardı,
terzisiyle, çırağıyla, yan komşusuyla, esnaf lokantalarıyla bir hayat tarzı
vardı, o hayat tarzını siz kirasını ödemeyen bakkalın, elektrik borcunu
ödemeyen bakkalın, dükkânını ısıtamayan bakkalın, bu borçlar içindeki bakkalın
ne işine yarayacak bu Allah aşkına? Kredi kartlarına taksitle AVM’ler borç
veriyor, bakkallar da vicdanen komşuyu tanıyor, hepsini tanıyor, veriyor ve
bakkaları şu an ayakta tutan bu. Bakkalları yaşatmak için, esnafın yaşaması
için halkımızın da duyarlı davranıp bakkaldan alacağı ekmeği başka yerden
almaması gerekiyor, bakkaldan yapacağı alışverişi başka yerden yapmaması
gerekiyor, bir araca binip uzaklara gidip oradan temizlik maddesi almasına
gerek kalmıyor. Ama bunu nasıl destekleyeceğiz? Bu yasa buna cevap vermiyor
arkadaşlar ve bir hayal kırıklığıdır, bunu ifade etmek istiyorum.
Saygılarımla. (HDP ve CHP sıralarından
alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 9.
Maddesinin (1). ve (2). Fıkralarının aşağıdaki şekilde değiştirilmesini arz ve
teklif ederiz.
"(1) Perakende işletmeler,
7/11/2013 tarihli ve 6502 sayılı Tüketicinin Korunması Hakkında Kanun ve ilgili
diğer kanunlarda öngörülen usul ve esaslara uymak kaydıyla indirimli veya
promosyonlu satış kampanyaları düzenleyebilir. Ancak kampanyanın süresi; işyeri
açılışı, devri, kapanışı, adres veya faaliyet konusu değişikliğinde iki ayı,
6102 sayılı Kanun hükümlerine göre tasfiye durumunda ise altı ayı geçemez.
(2) Mahallî idareler ve kamu kurumu
niteliğindeki meslek kuruluşları ile bunların ortağı olduğu şirketler ve diğer
tüzel kişiler; birlikte veya bağımsız olarak, perakende işletmelerin
katılımıyla, yılın belli dönemlerinde, ilçe, il, bölge veya ülke düzeyinde
alışveriş festivali düzenleyebilir. Kamu kurumu niteliğindeki meslek
kuruluşlarının bu festivaller için ayıracakları ödenek miktarı, bütçelerinin
yüzde üçünü geçemez. Alışveriş festivalinin başlangıç ve bitiş tarihleri ile
festivalin programı ve uygulama alanı önceden Bakanlığa bildirilir." 
Ali Halaman
(Adana) ve arkadaşları
BAŞKAN – Komisyon katılıyor mu?
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU
SÖZCÜSÜ HÜSEYİN FİLİZ (Çankırı) – Katılmıyoruz.
BAŞKAN – Hükûmet?
GÜMRÜK VE TİCARET BAKANI NURETTİN CANİKLİ (Giresun) – Katılmıyoruz Sayın
Başkanım.
BAŞKAN – Sayın Halaman, buyurunuz.
ALİ HALAMAN (Adana) – Başkanım,
teşekkür ederim.
Sayın Başkan, değerli milletvekilleri;
sıra sayısı 675 olan 27 maddelik esnaf teşkilatıyla ilgili bir kanun.
Milliyetçi Hareket Partisi Grubu adına söz aldım. Hepinizi, esnafları saygı,
sevgiyle selamlarım. 
Bu kanun, daha çok 1995’ten bugüne
kadar devam eden çılgın sermayenin üreticiyi, tüketiciyi, esnafı, manavı,
terziyi, bakkalı, KOBİ’leri yok eden, yani bugün AVM diyorlar, işte hipermarket
diyorlar, bunların tekelleşmesini önleme amacıyla hazırlanmış 27 maddelik bir
kanun gibi gözüküyor ama aslında kanun bu çılgın sermayenin meşrulaşmasını yani
AVM’lerin, alışveriş merkezlerinin meşru hâlde devam etmesini söylüyor. Ben de
buna istinaden, bu kanunla ilgili görüşlerimi belirlerken -geçmiş dönemde de,
1999’da bir kanun, bu AVM’ler geliyordu, o zaman 5 kilometre öteye yapılması
hazırlanmıştı ama o kanunla çıkmadı- şimdi ben kendi memleketimizden misal
vereceğim: Ben Kozanlıyım. Son on yılın içerisinde bu belediyeler, özellikle
AKP’li belediyeler yer vererek, yurt vererek “Esnaf, eğer işini iyi yapmıyorsan
gel bu markette asgari ücretle çalış.” diyerek; işte BİM’di, Migros’tu, yine
siyasilerin özellikle ilgili olduğu Kiler marketler, LC Waikiki, A101 market,
ŞOK deniyor, bunları getirdiler, belediyeler bunlara zemin hazırladı, fiziki
şartlarını oluşturdu, zabıtayı önünde bekletti, dolayısıyla birçok yasaklar
getirdi. Bunlar kurulduğu yerde vergisini de vermedi, vergisini de başka yerde
veriyorlar. Sanki bir yatırım yapmış, bir üretim yapmış gibi, bulunduğu alanda
faaliyet gösteren, esnafın, terzinin, manavın çevresinde, böyle hatırlı siyasiler
“İşte bizde de asgari ücretten işçi çalıştırılıyor.” diyerek bunları
meşrulaştırdılar.
Dolayısıyla, bu arkadaşlarımız da zaman
zaman söylüyor, bu çok çılgın bir sermaye. Bunlar için ithalat kolaylaştı yani
inekçiliği zaten yasakladıkları için sütü, yoğurdu bile yurt dışından
getirdiler, raflarda, tereklerde gözüküyor. Şimdi, bunlar olurken, marketlerin
önüne vergi dairesi gitmiyor, ticaret odası da gitmiyor, belediyenin zabıtası
da gitmiyor zaten ama iki tane, esnaf, önüne sobasını koysa vergi dairesinin
memuru varıyor, “Ticaret odası aidatını ödedin mi?” diyor. Terzi dükkânının
önünde, zaten kalmamış… Bundan şikâyetçi olan terzi, manav, esnaf varsa adam,
yetkili yani iktidar veya iktidarı temsilen esnafla ilgilenen bakanlar diyor
ki: “Ya, sen bu işi iyi yapamıyorsun, gel, burada asgari ücretle çalış. Ne işin
var orada?” 
Şimdi, bunların hiçbiri bizim
memleketimizin, milletimizin yani “orta ölçekli” dediğimiz, “KOBİ” dediğimiz,
dolayısıyla, “terzi” dediğimiz, “manav” dediğimiz, “yerli üretim” dediğimiz…
Ürettiklerini satma noktasında da fiziki şartlar adil olmadığı için ortada
kaybolan zayıf esnaf oluyor.
Şimdi, bu “market” dedikleri
hipermarket veya alışveriş merkezleri, bunlar genelde de iktidarın
inisiyatifinde, böyle imar alanları açılarak yapılıyor, daha çok hatırlı
siyasilerin yaptığı da bir iş. Keşke bu kanun bunları önleme noktasında, az da
olsa haksız rekabeti ortadan kaldıran -alışveriş merkezlerini veya fiziki
şartlarını- yani hem vergisinde hem borsasında hem ticaret odasında keşke
birazcık derli toplu, hafif yollu onun önünü açan bir kanun olsaydı. 
Bundan dolayı, ben bu kanunun on yıldır
mevcut bu çılgın sermayenin daha çok meşrulaşması, daha çok ileriye taşınması
için bu noktada bazen işte, “Kanuni mevzuatları da ortaya koyduk.” diyerek yapılan
bir kanun olması dolayısıyla… Bazen milletvekili arkadaşlar “Ya, bu kanun iyi
ya, şurası şöyle.” diyerek başlıyor, ben, hayır, hiç de öyle demiyorum. Amayla,
keşkeyle bu işler olmaz. Bu kanunun 27 maddesi belki kadük gibi duruyordu düne
göre ama bugün buraya geldiyse esnafına, terzisine, manavına, ticaret odasına
kayıtlı, KOBİ’ye kayıtlı esnafına ciddi bir yarar sağlama noktasında…
Dolayısıyla, bu yani al sat zenginlerinin önüne bir nokta koymasını arzu
ederdim. 
Saygı sevgiyle selamlıyorum Meclisi. (MHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 9.
Maddesinin 1. Fıkrasının sonuna aşağıdaki ifadenin eklenmesini arz ve teklif
ederiz.
"Perakende işletmeler başlangıç ve
bitiş süresi belli olmayan anlık indirimler yapamaz."
Mehmet Ali Susam (İzmir) ve arkadaşları
BAŞKAN –
Komisyon, katılıyor musunuz?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) – Takdire bırakıyoruz Başkanım. 
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılıyoruz Sayın Başkanım. 
BAŞKAN – Gerekçeyi okutuyorum.
Gerekçe: 
Tüketiciyi yanıltıcı ve ihtiyacı
olmayan ürünleri de almasını sağlamaya yönelik anlık indirim kampanyalarının
yapılamaması amaçlanmıştır.
BAŞKAN – Hükûmetin kabul ettiği
önergeyi oylarınıza sunuyorum: Kabul edenler... Kabul etmeyenler... Kabul
edilmiştir.
Kabul edilen önerge çerçevesi içinde
madde 9’u oylarınıza sunuyorum: Kabul edenler… Kabul etmeyenler… Kabul
edilmiştir.
Madde 10’da iki adet önerge vardır,
sırasıyla okutuyorum: 
Türkiye Büyük Millet Meclisi Başkanlığına
Görüşülmekte
olan 675 Sıra Sayılı "Perakende Ticaretin Düzenlenmesi Hakkında Kanun
Tasarısı"nın 10. Maddesinin 2. Fıkrasında bulunan "ön
cephesinde" ibaresinden sonra, “ve mağaza içlerinde” ifadesinin
eklenmesini arz ve teklif ederiz.
 Mehmet Ali Susam  Sinan
Aygün Turhan Tayan
 İzmir Ankara Bursa
 İlhan Demiröz Mahmut
Tanal Süleyman Çelebi
 Bursa İstanbul İstanbul
Türkiye Büyük Millet Meclisi Başkanlığına
Görüşülmekte
olan 675 Sıra Sayılı "Perakende Ticaretin Düzenlenmesi Hakkında Kanun
Tasarısı"nın 10. Maddesinin (2). Fıkrasının aşağıdaki şekilde
değiştirilmesini arz ve teklif ederiz. 
"(2)
Sürekli indirimli satış yapan perakende işletmelerin ön cephesinde, kolaylıkla
görülebilir ve okunabilir şekilde bu satış türünü gösterir ya da çağrıştırır
ibarelere yer verilir. Bu ibarelerin alışveriş merkezlerince kullanımı,
içerisinde yer alan perakende işletmelerin tamamının birinci fıkra kapsamında
faaliyet göstermesine; alışveriş merkezi içinde bulunanlar da dâhil diğer
perakende işletmelerce kullanımı ise satışa sunulan malların en az yüzde
sekseninin aynı fıkrada belirtilen niteliklere sahip olmasına bağlıdır."
 Alim Işık D.
Ali Torlak  Yusuf Halaçoğlu 
 Kütahya İstanbul Kayseri
 Kemalettin Yılmaz Sümer
Oral Erkan Akçay
 Afyonkarahisar Manisa Manisa
 Mesut Dedeoğlu
 Kahramanmaraş
BAŞKAN –
Komisyon, katılıyor musunuz?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) – Katılmıyoruz Başkanım.
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılmıyoruz Sayın Başkanım. 
BAŞKAN – Sayın Oral, buyurunuz. (MHP
sıralarından alkışlar) 
SÜMER ORAL (Manisa) – Sayın Başkan,
görüşmekte olduğumuz tasarı, bugün Sayın Başbakanın “kamuda şeffaflık paketi”
olarak açıkladığı düzenlemenin içinde yer alan bir tasarıdır ancak ben de bugün
Meclise gelirken arabadan Sayın Başbakanın bu konudaki açıklamalarının bir
miktarını dinleme imkânı buldum. Burada şu ifade edildi: Çeşitli kanunlardan
bahsederken rekabeti ve şeffaflığı sağlayan bir tarzda hazırlanan Kamu İhale
Kanunu’nun Adalet ve Kalkınma Partisi hükûmetleri tarafından çıkarıldığı ifade
edilmiştir. Tabii, bunu çok da hayretle karşılamadım çünkü Kamu İhale Kanunu
-ki 4734 sayılı Kanun- 4 Ocak 2002’de bu Meclisce yürürlüğe girmiş ve 2002’nin
gene Ocak ayının 22’sinde de Resmî Gazete’de yayımlanmıştır. E, o tarihte
Adalet ve Kalkınma Partisi hükûmette değildir ama bir Başbakanın konuşmasında
bunun nasıl böyle yer aldığını önce bir hayretle karşıladım. 
Evet, İhale Kanunu’nda Adalet ve
Kalkınma Partisinin çok büyük katkısı oldu ama o kanunun şeffaflık ve rekabet
ilkelerinin ortadan kalkması, kanunun çeşitli şekilde bilahare tadil edilerek
kurumların hep kapsam dışına çıkarılmasıyla delik deşik bir kanun hâline, ana
ilkesini kaybetmiş bir kanun hâline gelmiştir ama İhale Kanunu Adalet ve
Kalkınma Partisi zamanında çıkmamıştır. Nasıl… Yani bir Başbakanın konuşma
metninin ne şekilde hazırlandığına gerçekten hayret etmemek mümkün değil. 
Ayrıca Kamu Mali Yönetimi ve Kontrol
Kanunu gerçekten 2003 yılının sonuna doğru çıkmıştır ama bu tasarı tamamen
57’nci Hükûmet tarafından hazırlanmış, tasarı hâline getirilmiş ve Maliye
Bakanlığından da Başbakanlığa sevk edilmişti. O metin ile kanunlaşan metin
arasında hemen hemen hiçbir fark olmamıştır ancak Kamu Mali Yönetimi ve Kontrol
Kanunu’nun temel maddelerinden birisi olan 21’inci madde, ki bütçedeki personel
yedek ödeneğinden başka tertiplere ödeneğin aktarılmayacağını öngören 21’inci
madde 2007’nin bütçe uygulamasından bu yana bütçe kanununa konan bir maddeyle
askıya alınmış ve tamamen ödeneklerin aktarılması yani personel ödeneğinin
başka tertiplere de aktarılması uygulanır hâle gelmiş ve dolayısıyla Kamu Mali
Yönetimi ve Kontrol Kanunu temel ilkesinden büyük ölçüde kaybetmiştir. 
Şimdi, tabii “Kamu ihale Kanunu, Adalet
ve Kalkınma Partisi hükûmetleri zamanında çıkmıştır.” deyince hemen şu aklıma
geldi: Bilindiği gibi bu sene Türkiye G20’nin dönem başkanlığını yapıyor.
Cumhurbaşkanlığı vizyon belgesi açıklanırken Sayın Cumhurbaşkanı da Türkiye’nin
G20’ye Adalet ve Kalkınma Partisi hükûmetleri zamanında girmiş olduğunu ifade
etmişti ama onun arkasından ben bir iki basın toplantısıyla ve kıymetli
arkadaşım Faik Öztrak yaptığı açıklamalarla Türkiye’nin G20’ye girdiği tarihte
Adalet ve Kalkınma Partisi diye bir partinin olmadığı ortaya açık bir şekilde
konulmuştur. Çok şükür ki artık buna sahip çıkılmıyor ama bu konuda biraz daha
dikkatli olunması devlet açısından fevkalade önem arz ediyor. 
Sayın Başkan, bunları ifade etmek
istedim. Kanunun da Türk esnaf ve sanatkârına hayırlı olmasını diliyor ve yüce
Meclisi saygıyla selamlıyorum. (MHP ve CHP sıralarından alkışlar) 
BAŞKAN – Teşekkür ederim Sayın Oral.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
YUSUF HALAÇOĞLU (Kayseri) - Biz daha
fazlayız Sayın Başkan.
BAŞKAN - Diğer önergeyi okutuyorum:
Türkiye Büyük Millet
Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 10. Maddesinin 2.
Fıkrasında bulunan “ön cephesinde” ibaresinden sonra, “ve mağaza içlerinde”
ifadesinin eklenmesini arz ve teklif ederiz.
Mehmet Ali Susam
(İzmir) ve arkadaşları
YUSUF HALAÇOĞLU (Kayseri) – Sayın
Başkan, deminki oylamada biz daha fazlaydık, kabul edenler. 
BAŞKAN – Onu duymadım. 
Arkadaşlar, kâtip üyeler…
Parmak kaldırmaya göre saydığımız için…
Yani ben 2 kâtip üyeye göre davranıyorum. 
YUSUF HALAÇOĞLU (Kayseri) – Orada da
kaldırmadılar demin. 
BAŞKAN – Hayır, şeyi söyledim yani
parmağa göre… 
YUSUF HALAÇOĞLU (Kayseri) – Hayır,
orada da…
BAŞKAN – Tamam, kendim sayacağım
muhterem, itirazım yok ama uyarılmam gerekirdi öyleyse. 
Yani parmağa göre sayıyoruz
muhteremler. Şimdi kafamı karıştırdı Yusuf Halaçoğlu benim. 
Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR,
BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) – Takdire
bırakıyoruz Sayın Başkan. 
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz Sayın Başkanım. 
BAŞKAN – Gerekçeyi okutuyorum: 
Gerekçe: Satılan ürünlerin sezon-seri
sonu, ihraç fazlası ya da kusurlu olduğunun tüketicinin dikkatinden kaçmaması
hem tüketicinin hem de aynı ürünün sezon koleksiyonunu satan mağazaların
haklarının korunması amaçlanmıştır. 
BAŞKAN – Hükûmetin katıldığı önergeyi
oylarınıza sunuyorum: Kabul edenler… Şimdi sayıyoruz, kaldırın parmaklarınızı
bakalım. Kabul etmeyenler… Kabul edilmiştir. 
ENGİN ALTAY (Sinop) – Kabul edilmiştir.
BAŞKAN – Kabul edilmiştir. Sehven
“Kabul edilmemiştir.” diye söyledim. Evet, kabul edilmiştir. 
Kabul edilen önerge çerçevesi içinde
maddeyi oylarınıza sunuyorum. Kabul edenler… Kabul etmeyenler… Kabul
edilmiştir. 
Madde 11’de 3 adet önerge vardır,
sırasıyla okutuyorum: 
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 11'inci maddesinde yer alan "en az binde beşine"
ibaresinin "en az yüzde onuna" ibaresi ile değiştirilmesini arz ve
teklif ederiz.
 Pervin Buldan Mülkiye
Birtane  Nursel Aydoğan
  Iğdır  Kars
 Diyarbakır

 Adil Zozani  Erol
Dora İbrahim Binici 
  Hakkâri  Mardin
 Şanlıurfa
Türkiye Büyük Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı”nın 11.
Maddesine aşağıda bulunan 1. Fıkranın eklenmesini, diğer fıkraların buna göre
teselsül ettirilmesini arz ve teklif ederiz.
"(1) Alışveriş merkezleri, büyük
mağazalar ve zincir mağazalarda, toplam satış alanlarının yarısı kadar otopark
alanı bulunur. Kanun yürürlüğe girdiğinde yeterli otoparkı olmayan işletme, bir
yıl içinde otopark zorunluluğunu yerine getirmesi için süre tanınır.
Getiremeyen perakende işletmenin işyeri açma ve çalışma ruhsatı iptal
edilir."
 Mehmet Ali Susam  Sinan Aygün  Turhan
Tayan
  İzmir
 Ankara  Bursa

 Mahmut Tanal  Dilek Akagün
Yılmaz  Süleyman Çelebi
  İstanbul  Uşak
 İstanbul

 İlhan
Demiröz
 Bursa
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 11.
Maddesinin (1). Fıkrasının aşağıdaki şekilde değiştirilmesini, aşağıdaki (4).
fıkranın eklenerek fıkra numaralarının buna göre teselsül ettirilmesini arz ve
teklif ederiz.
"(1) Alışveriş merkezlerinde,
satış alanının en az binde beşine tekabül eden alanın sosyal ve kültürel
etkinliklerin düzenlenmesi amacıyla ayrılması zorunludur. Bakanlık, bu oranı
bir katına kadar artırmaya yetkilidir.
(4) Alışveriş merkezleri kiralama
yoluyla temin ettikleri ve/veya kendilerine ait toplam satış alanlarının, şehir
yerleşim merkezleri içinde en az yarısına, şehir yerleşim merkezi dışında ise
en az yüzde seksenine karşılık gelen bir sahayı kapalı ya da açık otopark alanı
olarak düzenlemek ve ücretsiz olarak müşterilerinin ortak kullanımına sunmak
zorundadırlar."
 Alim Işık D.
Ali Torlak Yusuf Halaçoğlu
 Kütahya  İstanbul Kayseri

 Kemalettin Yılmaz Seyfettin
Yılmaz Sümer Oral
  Afyonkarahisar Adana Manisa

 Mesut Dedeoğlu Erkan
Akçay 
 Kahramanmaraş Manisa
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Bu arada, bir konuyu da
netleştirelim. Bazı önergelere Hükûmet katılıyor, dolayısıyla ilgili önergenin
sahibi olan parti milletvekilleri parmak kaldırmıyor. Ona göre sayıyoruz. Bazen
de hep beraber oluyor, onu da sayıyoruz. 
Sayın Yılmaz, buyurunuz. (MHP
sıralarından alkışlar)
SEYFETTİN YILMAZ (Adana) – Sayın
Başkan, değerli milletvekilleri; görüşülmekte olan 675 sıra sayılı kanunun
11’inci maddesinde verdiğimiz değişiklik önergesi üzerinde söz almış
bulunuyorum. Yüce heyetinizi saygıyla selamlıyorum. 
Bu paketle beraber yaklaşık 2 milyonun
üzerindeki esnafımız sorunlarının giderilmesi noktasında büyük bir beklentinin
içerisine girmişler ama ne yazık ki dağ fare doğurmuş, yine büyük balık küçük
balığı yutmuştur. Burada milletvekillerinin verdiği teklifler, esnafımızın
sorunlarını, sıkıntılarını dile getiren ve çözüm öneren teklifler de
birleştirilmiş ama kanuna baktığımızda hiçbirinin gündeme gelmediğini
görüyoruz. Burada kazanan yine büyük sermaye grupları olmuş, ezilen ise küçük
esnaflarımız olmuştur. 
Şimdi, bugün Sayın Başbakan “Rekabet ve
Şeffaflık Paketi” adı altında bir paket açıkladı. Bu tasarıda da görüyoruz ki
eşit rekabet nerede? AVM’lerle, büyük AVM’lerle Adana’da otuz kırk yıldır
meşhur Kız Bakkal’ın eşit şartlarda rekabet etmesi mümkün mü? Mümkün değil. 
Şimdi, sizin rekabet anlayışınız nasıl?
Açık söylüyorum, şeffaflık anlayışınız nasıl? Anadolu’nun masum insanları, o
fakir fukara, garip gurebanın çocukları eşit şartlarda KPSS’ye girerek mücadele
versinler, alın teri döksünler, emek döksünler, onları yetiştiren anaları
babaları bin bir zorlukla o çocukları okutsunlar, bir iş güç sahibi yapmaya
çalışsınlar ama milletvekillerinin çocukları özel kadrolara atansın, bakanların
çocukları özel kadrolara atansın, yandaşların çocukları özel kadrolara atansın.
Şimdi buradan Sayın Başbakana sesleniyorum: Bu rekabet nerede? Bu mu sizin
rekabet anlayışınız? Şeffaflık, hangi şeffaflıktan bahsediyorsunuz? Şeffaflığı
siz, toplumun tüm kesiminden, esnaftan şeffaflık istiyorsunuz, kurumlardan
şeffaflık istiyorsunuz, basından şeffaflık istiyorsunuz ama kendinizle ilgili
geldiği zaman şeffaflık yok. Buradan soruyoruz “1.150 odalı kaçak saray
yaptırdınız. Buraya kim ne kadar para harcamış? Buranın ihalesi ne kadara
yapılmış? Metreküp, granitinden bilmem neyine kadar kaç lira ödenmiş? Bardaklar
kaça alınmış? Burada kaç personel çalıştırılıyor?” dediğimizde şeffaflık yok.
Şeffaflık size geldiği zaman yok ama o Anadolu’nun masum insanlarına geldiği
zaman şeffaflıktan bahsediyorsunuz. Rekabette, Anadolu insanını rekabete
koşuyorsunuz ama kendi yandaşlarınıza yol verip açıyorsunuz. Yani böyle bir
anlayış doğru değildir.
Şimdi, esnafları geziyoruz, mutlaka
Adalet ve Kalkınma Partisinin milletvekilleri de gittikleri zaman esnafları
geziyorlar. Esnaf kan ağlıyor. Bankalara olan borçlarını, Halk Bankasına olan
borçlarını ödeyememiş, günlük siftah yapamadan kepengini kapatan esnaf var. Getirdiniz
bir kanun, aylarca da konuştunuz. Ne getiriyorsunuz bu kanunla? Esnafı düşünen
bir tane madde var mı? Kimi korumuşsunuz? AVM’yi korumuşsunuz. Yani şunu kabul
edeceksiniz: O “sessiz yığınlar” dediğiniz, o garip gureba Anadolu insanı, o
hayat mücadelesi veren, yıllardır esnaflığını yapan, helal kazancının peşinde
olan esnaf sizin gündeminizde yok. Sizin gündeminizde ağababaları var, sizin
gündeminizde para babaları var, sizin gündeminizde sermaye grupları var.
Getirdiğiniz kanun tasarısıyla gene AVM’lerin önünü açtınız. Dünyanın neresinde
görüşülmüş yerden biter gibi AVM’lerin yapıldığı? Bir şeyi daha öldürüyorsunuz;
milleti dönüştürüyorsunuz, milletin değer yargılarını ortadan kaldırıyorsunuz.
Bakkalımızla, terzimizle, manavımızla bir kültür vardı, bir dayanışma vardı,
insanlar birbirlerinin dertleriyle ilgileniyordu. Bugün bu esnafları; manavı,
bakkalı, terziyi, tüm küçük esnafı öldürüyorsunuz. 
Adana’da 3 bin, 4 bin nüfuslu
Karaisalı’ya büyük alışveriş merkezi açılmış veya bir marketin zinciri açılmış,
Saimbeyli’ye, Tufanbeyli’ye, bunlar Adana’nın 3-4 bin nüfuslu ilçeleri. Şimdi
ben size soruyorum: Orada yıllardır bakkallık yapan, manavlık yapan, terzilik
yapan, hakkıyla para kazanan o esnaflarımız bu büyük alışveriş merkezleriyle,
para babalarıyla hangi mücadeleyi verecekler, hangi rekabeti yapacaklar? Ondan
sonra da bütün televizyonlardan yayınlıyorsunuz, Sayın Başbakan “Rekabette
eşitlik ve şeffaflık” adı altında bugün bir paket açıklıyor. Yani sizin sadece
milleti düşünmeniz söylemde kalmış ama milleti düşünen bir tane bile
uygulamanız yok. 
Teşekkür ediyorum. (MHP ve CHP
sıralarından alkışlar)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 11.
Maddesine aşağıda bulunan 1. Fıkranın eklenmesini, diğer fıkraların buna göre
teselsül ettirilmesini arz ve teklif ederiz.
"(1)
Alışveriş merkezleri, büyük mağazalar ve zincir mağazalarda, toplam satış
alanlarının yarısı kadar otopark alanı bulunur. Kanun yürürlüğe girdiğinde
yeterli otoparkı olmayan işletme, bir yıl içinde otopark zorunluluğunu yerine
getirmesi için süre tanınır. Getiremeyen perakende işletmenin işyeri açma ve
çalışma ruhsatı iptal edilir.”
Dilek Akagün Yılmaz (Uşak) ve
arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Yılmaz buyurunuz.
DİLEK AKAGÜN YILMAZ (Uşak) – Sayın
Başkan, sayın milletvekilleri; şimdi buradan, bizi, cezaevlerinde bulunan pek çok
infaz koruma memuru ve cezaevi personeli arkadaşımız dinliyorlar. Biliyorsunuz,
geçen hafta gündemimizde cezaevlerinin güvenliğiyle ilgili düzenlemeler vardı.
Burada onların en çok dikkat ettikleri konu özlük haklarının geliştirilmesi,
tazminatlarının yükseltilmesi ve fiilî hizmet zamlarının tanınmasıydı ama ne
yazık ki geçen hafta içerisinde “Özlük hakları konusunda Maliye Bakanlığı ile
Adalet Bakanlığı anlaşamadı.” dendi, bu ertelendi. Şimdi soruyorlar, bu
görüşmeye devam edilecek mi, yoksa bu kanun diğer kanunlarda olduğu gibi kadük
mü kalacak? Öncelikle özlük haklarının ve fiilî hizmet zammının tanınmasını
istiyorlar. Buradan, Sayın Bakan, Hükûmeti temsilen size bu görüşleri ve bu
yardım çağrılarını, talepleri iletmek benim görevim, en kısa zamanda görüşülmesini
talep ediyoruz. 
Bunun yanında, 675 sıra sayılı
Perakende Ticaretin Düzenlenmesi Hakkında Kanun Tasarısı’na gelince. Biraz önce
de arkadaşımın söylediği gibi dağ fare doğurdu. Ne yazık ki esnafımızın,
milyonlarca esnafımızın beklediği talepleri yerine getirilmeyen bu yasayla şu
anda görüşmelere devam ediyoruz. Onlar da şu anda hepimizin ağzının içine
bakıyorlar acaba bizimle ilgili olumlu bir şey olur mu diye? Anayasa madde
173’teki haklarını istiyorlar. Anayasa ne diyor? “Devlet esnaf ve sanatkârı
koruyucu ve destekleyici tedbirleri alır.” Yani büyük alışveriş merkezlerine
karşı, zincir mağazalara karşı aslında korunmayı istiyorlar ama bu yasada böyle
bir korunmanın olmadığını ne yazık ki izledikçe de görüyorlar. 
Şimdi, dün Sayın
Bakan dedi ki: “Aslında bizim küçük esnaflarımızda bir azalma yok, aksine o
esnaflarımızda daha fazla artış var.” Ama TESK’in, Türkiye Esnaf ve Sanatkârlar
Konfederasyonunun rakamları hiç de öyle demiyor Sayın Bakan. 2000 yılında 4
milyon esnaf var iken, bugün için ise 1,5 milyon esnaf var. Nereye gitti bu
esnaflar? Yok oldular. Nereye yok oldular, neden yok oldular? Aslında bunu
hepimiz biliyoruz. Bunu bilmek için rakamlara da gerek yok sevgili arkadaşlar.
Hepimiz mahallemizde, bulunduğumuz yerlerde görüyoruz zincir marketler
açıldıktan sonra bakkallar, manavlar teker teker kapanıyor. İşte, onların
sorunlarına çözüm bulunması gerekirken ne yazık ki bu tasarıda onların
sorunlarına çözüm yok. Ne istiyor esnaflar, esnaf örgütleri? İstedikleri çok
basitti aslında. “Bütün Avrupa ülkelerinde olduğu gibi haftanın bir günü
alışveriş merkezleri ve zincir marketler kapalı kalsın, biz biraz ayağa
kalkalım. Çalışma saatleri sınırlandırılsın ve bu alışveriş merkezleri şehir
dışına taşınsın.” Bunları istiyorlardı ama ne yazık ki bunlarla ilgili en ufak
bir düzenleme yok. AKP milletvekillerinin daha önce vermiş olduğu yasa
tekliflerinde, değişik partilerin de bizim partimizin de vermiş olduğu yasa
tekliflerinde bunlar vardı ama ne yazık ki tasarıya gelirken bunların hepsi
büyük AVM lobilerinin çalışmaları nedeniyle ortadan kaldırıldı. Buna hep
beraber bizler şahit olduk.
Şimdi, tasarıda
şaka gibi şeyler var. Efendim, AVM’lerde yüzde 5 oranında esnafa yer
ayrılacakmış. Esnaf hangi parayla oralardan yer tutacak? Ben size bunu
soruyorum. 
Geleneksel ve
kaybolmaya yüz tutmuş mesleklerin icrası için yine belli oranlarda bir fiyat
indirimine gidilecekmiş. Hangi parayla arkadaşlar, hangi parayla? Siz esnafın
ayağa kalkması için yani oralarda o büyük rakamlarla tutulabilecek yerlerden
yer mi tutabileceğini sanıyorsunuz? Sanmıyorsunuz, sadece bir elma şekeri
verdiğinizi zannediyorsunuz, bunlara da hiçbirisi kanmayacak, bunu görüyoruz.
Yöresel
ürünlerin satışı AVM’lere konulacakmış. Elbette, konulması iyi bir şey ama
yöremizdeki esnafların geliştirilmesi, asıl bizim istediğimiz şey bu.
Ben Uşaklı bir bakkalın çocuğuyum, Ali
Akagün’dü benim babamın adı ve Uşak’ta bir bakkal dükkânı çalıştırıyordu.
Bakkalların ne türden sorunlar yaşadığını biz yaşayarak bilen insanlarız ama ne
yazık ki bugün bakkalların Uşak’ta yaşadığı sorunlara hiçbir çözüm
getirilmiyor. Bakkallar diyorlar ki: “Biz saat 22.00’de kapatıyoruz yani içki
satışımız sona erdiriliyor, AVM’ler de 22.00’de kapatılıyor. Neden biz AVM’lere
göre, bu şekilde zorunlu olarak satışlarımızı ortadan kaldırmak durumunda
kalıyoruz? Ayrıca, AVM’lerde içkiler, eğer fiyat birlikteliği varsa, neden
düşük tutuluyor da bizim gibi bakkallara fiyat birlikteliği zorunluluğu
konuluyor?” deniyor.
Ayrıca, küçük esnafın pazar ruhsatı
ödemesini engelleyen bu maddedeki düzenleme olumlu, çünkü Uşak’taki
esnaflarımız bu konuda çok ciddi sorun yaşamışlardı. Ancak, Hafta Tatili
Kanunu’nu tamamen kaldırdığınızda, büyük AVM’lerde haftada bir gün izin
kullanabilme hakkı da ortadan kaldırılabilir, bu konuya dikkatinizi çekmek istiyorum
Sayın Bakan. Bunda belki bir madde kaldırılabilir ama…
(Mikrofon otomatik cihaz tarafından
kapatıldı)
DİLEK AKAGÜN YILMAZ (Devamla) - …Hafta
Tatili Kanunu’nu tümden kaldırırsanız çok ciddi sorunla karşılaşacaksınız. 
Bir de Uşaklı esnaflarımızın şöyle bir
sorunu var Sayın bakan, bu tasarıda yok: Festival ve alışveriş alanlarıyla
ilgili bazı düzenlemeler var ama kermesler ve pazar yerleriyle ilgili sorunlara
çözüm yok. Her gün çok sayıda kermes açıldığı için, pazar yerleri olduğu için
de esnaf satış yapamamaktan çok şikâyetçi. Bunu düşünebilirseniz, uygun bir
şekilde bir düzenleme yapılabilirse çok memnun olacaklar. 
Teşekkür ederim. (CHP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 11'inci maddesinde yer alan "en az binde beşine"
ibaresinin "en az yüzde onuna" ibaresi ile değiştirilmesini arz ve
teklif ederiz.
Adil Zozani (Hakkâri) ve arkadaşları
BAŞKAN – Komisyon, katılıyor musunuz? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) - Katılmıyoruz Başkanım. 
BAŞKAN –
Hükûmet?
GÜMRÜK VE TİCARET
BAKANI NURETTİN CANİKLİ (Giresun) - Katılmıyoruz Sayın Başkan. 
BAŞKAN – Sayın
Dora, buyurunuz. (HDP sıralarından alkışlar) 
EROL DORA
(Mardin) - Sayın Başkan, değerli milletvekilleri; Perakende Ticaretin
Düzenlenmesi Hakkında Kanun Tasarısı’nın 11’inci maddesi üzerine Halkların
Demokratik Partisi Grubu adına söz almış bulunuyorum. Genel Kurulu saygıyla
selamlıyorum.
Bu kanun tasarısı, Hükûmetin seçimler
öncesi, küçük esnafı sözde korumaya çalıştığı izlenimi yaratma yönünde attığı
yüzeysel düzenlemelerden ibarettir. Gözden kaçırılmaya çalışılan ve bizce asıl
olarak sorulması gereken soru ise şudur: Küçük esnafı hangi politikalar
yoksullaştırmıştır? Bu politikaları hangi Hükûmet yürütmüştür? Bu sorunun
cevabını bizim gibi tüm kamuoyu da bilmektedir. Küçük esnafın yaşadığı temel
sorunların ana kaynağı, büyük sermayenin Hükûmetçe desteklenmesi yaklaşımı,
bizzat AK PARTİ Hükûmetinin neoliberal politika ve tutumlarının eseridir. 
Değerli milletvekilleri, esnafın ruhsat
işlemlerine ilişkin düzenlemeler, AVM'lerin tatil günlerinde çalışmasına
ilişkin düzenlemeler, AVM'lerde ibadethane zorunluluğu getiren düzenlemeler
tali konulardır ve esnafın gerçek sorunlarına çözüm getirmekten uzaktır.
Türkiye'de AK PARTİ Hükûmeti eliyle yürütülen neoliberal, kapitalist politikaların
plansız programsız, sadece ranta yönelik mantığı, belediyelerin şehir dokusuna
uymayan inşaat izinleriyle de birleşince, başta İstanbul olmak üzere büyük
şehirleri adeta birer AVM çöplüğüne dönüştürmüştür. Kentlerin içinde kalmış
yeşil alanlar ile restore edilmeyi bekleyen tarihî binalar AVM'ler için hazır
yatırım alanları olarak görülmüştür. Son on yılda AVM’lere yapılan yatırım 40
milyar dolar olarak hesaplanmaktadır. 
Değerli milletvekilleri, şehir
planlamalarında kentlerin ekonomik, sosyal ve kültürel doku gelişimleri,
kentlere göç olgusu göz önünde bulundurulmadan alışveriş merkezleri konusuna
basit bir ruhsatlandırma ve imar konusu gibi bakılmakta, sadece inşaat ve azami
kâr gözüyle sözde bir kalkınma modeli olarak değerlendirilmektedir. Toplumda
yaratılan tüketim düşkünlüğü neticesinde cazibe merkezleri hâline getirilen
AVM'ler, bankaların halkı borçlandırmak için pervasızca dağıttığı kredi
kartları olgusuyla birleşmiş ve insanlarda suni bir alışveriş duygusunun
yaratılması planlanmıştır. AVM'lerin çokluğunun gelişmişlik örneği gibi
sunulmasıyla, AVM'lerin çokluğunun ekonomik ilerleme göstergesi gibi
sunulmasıyla toplum yanıltılmış ve yanıltılmaya da devam edilmektedir.
Değerli milletvekilleri, şehirler,
yerel halkın hiçbir görüşü alınmadan, kapalı kapılar ardında Hükûmet, belediye
ve sermaye iş birliğiyle talan edilirken, halkın buna “dur” diyecek yasal
kanallarının açık olmaması yerel demokrasinin pratikte olmadığının da en büyük
göstergelerindendir. Kurulmasındaki amaç, her metrekaresinden kâr elde etmek
olan bu ticari mekânlarda halkta suni tüketim özentisi yaratılmaktadır. 
Tüketici kitleyi hedefine koyarak inşa
edilen AVM'lerin kapitalizmin kendi iç çelişkileri nedeniyle kapanmaya doğru
gittiğini, son yedi yılda 23 AVM'nin kapandığını, bazılarının farklı kurumlara
dönüştürülmek istendiğini de ibretle izlemekteyiz.
Değerli milletvekilleri, AK PARTİ
Hükûmeti iktidar olduğundan bu yana sürekli ittifak hâlinde bulunduğu büyük
sermayeyle birlikte şehirleri de AVM'lerle, çok katlı çarpık inşaatlarla
yaşanılmaz hâle getirmiştir. AVM'leri topluma bir hizmetmiş gibi sunmaya
çalışan illüzyonlar yaratmaktan da geri durulmamıştır.
Aynı zihniyet, kırsal alanlarda yaşamın
kaynağı olan su kaynaklarını talan edercesine, pervasızca hidroelektrik
santrallerini yaygınlaştırmış; ormanları, doğayı aşırı kâr hırsıyla hareket
eden sermayeye sunmaktan çekinmemiştir.
Sayın Başkan, değerli milletvekilleri;
şehir planlamaları, kültürlere, yerel hafızaya göre değil; yereli mekânikleştiren,
geçmiş kültüründen koparan, yerel dinamikleri, kültürleri ikinci plana atan,
yerel sosyolojileri iktidara bağlayan, demokratikleşmeyi ve şeffaflaşmayı lüks
gören, topluma sermayeden bakan anlayışlarla gerçekleştirilmiştir. Bu bağlamda,
alternatif kentsel yaşam politikalarına ihtiyaç bulunmaktadır. Kentlerin birçok
alanında oluşturulacak cazibe merkezleri mahalle bazında, köyler bazında
katılımı, komünal değerleri, kooperatifleri, yerel meclisleri, halkın kararlara
katılımını geliştirici sosyal alanların geliştirilmesine dönük çalışmalar hayati
nitelik arz etmektedir.
Kapitalist modernizmin
belirleyiciliğinden çıkılmalı, demokratik modernizm temel alınmalı, eşitlik,
özgürlük, kültürel dokuya uygunluk temel alınmalıdır.
Demokratik kent meclisleri, mahalle
meclisleri, yerel özellikli üretim ortaklıkları kurulmalı, bu anlayışların
desteklenmesinin öncülüğünü yine demokratik yerel yönetimler yapmalıdır.
Bu duygu ve düşüncelerle tekrar Genel
Kurulu saygıyla selamlıyorum. (HDP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir.
Madde 12’de iki adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 12.
Maddesinin (1) fıkrasında bulunan "esnaf ve sanatkar işletmecilerine"
ibaresinden sonra gelmek üzere "ilk beş yıl rayiç bedelin yarısından fazla
olmamak, sonraki dönemde" ibaresinin eklenmesini, (2) fıkrada bulunan
"binde üç" ibaresinin "yüzde bir" olarak ve "dörtte
birinden" ifadesinin "onda birinden" olarak, (3) fıkrada bulunan
"yüzde birine" ibaresinin "yüzde beşine" olarak
değiştirilmesini ve fıkradaki son cümlenin madde metninden çıkartılmasını arz
ve teklif ederiz.
 Mehmet Ali Susam Sinan
Aydın Aygün Turhan Tayan
 İzmir Ankara Bursa
 Mahmut Tanal İlhan
Demiröz Süleyman Çelebi
 İstanbul Bursa İstanbul
 Vahap Seçer Sedef
Küçük
 Mersin İstanbul
Türkiye Büyük Millet
Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 12.
Maddesinin (1), (2) ve (3). Fıkralarının aşağıdaki şekilde değiştirilmesini arz
ve teklif ederiz.
"(1) Alışveriş merkezlerinde, esnaf
ve sanatkâr işletmecilerine rayiç bedelin en fazla yüzde ellisi üzerinden
kiraya verilmek üzere, toplam satış alanının en az yüzde onu oranında yer
ayrılır. Bu yerler, esnaf ve sanatkâr işletmecilerinden yeteri kadar talep
olmaması veya boşalan yerlerin duyuru tarihinden itibaren otuz gün içinde
doldurulamaması hâlinde diğer talep sahiplerine de kiralanabilir.
(2)  Alışveriş merkezlerinde;
geleneksel, kültürel veya sanatsal değeri olan kaybolmaya yüz tutmuş meslekleri
icra edenlere kiraya verilmek üzere, toplam satış alanının en az yüzde biri
oranında yer ayrılır. Bu yerlerin kira bedeli, rayiç bedelinin beşte birinden
fazla olamaz. Söz konusu meslekler, ilgili üst meslek kuruluşunun görüşü
alınarak Bakanlıkça belirlenir ve ilan edilir.
(3) Hızlı tüketim mallarının satışının
yapıldığı büyük mağaza ve zincir mağazalar ile bayi işletme ve özel yetkili
işletmelerde satış alanlarının en az yüzde ikisine tekabül edecek şekilde raf
alanı, mağazanın bulunduğu ilde üretilmesi kaydıyla coğrafi işaretli olarak tescil
edilen veya coğrafi işaretli olarak tescil edilmemiş olsa bile meslek
kuruluşlarının uygun görüşü alınarak ticaret il müdürlüklerince belirlenen
hızlı tüketim malı niteliği taşıyan yöresel ürünlerin satışına ayrılır. Yöresel
ürünlerle doldurulamayan raf alanları, diğer ürünlerin satışı amacıyla
kullanılabilir."
 Alim Işık Özcan
Yeniçeri Yusuf Halaçoğlu
 Kütahya Ankara Kayseri
 Seyfettin Yılmaz Ahmet
Duran Bulut Reşat Doğru
 Adana Balıkesir Tokat
BAŞKAN –
Komisyon katılıyor musunuz?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) - Katılmıyoruz Sayın Başkanım. 
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılmıyoruz Sayın Başkanım. 
BAŞKAN – Sayın Bulut, buyurunuz. (MHP
sıralarından alkışlar) 
AHMET DURAN BULUT (Balıkesir) – Sayın
Başkan, değerli milletvekilleri; yüce heyetinizi saygıyla selamlıyorum. 
Ülkemizin en önemli sorunlarının
başında işsizlik gelmektedir. Resmî rakamlarda yüzde 10’u geçen işsizlik
gayriresmî rakamlarda yüzde 20’lere ulaşmıştır. Her 4 gençten biri işsizdir. Bu
işsizliğin ortadan kaldırılması, azaltılması için yeni istihdam alanları
açılmalıdır. Sosyal Güvenlik Kurumuna üye olan 15 milyon kişinin yaklaşık
yarısı küçük esnaf, sanatkâr ve yanında çalışanlardır. Küçük esnafın önünün
açılması, ona yeni imkânlar hazırlanması, uzun vadeli krediler verilmesi, yeni
mekân açanların beş yıl vergi dışı bırakılması gibi tedbirlerle esnafın önünün
açılması lazım. Avrupa’da, dünyada meydana gelen krizin Türkiye’den teğet
geçtiğinin ifade edilmesinin sebebi, bu krizin sarsıntılarını esnafın
göğüslemesidir. Esnaf, vatandaşa, parası olmayana, kredi kartı olana, düşük
gelirli olan insanlarımıza 8 ila 10 bin lira arasında bir destekte bulunmuş,
veresiye defterini açmış, o defteri kapatmamıştır. Parası olmayana ekmeğini,
sütünü aldığında “Hayır.” dememiştir. Böylesine önemli işlevi olan, Türk
kültürünün, Ahilik kültürünün en önemli unsuru, sosyal yapımızın vazgeçilmezi
olan bu küçük esnaf, bakkal, görüyoruz ki Avrupa Birliği ölçülerinin üzerinde
Türkiye’de artış kaydeden AVM’ler karşısında her gün erimekte, her gün yok
olmaktadır çünkü Adalet ve Kalkınma Partisi AVM’ci bir partidir, Adalet ve
Kalkınma Partisi zenginci bir partidir. Küçük esnafı, dar gelirliyi düşünmediği
uzun yıllardır çıkmasını beklediğimiz bu yasada da görülmektedir.
Önceki Başbakan bir açılışta ifade
ediyor, bakkallara diyor ki: “Bir araya geliniz, siz de yeni AVM’ler açınız.
Hayatın yeni düzenine ayak uydurunuz.” Yani diyor ki: “Kapatın dükkânlarınızı,
siz de bu saadet zincirine katılınız.” Böylesine bir bakış açısının, sosyal
yapımızın en önemli unsurları olan bu değerli meslek grubunun dertlerine çare
bulması mümkün değildir.
Avrupa Birliğinde ekonomik kararlar
alınırken “önce küçüğü gözet” anlayışı vardır. Ancak, maalesef, iktidar büyüğü
gözetmekte, büyüğün haklarını savunmakta, büyüğün önünü açmakta, küçüğe “kendi
başının çaresine bak” demektedir. Uzun zamandır çıkması beklenilen yasa
beklentileri boşa çıkarmaktadır. 
Şehirler içerisine kadar girmiş, büyük
merkeze açamasa bile küçük marketler zincirleriyle mahalle aralarına kadar
dalmış bu perakende sektörünün yüzde 65’ini elinde bulunduran bu canavar, küçük
esnafın yüzde 42’lik payına göz dikmiş, onu da elinden almaya çalışıyor. Bu
insanlar bir araya gelip AVM kuramazlar, bu insanlar böyle bir organizasyonu
yapamazlar çünkü ellerinde imkân yok. 
Çok kredi vermekle övündüğünüz, banka
hâline getirdiğiniz Esnaf Kefalet Kooperatiflerinden para alıp yatırım yapmıyor
bu insanlar, borçlarını ödüyorlar, raflarına yeni ürünler koymaya çalışıyorlar.
Yani AVM’lik bir hayalleri bile olamıyor bu insanların. Bunu esnaf görmektedir
ve bu insanlara Adalet ve Kalkınma Partisinin bakış açısının hesabını 7 Haziran
seçimlerinde soracaktır. 
Milliyetçi Hareket Partisi küçük esnafımızın,
bakkalımızın yanındadır; onun dertlerini çözmek için kadrolarıyla, projeleriyle
hazırdır.
Yüce heyetinizi saygıyla selamlıyorum.
(MHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 12.
Maddesinin (1) fıkrasında bulunan "esnaf ve sanatkar işletmecilerine"
ibaresinden sonra gelmek üzere "ilk beş yıl rayiç bedelin yarısından fazla
olmamak, sonraki dönemde" ibaresinin eklenmesini, (2) fıkrada bulunan
"binde üç" ibaresinin "yüzde bir" olarak ve "dörtte
birinden" ifadesinin "onda birinden" olarak, (3) fıkrada bulunan
"yüzde birine" ibaresinin "yüzde beşine" olarak
değiştirilmesini ve fıkradaki son cümlenin madde metninden çıkartılmasını arz
ve teklif ederiz.
Sedef Küçük (İstanbul) ve arkadaşları
BAŞKAN –
Komisyon, katılıyor musunuz?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) – Katılmıyoruz Başkanım. 
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılmıyoruz Sayın Başkanım. 
BAŞKAN – Buyurunuz Sayın Küçük. (CHP
sıralarından alkışlar)
SEDEF KÜÇÜK (İstanbul) - Sayın Başkan,
değerli milletvekilleri; 675 sıra sayılı Kanun Tasarısı’nın 12’nci maddesi
üzerine söz almış bulunmaktayım. Yüce heyetinizi saygıyla selamlıyorum.
Değerli milletvekilleri, Hükûmet
tarafından hazırlanan bu tasarının gerekçesinde AVM’ler ve zincir mağazaların
esnaflar ve küçük ölçekli ticari işletmeler için pazar kaybını ve piyasada
tutunma sorunlarını da beraberinde getireceği söyleniyor. Bu çok haklı ama
haklı olduğu ölçüde geç ortaya konulmuş bir saptamadır.
Yıllardır esnaf
örgütleri, AVM’lerin ve zincir mağazaların verdikleri zararlar konusunda
Hükûmetin kapısını aşındırdı. Muhalefet defalarca bu konuya ilişkin teklif
verdi. “Esnaf kan ağlıyor, AVM’ler binlerce esnafın kepenk kapatmasına neden
oluyor.” denildi ama bu konu karşısında kulaklar nedense hep sağır oldu. Şimdi,
AVM sayısı 350’ye, mağaza zincirlerinin şube sayısı 18 bine dayanınca mı bu
sorunun farkına varıldı? Esnaf artık bu yükü taşıyamaz oluncaya kadar,
binlercesi bakkalının, manavının, iş yerinin kapısına kilit vurmak zorunda
kalana kadar neden beklendi? Bu soruların acilen Hükûmet tarafından
cevaplanması gerekiyor çünkü bugün var olan hipermarketlerin, AVM’lerin ezici
bir çoğunluğu Adalet ve Kalkınma Partisi iktidarı sırasında faaliyete başladı. 
Atı alan Üsküdar’ı geçtikten sonra,
esnafımız yıllarca sıkıntılarla boğuştuktan sonra “E, sizi koruyacağız.” diye
kanun tasarısı hazırlanması, doğrusu, çok da sağlıklı bir yaklaşım değil. Yine
de geçtir ama tasarıyı oldukça olumlu bulduğumuzu da ifade etmek istiyorum. 
Değerli milletvekilleri, esnaf ve
sanatkârlarımızın tek sorunu tabii ki AVM ve hipermarketler değildir. Banka
kredileri sorun, hemen her esnafımız bankalara borçlu durumda. Vergi borçları
sorun, esnaflarımızın vergi borcu 70 milyarı bulmuş. BAĞ-KUR primleri sorun,
çoğu esnafımız BAĞ-KUR primlerini ödeyemez durumda ve bu nedenle de sağlık
hizmetlerinden faydalanamamakta. Anayasa’mızda esnaf ve sanatkârlarımızın
korunmasına ilişkin hüküm olmasına rağmen hâlâ korunmamaları ve desteklenmemeleri
zaten başlı başına en büyük sorun. Bu kadar sorunun arasında takdire şayan olan
ise bu esnaf ve sanatkârlarımızın hâlâ evlerine ekmek götürebiliyor, hâlâ
direnebiliyor, hâlâ istihdam yaratıyor ve ekonomimizin çarklarını çevirebiliyor
olmalarıdır. Bu, büyük bir başarıdır, Adalet ve Kalkınma Partisi iktidarının
politikalarına rağmen bir başarıdır.
Esnaflarımız gibi toplumumuzun orta
direğini oluşturan kesimler, ekonomik krizlere ve çalkantılara en duyarlı olan
kesimlerdir. Eğer iyi ve sağlıklı işleyen, istikrarlı bir ekonomi politikası
uygulanmıyorsa bundan en büyük zararı bu kesimler ve aileleri görür. İstikrarın
en önemli koşullarından birisi ise şeffaf, denetlenebilir ve yolsuzluklardan
arınmış bir yapıdır. Ülkemiz için ne yazık ki bu koşulun sağlandığını hele de
bugünlerde söylemek asla mümkün değildir. Bir ülkede ülkeyi yönetenler
yolsuzluklarla, talanla beraber anılıyorsa o ülkede ne istikrardan söz edilir
ne sağlıklı bir ekonomik yapıdan. Bir ülkede, devleti ayakta tutan kurumlar
şaibe altında ise, yargıya olan güven her geçen gün daha da sarsılıyorsa, bir
rant ve israf furyası dolu dizgin devam ediyorsa o ülkenin ekonomisi bıçak
sırtında demektir. Hiçbir yöneticinin de ülkesini bu hâle koymaya ve göz
yummaya, hiçbir şey olmamış gibi davranmaya hakkı yoktur.
Eğer esnafı gerçekten korumak istiyorsak,
eğer memuru, işçiyi, yoksulu gerçekten ezdirmemek istiyorsak, her şeyden önce
geleceğe sağlıklı bir toplum bırakmak istiyorsak yolsuzluklardan tamamen
arınmak gerekir diyor, hepinizi saygıyla selamlıyorum. (CHP sıralarından
alkışlar) 
BAŞKAN – Teşekkür ederim Sayın Küçük. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
Madde 13’te üç adet önerge vardır,
sırasıyla okutup işleme alıyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 13.
Maddesinin kenar başlığının "Çalışma günleri ve saatleri" olarak
değiştirilmesini, 1. Fıkrasında bulunan "yetkili idarenin görüşü alınmak
suretiyle vali tarafından belirlenebilir" ibaresinin "yetkili idare
tarafından belirlenir." olarak değiştirilmesini, fıkranın sonuna
"Alışveriş merkezleri, büyük mağazalar ve zincir mağazalar haftada bir
gün, dini bayramlarda ilk iki gün ve yılın son günü kapalı olur"
ibaresinin eklenmesini arz ve teklif ederiz.
 Mehmet Ali Susam Sinan
Aydın Aygün Turhan Tayan
 İzmir Ankara Bursa
 Mahmut Tanal Haluk
Eyidoğan İlhan Demiröz
 İstanbul İstanbul Bursa
 Süleyman Çelebi Muharrem
Işık
 İstanbul Erzincan
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 13.
Maddesinin (1). ve (2) Fıkralarının aşağıdaki şekilde değiştirilmesini arz ve
teklif ederiz.
(1) Mesleğe, mevsime ve turizme özgü
şartlar ve benzeri hususlar gözetilerek perakende işletmelerin bir kısmının
veya tamamının çalışma saatleri, meslek kuruluşlarının müşterek teklifi üzerine
yetkili idare tarafından belirlenir. Esnaf ve sanatkâr işletmelerinin çalışma
saatlerinin belirlenmesinde, meslek kuruluşunca ilgili esnaf ve sanatkâr
odasının görüşü alınır.
(2) Alışveriş merkezleri, büyük
mağazalar ve zincir mağazalar haftada bir gün, resmi tatil günlerinde tamamen
ve dini bayramlarda ilk iki gün kapalı tutulur.
 Alim Işık  Özcan
Yeniçeri Yusuf Halaçoğlu
 Kütahya Ankara Kayseri
 Seyfettin Yılmaz Reşat
Doğru Emin Çınar
 Adana Tokat Kastamonu
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 13'üncü maddesinin tasarı metninden çıkarılmasını arz ve teklif
ederiz.
 Pervin Buldan Mülkiye
Birtane Nursel Aydoğan
 Iğdır Kars Diyarbakır
 İbrahim Binici Erol
Dora Adil Zozani
 Şanlıurfa Mardin Hakkari
BAŞKAN – Komisyon katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ
(Çankırı) - Katılmıyoruz Başkanım. 
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) - Katılmıyoruz Sayın Başkanım. 
BAŞKAN – Gerekçe.
Gerekçe:
Tasarı metninde geçen
"işletmelerin bir kısmının veya tamamının çalışma saatleri, vali
tarafından belirlenebilir." ibaresi muğlak bir ibare olmakla beraber
hiçbir sistematiği içermemektedir. Esas olarak bu anlayışın işçi hakkını
gözeten hiçbir yönü de yoktur. Çalışma saatleri ilgili sendikalar, meslek
odaları ve sivil toplum kuruluşları ve işyerlerinde işçiler tarafından
oluşturulacak emek meclisleri aracılığı ile belirlenmelidir.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 13.
Maddesinin (1). ve (2) Fıkralarının aşağıdaki şekilde değiştirilmesini arz ve
teklif ederiz.
(1) Mesleğe, mevsime ve turizme özgü
şartlar ve benzeri hususlar gözetilerek perakende işletmelerin bir kısmının
veya tamamının çalışma saatleri, meslek kuruluşlarının müşterek teklifi üzerine
yetkili idare tarafından belirlenir. Esnaf ve sanatkâr işletmelerinin çalışma saatlerinin
belirlenmesinde, meslek kuruluşunca ilgili esnaf ve sanatkâr odasının görüşü
alınır.
(2) Alışveriş merkezleri, büyük
mağazalar ve zincir mağazalar haftada bir gün, resmi tatil günlerinde tamamen
ve dini bayramlarda ilk iki gün kapalı tutulur.
Alim Işık
(Kütahya) ve arkadaşları
BAŞKAN – Komisyon katılıyor mu? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) -
Katılmıyoruz Başkanım. 
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) - Katılmıyoruz Sayın Başkanım. 
BAŞKAN – Sayın Emin Çınar, buyurunuz.
(MHP sıralarından alkışlar) 
EMİN ÇINAR (Kastamonu) – Teşekkür
ederim Sayın Başkan.
Sayın Başkan, değerli milletvekilleri;
görüşülmekte olan 675 sıra sayılı Perakende Ticaretin Düzenlenmesi Hakkında
Kanun Tasarısı’nın 13’üncü maddesi üzerinde Milliyetçi Hareket Partisi Grubu
olarak vermiş olduğumuz değişiklik önergesi üzerinde söz almış bulunmaktayım.
Yüce heyetinizi saygılarımla selamlarım.
Esnaflarımız Türk toplumunun en önemli temel
ekonomik ögelerinden birisini oluşturmaktadır. Ülkemizde faaliyet gösteren iş
yerlerinin yüzde 99’u esnaf ve sanatkârlarımızdan oluşmaktadır. İstihdamın
yüzde 77’si, ekonomide oluşturulan katma değerin ise yüzde 36’sı esnaflar
tarafından sağlanmaktadır. Ekonomik şartların zorlaşması, sürekli artan borç
yükü, büyük alışveriş merkezlerinin çoğalması, esnaflarımızı kepenk kapatmak
zorunluluğuyla karşı karşıya bırakmaktadır. 2004 yılında Türkiye genelinde 2
milyon 850 binden fazla esnafımız varken bu rakam 2014 yılı itibarıyla 1 milyon
575 binler seviyesine gerilemiştir. AKP iktidarı her ne kadar bugün perakende
ticaret düzenlemesiyle ilgili kanun tasarısı vermiş olsa da bu yasa küçük esnaf
ve sanatkârın sorunlarına çözümler getirmemekte, hatta onları yok edecek
düzenlemeleri içermektedir. AKP iktidarının esnaf düşmanlığı yıllar öncesinden
bizzat dönemin Başbakanı Sayın Recep Tayyip Erdoğan tarafından açıkça ifade
edilmiştir. Sayın Erdoğan, bir alışveriş merkezi açılış töreninde “Artık bakkal
devri bitti.” diyerek küçük esnaf ve sanatkârımızı kaderine terk etmiştir.
Kendisi ve ailesini geçindirebilen esnafımız büyük alışveriş baronlarına kurban
edilmiş, yok olmak doğrultusunda yüz yüze bırakılmıştır. Bugün bu yasayla
esnafın sorunlarına hiçbir çare getirilmemekte, kaybeden yine esnaf ve
sanatkârımız olmaktadır. 
Değerli
milletvekilleri, toplumun omurgasını oluşturan, ekonomimizin istikrar unsuru
olan küçük esnafın, KOBİ’lerin zayıflaması, güçsüzleşmesi, toplumun yapısında
derinden etkiler bırakmaktadır. Ahilik kültürünün mirasçıları olan esnaf ve
sanatkârlar alın terleriyle evlerine ekmek götürmenin yanında, istihdam
sağlamakta ve son derece önemli sosyal görevleri ifa etmektedir. Eskiden
mahallenin kayda değer zenginleri içerisinde olan küçük esnaf ve sanatkârımız
bugün fakirleşmiş, dar gelirli kesimler hâline gelmiştir. Bundaki temel
etkenlerin başında, Türkiye’deki AVM sektörünün yatırımlarının kontrol edilemez
boyutlara ulaşması gelmektedir. Bu AVM’ler, esnafımızı haksız rekabetle karşı
karşıya bırakmaktadır. Yabancı yatırımcılar, kendi ülkelerinde yapamadıkları
ticareti bizim ülkemizde çok rahatlıkla yapmakta, kısa vadede yüksek kârlar
elde edip kendi ekonomilerine kazandırmakta ve bizim perakende piyasamızı
sıkıntıya sokmaktadır. Bizim esnafımızsa kepenklerini indirmekte, esnafımız
kendi işinin patronuyken uluslararası firmaların garsonu ya da tezgâhtarı olmak
zorunda kalmaktadır.
Seçim bölgem
olan Kastamonu’da sanayi yatırımlarının yetersiz olması nedeniyle
vatandaşlarımız esnaflık yapmakta, geçimlerini bu yolla temin etmektedir.
Ancak, son yıllarda ekonomik şartların ağırlaşması, zincir marketlerin ve
AVM’lerin çoğalması esnafımızın vergisini dahi ödeyemez duruma düşmesine
sebebiyet vermektedir. Kastamonu’da esnafımız can çekişmekte, yoksullaşmakta,
borçlarını ödeyemedikleri için dükkânlarını kapatmak zorunda kalmaktadır.
Türkiye Odalar ve Borsalar Birliğinin açılan/kapanan işletme sayıları
istatistiklerine göre, seçim bölgem olan Kastamonu’da yılın ilk on ayında
kapanan işletme sayısı bir önceki yılın ilk on ayına göre 2 kata yakın artış
göstermiştir; açılan işletme sayısındaki artışsa çok az bir orandadır. 
Görüşmekte
olduğumuz bu yasayla, AVM’lerin açılış ve kapanış saatlerinin düzenlenmemesi
küçük esnafı, sanatkârı ve AVM çalışanlarını hayal kırıklığına uğratmıştır. Bu
gidişatla ülkemizde esnaf kalmayacak, perakende sektörü hızla yok olacaktır.
Büyük AVM’ler ve zincir marketlerle rekabet edemeyen esnafımız, sosyal ve
ekonomik şartlarının bozukluğu nedeniyle her geçen gün yoksullaşmakta, iş
yerlerini kapatmak zorunda kalmaktadır. Esnaflarımızı kaderine terk etmemeli,
onların ayakta kalabilmesi için gerekli düzenlemeleri yapmalıyız. Esnafımızın
bu sorunlarını AVM patronlarıyla değil, büyük sermaye gruplarıyla değil ancak
esnafımızı dinleyerek ve onları temsil eden odaların görüşlerini alarak,
onların doğrultusunda düzenlemeler yaparak çözüme kavuşturabiliriz.
Bu yasanın
hayırlara vesile olmasını diliyor, hepinizi saygılarımla selamlıyorum. (MHP
sıralarından alkışlar)
BAŞKAN –
Teşekkür ederim.
Önergeyi oylarınıza
sunuyorum: Kabul edenler… Kabul etmeyenler… Kabul edilmemiştir.
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 13.
Maddesinin kenar başlığının "Çalışma günleri ve saatleri" olarak
değiştirilmesini, 1. Fıkrasında bulunan "yetkili idarenin görüşü alınmak
suretiyle vali tarafından belirlenebilir" ibaresinin "yetkili idare
tarafından belirlenir." olarak değiştirilmesini, fıkranın sonuna "Alışveriş
merkezleri, büyük mağazalar ve zincir mağazalar haftada bir gün, dini
bayramlarda ilk iki gün ve yılın son günü kapalı olur" ibaresinin
eklenmesini arz ve teklif ederiz.
Muharrem Işık
(Erzincan) ve arkadaşları
BAŞKAN – Komisyon katılıyor musunuz? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Başkanım. 
BAŞKAN – Hükûmet? 
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım. 
BAŞKAN – Sayın Işık, buyurunuz. (CHP
sıralarından alkışlar) 
MUHARREM IŞIK (Erzincan) – Sayın
Başkanım, değerli milletvekilleri; öncelikle hepinizi saygılarımla selamlıyorum.
13’üncü madde üzerinde verdiğimiz
önerge üzerine söz almış bulunmaktayım. Sözlerime başlamadan önce özellikle
Paris’te yaşanan bu acı olaydan sonra Sayın Başbakanın da oradaki yürüyüşe
katılması ve orada özellikle basın özgürlüğü hakkında söyledikleri sözlerin
Türkiye’de de uygulanmasını talep ediyoruz, istiyoruz. Cumhuriyet gazetesine ve
Fox TV'ye yapılan saldırılar, polisin Cumhuriyet gazetesine özellikle baskı
yapması ve orada savcı kararı olmadan arama yapması, ayrıca Fox TV’nin aracının
taşlanması... Önlem alınması gerekiyor, özellikle sosyal medyada ve bazı yayın
organlarında hedef göstermenin bir an önce önüne geçilmesi gerekiyor. Bunun
önünde tedbir alınmasını istiyoruz. 
Ayrıca, Diyarbakır 2. Sulh Ceza
Mahkemesinin bazı İnternet sitelerine erişimi engellemesini de basın
özgürlüğüne vurulan darbe olarak değerlendiriyoruz.
Değerli milletvekilleri, Karayollarında
yaklaşık 8 bine yakın taşeron çalışan işçi var. Bu işçilerin, biliyorsunuz
mahkemenin verdiği karara rağmen hâlen hakları bu Hükûmet tarafından verilmedi
ve şu dönemde yağan karın... O kadar yol yapmakla övünüyorsunuz ama yağan karda
neler olduğunu görüyoruz. İşte İzmir yolunun, Manisa yolunun kapanması, bugün
Erzincan ve doğuda yaşanan olaylar tamamen bu taşeronlaşmanın getirdiği sonuç.
Ben şöyle hatırlıyorum, rahmetli babam da Karayolcu, Karayollarından emekli.
Hem o yolları hem de araçları düşündüğünüz zaman teknolojik olarak, o zaman biz
yolların kapandığını görmüyorduk ama şu anda yollar ne yazık ki kapalı, bunda
da en büyük sebep taşeronlaşma. Artı, TEDAŞ’ı özelleştirdiniz, TEDAŞ’tan dolayı
da şu anda birçok köye elektrik gitmiyor ve direkler sökülmüş. TEDAŞ’taki
-özellikle özelleştirildikten sonra- arkadaşlarımız canla başla çalışmak
istiyorlar, elektrik götürmek istiyorlar ama alan patron “20 yerine 1 kişi
çalıştıracaksın.” dediği için de ne yazık ki elektrikler kesik, insanlar
donuyor. 
Bir konu daha var, onu da söyleyeceğim,
daha önce burada gündeme getirdim: Bu SRC belgelerini Bakanlık vermiş, Emniyet
diyor ki: “Bunlar sahte.” Dünyanın parası alınmış. Sayın Bakana da verdim.
Sayın Bakanım bu konuda size de söyleyeyim. SRC belgesi insanlara verilmiş, hem
de Ulaştırma Bakanlığı tarafından verilmiş, soğuk mühürle verilmiş ama şu anda,
en son 68 bin kişiye demişler ki: “Sizinki yanlış verilmiş, sahte verilmiş.”
Emniyet kabul etmiyor ama Bakanlık vermiş. Bu konuda da bir çalışma yapılması
lazım, bu insanlar mağdur oldu. 
Tabii, esnafı korumak istiyorsak önce
Hükûmetin memuru, çalışanı, emekliyi koruması lazım. Erzincan’da bir hemşehrim
bana bordrosunu göndermiş, SSK emeklisi Mehmet Artuvan ağabeyimiz. 9.004 gün BAĞ-KUR’a
prim ödemiş ya da SSK’ya -tam belli değil- 699 TL maaş almış. Açlık sınırı
1.232 lira, yoksulluk sınırı 4.014 lira olan bir zamanda gelin de yaşayın. Dün
Sayın Genel Başkanım açıkladı, yetim aylıklarına 6 lira 99 kuruş, dul
aylıklarına 9 lira 32 kuruş, 600 lira aylık alana 13 lira 98 kuruş, 800 lira
aylık alana 18 lira 64 kuruş, 1.000 lira aylık alana 23 lira 30 kuruş, 1.047
lira aylık alana da 24 lira zam yapılmış. Memura yüzde 6, asgari ücrete sözde
-yüzde 12 değil ama- yüzde 12 zam yaptığınızı söylüyorsunuz. Bu zamlarla zaten
esnafın korunması mümkün değil. 
Artı, özellikle çığ gibi büyüyen bu
zincir marketler. Erzincan gibi yerde, merkezde 95 bin nüfusumuz var. Hangi
sokağa girersen bir tane market var, bu küçük zincirler var. Zaten onların
hiçbir zaman için üç beş kişi çalıştırmaktan başka Erzincan’a bir katkısı
olmadığını -Türkiye'nin hepsini düşünün- biliyoruz. Bunlar açılırken de
özellikle kimlerin açtığını, nasıl yayıldığını çok iyi biliyoruz. Öyle sokaklar
görüyoruz ki orada girip de hiçbir şey bulamadığın hâlde, bir bakıyorsun
getirmiş kurmuşlar, belli günler ucuzluk yapıyorlar. İnsanları toplayıp oraya
getirip orada o şekilde esnafı, özellikle küçük esnafı, bakkalları, o bizim
bakkal amcalarımızı perişan ettiler. 
Burada bir soru soracağım. Özellikle,
şakacı ve müjdeci Sayın Başbakanımız yine bugün biraz önce açıkladı, müjde
verdi. Paketler açıklıyor sürekli. Sanki 62’nci Hükûmet daha önceki o üç
Hükûmetin, hatta dört Hükûmetin hiç devamı değilmiş gibi özgürlüklerle ilgili,
esnafla ilgili bir sürü paket açıklıyor. Aslında sizi inkâr ediyor kendini
ispat etmek için ama açılan paketlerin hiçbirinden bir fayda görmüyorlar, hiç
kimse de yararlanmıyor. “Esnafa faizsiz kredi vereceğim.” diyor. Şimdiye kadar
özellikle hayvancılıkla uğraşanlara, tarımla uğraşanlara faizsiz krediler verildi
ama hiçbirinin faizsiz verilmediğini, ödeyemediği zamanlarda ne kadar üzerine
gidildiğini biliyoruz. Eğer esnafı korumak istiyorsak -zaten arkadaşlarımızın
çoğu söylediler- önce vatandaşı bu borçtan kurtarıp onları biraz zengin etmemiz
lazım ki esnafı da kurtaralım.
Hepinizi saygılarımla selamlıyorum.
(CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
Birinci bölümde yer alan maddelerin
oylamaları tamamlanmıştır.
Şimdi ikinci bölümün görüşmelerine
başlıyoruz.
İkinci bölüm geçici 1’inci madde dâhil
14 ila 27’nci maddeleri kapsamaktadır. 
İkinci bölüm üzerinde söz isteyen,
Cumhuriyet Halk Partisi Grubu adına Kocaeli Milletvekili Sayın Haydar Akar. 
Buyurunuz. (CHP sıralarından alkışlar)
CHP GRUBU ADINA HAYDAR AKAR (Kocaeli) –
Sayın Başkan, sayın milletvekilleri; perakende ticaretin düzenlenmesiyle ilgili
kanun tasarısıyla ilgili görüşmeleri yapıyoruz ve ikinci bölümün geneli
üzerinde görüşlerimi açıklayacağım.
Evet, Sayın Bakan da geldi kürsüye,
konuştu. Yaklaşık on sekiz yıl süren ve birkaç tane bakan eskiten, her bakanın
da bu Meclise getirmeyi taahhüt ettiği, esnafın da beklediği, AVM sahiplerinin
de, büyük sermayedarların da, hipermarket sahiplerinin de beklediği bir yasayı
konuşuyoruz. Bakan da şöyle dedi: “Aslında on sekiz yıl veya yirmi yıl bekleyen
yasayı on sekiz saat çalışarak, hatta, beyaz dumanın tütmesini bekleyerek çıkardık.
İstenilen olmuş mudur, ideal bir yasa mıdır? Hayır, ideal bir yasa değil.”
Peki, bununla birlikte, TESK yani Türkiye Esnaf ve Sanatkârları Konfederasyonu
da “Eksik olsa da bir adım atmış olacağız.” diyor, o da yasadan memnun değil.
Yasaya baktığımız zaman da bu görünen beyaz dumanı herkes bekliyordu yani esnaf
bekliyordu, vatandaş bekliyordu, hipermarket sahibi, AVM sahibi, herkes
bekliyordu. Beyaz duman göründü ama beyaz dumanı görünce herkes şok oldu.
Gerçekten içinin boş olduğunu, sadece bugün mevcut durumu düzenleyen,
tüketiciyi de koruyan –Tüketici Kanunu’yla korunuyor gerçi de- tüketiciyi de
çok ilgilendiren ya da yerel esnaf ve sanatkârları ilgilendiren bir yasa
olmadığını hep birlikte görüyoruz. 
Şimdi, dedim ya, on sekiz yıl, yirmi
yıl raflarda bekledi bu yasa. 2002’de yine Sanayi ve Ticaret Bakanı Sayın Ahmet
Kenan Tanrıkulu bu yasayı getirmeye çalışmış ama başaramamış, hemen peşinden
59’uncu Hükûmette Ali Coşkun getirmeye çalışmış başaramamış ve özür dilemiş
insanlardan “Bu yasayı getiremedim.” diye. Sonra 60’ıncı Hükûmette 2 Bakan…
Birini söylemeyeceğim çünkü biri bugün Yüce Divanda yargılanması gereken bir
Bakan olduğu için adını da ağzıma almak istemiyorum ama diğeri benim kentimin
Bakanı Sayın Nihat Ergün “Banda koyduk, yola çıktı, geliyor.” demişti bu yasa
için. O bant bir türlü bu Türkiye Büyük Millet Meclisine ulaşamadı, o yasayı
göremedik. Yine 61’inci Hükûmet döneminde de Sayın Hayati Yazıcı “Tüketici
Kanunu’ndan sonra bu yasayı çıkartacağız.” demesine rağmen, yasa bir türlü
gelmedi. Bu yasa Sayın Canikli’ye nasip oldu. Gerçekten yirmi yıldır
getirilemeyen yasayı getirmeyi başardınız ama içini boşaltarak getirdiniz ayrı
konu çünkü bu yasa için tasarı dışında kanun teklifi veren AKP milletvekilleri
ve diğer muhalefet partisi milletvekillerinin taleplerinin veya öngörmüş olduğu
yasa tekliflerinin hiçbiri bu yasanın içerisinde yok. Hatta, yaptığınız
oylamalarda Komisyonda AKP milletvekilleri –biraz sonra söyleyeceğim- kendi
yasa tasarılarının içerisinde olan maddelere bile ret oyu verdiler ya da bunun
içinde olması için çaba sarf etmediler. Böyle bir durumla karşı karşıyayız. 
Peki, şimdi bu yasa geldi ne oldu, bir
de bu boyutundan bakmak lazım. Evet, amaç neydi bizim verdiğimiz tekliflerde?
Ben de verdim çünkü bir kanun teklifi. Bir defa, “Haksız rekabete izin
vermemeliyiz.” diyorduk. Haksız rekabete izin vermemek ne demekti? Mesela
bakkallarımız ürün satan üreticilerden çok kısa vadelerde ve peşin fiyatına
almak zorunda kalırken ne yapıyordu hipermarketler? Dört, altı ay vadeyle çok
büyük alımlar yaptığı için, toptan alımlar yaptığı için daha düşük fiyatla
alıyordu ama bakkalın sattığı fiyata yakın bir fiyat koyarak kâr marjını büyük
miktarlarda artırıyorlardı. Bu yasanın içinde bunu önleyici hiçbir şey yok. 
Yine, hipermarketler savunuluyor, ki
niye savunuluyor, bunu da anlamış değilim. Gelişmiş ülkelerde bile bizim kadar
hipermarket veya AVM yok. Yaklaşık 400’ü bulan… 400’e henüz ulaşmadı ama Bakan
Bey de burada açıkladı “2015 yılı içerisinde 400 rakamını yakalayacağız.” dedi.
Dünyada yine birinciyiz AVM’lerde ve hipermarketlerde. Eğer hipermarketler çok
kabul edilebilir, ülke ekonomisinin gelişmesine katkı sunan kuruluşlar olsaydı
gelişmiş ülkelerin bütün kentlerinde bizden fazla AVM olurdu ama o kentlerde, o
ülkelerde bu AVM’leri göremiyoruz.
Yine, bu hipermarketlerin yazar kasa
kullanmaları veya kredi kartı kullanmaları nedeniyle vergiye çok büyük oranda
katkı sağladıkları söyleniyor ama en çok vergi verenler listesine baktığınızda
bu uluslararası hipermarketlerin hiçbirinin sıralamada olmadığını görüyoruz,
hatta birçoğu zarar bildiriyor, beş kuruş vergi vermiyor. Tabii, uluslararası
firmaların kendi ülkelerine parayı nasıl transfer ettiklerini hepimiz
biliyoruz. 80 milyar, 100 milyar ciroya yaklaşan bu firmaların vergi verenler
listesinde olmadığını bir kez daha ifade etmek istiyorum.
Peki, bu AVM’ler ne yapıyor? “Kentin
görsel bütünlüğüne katkı sunuyor.” deniyor. Evet, kentin görsel bütünlüğüne ve
görselliğine katkı sunuyor. Şuradan Eskişehir yolundan gidin bir bakın bakalım.
Oradaki AVM’lerin kentin görseline nasıl katkı sunduğunu hep beraber bir
bakalım görelim. 
Şimdi, bu AVM’ler kendilerindeki
uluslararası güçle kent merkezlerinde kuruluyorlar genelde ve imar planlarını
değiştirerek, daha çok yeşil alanları kullanarak yapıyorlar ve hatta kentin
yeşil alanlarını kendi sosyal etkinlikleri için de ayrıca ücret ödemeden
kullanıyorlar. Tabii, bu AVM’ler aynı zamanda kentin ticari, sosyal ve trafik
işleyişini de bozmaktadır. Bunlarla ilgili çok örnek verebiliriz.
Evet, AVM
deyince benim kentim de akla geliyor. 1990’lı yılların başında bizim siyasi
partimize mensup bir belediye başkanı kente, Kocaeli’ye AVM getirebilmek için
çok büyük çabalar sarf etmişti. 1990’lı yılların başıydı. Hatta Türkiye’nin ilk
“outlet center”i dediğimiz Outlet Center hâlen mevcuttur, Kocaeli’de kuruldu.
İstanbul’dan sonra AVM’lerin açıldığı -Ankara’dan önce- ikinci kentti Kocaeli.
Hatta Sakarya’dan, Düzce’den, Yalova’dan, Bursa’dan insanlar otobüs seferleri
düzenliyorlardı bu Outlet Center’a, AVM’ye. Bu konuşmamı duyanlar
hatırlayacaktır o günleri. Ama gel gelelim ki sonradan açılan, ikincisi,
üçüncüsü, dördüncüsü, beşincisini gördükçe kente ne kadar zarar verdiğimizin,
kentin geleceğiyle ilgili ne büyük sıkıntılar yarattığımızın farkına vardık.
Gittiğimiz esnaf arkadaşlar haklı olarak şunu söylüyordu bize: “Evet, bu AVM’yi
kente ilk siz getirdiniz.” Doğruydu, o gün ihtiyaçtı ama bunun 2, 3, 4, 5
olması ve kent merkezlerinde olması artık ihtiyacın dışına çıkmış, yerel esnafı
yani küçük esnaf dediğimiz esnafı, bakkal dediğimiz esnafı bitirme noktasına
gelmiş.
Sayın Bakan,
yine, yıllar itibarıyla bakkalların arttığını söylüyordu. Doğrudur, artıyordur,
Türkiye’nin nüfusu sürekli artıyor. Nüfusa göre bir oran verdiğinde bu rakamın
artmadığını görecektir.
AVM kültürüyle
beraber bir şeyi daha öğrendik, tüketim toplumu olmayı öğrendik. 2002 yani
1990’lı yılların sonu ve 2000’li yılların başında başlayan, tüketim toplumu
olma ve ekonominin buna dayandırılması, ki AKP Hükûmetinin temel hedefinde bu
vardır, tüketerek büyüyen bir ekonomi hesabı yapmışlardır, üreterek değil, tam
bunların istediği bir şeydir AVM’ler ve AVM’ler çığ gibi büyümüştür ama
insanlar artık borçlanacak bir kurum, borçlanacak bir yer bulamıyor. Herkesin
kredi kartı borcu var çünkü bu AVM’ler, bu hipermarketler öyle marketler ki
adımınızı atmanızdan itibaren sizi harcamaya zorlayan, istemeseniz de
harcadığınız bir duruma getiriyor. 
Tabii, bunu
söylüyoruz, AVM’ler ne yapılmalı? AVM’ler hızla kent dışına çıkartılmalı. 
Bu kanunun içinde yine olmayan bir şey
var: AVM’ler cumartesi veya pazar günü, hiç olmazsa haftada bir gün mutlaka
kapatılmalı. İki nedenle kapatılmalı: Kent esnafının nefes alması için
kapatılmalı. Bir de AVM’de çalışanlar için kapatılmalı. O AVM’de çalışan
insanın yirmi yıl boyunca, on yıl boyunca, ne söylerseniz söyleyin, bir pazar
günü çocuklarıyla tatil yapma imkânına sahip olması gerekiyor. 
Yine, AVM’de çalışan insanların, bu
marketlerde çalışan insanların örgütlenmesiyle ilgili en ufak bir madde yok ve
sendikalı olmasıyla ilgili bu kanun teklifinin içerisinde en ufak bir madde
yok. Onların da insanca yaşama, onların da belirli saatlerde gidip gelme… Ki bu
saatler valiliğe bırakılıyor, en az on iki saat daha fazla çalışıyor bu
insanlar. Bu köleliğe bir “dur” denmesi gerektiğine inanıyorum. Bu kanun
içerisinde yine bununla ilgili bir şey yok. 
Yine, Hükûmet her zaman olduğu gibi,
“Bir kanayan yarayı çözeceğim.” diye yola çıkmış ama sermayedarlara hizmet eden
bir kanun tasarısını buraya getirerek yirmi yıl sonra yasalaştığını söylüyor,
bununla övünüyor. Dediğim gibi, bunun içinde kent kültürünü bozmayan, kent
esnafını tekrar canlandıracak, kent esnafına çare olacak kooperatiflerin
kurulabileceğini söylüyorsunuz ama kooperatiflere kredi vermeyi
söylemiyorsunuz. Bu yasadan önce de o insanlar bir araya gelip sizin baktığınız
mantıkta bunları yapabilirlerdi ama sermayeleri güçlü olmadığı için, bunları
yapma şansına sahip olmadılar. 
Evet, tekrar bu yasanın gözden
geçirilmesi gerektiğini ve gelecekte inşallah Cumhuriyet Halk Partisi
iktidarında gerçek anlamda tüketiciyi koruyan, esnafı koruyan bir yasa
çıkarılması konusunda çaba sarf edeceğimizi ifade ediyorum. 
Hepinize sevgiler saygılar sunuyorum.
(CHP sıralarından alkışlar) 
BAŞKAN – Teşekkür ederim. 
Halkların Demokratik Partisi Grubu
adına Bingöl Milletvekili Sayın İdris Baluken. 
Buyurunuz. (HDP sıralarından alkışlar) 
HDP GRUBU ADINA İDRİS BALUKEN (Bingöl)
– Teşekkür ederim. 
Sayın Başkan, değerli milletvekilleri;
675 sıra sayılı Perakende Ticaretin Düzenlenmesi Hakkında Kanun Tasarısı’yla
ilgili ikinci bölüm üzerine Halkların Demokratik Partisi adına söz almış
bulunmaktayım. Hepinizi saygıyla selamlıyorum. 
Aslında görüşmüş olduğumuz kanun
tasarısı AKP’nin politikalarının ortaya konması, görüntünün net olarak burada
ifade edilmesi açısından son derece önemlidir. Çünkü on iki yıllık iktidarı
döneminde AKP Hükûmeti aslında bütün ülkeyi bir AVM çöplüğü hâline getirmiştir. AVM anlayışı, kutsal
mekânlar olan camilerin alt yerinden, alt katındaki, bodrum katındaki
yerlerden, insanların tek nefes alabildiği parklara kadar maalesef bu Hükûmet
döneminde pervasızca götürülmeye çalışılmıştır. 
Biz AKP döneminde Türkiye kapitalizminin sembolü hâline
gelen bu AVM’lerin aslında kentlerin en büyük problemi olduğunu düşünüyoruz.
Bugün bütün Türkiye’de ortaya çıkan tabloda da neredeyse kentlerdeki estetik
yoksunluğundan yeşil alan düşmanlığına kadar pek çok yanlış uygulama bu AVM
politikalarıyla birebir ilişkili olarak değerlendirilmeye başlanmıştır. Çünkü
AKP Hükûmetinin AVM kutsayıcılığı, aslında bir toplumsal kültürün, bir
toplumsal dokunun yabancılaşmasını ve ortadan kaldırılmasını da beraberinde
getiriyor. Toplumsal dokunun korunması, kültürün, inancın, sosyal hayatın
korunması, kapitalizmin vahşi saldırılarına karşı aslında yönetici erkin temel
görevlerinden biri olmalıydı. Oysaki AKP Hükûmetinin pratiği -dediğim gibi- hem
bireyi kendine yabancılaştıran hem bireyi topluma yabancılaştıran hem de
toplumsal dokuyu, toplumsal kültürü tamamen ortadan kaldıran politikalarla
maalesef bugüne kadar şekillenmiştir. AKP toplumsallaşmayı AVM sınırları
içerisine hapsetmiştir. Bu dönem içerisinde bu toplumun kültürünün bir parçası
olan toplumsallaşma, evlerden, parklardan, divanlardan, kahvehanelerden, kutsal
mekânlardan, camilerden, cemevlerinden âdeta AVM’lere taşınmıştır. Ancak buradaki
toplumsallaşmanın patolojik yönü, bütün ilişkilerin, bütün anlayışların para
üzerine şekillenmesidir. Parayı esas alan toplumsallaşmalardan da biz sağlıklı
sonuçların çıkmayacağını çok iyi biliyoruz. 
Bakın aslında AKP Hükûmeti döneminde bu anlayışa karşı çok
büyük toplumsal itirazlar, önemli birtakım toplumsal duyarlılıklar, toplumsal
tepkiler şekillenmiştir; Gezi direnişi bunun en somut örneğidir. Kentte
oturulabilecek, para karşılığı olmadan nefes alınabilecek tek bir yeşil alana
AVM kurmak isteyen bir hükûmet anlayışına karşı Gezi direnişi sırasında gençler
başta olmak üzere toplumun büyük kesimi çok önemli mesajlar vermişlerdir. Yaşam
alanlarımıza müdahale edilmemesi, AVM kültürüyle ilgili ortaya konan ekolojik
talana bir dur denilmesi bu direnişin özünü oluştururken aslında bir yönüyle de
yabancılaştırmaya çalıştığınız, ortadan kaldırmaya çalıştırdığınız
toplumsallaşmayla ilgili de çok önemli mesajlar verilmiştir. Ama maalesef AKP
Hükûmeti gençlerden gelen, halktan gelen bu mesajları almak yerine, sermaye
sahiplerinin çıkarlarını esas alan, kenti talan edecek, yeşil alanları yok
edecek uygulamaları maalesef pervasız bir şekilde uygulamaya devam etmiştir. 
Burada, aslında, hazırlanmış olan yasa
tasarısı da kültürün korunması, toplumun ve bireyin korunması, esnafın
korunması açısından var olan toplumsal hassasiyetlerin tamamını göz ardı eden
bir anlayışla gündemimize gelmiştir. Sadece bir örnek vereyim: Hep ekonomik
kalkınma üzerinden bunlar formüle ediliyor ancak ekonomik kalkınma olarak model
aldığınız, örnek aldığınız Avrupa ülkelerinin neredeyse tamamında müze sayısı
AVM sayısının 4-5 katı kadar fazlayken Türkiye’de AVM sayısı müze sayısını
çoktan geçmiştir. Sadece Türkiye’de 370 AVM’ye karşılık 295 müze gibi korkunç
bir tablo ortadayken, bakın, Fransa’da 1.207, Almanya’da 6.500 müzenin varlığı
bile kültürel hayata, toplumsal hayata, ekonomik hayata bakışla ilgili önemli
ipuçlarını vermektedir. Tabii burada esnafın korunmasıyla ilgili AKP’nin
yürütmüş olduğu politikaların ne denli acımasız olduğunu da aslında net bir
şekilde görebiliriz. Güncel olarak esnafı neredeyse tamamen iflas noktasına
getiren politikalarınız özellikle Türkiye’nin her tarafında yaşanan ağır kış
koşullarında da çok önemli bir boyuta varmıştır. Hemen hemen bütün bölgelerde, Akdeniz’den,
Trakya’dan, Karadeniz’den, işte, seçim bölgelerimize kadar Türkiye’nin her
tarafında şu anda ağır kış koşullarından dolayı günü siftahla bile açamayan
esnafların durumu ortadadır. 
Kendi seçim bölgemden, Bingöl’den örnek
vereyim: Bildiğiniz gibi Bingöl 2003 yılında ağır bir deprem yaşadı. Resmî
rakamlara göre kentin yüzde 58’i bu depremden etkilendi, neredeyse kentin
yarısından fazla esnafı bu depremden çok büyük zararlar gördü. Ama buna rağmen
Bingöl depremden sonra afet bölgesi ilan edilmedi. TOKİ tarafından orada ticari
kâr amacıyla emlakçılık yapıldı. Orada maliyetinin çok çok üstünde faturalarla
insanlara konutlar verildi ve o konutların mevcut maliyetlerinin çok üstünde de
bankalara borçlandırılmak suretiyle yeni faizlerle hem esnaf hem Bingöl halkı
tam bir çıkmazın içerisine sürüldü. Biz defalarca burada bu Meclis kürsüsünde
de ifade ettik, kanun teklifleri de verdik. Bingöl’de hem esnafın hem halkın bu
taksitleri ödeme gücü olmadığını, bankalar aracılığıyla yapmış olduğunuz bu
yüksek faizli borçlandırmanın sosyal devlet olma gereği, hukuk devleti olma
gereği bir an önce silinmesi gerektiğini ifade etmiştik. Maalesef bugüne kadar
bu uyarılarımız dikkate alınmadı ve bu yüksek faizli borçlar silinmedi. Son on
gündür de Bingöl’de neredeyse kentin yarısına yüksek faizli meblağlarla
şişirilmiş olan faturaların tebligatları yapılmış durumda. “Yirmi gün
içerisinde bu miktarları ödemediğiniz zaman, bu yüksek faizleri bankalara
ödemediğiniz zaman da bütün evlere haciz getireceğiz.” tehdidini AKP Hükûmeti
Bingöl halkına, Bingöl esnafına reva görmektedir. Bakın, buradan biz tekrar
uyarıyoruz. Sizin sosyal devlet ilkesini tamamen yok ettiğiniz, hukuk devleti
ilkesini tamamen yok ettiğiniz, bırakın anaparayla ilgili borçlandırmalarda
birtakım kolaylaştırmayı, yüksek faizlerle halkın nefesini tamamen kesmeye
çalıştığınız, boğmaya çalıştığınız bir ortamdan yüksek düzeyde toplumsal
reaksiyonlar önünüze gelir. Bu toplumsal reaksiyonlar bugüne kadar göstermiş
olduğunuz, yürütmüş olduğunuz politikaları da berhava edecek şekilde Türkiye
gündemini şekillendirir. Bu yanlışlardan bir an önce vazgeçilmesi gerektiğini
biz özellikle buradan ifade ediyoruz. 
Burada sayın bakanlar var, yine AKP
grubunun yetkilileri var. Özellikle Bingöl’de bu yüksek faizli borçlarla tam
bir çıkmaza sürüklenen esnafın ve halkın durumunu incelemenizi özellikle rica
ediyoruz. Bingöl’de nüfusun yüzde 70’inden fazlası açlık sınırının altında
yaşıyor, yüzde 90’ından fazlası yoksulluk sınırının altında yaşıyor. Siz
yoksulluk ve açlık sınırının altında yaşayan insanlara şişirilmiş faturalar
gönderip “Bunları ödemezseniz hacizlerle evlerinize kadar talan siyasetimizi
sürdürürüz.” anlayışını dayatırsanız orada büyük problemlere, büyük sosyal
patlamalara da yol açarsınız diyorum. Özellikle bu anlamda esnafın korunması,
halkın korunması, tüketicinin korunmasıyla ilgili duyarlılığı tekrar buradan
yinelemek istiyorum. 
Bu kanun tasarısının da bu yönüyle
büyük eksiklikler barındırdığını tekrar Halkların Demokratik Partisi adına
ifade ediyor, Genel Kurulu saygıyla selamlıyorum. (HDP sıralarından alkışlar) 
BAŞKAN – Teşekkür ederim.
Milliyetçi Hareket Partisi Grubu adına
Denizli Milletvekili Sayın Emin Haluk Ayhan.
Buyurunuz. (MHP sıralarından alkışlar) 
MHP GRUBU ADINA EMİN HALUK AYHAN
(Denizli) – Teşekkür ediyorum Sayın Başkan. 
Sayın Başkan,
sayın milletvekilleri; görüşülmekte olan 675 sıra sayılı Tasarı’nın ikinci
bölümü üzerine Milliyetçi Hareket Partisi Grubunun görüşlerini arz etmek için
söz aldım. Bu vesileyle yüce heyeti saygıyla selamlıyorum. 
Öncelikle, bu
yasanın Komisyonda görüşülmesinin bir gece yarısı operasyonu olarak geçtiğini
belirtmek istiyorum. Bu tasarının ideal olmadığını Sayın Bakan bu kürsüden dün
ifade etti. Yanılıyor muyum bilmiyorum Sayın Bakanım? İdealini engelleyen şeyin
biz alışveriş merkezleri olduğunu düşünüyoruz, oranın sermaye sahipleri
olduğunu düşünüyoruz. Valilerin olaya “Hükûmetin temsilcisi” olarak
katılacağını siz buradan dün beyan ettiniz. Valiler Hükûmetin temsilcisi olarak
katılmaz. Belki bir dil sürçmesi olabilir ama insan kalbinden geçeni de ifade
ediyor olabilir. 
Alışveriş
merkezlerinin kendi prestijleri açısından esnafı istemediği burada söylendi
dün. İstemez tabii, onların sermayesi yok, onlarla yarış edemez, onlarla boy
gösteremez. Bugün Sayın Başbakan açıklamalarında dedi ki… Kaybolmaya yüz
tutmaya başlayan mesleklere faizsiz kredi verecekler. Evet, esnaflar kaybolmaya
yüz tutan bir meslek grubu. Onun için, bugün yine önümüzdeki yıl 3,5-4 milyar
TL olan kredinin artırılacağını söylüyor. Emin olun Sayın Bakan, 3,5 -4 milyar,
siz kamu maliyesini bilen bir insansınız, bugün ak saraya harcanan para kadar
bir şey değil, içinin tefrişatını da düşünürseniz korkunç bir şey. Yani  alayıvalayla
açıklanan şeylerin vatandaş nezdinde ederinin ne olduğu önemli. Sivil toplum
kuruluşları ve bu kurumların temsilcilerini dikkate aldığınızda, Hükûmet onları
PKK ile uzlaşma açısından ne olarak kullandı? Akil adam. Yani onların
söylediklerini, bizlere verdikleri dosyaları şayet yerine getirmiş olsaydınız
bunların meseleleri önemli ölçüde çözülürdü. Bunu da yapmadınız. 
Bu kanun
tasarısıyla ne yapacaksınız? Bu benim deyimim değil, Komisyonda AKP’li üye bir
arkadaşımın ifadesi. “Esnafı vahşi kapitalizme teslim ediyorsunuz.” Bu benim
ifadem değil ama doğru söylüyor. Belki ifade biraz daha farklı olabilir ama
tamamen böyle. 
Bugüne kadar bu tasarı niye bekledi, on
iki senedir, on üç senedir? Ne vardı, niye yapılamadı? Muhalefet de getirmiş.
Sivil toplum örgütleriyle “kervan yolda düzülür” babından bir görüşme yapılmış,
öyle anlaşılıyor. Temsilciler, PKK’ya karşı -biraz önce ifade ettim- halkın
yüreğini yumuşatmak amacıyla daha çok kullanılıyor, kendi mensup olduğu meslek
gruplarının temsili Hükûmet açısından o kadar önemli değil, “Onu ben yaparım.”
diyor. 
Şimdi, Anayasa’nın 173’üncü maddesinde “Devlet,
esnaf ve sanatkârı koruyucu ve destekleyici tedbirleri alır.” deniyor. Bu
tasarının bunu karşılamadığı sizin tarafınızdan da bir başka şekilde ifade
edilmiş oldu. Bu tasarı avanta ekonomisine yönelik. Sermayenin esnafı ezmesini
engelleyecek ne var bunda Allah’ınızı severseniz? “Yüzde 5’lik yer
ayıracaksınız.” diyor. Zaten biraz önce söylediniz, “Alışveriş merkezleri
onları istemiyor.” diyorsunuz. Daha önceki dönemin Başbakanı da demişti ki:
“Bunlar bir araya gelsin de -Ne yapsınlar?- AVM kursunlar.” AVM’yi kurabilecek
olsa zaten bu hâle düşmezler. Şimdi, burada da böyle bir şey var ama esnaf
ölüyor, rekabet edemiyor. Üretici AVM’lere teslim olmuş vaziyette, o da işin bu
yönü. 
Şimdi olaya baktığınız zaman,
Denizli’ye bakın, Denizli’de AVM’nin bir tanesi mahkemelik. Bir taraftan da
şimdi yeni bir tane imar geçiriyorlar, o da avanta ekonomisine yönelik bana
göre. Bir dikkat edin, bir sorun, “Alo” deyin, “Ne oluyor?” deyin. Yani
belediye de AKP’nin çoğunlukta olduğu bir büyükşehir belediyesi, Allah rızası
için sorun ya.
Şimdi, baktığınız zaman, bu da böyle,
bunlara bir şey diyecek hâlim yok. Yani “Yüzde 5’ini ayıracağız.” diyor Sayın
Başbakan. Önceki Başbakan işte, “AVM’ler bunlar birleşsin, inşaat yapsın.”
vesaire diyor ama hadi onlar bu işlerin biraz dışında diyelim, bilmiyor
diyelim, ya bunu söyletenlerin de mi hiç aklı yok Allah’ınızı severseniz? Ayıp
değil mi, günah değil mi, yazık değil mi? Bu ülkenin Cumhurbaşkanına, bu
ülkenin Başbakanına bunları söylettiriyorsunuz, birbiriyle tam tezat bir şey bu.

Şimdi, sizin özellikle bir ifadeniz
var, onu daha sonra soracağım ama ben esnaf temsilcileriyle görüştüm, aldığım
notlarda ”iş hacmi daraldı” diyor; doğru, yanlış, siz söyleyin. “Kârlılık
azaldı, esnaf zorunlu giderlerini dahi karşılayamıyor, bu duruma düştü, bunun
sonucunda da aldığı krediyi ödeyemiyor.” diyor. Bunu esnaf temsilcileri
söylüyor. “Vergi ve sosyal güvenlik primlerini ödeyemiyor, yatıramıyor, aksıyor
ama bunlar düzelmeden de esnaf içinde bulunduğu krizi atlatamaz.” diyor. Bu
tespitler doğru. Ama nasıl atlatacak esnaf bu krizi? Zaten mevcut esnafın
sayısı yarı yarıya azalmış, şehir merkezlerine kondurmuşsunuz, sıkıntı. Nereden
bakarsanız bakın, bu sadece esnafı ezmiyor, çevreyi de mahvediyor. Ben “Ya
Rabb’im!” dedim, kooperatiften bir kura çektim, evimin önünde park yeri
problemi yok, açık, dışarıda bir yerde ama bir gün geldim ki imar planları
değişmiş, kazıyı vurmuşlar. Emin olun, eşimin ayağı kırıldı, o ambulans çıktı,
geldi, belki yirmi metre dibe, bahçe duvarıma kadar kazdılar, girip çıkamadık.
Böyle bir şey olmaz, insanları ezdirmeyin, insanları sıkıntıya sokmayın. Hem
avanta ekonomisi çalışıyor, artı, bir de hayat tarzı olarak Türk milletinin bu
avanta ekonomisini benimsediğini söylüyorsunuz ama bir de çevreye verdiği
zarar, o rezil bir durum. Biz, bu kadar bu gücümüzle, söylediğimizle bu işlerin
altından kalkamıyoruz; korkunç bir şey. 
Şimdi, bakın,
burada bir dizi tedbirler lazım. Ne lazım? Torba kanunda her sene
çıkarıyorsunuz, yeniden yapılandırıyorsunuz. Yeniden yapılandırıyorsunuz, bu
adam ödese zaten ertesi yıl getirdiğiniz torba tasarıda yeniden
yapılandırmazsınız; ödeyemiyor adam, bir daha yapılandırıyorsunuz; faiz alsanız
da almasanız da bir daha yapılandırıyorsunuz, ödeyemiyor adam. Buna bir çare
bulmanız lazım. Bu sistemde “faizsiz kredi” falan diyorsunuz da silin adamların
borçlarını. Sizin dönemizde oldu, sıkıntısı sizin sıkıntınız, bugün içinde
bulunduğu durum sıkıntıysa AKP’nin yarattığı sıkıntı. 
Şimdi, yeni iş
yeri açacak esnaf ve sanatkârdan gelin vergi almayın bir beş yıl, görelim
açıyor mu açmıyor mu? Nakliyecilere de denizcilere verdiğiniz akaryakıt
desteğinden biraz verin. Ne olacak sanki? Paralel indirimleri onlara da yapın.
Esnafın iş yerinde çalışanlara sosyal güvenlik primlerinde esnaf lehine biraz
düzenlemeler yapın. Sigortalıların sağlık yardımlarına ulaşmasını
kolaylaştırarak daha fazla sigortalının kapsamda kalmasını, bu yardımlardan
yararlanmasını sağlayın. Bu onların talepleri.
Sosyal güvenlik
destekleme primi konusunda vatandaşların mağduriyetlerini giderici düzenlemeler
yapın. Prim ödeme gün sayısını doldurup yaş bekleyen sigortalılara gerekli
kolaylığı bir sağlayıverin, bekliyor bunlar, bağırıyorlar. Buradan “Kredi
vereceğiz.” diyorsunuz, “Hibe vereceğiz.” diyorsunuz, öbür taraftan adamın
boğazını sıkıyorsunuz. 
Gelin, eğitim ve
istihdam arasında adam gibi bir köprü kuralım. Çıraklık eğitimi yoluyla iş
gücüne imkân temini ve eğitim kalitesinin artırılması konusunda daha fazla
destek sağlayalım. 
Şimdi, bütün
bunlara baktığımız zaman esnaf kredi kooperatifleri aracılığıyla Türkiye Halk
Bankasıyla ilgili konuşuyorsunuz. Siz kriz öncesi Halk Bankasını da Ziraat
Bankasını da satıyordunuz. Öğrendiniz ki hini hacette böyle bankalara ihtiyaç
var, tutuyorsunuz, tutmak zorunda kalıyorsunuz. Bugün Başbakan diyor ki: “Talimat
verdim Halk Bankası Genel Müdürüne.” Hani liberal ekonomiydi, hani siz liberal
ekonomiye inanıyordunuz? Talimat ekonomisi bu. Sanayi falan öldü, esnaf da
gidiyor. İnşaat ekonomisi var, bildiğiniz de o.
Teşekkür ediyor,
saygılar sunuyorum Sayın Başkanım. (MHP ve CHP sıralarından alkışlar)
BAŞKAN –
Teşekkür ederim.
Şahısları adına ilk söz Sakarya
Milletvekili Sayın Münir Kutluata’nın. 
Buyurunuz Hocam. (MHP sıralarından
alkışlar) 
MÜNİR KUTLUATA (Sakarya) – Sayın
Başkan, sayın milletvekilleri; 675 sıra sayılı Kanun Tasarısı üzerinde söz
almış bulunuyorum. 
Ben, bu konudaki düzenleme ihtiyacının
çok önemli olduğunu zannettiğim bir boyutuna temas etmek istiyorum. Zamanımın
ona yetmeyeceğini biliyorum, ana hatlarıyla dikkatlerinize arz etmek istiyorum.
Sayın milletvekilleri, AVM’ler
konusunun mahzurları ele alınırken AVM’lerin satış sırasında verdikleri
zararlar dolayısıyla esnafla ilgili zararlar üzerinde duruluyor ve esnafın
korunmasına yönelik tedbirleri hepimiz arzu ediyoruz. Ancak, esnafın zarar
görmesi meselesi, AVM’ler konusunun ekonomiye verdiği zararın bir sonucu çünkü
AVM’ler esasen satarken değil, satın alırken ekonomiye zarar veriyorlar. Yani,
üreticiyi kontrol altında tutuyorlar, üreticiyi baskı altında tutuyorlar ve
üreticileri, sanayiciyi, KOBİ’leri, orta büyüklükteki sanayicileri âdeta sebze
hali karşısında çaresiz kalan sebze meyve üreticileri pozisyonuna düşürüyor.
Nasıl ki orada üreticinin eline para geçmiyor, tüketici ucuza sebze, meyve
yiyemiyor ama arada bir hal sistemi dönüyor. Aşağı yukarı aynı noktaya gelinmek
suretiyle burada ekonominin üretim aşaması büyük tahribat görüyor. Bu, gözden
uzak tutulduğu sürece, bu kanunda da görüldüğü gibi, getirilecek düzenlemeler
zımnen şunu demektedir: AVM’ler kaçınılmazdır, esnafla ilgili bazı tedbirler
alabilirsek, ne kadarını kurtarırsak o kâr. Hayır, AVM’ler Türkiye’de
ekonominin üretim ayağını, esas alanı çökerten mahzurlu kurumlar hâlindedir.
Şimdi, bakınız,
üretim, sonra aracı kuruluşlar, perakendeciler -bunlara dağıtım kanalları filan
diyebilirsiniz ilmî olsun diye- sonra tüketici. Sistem, bizim “esnaf” dediğimiz
perakendecimiz, ürünü tüketicinin ayağına götüren yapının asli unsurlarıydı,
şimdi AVM’ler sistemiyle üretici satıcının ayağına gitmektedir, ürünün ayağına
gitmektedir. Böyle olunca üretici devre dışı kalmakta dolayısıyla üreticinin
devre dışı kaldığı yerde sermaye üretime yönelmiyor, sermaye… Bütçe görüşmeleri
sırasında söylemiştim: “Türkiye’de bu iktidar döneminde sermaye üretime
yönelemiyor, spekülatif alanlara gidiyor.” demiştim, bunun bir başka görüntüsü,
biraz daha masum görünen tarafı, büyük sermaye küçük sermayenin yapabileceği,
küçük esnafın yapabileceği, küçük grupların yapabileceği alanlara büyük
sermayeyi yığmak suretiyle hem üretimin önünü kesmek hem de küçük sermayeyi
devre dışında bırakmak gibi bir sistemin sorumlusu olmuş durumdadır. O
bakımdan, AVM’ler meselesini, hele hele şehir estetiğine verdiği zarafet gibi
ilkel -kim kullandı bu ifadeyi bilmiyorum- yaklaşımların çok daha üzücü
olduğunu, çok daha az gelişmiş ekonomi mantığını yansıttığını ifade etmek
zorundayım. 
Değerli milletvekilleri, eğer bu
yönüyle bakılmazsa AVM’ler yani aracı kuruluşlar yani üretimde değil de satışta
marka olmaya çalışan, onu da sadece ülke içinde bunu yapan birtakım kuruluşlar
üreticinin kârını düşürmek suretiyle onu bir süre istismar edip sonra devre
dışı bırakmakta sonra ithalata yönelmektedir. O yüzden, Sayın Bakan burada
ifade etti, “Ürünlerin üzerine üreticinin adını koyduracağız.” dediniz, o güzel
bir şeydir ama çok küçük bir çaredir bu çerçevenin içinde baktığımız zaman. O
açıdan, meseleye böyle bakmak suretiyle AVM’ler yoluyla bu tahribatın önünün
kesilmesi lazımdır. AVM’lere mecbur edilen insanlarımız, tavuk çiftliklerinde
yirmi dört saat ışık yakmak suretiyle yumurtlamak zorunda bırakılan tavuklar
gibi çaresiz insanlarımız park bahçe hizmetleri yetersiz olduğu için AVM'lere
sığınmakta ve devamlı harcama yapmak mecburiyetinde bırakılmaktadırlar. Bu
açıdan işin…
(Mikrofon otomatik cihaz tarafından
kapatıldı) 
MÜNİR KUTLUATA (Devamla) – …esas
boyutuyla ele alınması ve ekonominin üretim boyutuna verdiği zararın dikkate
alınarak düzenlemelere bu çerçevenin esas yapılması gerekir diye düşünüyorum.
Saygılar sunuyorum. (MHP ve CHP
sıralarından alkışlar) 
BAŞKAN – Teşekkür ederim.
İzmir Milletvekili Sayın Mehmet Ali
Susam…
Buyurunuz. (CHP sıralarından alkışlar) 
MEHMET ALİ SUSAM (İzmir) – Sayın
Başkan, değerli milletvekilleri; benden önce konuşan milletvekili arkadaşlarım
da esnafın içinde bulunduğu koşulları çok güzel anlattılar. Ben inanıyorum ki Sayın
Bakan da biliyor çünkü Adalet ve Kalkınma Partisi milletvekilleri bugün burada
yok, Komisyonda, benden çok, esnafın zor durumda olduğunu söylediler. Ama,
nedense bugün buraya gelip bu mikrofonlardan, o önerge verenler, o konuşanlar
“Ahi teşkilatı yok oluyor, AVM'lere mahkûm ediyorsunuz, kültürümüz gidiyor.”
diyenler bugün ortalıkta yoklar. 
Arkadaşlar, ne yapmak istiyoruz bunu
anlayalım. Milleti kandırmaya gerek yok. İşin doğrusu şu, bugün bu yasada
gerçekten mağdur olan kesimler şunlar: Esnaf ve sanatkâr, sanayici. Sanayiciyi
taşeron hâline getiriyorsunuz. Az önce Kutluata’nın söylediği odur. Hani,
isimleri küçük yazılacak ya, AVM’ye markalı ürün üreten sanayicinin sadece
altta ismi geçecek, marka AVM’nin markası. Sonuçta ne olacak? Marka bilinirliği
AVM’nin, üretici sanayicinin... Yarın üreticiye diyecek ki: “Çekil kenara, ben
istediğimi üretici yaparım.” 
Değerli arkadaşlar, bakınız, bu
anlamıyla bu yasada birkaç tane değişiklikle bu yasayı güzelleştirebilirdiniz.
Bir: Sokak aralarında bir firmanın 5 bin tane mağazası olmaz arkadaş. 5 bin
tane mağazayı her sokak arasına açan insanlara ayrımcılık koyacaksınız,
diyeceksiniz ki: “Sen sokak arasına mağaza açıyorsan otopark koyacaksın
kardeşim.” Bu kadar basit ya, bunu önlemenin yolu bu, bu kadar basit. Bunu
yapmıyorsunuz. Az önce önerge verdik, dedik ki, sokak arasına girip bakkalla
rekabet eden indirim mağazalarının bakkalla rekabetini önlemenin bir yolu
şudur: 5 bin tane mağazası olan firma bir sokak arasına girdiğinde en az iki
otopark isteyin. Bu kadar basit. En azından bakkalı korursunuz, sokak aralarına
girmesinler. Hadi istedikleri yerde açsınlar da sokak arasına girmesin
kardeşim. Sokağa kadar gelip gırtlağına basmasın. Bunu yapın ya, bunu yapmak
çok mu zor? Bu kadar mı korkutuyor sizi bu? 
İkincisi: Arkadaşlar, bakınız,
Türkiye'nin üretimini yabancıya, ithalata mahkûm edeceksiniz. Bu kadar pazarı
ele geçirenler bir gün gelecek bizim üretici firmalarımızın karşısına oturacak,
“Şu fiyatı veriyorsanız alırım, yoksa ben ithalat yaparım, dışarıdan getiririm.”
Bitti. Ülke ekonomisinin geleceğini, pazarı başkalarına teslim ediyorsunuz.
Çünkü bir adamın 10 bin tane mağazası varsa o metrekareyi finansçılara istediği
an satar yani Amerika’nın büyük devleri Türkiye'de pazarın toparlanmasını
bekliyorlar. Onlar diyorlar ki: “Bize bu ufak metrekareler yetmez, bize milyon
metrekareler hazırlayın biz gelir o zaman onu satın alırız.” Aynı bu satın
almalar olacak. Siz bu bakkalı boğdurup 5 bin, 10 bin, 20 bin mağazası olanlar
bir gün gelecek o mağazalarını büyük alışveriş merkezi almak isteyen
uluslararası şirketlere, Walmart’a satacak, Amerikalılara satacak, Almanlara,
İtalyanlara satacak, ondan sonra da biz oturup kendi ülkemizin üreticileri
nereye mal satacak diye düşüneceğiz, ihracat teşviki, kredi vermek için uğraşacağız.
Bu kadar kötüye götürülebilecek bir şeyler. Bunları önlemenin pratikte
yollarını sizlere önerdik, Komisyonda önerdik, burada önergelerle önerdik ama
maalesef bizi dinlemiyorsunuz. 
Esnafı kollamak çok kolay. Az önce
Sayın Emin Haluk Ayhan da söyledi. Beş yıl vergi alma, bak nasıl esnaf açıyor.
Sokaklar arasında onunla rekabet edeceklere ayrımcılık koy. Yanında
çalışanlara, elektriğine, sigortasına biraz teşvik ver. Ona kredi verme,
istemez kredi; o hiçbir şey beklemeden, dişiyle tırnağıyla, çocuğuyla,
hanımıyla o iş yerinde ekmeğini çıkartır, size de hiç yük olmaz. Ama o adamı
büyükler karşısında çaresiz bırakırsanız, o esnafı kendi kaderine terk edip
ondan sonra yaşaması için onu çok zor duruma sokarsanız, ondan sonra da esnafı
koruyamazsınız. 
Bu yasada bunlara dikkat edilmesi
zorunluydu ama maalesef bunları yapamadınız. İnşallah, bizim iktidarımızda
olacak. (CHP ve MHP sıralarından alkışlar)
BAŞKAN – Teşekkür ederim.
Soru-cevap işlemine geçiyorum.
Sayın Işık, buyurunuz.
ALİM IŞIK (Kütahya) – Teşekkür ediyorum
Sayın Başkan.
Sayın Bakan, bilindiği gibi, 6502
sayılı Tüketicinin Korunması Hakkında Kanun hükümleri gereğince 28 Kasım 2014
tarihi itibarıyla bazı yönetmeliklerin çıkmış olması gerekiyordu. Bundan geçen
komisyonda da bahsettim, bazılarının çıkmak üzere olduğunu söylediniz. Ama şu
anda özellikle Bakanlığın çıkartması gereken 4 yönetmelik ile Hazine
Müsteşarlığının çıkartması gereken 1 yönetmelik henüz çıkmadı ve bu konuyu
bekleyen birçok kesim var. Bu yönetmeliklerle ilgili çalışma ne aşamada? Bunların
muhtemel çıkma tarihi nedir?
Teşekkür ederim.
BAŞKAN – Sayın Tanal, buyurunuz.
MAHMUT TANAL (İstanbul) – Teşekkür
ederim Sayın Başkan.
Sayın Bakan, geçen günlerde İran’dan
gelen bir uçak vardı. Ben bu uçakla ilgili ihbarlarda bulundum. Siz dediniz ki:
“Mahmut Tanal’ı bunlar tiye almışlar efendim.” Ayın 6’sında geldiği
söylenilmişti. Hâlbuki ben de ihbarları 13’ünde bulunmuştum. O dönem uçuşlarla
ilgili, gerek uçuş kulesi gerek İstanbul gerek Ankara sürekli hareket
saatlerini değiştirdiklerini söylediler. Sizin açıklamalarınıza göre uçakta 19
ton kaçak sigaranın ele geçtiğini söylemiştiniz. Nedir bu uçağın mukadderatı?
Bilgi verir misiniz efendim.
BAŞKAN – Sayın Akçay…
ERKÂN AKÇAY (Manisa) – Teşekkür ederim
Sayın Başkan.
Sayın Bakan, 2010 yılında Hükûmetiniz
“3D” başlığı altında Değişim, Dönüşüm ve Destek Projesi geliştirmişti,
kamuoyuna sundu. Belli başlıklar altında pek çok maddeyi ihtiva eden sözleri
vardı. Aradan geçen dört buçuk yıllık süre içerisinde bu başlıkların kaçını
gerçekleştirdi Hükûmetiniz? Bir.
İkincisi de bu kasım ayında
gerçekleştirilen Esnaf Şûrası kararlarını bir yasal düzenleme yapmak üzere bir
çalışmanız var mıdır? “Esnaf” tanımını ne zaman yapmayı düşünüyorsunuz?
Teşekkür ederim.
BAŞKAN – Sayın Tanal…
MAHMUT TANAL (İstanbul) – Teşekkür
ediyorum Sayın Başkan.
Sayın Bakan, bugün sabaha karşı
Cumhuriyet gazetesinin dağıtımıyla ilgili, YAYSAT’ta, emniyet müdürleri
tarafından, herhangi bir mahkeme kararı olmaksızın dağıtımı bir saat boyunca
engellenmiş durumda, yani araçların yola çıkmasıyla ilgili. Bu, halkın haber
alma özgürlüğü, basına bir tehdit mi, gözdağı mıdır? Bununla ilgili
bilgileriniz nedir? Burada bir mahkeme kararı var mı, YAYSAT’ın dağıtımının
geciktirilmesiyle ilgili bir mahkeme kararı var mı? Çünkü bu konuda, takdir edersiniz,
Basın Kanunu’nun 22’nci maddesi, 24’üncü maddesi, 5’inci maddesi mahkeme
kararlarını arıyor. Bu konudaki bilgileriniz nedir?
Teşekkür ederim.
BAŞKAN – Sayın Bakan, buyurunuz.
GÜMRÜK VE TİCARET BAKANI NURETTİN
CANİKLİ (Giresun) – Teşekkür ediyorum Sayın Başkanım.
Şimdi, önce Sayın Işık’ın “Tüketicinin
korunması mevzuatı çerçevesinde çıkarılması gereken yönetmeliklerle ilgili en
son durum nedir?” diye bir sorusu oldu. Şimdi, şu an itibarıyla Başbakanlığa
sevk etmediğimiz sadece 2 tane yönetmelik kaldı, onu da yani tahmin ediyorum,
en geç on beş gün içerisinde… Tabii, bu yönetmelikler gerçekten çok kapsamlı,
konuları önemli; kamuoyunu da çok yakından ilgilendiren konuları düzenliyor,
üzerinde ciddi çalışmalar yapıyoruz. Bu çerçevede çıkarmamız gereken toplam 23
tane yönetmelik vardı, şu an itibarıyla 21 tanesini sevk ettik. Yani onların
çoğu yayınlandı; yayınlanmayan, Başbakanlıkta incelenmeyi bekleyen 2 ya da 3
tane -şu anda tam hatırlamıyorum- ama sevk edeceğimiz 2 tane kaldı ve onların
da çalışmaları devam ediyor. Önümüzdeki günler içerisinde onların çalışmalarını
da tamamlayıp inşallah onları sonuçlandıracağız. 
Şimdi, Sayın Tanal, kendisinin de
Bakanlığımıza ihbar yoluyla bildirimde bulunduğu uçak meselesi var, onunla
ilgili bir soru yöneltti. 
Biliyorsunuz Sayın Tanal, ihbar
mektubunuzda hem ALO 136 hattına şifahi olarak beyanda bulundunuz hem de bir
cumartesi günü -yanlış hatırlamıyorsam- Bakanlığımıza. Ve biz de bu talebiniz
çerçevesinde, bu bilgi çerçevesinde 3 havaalanında, her ihtimale karşı, Ankara
Esenboğa, Atatürk Havalimanı ve Sabiha Gökçen Havalimanı’nda özel ekipler
oluşturduk ve beklemeye başladık bütün gelişmeleri aynı zamanda takip ederek.
Üç dört gün bekledik -ayrıca sizi de bilgilendirdik biliyorsunuz bu
gelişmelerle ilgili olarak- fakat bu uçak, yani bu bahsettiğiniz
bilgilendirmede yer alan uçak gelmeyince -bu uçağın siz 12’sini 13’üne bağlayan
gece geleceğini, yine yanlış hatırlamıyorsam, beyan etmiştiniz- biz biraz
araştırmayı, çalışmayı genişlettik ve bu uçağın, aynen ihbar mektubunda ya da
bilgilendirmede yer alan özelliklere sahip uçağın kendisinin 6 Aralıkta
geldiğini ve normal olarak işlemlere tabi tutulduğunu, eşyasının da sizin
beyanınızda ifade ettiğiniz gibi değil, sigara -o kivi doğru- bir miktar kivi
vardı ama tamamına yakını, geriye kalan önemli bir bölümünün de İngiltere’ye
transit olarak gönderilmek üzere beyan edilen sigara olduğunu, 19 ton olduğunu
hatırlıyorum şu anda, miktarı da 617 bin adetti yanlış hatırlamıyorsam. Her
neyse yani rakamlar ama 19 tonu hatırlıyorum. Uçak geliyor, geldiği zaman genel
kurallara göre ne yapılması gerekiyorsa beyan ediliyor. Fakat İngiltere’ye sevk
için mevzuatımızda eksiklik var. Yani sigaranın, tütün mamullerinin sevk
edilebilmesi için gideceği ülkenin dilinden ikazların, uyarıların yer alması
gerekiyor. Bu şartları taşımadığı için o eşya yani sigara antrepoya alınıyor ve
şu anda onun soruşturması devam ediyor. Onunla ilgili bir müfettiş
görevlendirdik. Yani bu sigaranın ve ayrıca sizin yine ihbar mektubunuzla
bağlantılı olarak enine boyuna bütün boyutlarıyla olayın ortaya çıkartılması
için müfettiş görevlendirdik. Şu anda o çalışma devam ediyor. Mahrecine mi iade
edilecek, imha mı edilecek; bu konularda da gerekli mevzuat karşısındaki durumu
tespit etmek üzere bu çalışmalar devam ediyor. En kısa zamanda
sonuçlandırılacak ve onunla ilgili size ayrıca bilgi vereceğiz Sayın Tanal.
Şimdi, yine Sayın Tanal’ın Cumhuriyet
gazetesinin dağıtımıyla ilgili YAYSAT’ın farklı bir uygulama yaptığı ve bu
dağıtımı yapmadığı şeklinde… Ben o konuda bilgi sahibi olmadığım için pek
ayrıntıyada…
MAHMUT TANAL (İstanbul) – YAYSAT
dağıtım yapmadı. Soru yanlış anlaşıldıysa özür dilerim. Emniyet mensupları
YAYSAT’ın dağıtımını engelliyor. Bir saat dağıtım orada engellendi, sorun bu
Bakanım.
GÜMRÜK VE TİCARET BAKANI NURETTİN
CANİKLİ (Giresun) – Tamam. Yani bununla ilgili bilgiye sahip olmadığım için
Sayın Tanal… Sanıyorum, biz bu Meclis görüşmelerindeyken bu gelişmeler oldu.
Onunla ilgili ben bilgi alıp size ayrıca yazılı olarak takdim edeceğim.
MAHMUT TANAL (İstanbul) – Bugün sabah
oldu bu.
GÜMRÜK VE TİCARET BAKANI NURETTİN
CANİKLİ (Giresun) – Evet. Yani ben yazılı olarak bu bilgiyi takdim edeceğim
Sayın Tanal.
Sayın Akçay 2010 yılında hayata
geçirilen, kararı alınıp uygulamaya konulan Değişim, Dönüşüm, Destek Strateji Belgesi’yle
ve bu belgede yer alan hususlarla ilgili olarak bilgi talep ediyor. Şimdi,
toplam 30 adet eylem var ya da atılması gereken adım var bu dönüşüm projesinde,
bu belgede. Bunlardan 17 tanesi süreklilik arz eden hususlar yani sürekli devam
eden, bitmeyen yani belli bir tarihte bitirilmesi öngörülmeyen ya da mümkün
olmayan… Zaten devam etmesi gerekiyor. Onlar devam ediyor zaten, alınmış ve
devam ediyor. 30 tedbirden 17 tanesi bu durumda. 9 tedbir tamamlanmış durumda.
30 tedbirin 17 tanesi devam ediyor, devam etmesi gerekiyor zaten, 9 tanesi
tamamlanmış, bunlardan 4 tanesi henüz tamamlanmamış. İsterseniz onları da
okuyabilirim, tamamlanmamış olanları ya da tamamlanmış olanları. 
İsterseniz hızlı bir şekilde tamamen
bitenleri ben sizlerle paylaşayım: “Geleneksel, kültürel ve sanatsal değeri
olan ve kaybolmaya yüz tutan esnaf muaflığı kapsamında meslek kollarının durumu
gözden geçirilecektir.” Gözden geçirildi, birtakım vergisel muafiyetler ayrıca
bu kanunda da var, birtakım imkânlar sağlandı.
“Hâlen esnaf muaflığı kapsamındaki
meslek kolları için vergiden muaf esnaf vergisi uygulaması getirilecektir.”
Getirildi. 
“Basit usulden gerçek usule geçen esnaf
ve sanatkârlara, şartlar oluştuğunda basit usulde vergilendirme imkânı
sağlanacaktır.” O da sağlandı, biliyorsunuz şu anda uygulanıyor. 
Esnaf ve sanatkârların kümelenme
faaliyetlerinin desteklenmesi için çalışma grubu oluşturuldu. 
TESK’in Millî Prodüktivite Merkezine
ödediği aidatlar kaldırıldı yani “Kaldırılacaktır.” denilmişti, kaldırıldı.
“Elektrikle ilgili fen adamlarının
görev, yetki ve sorumluluk sınırları yeniden değerlendirecektir.” Ve bu
düzenleme hayata geçirildi. 
“Ustalık belgesine sahip olan kişilerin
esnaf ve sanatkâr işletmelerinde sorumlu yönetici olmasına imkân tanınacaktır.”
Tanındı. 
Esnaf ve sanatkârların kamu ihalelerine
katılmalarını kolaylaştırıcı bazı belgelere, biliyorsunuz, onlara ilave
imkânlar sağlandı. 
“TESK’in Sosyal Güvenlik Kurumu Yönetim
Kurulunda temsil edilmesi sağlanacaktır.” Sağlandı. Bunlar tamamlananlar. 
Devam edenler, 4 tane henüz
tamamlanmayan var: “5362 sayılı Esnaf ve Sanatkârlar Meslek Kuruluşları
Kanunu’nda değişiklik yapılacaktır.” O henüz daha sonuçlandırılamadı.
Yine “5362 sayılı Kanun ile 5174 sayılı
Kanun arasında ustalık belgesi istenilmesine ilişkin düzenlemelerde paralellik
sağlanacaktır.” Bunun bir kısmı sağlandı, şu anda bu kanunla o da düzeltiliyor.
“Çıraklık eğitimi kapsamındaki
sorunların giderilmesine yönelik mevzuat düzenlemesi yapılacaktır.” Onunla
ilgili da kanun tasarısı hazır yani önümüzdeki günlerde o da görüşülecek.
Yine, 4’üncüsü de tam bitirilemeyen:
“Çıraklık eğitimi kapsamı dışındaki mesleklerde eğitim standart hâle
getirilecektir.” Bu da yine, Çalışma Bakanlığımızın bünyesinde yapılan çalışma
son aşamaya geldi, Bakanlar Kurulunda görüşüldü bu konuda. Zannediyorum
önümüzdeki günlerde inşallah onun da yasal düzenlemesi yapılmış olacak. 
Teşekkür ediyorum Sayın Başkanım. 
BAŞKAN – Teşekkür ederim, sağ olasınız.

Şimdi birleşime on beş dakika ara
veriyorum. 
Kapanma Saati:
18.00
DÖRDÜNCÜ OTURUM
Açılma Saati: 18.16
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan) 
----0----
BAŞKAN – Sayın milletvekilleri, Türkiye
Büyük Millet Meclisinin 42’nci Birleşiminin Dördüncü Oturumunu açıyorum.
675 sıra sayılı Kanun Tasarısı’nın
görüşmelerine devam edeceğiz.
Komisyon ve Hükûmet burada. 
İkinci bölüm üzerindeki görüşmeler
tamamlanmıştır.
Şimdi, ikinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım.
Madde 14’te üç adet önerge vardır,
sırasıyla okutup işleme alacağım.
Türkiye Büyük
Millet Meclisi Başkanlığı’na
Görüşülmekte olan 675 sıra sayılı kanun
tasarısının 14’üncü maddesinde yer alan “kuruluşu” ibaresinin “kuruluş”
ibaresiyle değiştirilmesini arz ve teklif ederiz. 
 İdris Baluken Adil
Zozani Hüsamettin Zenderlioğlu
 Bingöl Hakkâri Bitlis
 Erol Dora Nursel
Aydoğan
 Mardin Diyarbakır
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 14. Maddesinin
(3) fıkrasının madde metninden çıkartılarak yerine aşağıdaki fıkranın
getirilmesini arz ve teklif ederiz. 
“(3) Kooperatifler, kuruldukları
tarihten itibaren 10 yıl boyunca 193 Sayılı Gelir Vergisi Kanunu ve 5520 Sayılı
Kurumlar Vergisi Kanunu kapsamında tahsil edilecek vergileri yüzde elli
tutarında öder.” 
Mehmet Ali Susam Sinan
Aygün Turhan Tayan
 İzmir Ankara Bursa
İlhan Demiröz Haluk
Eyidoğan Süleyman Çelebi
 Bursa İstanbul İstanbul
Mahmut Tanal Mehmet
Hilal Kaplan 
 İstanbul Kocaeli

Türkiye Büyük
Millet Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 14. Maddesinin
(1) Fıkrasının aşağıdaki şekilde değiştirilmesini arz ve teklif ederiz. 
“(1) Esnaf ve sanatkâr işletmelerince
satışa sunulan malların etkin bir şekilde piyasadan temini amacıyla esnaf ve
sanatkârların üyesi olduğu tedarik ve dağıtım kooperatifleri kurulabilir. Bu
kooperatiflerin kuruluşu ve ana sözleşme değişikliği Bakanlık iznine tabidir.” 
Alim Işık Özcan
Yeniçeri Yusuf Halaçoğlu
Kütahya Ankara Kayseri
Seyfettin Yılmaz Reşat
Doğru  Mustafa Kalaycı
 Adana Tokat
 Konya
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Takdire bırakıyoruz Sayın Başkan. 
BAŞKAN – Hükûmet? 
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz Sayın Başkanım. 
BAŞKAN – Gerekçeyi okutuyorum: 
Gerekçe:
Yapılan düzenleme ile tedarik ve
dağıtım kooperatiflerinin esnaf ve sanatkârlar tarafından kurulmasının
sağlanması amaçlanmıştır. 
BAŞKAN – Muhteremler, Hükûmetin
katıldığı önergeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 14. Maddesinin
(3) fıkrasının madde metninden çıkartılarak yerine aşağıdaki fıkranın
getirilmesini arz ve teklif ederiz. 
“(3) Kooperatifler, kuruldukları
tarihten itibaren 10 yıl boyunca 193 Sayılı Gelir Vergisi Kanunu ve 5520 Sayılı
Kurumlar Vergisi Kanunu kapsamında tahsil edilecek vergileri yüzde elli
tutarında öder.” 
Mehmet Hilal
Kaplan (Kocaeli) ve arkadaşları 
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Sayın Başkan. 
BAŞKAN – Hükûmet? 
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkan. 
BAŞKAN – Sayın Kaplan, buyurunuz. (CHP
sıralarından alkışlar)
MEHMET HİLAL
KAPLAN (Kocaeli) – Teşekkür ediyorum Sayın Başkan.
Sayın Başkan,
değerli milletvekilleri; 675 sıra sayılı Kanun Tasarısı’nın 14’üncü maddesinde
verdiğimiz önerge üzerine söz almış bulunmaktayım. Yüce heyetinizi saygıyla
selamlıyorum.
Son elli yıldan
beri kırsaldan şehirlere hızla göç yaşanmaktadır. Ekonomik üretim merkezlerinin
şehirlerde toplanması ve iş gücünün bu merkezlerden idare ediliyor olması şehir
nüfuslarının hızla artmasına neden olmuştur. Nüfusumuzun da yaklaşık yüzde 75’i
kentlerde yaşamaktadır, hatta bu nüfusun önemli bir kısmı birkaç büyük
metropolde yoğunlaşmaktadır. Ülkemizde ekonomik gelişme ve küreselleşmenin
etkisiyle ortaya çıkan hızlı değişimler tüketim alışkanlıklarımızı da
değiştirmiştir. Dolayısıyla, yaşamımızda yeni sosyal, kültürel ve alışveriş
alanlarına ihtiyaç duyulmuştur. Bunların başında da son on yıldan bu yana hızla
bir gelişim seyri izleyen, perakende sektöründe alışveriş merkezleri, büyük
mağaza zincirleri yaşamımızın her alanında etkili olmaya başlamıştır; başında
da AVM’ler geliyor değerli milletvekilleri.
Sayın Bakanım,
beni dinlerseniz, size birkaç soru yöneltmek istiyorum. AVM’lerle ilgili kanun
düzenlemesini toplumun önemli bir sorunu olduğu düşüncesiyle yaptığınızı
biliyorum. Bizim de aynı düşünceye katıldığımızı ifade etmek istiyorum. Ancak
konuya sadece ticari bir boyutta baktığınızı ne yazık ki de ifade etmek
zorundayım. AVM’lerin kent merkezlerinde yapılanmasına olanak tanınırken
çevreye zararlı olup olmadığı konusunu da hiç düşündünüz mü Sayın Bakanım?
Esnafı, sanatkârı, vatandaşı korumak demek sadece onların ticari ilişkileriyle
ilgilenmek olmamalıdır, aynı zamanda yaşadığımız çevreyi de korumak olması
gerekmiyor mu? 
Bakın, Sayın Bakanım, 2014 yılında ÇED
yönetmeliğinde bir değişiklik oldu, daha önce bu yönetmelikte, eski
yönetmelikte AVM’lerde 5 bin metrekarenin üzeri olan yerler ÇED’e tabii
tutuluyordu. Son yapılan değişiklikle, 50 bin metrekarenin altında olan kapalı
alanların ÇED’den muafiyetine izin verdiniz. Şimdi ben size soruyorum Sayın
Bakanım: Değerli bürokratlarınız burada, böyle bir kanun tasarısı
düzenliyorsunuz, yaptığınız kanun tasarısında çevre düzenlemesiyle ilgili,
çevre kirliliğine neden olabilecek AVM’lerle ilgili tek bir satır yok, tek bir
cümle yok, bir önlem alma yok. ÇED kanunu düzenlendi, 5 binden 50 bine yani 10
kat artırıldı. Siz perakende satış ve vatandaşın haklarını korumaya yönelik bir
tedbir almaya kalkıyorsunuz, ne yazık ki bürokratlarınız bununla ilgili bir tek
işlem yapmamışlar. 
Şunu vurgulamak istiyorum: Esnafımızı,
sanatkârımızı korumak ve bunun için düzenlemeler yapmak elbette önemlidir.
Hatta bu alanlarda bunların ticari yapılarından doğacak olan zararlarıyla
ilgili düzenlemeler yapmak da önemlidir. Ancak, en az bu kadar önemli, en az bu
kadar anlamlı olduğuna inandığımız yaşam alanlarımızı korumakla, yaşadığımız
çevreyi korumakla ilgili düzenlemelerin bu kanun tasarısında olması gerekmiyor
muydu? Size bir önerim var, eğer samimiyseniz, bir önceki ÇED muafiyetinde
bahsedilen 5 binden 50 bine çıkarılan metrekareyle ilgili, gelin, bir sonraki
kanun düzenlemesinde bir teklif verelim, 5 bin metrekarenin üzerinde kapalı
inşaat alanı olan AVM’lerin tekrar ÇED uygulamasına tabi olmasını isteyelim.
Eğer samimiyseniz bunu sizden bekliyorum. 
Değerli milletvekilleri, elbette
bununla ilgili birçok milletvekili arkadaşım gerekeni söyledi. Benden önce çok
değerli milletvekillerinin bu konuda söyledikleri var, tekrar etmek istemiyorum
ama şunu özellikle Sayın Bakanıma vurgulamak istiyorum: Evet, AVM’ler olsun,
perakende satış açısından vatandaşın talepleri dile gelsin. Çünkü yaşadığımız
alan başka bir noktaya geliyor, kentsel gelişme, küresel gelişme, büyük
metropollerde ortak kültür alanları açısından büyük sıkıntılar var ama çevreyi
ve yaşam alanlarını kirletmeyen, küçük esnafı ve sanatkârı tehdit etmeyen, yöre
halkıyla kültürel, sosyal, sportif alanda uyum sağlayan, millî kültürümüze,
geleneklerimize ve yaşam tarzımıza sahip çıkan ve onları yaşatmaya çalışan,
sosyal, kültürel, sanatsal olarak, yeşil alanlarıyla beraber alanlar varsa
merkezin dışında, vatandaşı zor durumda bırakmamak kaydıyla, gelin, hep beraber
bunu yapalım, destek verelim. Ama ÇED’le ilgili düzenlemeyi, eğer uygun
görürseniz şimdi bir önergeyle düzeltmek istiyorum. 
Hepinize saygılar sunuyorum. 
Teşekkür ederim. (CHP sıralarından
alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Sayın milletvekilleri, biraz önce kabul
edilen önergeyle 14’üncü maddenin birinci fıkrası tümüyle değiştiğinden bu
fıkrada değişiklik öngören Bingöl Milletvekili Sayın İdris Baluken ve
arkadaşlarının önergesi işlemden kaldırılmıştır.
Madde 14’ü kabul edilen önerge
çerçevesi içinde oylarınıza sunuyorum: Kabul edenler… Kabul etmeyenler… Kabul
edilmiştir.
Madde 15’te üç adet önerge vardır,
sırasıyla okutuyorum ve de işleme alacağım.
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 15’inci maddesinin birinci fıkrasında geçen “Bakanlığın”
ibaresinden sonra gelmek üzere “ilgili dernek ve odaların” ibaresinin
eklenmesini arz ve teklif ederiz.
 İdris Baluken Adil
Zozani Hüsamettin Zenderlioğlu
 Bingöl Hakkâri Bitlis
 Erol Dora Nursel
Aydoğan
 Mardin Diyarbakır
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 15. Maddesinin
(1) fıkrasında bulunan “Perakende ticaretin” ibaresinden sonra gelmek üzere
“adil rekabete ve” ibaresinin eklenmesini, (3) fıkrasında bulunan “diğer
hususlar” ibaresinden sonra gelmek üzere “TOBB ve TESK’in görüşleri
doğrultusunda hazırlanacak” ifadesinin eklenmesini arz ve teklif ederiz.
 Mehmet Ali Susam Sinan
Aydın Aygün Turhan Tayan
 İzmir Ankara Bursa
 Mahmut Tanal Dilek
Akagün Yılmaz İlhan Demiröz
 İstanbul Uşak Bursa
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 15. Maddesinin
(1) fıkrasının aşağıdaki şekilde değiştirilmesini arz ve teklif ederiz.
“(1) Perakende ticaretin bu Kanunun
amacına uygun olarak yapılmasının sağlanması hususunda karşılıklı bilgi ve
görüş alışverişinde bulunmak, sektöre yönelik politika oluşturulmasına katkı
sağlamak, sorunları tespit etmek, alınacak önlemleri belirlemek ve ilgili kurum
ve kuruluşlar arasında işbirliğini sağlamak üzere Bakanlığın
koordinatörlüğünde, her coğrafik bölgenin ve meslek grubunun dengeli bir
şekilde temsil edildiği, ilgili sivil toplum kuruluşları, meslek odaları,
ticaret veya ticaret ve sanayi odaları, esnaf ve sanatkârlar odaları birlikleri
ile Bakanlık temsilcilerinin yer aldığı en az yetmiş kişiden oluşan
Perakendeciler Konseyi oluşturulur. Konseyin sekretarya hizmetleri Bakanlık İç
Ticaret Genel Müdürlüğü tarafından yürütülür.”
 Alim Işık Özcan
Yeniçeri Yusuf Halaçoğlu
 Kütahya Ankara Kayseri
 Seyfettin Yılmaz Reşat
Doğru Ali Öz
 Adana Tokat Mersin
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ HÜSEYİN FİLİZ (Çankırı) – Katılmıyoruz Sayın Başkanım.
BAŞKAN – Hükûmet? 
GÜMRÜK VE TİCARET BAKANI NURETTİN CANİKLİ (Giresun) –
Katılmıyoruz Sayın Başkanım.
BAŞKAN – Sayın Öz, buyurunuz.
ALİ ÖZ (Mersin) – Sayın Başkan, değerli milletvekilleri; 675
sıra sayılı Kanun Tasarısı’nın 15’inci maddesi üzerinde Milliyetçi Hareket
Partisi Grubu adına verdiğimiz önergeyle alakalı söz almış bulunuyorum. Bu
vesileyle yüce heyetinizi saygılarımla selamlıyorum.
Bu AVM’lerin gerçekten kazandırdıklarına ve kaybettirdiklerine
iyi bakmak lazım. Ülkemizde özellikle 90’lı yıllardan sonra alışveriş
merkezleri gündeme geldiğinde ve zincir marketler hadisesi ortaya çıktıktan
sonra küçük ve orta çaplı esnafın şikâyet ettiği unsurları ortadan kaldırmak
adına, maalesef, uzun yıllardır lobilerin baskısıyla bir düzenleme
yapılmamıştı. Dolayısıyla, küçük ve orta çaplı esnaf âdeta bundan sonraki
süreçte zarar batağına doğru sürüklenmiş ancak büyük şirketlerin, büyük
sermayesi olan firmaların gelirlerinin artırılması için şehirlerin düzeni de
göz ardı edilerek âdeta büyük bir rant ekonomisinin uygulanmasına zemin
hazırlanmıştır. 
Bu maddede, Bakanlığın koordinatörlüğünde “Perakendeciler
Konseyi” oluşturulacağı ifade edilmekte. Hatırladığınız gibi 2010
referandumunda da aslında Türkiye’deki iş ve işverenlerin, iş dünyasının,
ekonominin gidişatının hangi yönde olduğunu, ne yönde evrildiğini
değerlendirmek adına benzer bir şekilde Ekonomik ve Sosyal Konsey kurulmuştu,
orada da çok cilalı sözler vardı. Orada bunların bir araya geleceği, üç ayda
bir toplanacağı ve belli kararları alacağı, burada alınacak olan kararların
uygulanacağı ifade ediliyordu. Maalesef, Hükûmetiniz döneminde bunların hiçbiri
gerçekleşmedi. 
Bu alışveriş merkezlerinin artık bırakın özellikle şehir
merkezlerine kadar girmesini, sokaklara, hatta mahallelerin arasına kadar
girdiğini görüyoruz. Bunların üretime hiçbir katkılarının olmadığını,
bulundukları ve kuruldukları şehirlere bir katma değer kazandırmadıklarını da
net olarak biliyoruz. 
Ben, mesela
kendi milletvekili olduğum ilimden örnek vereyim: Büyük büyük AVM’leri
getirdiniz, kurdunuz. Bunların alışverişleri, üretim alanlarında değil. Çoğunun
o illerde vergi kayıtları bile yok. Büyük firmalara, neredeyse, oradan
tırlarla, araçlarla geliyor. Çok güzel bir raf düzeni var. Dolayısıyla, burada
satışı özendirecek, tüketimi cazip hâle getirecek ne varsa onlar o güzel
alanlarda sergileniyor. Dolayısıyla, vatandaşın bugün içerisine düşmüş olduğu,
tüketiciliğinin çok fazla artmış olduğu, yeri gelip kredi kartlarını bile
ödeyemeyip mahkemelere düştüğü, hacizlerin geldiği bu yapının da temelini
aslında atmış oluyoruz burada. 
Batılı ülkeler
bunu nasıl başarmışlar? Batı ülkelerinde, biliyoruz, eğer kurulmuş olan bir
hipermarket zincirinden o bölgede yaşayan küçük ve orta çaplı esnaf zarar
görecekse yeni gelen bu marketlerin elde edeceği gelirlerin bir kısmından bir
fon oluşturarak, onların mağduriyetini giderme adına düzenlemeler yapmışlar.
Biz ne yapıyoruz? Tam tersine, küçük ve orta çaplı esnafı yok etme gayreti içerisinde,
alışveriş merkezlerinin her yere kurulması için sonsuz imkân tanıyoruz. Bu
gidişat doğru bir gidişat değil. Bu düzenlemeyle gerçekten dar gelirlilerin,
esnaf ve sanatkârların günden güne bu ekonomi içerisinde nefes almalarını
sağlamak mümkün değil. 
Tabii ki bunun
yanında -bizden önce konuşan arkadaşımız da bahsetti- gerçekten bu alışveriş
merkezlerinin -AVM’lerin- çevreye etkilerinin de iyi analiz edilmesi lazım. 
Bu ülkenin
Sağlık Bakanı kalkıyor, diyor ki: “Bizim en büyük mücadelelerimizden bir tanesi
toplumda kronik bir hastalık hâline gelmiş olan obeziteyle mücadele ve obezite
merkezleri kurmak.” Sayın Bakan, bu obeziteyle mücadele ederken aslında en
büyük düşmanlardan bir tanesinin bu AVM’ler olduğunu biliyor musunuz? 
Hafta sonları
aileler çocuklarıyla beraber gidiyorlar, gittikleri zaman kimse çocuğunu
üzmemek veya onu incitmemek adına o normal dengesiz beslenme kriterleri
içerisinde neler varsa -çocuk çocuktur, onu kıramazsınız, raflara saldırıyor-
aile ister istemez onları çocuklarına almak zorunda kalıyor. Yani, bir taraftan
bir şeyi yapalım derken, bir taraftan kendi elimizle bir şeyleri yıktığımızın
farkında olmamız lazım. 
Bu AVM’ler büyük şehirlerdeki trafik
sorunlarının ana kaynaklarından birini oluşturuyor, kirliliğe ilave katkı
sağlıyor, uygun park alanları bulunmadığından belli alanları işgal ederek
şehirlerin düzensiz bir şekilde görünmesine vesile oluyor. 
Bu maddeyle alakalı kurmuş olduğunuz bu
konseyin kimlerden oluşacağı, kimlerin bu konseyin üyesi olacağı, bu konseyde
alınan kararların nasıl ortaya konulacağına dair yasal bir düzenleme
yapmıyorsunuz, yönetmeliğe havale ediyorsunuz. Bunun da Anayasa’ya aykırı
olduğunu ifade ediyor, yüce heyetinizi saygılarımla selamlıyorum. (MHP
sıralarından alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Diğer önergeyi işleme alıyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 15. Maddesinin
(1) fıkrasında bulunan “Perakende ticaretin” ibaresinden sonra gelmek üzere
“adil rekabete ve” ibaresinin eklenmesini, (3) fıkrasında bulunan “diğer
hususlar” ibaresinden sonra gelmek üzere “TOBB ve TESK’in görüşleri
doğrultusunda hazırlanacak” ifadesinin eklenmesini arz ve teklif ederiz.
Mehmet Ali Susam (İzmir) ve arkadaşları
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) –
Katılmıyoruz Sayın Başkanım. 
BAŞKAN – Hükûmet? 
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım. 
BAŞKAN – Sayın
Tanal, buyurunuz. (CHP sıralarından alkışlar) 
ENGİN ALTAY
(Sinop) – Sayın Tanal, bravo.
BAŞKAN –
Buyurunuz.
ENGİN ALTAY
(Sinop) – Vay...
BAŞKAN – Yo, okul ablasıyım, öğretmen
okulundan okul ablasıyım, onun için...
MAHMUT TANAL (İstanbul) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum.
Ben öğretmen okulu kökenliyim. Biz
öğretmen okulu kökenliler bir üst sınıfa “abla” deriz; erkeklere “ağabey”
deriz, kız arkadaşlarımıza da “abla” deriz. Bu bizim kültürümüzde olan bir şey,
öğretmen okullarının. O açıdan Sayın Başkanımıza görüştüğümüzde “abla” diye
hitap ederim, bunu bilmenizi istirham ederim. 
Değerli milletvekilleri, tabii, bu
kanuna baktığımız zaman, evet, şunu kabul etmek lazım: Şu anda iktidar
partisinden kaç milletvekili hipermarket sahibidir? Yani burada
“Hipermarketlere, alışveriş merkezlerine gerçekten niçin bir sınırlama
getirmiyoruz, niçin zapturapt almıyoruz?” sorusunun cevabı, Adalet ve Kalkınma
Partisinden kaç kişi büyük alışveriş merkezi sahibidir, eğer bunlar
açıklanabilirse, buradaki alışveriş merkezlerinin neden korunduğunu, küçük
esnafın ve esnaf ve sanatkârların korunmadığını açık ve net bir şekilde ortaya
çıkarmış oluruz. 
Peki, alışveriş merkezleriyle ilgili,
hep Avrupa Birliğine girmenin hayali peşinde olan iktidar ne yapıyor? Avrupa
Birliğinde düzenlemeler nasıl? Avrupa Birliğinde büyük alışveriş merkezleri
şehrin içinde var mı? Mesela, bir örnek: Almanya Ticaret Kanunu’nun 11/3
maddesi uyarınca, şehir merkezlerinde büyük alışveriş merkezlerinin bulunması
yasaktır. Peki, bu açıdan biz ne yapıyoruz? Türkiye’de, gayet rahat, o bölgenin
ne trafiğini ne altyapısını ne çevre yapısını ne otopark durumunu hiçbir hususu
nazara almadan, gayet rahat önümüze gelen her yere büyük alışveriş merkezleri
yapıyoruz. İtalya’da durum aynı şekilde; yine, çarşı merkezlerinde bu husus
yasaklanmakta. Bununla birlikte, Fransa’da yine aynı durum. Yani, biz,
gerçekten, Avrupa’daki güzel normları almıyoruz ancak para gelen bir yere...
Parayı da -devlete gelse, hazineye gelse amenna, devleti, hazineyi soymayalım
da- mevcut olan bu kâr olayını, rant olayını yine çevremizde bulunan,
hipermarket sahibi olan milletvekillerine kazandırtmaya çalışıyoruz. 
Bu konuyu burada kapatırken, Sayın
Bakanım, biraz önce sizlere sormuş olduğum soruyla ilgili, bu meşhur uçak... Bu
uçak... Ben -gayet rahat- o gün için uçuş kulesiyle görüştüğümde... Uçuş
kulesinin tüm konuşma kayıtları zabıt ve rabıt altındadır. Benim sizden
istirhamım, uçuş kulesindeki görüşmelerde, bu uçağın Başbakanlığa sürekli eşya
taşıyan bir uçak olduğunu ve bu nedenden dolayı oradaki personele bilgi
vermediklerini ve ancak “Bu bilgiyi kim istiyor, onunla görüşebilir miyim?”
dediğinde -milletvekili kimliğimi açıklayarak bu uçuş kulesindeki personelle
bizzat ben görüştüm- bu uçakla ilgili bilgileri kimseye vermediklerini... Ve
sürekli Başbakanlığa eşya getirip götüren uçak olduğu söyleniyor. 
Siz de biraz önce ifade ettiniz, bu
uçaktan 19 ton kaçak sigara elde edildiği söylenildi. Peki, Başbakanlığa böyle
eşya getiren uçağın kaçak sigarayla ne bağlantısı olabilir? Burada, bizim
iddiamızda kivi vardı, içinde dolar da vardı, dolarla ilgili herhangi bir
açıklama yapmadınız. Sizin nezaretinizde veya burada, Türkiye Büyük Millet
Meclisinde grubu bulunan, bağımsız olan tüm milletvekilleri nezaretinde, bu
uçakta arama yapıldıysa nasıl yapıldı? Bu aramaları siz bir kayda alıyor
musunuz? Bir kaydı kuydu var mı? Yani uçuş kulesi… Sürekli bu uçak rotasyon
hareketini verecek, uçuş planlarını değiştirecek, efendim, yedi gün öncesinden
bu uçak Türkiye’de Sabiha Gökçen Havaalanı’na inmiş olacak. Bu, eşyanın
doğasına, tabiatına aykırıdır çünkü yurt dışından Türkiye’ye gelen tüm uçaklar
orada radarlara takılır, hangi uçağın ne zaman geldiği, gelip gelmediği
bellidir. Yedi gün önceden gelen uçak… Uçuş kulesindeki personel bu uçağın
gelmediğini bilemez mi? Bilebilir çünkü sürekli aynı bilgileri uçak kulesindeki
mevcut olan personeliniz… Sürekli bu uçuş rotasyonunun değiştiği söyleniliyor.
Onun için,
gerçekten bu olayda büyük bir kaçakçılığın olduğunu düşünüyoruz biz. Sizden
istirham ediyoruz, kamuoyunun aydınlanması açısından, bu uçağın halkın
denetimine açılması açısından da tüm milletvekillerinin bunu kontrol etmesini.
Arama yaptıysanız da onu bir ekran hususunda mı yaptınız, bir kamera kaydı
hususunda mı yaptınız, bunu bizimle paylaşmanızı arz eder, hepinize teşekkür
ederim. 
Saygılarımı
sunarım. (CHP sıralarından alkışlar)
BAŞKAN – Teşekkür ederim Sayın Tanal.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 15’inci maddesinin birinci fıkrasında geçen “Bakanlığın”
ibaresinden sonra gelmek üzere “ilgili dernek ve odaların” ibaresinin
eklenmesini arz ve teklif ederiz.
İdris Baluken
(Bingöl) ve arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ KAYNAKLAR,
BİLGİ VE TEKNOLOJİ KOMİSYONU SÖZCÜSÜ HÜSEYİN FİLİZ (Çankırı) – Katılmıyoruz
Sayın Başkanım.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Sayın Zozani, buyurun. 
ADİL ZOZANİ (Hakkâri) – Teşekkür ederim
Sayın Başkan.
Değerli milletvekilleri, bu madde
üzerinde görüşlerimi ifade etmek üzere söz aldım ama maalesef, ülkemizdeki
gelişmeler zaman zaman, anı anına bizim gündemimizi de etkiliyor ve
konuşmamızın içeriğine dahi etki edecek boyuta ulaşabiliyor. Şu saat itibarıyla
Cizre’den aldığımız bir haber… Bugün, Demokratik Toplum Kongresi Eş Başkanları
Sayın Hatip Dicle ve Sayın Selma Irmak son dönemlerde Cizre’deki olaylar
nedeniyle kente bir ziyarette bulundular ve halkı sağduyuya çağıran bir buluşma
gerçekleştirdiler. Buluşmanın hemen arkasından, kentte hiçbir olay yokken polis
kurşunuyla 12 yaşında bir çocuk daha hayatını kaybetti. “Nihat Kazanhan”
isminde 12 yaşındaki bir çocuk daha iktidarlarınız döneminde katledilen
çocuklar kervanına katıldı. 
Son dönemlerde iktidar olarak sizler
çokça ifade edersiniz, kamu güvenliğinden söz ediyorsunuz. Kamu güvenliğini
bozan sizin emriniz altındaki işte bu polis teşkilatıdır, bu güvenlikçi
teşkilattır. 12 yaşındaki bir çocuk bugün hangi gerekçeyle Cizre’de katledildi,
Sayın Bakandan burada açıklama bekliyoruz, bu konuya bir açıklama getirmesini
arzu ediyoruz. 
Bizler sokağı teskin etmeye
çalışıyoruz, bizler yanan ateşe su dökmeye çalışıyoruz ama maalesef,
uygulamalarınızla yanan ateşe siz benzin döküyorsunuz. Bugün, Cizre’de uluorta,
sokak ortasında bir çocuğun kafasına kurşun sıkmak neymiş gelip burada cevabını
vermeniz gerekir, bunu izah etmeniz gerekir. Bunu izah etmeden bize kamu
güvenliğinden söz etmeyin, kamu güvenliğinin sağlanması, tesis edilmesi teranesini
burada hiçbir şekilde dillendirmeyin. Güvenliği bozan sizsiniz, sizin
emrinizdeki polislerdir, kamu güvenliğini bozan bunlardır. Biz, tersine,
sükûneti sağlamaya çalışıyoruz. Eş başkanımız, eş başkanlarımız,
milletvekillerimiz bugün Cizre’ye bunun için gittiler ama bir ziyaretimizi dahi
bu şekilde sabote ediyorsanız, provoke ediyorsanız söyleyeceğiniz bir şey
kalmayacak size. 
ENGİN ALTAY (Sinop) – Gerisini siz
düşünün.
ADİL ZOZANİ (Devamla) - Evet, bugün
Cizre’de sokak ortasında katledilen bu çocuğun neden katledildiğini Hükûmetin
izah etmesi gerekir; aksi durumda, sorumlusu sizsiniz. 
Son dönemlerde Cizre’ye atadığınız İlçe
Emniyet Müdürü hakkında, bakın, daha dün, mahkeme… Hrant Dink cinayeti
dolayısıyla yargılanan polislerden biridir. Savcılık tutuklanmasını talep
etmiş, mahkeme yurt dışına çıkma yasağını koydurarak tutuksuz yargılanmasını
hükme bağlamış ve böyle bir insan Cizre’de halkı provoke ediyor. Siz onu oraya
atadınız ve o provokasyonu bilinçli yaptırıyorsunuz. Bu, sizin politikanızın bir
parçasıdır. Aksi durumda, bize bir şeyi izah edemezsiniz. Cizre’de de,
Nusaybin’de de, Silopi’de de, Yüksekova’da da olanlar sizin politikalarınızın
bir parçasıdır. Tersini gelip burada ifade etmediğiniz sürece, bu failleri...
ENGİN ALTAY (Sinop) – Çıkamazlar oraya,
çıkamazlar.
ADİL ZOZANİ (Devamla) - …bu katliamcı
çeteyi polis teşkilatından arındırmadığınız sürece bize başka bir şey ifade
edemezsiniz. 
Ben gerçekten bugün bu maddeyle ilgili
olarak hazırladığımız hususları burada ifade edecektim. Bakın, bir kanun burada
var, tartışıyoruz, sonraki maddelerde söz alarak bunların içeriğine ilişkin
olarak burada eksik bıraktığımız hususları dile getirmeye çalışacağız ama
bugün, burada hiçbir şey Cizre sokağında polisin infaz ettiği 12 yaşındaki
çocuktan daha değerli değildir. 
(Mikrofon otomatik cihaz tarafından
kapatıldı) 
ADİL ZOZANİ
(Devamla) - Gelip ikna edici bir açıklama yapmadığınız sürece Cizre’de
katledilen çocuğun kanı sizin elinizdedir.
Teşekkür
ediyorum. (HDP sıralarından alkışlar) 
ENGİN ALTAY (Sinop)
– Hadi bakalım, gelsin Bülent Arınç cevap versin şimdi!
MEHMET NACİ
BOSTANCI (Amasya) – Sayın Başkan...
BAŞKAN – Sayın
Bostancı, bir oylamaya sunayım da ondan sonra size söz veririm.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir.
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir.
Buyurunuz.
İDRİS BALUKEN
(Bingöl) – Ne için söz istiyor, anlamadım.
ADİL ZOZANİ
(Hakkâri) – Sayın Başkan, niye söz verdiniz? 
İDRİS BALUKEN
(Bingöl) – Yani, Hükûmet adına birisinin çıkıp bir açıklama yapması gerekiyor,
arkadaşım çok net konuştu.
BAŞKAN – Belki
kendisi yapacak.
MEHMET NACİ
BOSTANCI (Amasya) – Sayın Başkan, değerli arkadaşlar...
BAŞKAN – Bir
saniye, açmadım.
ADİL ZOZANİ
(Hakkâri) – Ben Hükûmetten açıklama bekledim Sayın Başkan ama en azından İç
Tüzük gereği, neden itiraz ettiğini, neye itiraz ettiğini izah edip öyle
kürsüye çıkması gerekirdi, İç Tüzük böyle söylüyor.
BAŞKAN – Hayır,
siz bilgi istediniz. 
ADİL ZOZANİ
(Hakkâri) – Ben kendisinden bilgi istemedim. Hangi sıfatla bana bilgi verecek
Sayın Başkan?
İDRİS BALUKEN
(Bingöl) – Hükûmet yetkilisi değil.
ADİL ZOZANİ
(Hakkâri) – Hükûmet yetkilisi burada, hangi sıfatla...
BAŞKAN – Peki,
Sayın Bostancı...
ADİL ZOZANİ
(Hakkâri) – Hayır, böyle bir İç Tüzük, böyle bir uygulama olmaz Sayın Başkan. 
BAŞKAN – Bir
saniye, bir saniye, bir saniye...
MEHMET NACİ
BOSTANCI (Amasya) – Hükûmet AK PARTİ Grubunun desteklediği bir Hükûmet.
ADİL ZOZANİ
(Hakkâri) – Neye dayanarak konuşacak?
BAŞKAN – Bir
saniye, bir saniye, bir saniye...
İDRİS BALUKEN
(Bingöl) – Burada 2 Sayın Bakan var, onlar çıkıp cevap versin.
BAŞKAN – Bir
saniye, bir saniye, lütfen. 
MEHMET NACİ
BOSTANCI (Amasya) – Efendim, ben de Çözüm Komisyonu Başkanlığı yaptım, bu
meseleleri biliyorum, o çerçevede izin verirseniz konuşacağım.
BAŞKAN – Bilgi
vermek üzere diye tahmin ettiğim için söz verdim. Onun için haklısınız, önceden
sormam lazımdı, hızlandırmak için öyle oldu. 
Buyurun.
V.- AÇIKLAMALAR (Devam)
11.- Amasya Milletvekili
Mehmet Naci Bostancı’nın, Hakkâri Milletvekili Adil Zozani’nin 675 sıra sayılı
Kanun Tasarısı’nın 15’inci maddesiyle ilgili önerge üzerinde yaptığı
konuşmasındaki bazı ifadelerine ilişkin açıklaması
MEHMET NACİ
BOSTANCI (Amasya) – Sayın Başkan, değerli arkadaşlar; çok teşekkür ediyorum. 
Adil Bey burada
birtakım iddialarda bulundu, değerlendirmelerde bulundu. Türkiye bir hukuk
devleti. Polisin yaptığı her iş de, vatandaşın yaptığı her iş de hukuken
değerlendirilir. Eğer bahsettiğiniz tarzda bir konu var ise bu da açıklığa kavuşturulur,
hiç merak etmeyin. 
İDRİS BALUKEN
(Bingöl) – 6’ncı çocuk ölümü ya!
MEHMET NACİ
BOSTANCI (Devamla) – Ancak, çözüm süreci boyunca, doğunun genelinde değil fakat
Cizre, Şırnak, Hakkâri ve Yüksekova bölgesinin hareketli olduğunu biliyorsunuz.
Orada âdeta ayrı bir atmosfer var. 
YUSUF HALAÇOĞLU
(Kayseri) – Atmosfer değil devlet var.
MEHMET NACİ BOSTANCI (Devamla) – Ben de
Çözüm Komisyonu heyetiyle birlikte Hakkâri’ye, Şırnak Cizre’ye gittim ve burada
görüşmeler yaptık. Gördüğümüz şuydu: Sokaklarda 12, 15, 17 yaşlarındaki
çocuklar 50 kişilik, 100 kişilik gruplar hâlinde, molotofkokteylleriyle zaman
zaman meydana çıkıyorlar, ortalığı ateşe veriyorlar, bu eylemleri sürekli
yapıyorlardı. Ve benim şahit olduğum hadise şudur: Orada güvenlik görevlileri,
karşılarında küçük yaşta çocuklar olduğu için büyük bir dikkat ve ihtimamla
davranıyorlardı, hatta birçok olayda yakılmak istenen, yanan, kendi üzerine
molotofkokteyli atılan polis dahi onu yapan kişiye silah kullanmamıştır, onu
yapan kişiyi ancak engellemeye yönelik bir dikkatle davranmıştır çünkü o
çocuklar her ne yaparlarsa yapsınlar, bizim çocuklarımızdır, öyle bakarız.
Dolayısıyla, bu konuya ilişkin, hukuken bahsettiğiniz konuya ilişkin
değerlendirme yapılır, kamuoyuna da bilgi verilir. 
İDRİS BALUKEN (Bingöl) – Son bir ayda
6’ncı çocuk katlediliyor. Yani, burada boş konuşmanın…
MEHMET NACİ BOSTANCI (Devamla) - Ne
olduğunu henüz bilmiyoruz. Yani, çok böyle politik sentetik bir dil var bu
alanda. Bırakın, hukuken değerlendirilsin, kamu da aydınlatılsın. 
Çok teşekkürler. (AK PARTİ sıralarından
alkışlar)
ADİL ZOZANİ (Hakkâri) – Sayın Başkan..
BAŞKAN – Buyurun. 
ADİL ZOZANİ (Hakkâri) – Sayın Başkan,
ben kendisine hiçbir şey aslında sormadım, kendisinden bir izah da beklemedim. 
İDRİS BALUKEN (Bingöl) – Bir açıklama
da yapmadı. 
ADİL ZOZANİ (Hakkâri) – Bir açıklamada
da bulunmadı. Ancak, benim verdiğim bilgilerin politik sentetik bir algı
yaratmaya dönük olduğunu ifade etti. O “sentetik”in ne olduğunu da bilmiyorum
ama, hangi anlamda kullandı bilmiyorum. 
BAŞKAN - Siz sataşmadan mı söz
istiyorsunuz?
ADİL ZOZANİ (Hakkâri) – Evet. 
MEHMET NACİ BOSTANCI (Amasya) -
Sataşmada bulunmadım efendim, hiç sataşmadım ya.
BAŞKAN - Buyurunuz. 
VIII.- SATAŞMALARA İLİŞKİN
KONUŞMALAR
1.- Hakkâri Milletvekili Adil
Zozani’nin, Amasya Milletvekili Mehmet Naci Bostancı’nın yaptığı açıklaması
sırasında şahsına sataşması nedeniyle konuşması
ADİL ZOZANİ (Hakkâri) – Şimdi, Sayın
Bostancı, son bir ay içerisinde Cizre’de 6’ncı ölümdür. Bugün, partimize mensup
milletvekilleri Demokratik Toplum Kongresinin eş başkanlarıyla birlikte oradaki
atmosfere bir rahatlama sağlamak için oraya gittiler. Bugün polis kurşunuyla
katledilen 12 yaşındaki Nihat Kazanhan’ın katledilişiyle ilgili görgü tanığının
ifadesini buradan okuyorum. Bakın, gelip burada bu katliamlara meşruiyet
kazandırmaya kalkışmayın, bu çok zor olur. 
MEHMET NACİ BOSTANCI (Amasya) – Oo,
öyle bir şey yok, bunu reddederim, bunu reddederim.
ADİL ZOZANİ (Devamla) – Sizin için bu
çok zor olur, izahında zorlanırsınız; onu söyleyeyim. 
Bakın, aynen okuyorum, görgü
tanıklarından Yahya Ertene: “Bizim evimiz oraya yakındır. Her zaman orada top
oynadığımız ve bazen oturduğumuz yerdir. Son günlerde zaten polislerin tek işi,
gelip, hiçbir olay, eylem, etkinlik yokken gaz bombaları ve silahla ateş ederek
giderlerdi. Bugün de öyle bir durumdu. Polisler geldi, çocuklara bağırıp
çağırıp, daha sonra gaz bombaları attı, ardından silah sesleri geldi ve baktık
ki çocuk başından aldığı mermiyle yere düşmüş.” 
Bak, isim veriyorum sana Sayın Başkan.
Polisin açtığı ateşle kafasından infaz edilmiş, katledilmiş 12 yaşındaki bir
çocuktan söz ediyorum. 12 yaşındaki bir çocuk buradan size taş atsa bile sizi
yaralamaz. Bir polisin 12 yaşındaki bir çocuğun kafasına kurşun sıkmasını mazur
gösterebilecek neyiniz var, onu anlamaya çalışıyoruz. 
(Mikrofon otomatik cihaz tarafından
kapatıldı) 
ADİL ZOZANİ (Devamla) – Ayrıca sorumuz
size değil, Hükûmet temsilcilerinin gelip burada izahta bulunmaları gerekir. 
BAŞKAN – Teşekkür ederim.
MEHMET NACİ BOSTANCI (Amasya) – Sayın
Başkan…
BAŞKAN – Sayın Bostancı…
MEHMET NACİ BOSTANCI (Amasya) –
Katliamları meşrulaştırdığıma dair konuşma yaptığımı söyledi, cevap hakkı
istiyorum. Bu bir sataşmadır. 
ALİ SARIBAŞ (Çanakkale) – Hayır, olmaz.
Sakın ha, konuşmayın, yeter artık. Olmaz bu kadar konuşma ya. 
BAŞKAN – Müsaade buyurun, müsaade
buyurun. 
Şimdi, ben size söz vereceğim ama bakın
bu konunun üzerinde karşılıklı olarak sürdürmenizin çok faydalı olmadığını
düşünüyorum. Yani, eğer devam ederse bu iş ara vereceğim. Yani, dikkatli bir
dil rica edeyim. Hiç kimseye faydasının olmadığını…
MEHMET NACİ BOSTANCI (Amasya) – Her
zaman… Her zaman…
BAŞKAN – Hayır, ben başka bir şey
söylüyorum Hocam.
Buyurunuz. 
2.- Amasya Milletvekili
Mehmet Naci Bostancı’nın, Hakkâri Milletvekili Adil Zozani’nin sataşma nedeniyle
yaptığı konuşması sırasında şahsına sataşması nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar; benim buradan yaptığım konuşmadan katliamları
meşrulaştırdığıma dair bir anlam çıkarmak bence çok doğru bir iş olmadı Adil
Bey. 
Benim söylediğim, ortadaki durum her
neyse bunun hukuken değerlendirileceği. Sizler de gayet iyi biliyorsunuz ki,
bölgede gerçekten birçok provokasyonlar oluyor. Bunun da farklı kaynakları
olabiliyor. Sizler de bunların müşahidisiniz. O kalabalıkların içinden polise
ateş açanlar oluyor, o çocukları sahaya sürenler oluyor, başka tür çıkar
ilişkilerinin aracı olarak bu işler organize ediliyor. 
İDRİS BALUKEN (Bingöl) – Ya, bugün
hiçbir şey yok, yok Sayın Başkan. Olayla ilgili tek bir şey bilmeden
konuşuyorsun. 
MEHMET NACİ BOSTANCI (Devamla) - Bir
dakika… 
İDRİS BALUKEN (Bingöl) - Ne silah var
ne eylem var ne bir şey var. Ayıp yani ya! 
MEHMET NACİ BOSTANCI (Devamla) - Burada
katliamları meşrulaştırdığıma dair bir iddia ortaya kondu. Orada çok çeşitli
provokasyonlar oluyor. 
İDRİS BALUKEN (Bingöl) - Hiçbir
provokasyon yok bugün.
MEHMET NACİ BOSTANCI (Devamla) –
İktidar, bütün bu provokasyonlara karşı, çözüm sürecini yolunda götürmek için
büyük bir dikkatle davranıyor. Sizden de istirhamımız, elbette bu ihtimama
ortak olmanızdır. Yoksa, burada benim yaptığım konuşmadan böyle bir sonuç
çıkartmak buna bir katkı sayılmaz Adil Bey.
Teşekkür ediyorum. (AK PARTİ
sıralarından alkışlar)
ADİL ZOZANİ (Hakkâri) – Sayın Başkan…
BAŞKAN – Birleşime on dakika ara veriyorum.
Kapanma Saati:
18.53
BEŞİNCİ OTURUM
Açılma Saati: 19.03
BAŞKAN: Başkan Vekili Meral AKŞENER
KÂTİP ÜYELER:
İsmail KAŞDEMİR (Çanakkale), Muharrem IŞIK (Erzincan) 
----0----
BAŞKAN – Sayın milletvekilleri, Türkiye
Büyük Millet Meclisinin 42’nci Birleşiminin Beşinci Oturumunu açıyorum.
ADİL ZOZANİ (Hakkâri) – Sayın Başkan…
BAŞKAN – Buyurunuz.
ADİL ZOZANİ (Hakkâri) – Müsaadenizle,
bir hususu kayıtlara geçirmek için söz almak istiyorum. 
BAŞKAN – Öyle olur.
ADİL ZOZANİ (Hakkâri) – Şimdi, biraz
önce gündeme getirdiğimiz hususta Meclis kürsüsünden sorduğumuz bütün soruların
cevabını Hükûmetten beklediğimizi ifade etmek istiyorum. 
Ayrıca, iktidar partisi Grup Başkan
Vekili Sayın Bostancı benim gündeme getirdiğim husus üzerinden kendilerine
sataşma olduğuna dair iki defa Meclis kürsüsünü kullandı.
BAŞKAN – Öncesinde sataşma değildi. 
ADİL ZOZANİ (Hakkâri) – Ve biz 12
yaşındaki bir çocuğun polis kurşunuyla katledilmesi hususunu konuştuk. Üzülerek
ifade ederim ki, Sayın Grup Başkan Vekili iki defa kürsüyü kullandığı hâlde, 12
yaşındaki bir çocuğun katledilmesiyle ilgili olarak üzüntüsünü ifade eden bir
cümle dahi sarf etmemiştir. Bunların kayıtlara geçmesini isterim. 
Teşekkür ediyorum. 
BAŞKAN – Sayın Korkmaz, buyurun. 
V.- AÇIKLAMALAR (Devam)
12.- Isparta Milletvekili S.
Nevzat Korkmaz’ın, Isparta’da bir alışveriş merkezinin içindeki bir restoranın
alçı tavanının çökmesi sonucu yaralanan 26 kişiye acil şifalar dilediğine
ilişkin açıklaması
S.NEVZAT KORKMAZ (Isparta) – Sayın
Başkanım, kıymetli milletvekili arkadaşlarım; ben bir hadiseyle ilgili hem
Genel Kurulumuzu bilgilendirmek hem de geçmiş olsun dileklerimi sizlerle
paylaşmak için söz aldım. 
Isparta’mızda, ilimizde, bir alışveriş
merkezinin içinde yer alan bir restoranın alçı tavanının çökmesi neticesinde 26
kişinin yaralandığı biraz önce haber kaynaklarına düşmüştür. Bu hususla ilgili
geniş bir bilgi almaya çalışıyoruz ama bu aşamada ben Ispartalı hemşehrilerime
geçmiş olsun dileklerimi iletiyorum hem şahsım hem Milliyetçi Hareket Partisi
Grubu adına hem de acil şifalar dileğimizi iletiyoruz. 
Teşekkür ediyorum efendim.
VII.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
4.- Perakende Ticaretin
Düzenlenmesi Hakkında Kanun Tasarısı ile İzmir Milletvekili Ahmet Kenan
Tanrıkulu’nun; Perakende Ticaret, Alışveriş Merkezleri ve Büyük Mağazalar ile
Esnaf ve Sanatkarlık Hizmetlerinin Düzenlenmesi Hakkında Kanun Teklifi, İzmir
Milletvekili Mehmet Ali Susam’ın; Perakende Ticaret ile Esnaf ve Sanatkarlık Hizmetlerinin
Düzenlenmesi Hakkında Kanun Teklifi, Kocaeli Milletvekili Haydar Akar’ın;
Perakende Ticaret ile Esnaf ve Sanatkarlık Hizmetlerinin Düzenlenmesi Hakkında
Kanun Teklifi, İstanbul Milletvekili Celal Dinçer’in; Perakende Ticaretin
Düzenlenmesi Hakkında Kanun Teklifi, Bursa Milletvekilleri Mustafa Öztürk ve
Hakan Çavuşoğlu ile 56 Milletvekilinin; Alışveriş Merkezleri, Büyük Mağazalar
ve Zincir Mağazaların Kuruluş ve Çalışma Esaslarına Dair Kanun Teklifi,
Kahramanmaraş Milletvekili Yıldırım Mehmet Ramazanoğlu ve 4 Milletvekilinin;
Perakende Ticaretin Düzenlenmesi Hakkında Kanun Teklifi ve Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Raporu (1/974, 2/7,
2/175, 2/1561, 2/2271, 2/2527, 2/2528) (S. Sayısı: 675) (Devam)
BAŞKAN – 675 sıra sayılı Kanun
Tasarısı’nın görüşmelerine devam edeceğiz.
Komisyon ve Hükûmet burada. 
Madde 16’da üç önerge vardır, sırasıyla
okutuyorum: 
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 16'ncı maddesinin ikinci fıkrasının (c) bendinin tasarı metninden
çıkarılmasını arz ve teklif ederiz.

 İdris Baluken Adil
Zozani Erol Dora
 Bingöl Hakkâri
 Mardin

 Hüsamettin Zenderlioğlu Nursel
Aydoğan
  Bitlis Diyarbakır
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 16.
Maddesinin 1. Fıkrasının a) ve c) bentleri ile 2. Fıkrasının aşağıdaki şekilde
değiştirilmesini arz ve teklif ederiz.
a) Perakende sektörünün ve perakende
işletmelerin ülke genelinde dengeli bir şekilde yayılması, büyümesi ve
gelişmesine yönelik çalışmalar yapmaya,
c) İstatistikî bilgileri derlemeye,
düzenlemeye ve yayımlamaya,
(2) Bakanlar Kurulu;
a)  Bakanlığın üst meslek
kuruluşlarının görüşlerini de alarak oluşturacağı teklifi üzerine, faaliyet
konusu ve kollarına göre perakende işletmelerin açılış ve faaliyete geçişinde,
işletme sayısı ve bunların birbirlerine yakınlığı, ulaşım imkânları,
işletmelerin çevreye, altyapıya ve trafiğe getireceği yükler ile can ve mal
güvenliği riski gibi ekonomik, sosyal, demografik ve çevresel faktörler
açısından gözetilecek kriterleri belirleyerek, PERBİS işyeri açma ve çalışma
ruhsatı onay sürecine dâhil edilmek üzere belirlediği kriterleri Bakanlığa
iletmeye ve bu hususlara ilişkin usul ve esasları yönetmelikle düzenlemeye,
b)  İçişleri Bakanlığının teklifi ve
Bakanlığın uygun görüşü üzerine, 14/6/1989 tarihli ve 3572 sayılı İşyeri Açma
ve Çalışma Ruhsatlarına Dair Kanun Hükmünde Kararnamenin Değiştirilerek
Kabulüne Dair Kanunda belirtilen diğer müesseseler ile bu Kanunun 2 nci
maddesinin ikinci fıkrasındaki işletmelerin açılış ve faaliyeti ile kapanış
işlemlerinin PERBİS üzerinden gerçekleştirilmesine yönelik konularda karar
vermeye ve bu hususlara ilişkin usul ve esasları yönetmelikle düzenlemeye,
c)  Bu Kanun kapsamına giren hizmet
sektöründeki işletmeleri faaliyet konusu, bulunduğu yerleşim yeri veya kolları
bazında, Bakanlığın teklifi üzerine kapsam dışında tutmaya,
yetkilidir.” 

 Alim Işık Özcan
Yeniçeri Seyfettin Yılmaz
 Kütahya Ankara Adana

 Reşat Doğru Yusuf
Halaçoğlu Adnan Şefik Çirkin
 Tokat Kayseri Hatay
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 16.
Maddesinin Tasarı metninden çıkarılmasını arz ve teklif ederiz. 

 Mehmet Ali Susam Sinan
Aydın Aygün Turhan Tayan
 İzmir Ankara Bursa

 Mahmut Tanal Dilek
Akagün Yılmaz İlhan Demiröz
 İstanbul Uşak Bursa

 Ali Sarıbaş
 Çanakkale
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) –
Katılmıyoruz efendim.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Kim konuşacak?
MEHMET ALİ SUSAM (İzmir) – Ali Sarıbaş…
BAŞKAN – Sayın Sarıbaş, buyurunuz. (CHP
sıralarından alkışlar)
ALİ SARIBAŞ (Çanakkale) – Sayın Başkan,
çok değerli milletvekilleri; kendi ailemin ve babamın ailesinden gelen, aile
kültüründen gelen yetişmiş bir insan olarak böylesi bir kanun teklifi üzerinde
söz almanın mutluluğunu yaşıyorum diyemeyeceğim. Çünkü esnaf, sanatkârlar ve
küçük esnafımız hakkında… Sabah siftahını yapmak için dükkânının önünü süpüren,
erken kalkan, herkese “merhaba” diyen, herkesin dert ortağı, çilekeşi olan ve
tüm kültürlerimizi yaşattığı böylesi önemli bir konunun, bu esnafların
konusunun ötelenmesinin dışında küllendirilmesi anlamına gelecek bir yasadan
bahsetmek istiyorum. 
Aslında esnaflar çok şey bekliyordu bu
yasadan, uzun yıllardır bekliyordu ancak bu tasarıda dağ fare doğurmuştur ve
gerçekten de bu tasarı içerisinde önemli istekleri, bekledikleri
gerçekleşmemiştir. 
Arkadaşlar çok farklı bir pencereden
baktı ama isterseniz ben biraz da şöyle bir tarif yapayım: Kentlerin planlaması
-büyük kentlerle birlikte-yapılırken şehirlerin ticari merkezleri, kentin planı
bir bütündür. Yeşil alanlarıyla birlikte, insanın yaşamasıyla birlikte kentler,
insan odaklı olarak planlanırlar ve bu anlamda da dünyanın hiçbir yerinde
Türkiye’de olduğu gibi ada bazında ve parsel bazında kentlerin bütünleşmiş imar
planlarında daha sonra ranta dönük olarak yok edilmek için imar tadilatları
yapılmaz. Hele bu “AVM” denilen ve yerel yönetimlere ve özellikle de kamuyu ve
hükûmetlerin de bulunduğu bakanlıkları çok cazip hâle getiren teklifler ve
ranta dayalı olarak hatta kâr payı üzerinden yüzde verilen tekliflerle,
özellikle yeşil alanlar kent merkezinden yok edilmek üzere hep planlamalar
bozulur ve tadilatlar yapılır. Bu şu anlama gelir: Bakın, o kent
planlandığında, kentin içerisinde orasının bir trafik sorunu, yol genişliği,
otopark sorunu, insanların oradaki suyu, kanalizasyonu, çevreyle birlikte yeşil
alanı ve oksijeni ve aynı zamanda rüzgâr ve güneşi de dâhil olmak üzere
hesaplanan bu kent planlamasını, özellikle son yıllarda ki 2002’den sonra hızlı
bir şekilde AVM’leşen ve gittikçe de yozlaşan bu kent anlayışını bu AVM’ler
merkezine oturtuyoruz. Burada yapılması gereken; dünyada çağdaş kent,
sürdürülebilir kentin ve imar planlarının bozulmasını engellemek için mutlaka
AVM’leri diğer ülkelerde, çağdaş ülkelerde olduğu gibi kent merkezlerinin
dışına çıkararak hem küçük esnafımızı hem kenti, yaşanabilir anlayışı
içerisinde mutlaka korumalıyız. 
Bakın, çok net söylüyorum, burada bu
anlamda hep ranta dönük… Bunun üzerine çanak tutuyoruz ve rantın oluştuğu yerde
ve özellikle şimdi bu tasarıda da, bugünkü görüştüğümüzde şunu yapmayınız: “Biz
AVM’leri yaptık, pazar günleri de kapatmıyoruz ama burada da küçük
esnaflarımıza içerisinde dükkân açma yetkisi vereceğiz.” Bununla kandırmayın
insanları çünkü büyük sermaye karşısında, özellikle bu insanların hem kentte
yaşayan insanların sosyalleşmesini yok etmemek, insanları o binaların içerisine
tıkmamak, o insanların kamusal alanlarını yok etmemek, o insanların nefes
almasını engellememek adına ve esnafları da yok etmemek adına bu AVM’lerden
vazgeçin. 
Türkiye'de artık beldelerde, köylerde
AVM’ler ve hipermarketler kuruluyor. Sadece 5 şirketle bu Türkiye’nin bütün
tüketimini… Bu şirketlerin insanların gelecekteki üretim merkezlerini, tarımını
da yok etmemesi adına buna müsaade etmeyiniz. “Esnaflık Ahi kültürünü burada
yaşatacağız.” diye aldatmayınız. Ahilik kültürünü aslında yok eden bu yasa
olacaktır. Artık, ne olur gelin, şu yasayı beraberce doğru yapalım ve
önerdiğimiz gibi, Türkiye'de bunu imarın dışına atalım, insanları rahat, Ahilik
kültürünü sürdürebilen ve gerçekten son bir yıl içerisinde 1 milyon 200 esnafın
tekrar yok olmaması için elimizden gelen gayreti gösterelim. 
Bakın, Sayın Recep Tayyip Erdoğan ne
demişti bir AVM açılışında? “Artık bakkallar bitti, bunlarla uğraşmayın, gelin
AVM’leri açmaya devam edelim, bu işten vazgeçin, sermayeniz yetmez.” diyen
anlayışı bir kez daha bu yasayla pekiştiriyor Recep Tayyip Erdoğan, bu anlayış
içerisinde kanun yapıyor, sevgi ve saygılar sunuyorum. (CHP sıralarından
alkışlar) 
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 16.
Maddesinin 1. Fıkrasının a) ve c) bentleri ile 2. Fıkrasının aşağıdaki şekilde
değiştirilmesini arz ve teklif ederiz.
a) Perakende sektörünün ve perakende
işletmelerin ülke genelinde dengeli bir şekilde yayılması, büyümesi ve
gelişmesine yönelik çalışmalar yapmaya,
c) İstatistikî bilgileri derlemeye,
düzenlemeye ve yayımlamaya,
(2) Bakanlar Kurulu;
a)  Bakanlığın üst meslek
kuruluşlarının görüşlerini de alarak oluşturacağı teklifi üzerine, faaliyet
konusu ve kollarına göre perakende işletmelerin açılış ve faaliyete geçişinde,
işletme sayısı ve bunların birbirlerine yakınlığı, ulaşım imkânları,
işletmelerin çevreye, altyapıya ve trafiğe getireceği yükler ile can ve mal
güvenliği riski gibi ekonomik, sosyal, demografik ve çevresel faktörler
açısından gözetilecek kriterleri belirleyerek, PERBİS işyeri açma ve çalışma
ruhsatı onay sürecine dâhil edilmek üzere belirlediği kriterleri Bakanlığa
iletmeye ve bu hususlara ilişkin usul ve esasları yönetmelikle düzenlemeye,
b)  İçişleri Bakanlığının teklifi ve
Bakanlığın uygun görüşü üzerine, 14/6/1989 tarihli ve 3572 sayılı İşyeri Açma
ve Çalışma Ruhsatlarına Dair Kanun Hükmünde Kararnamenin Değiştirilerek
Kabulüne Dair Kanunda belirtilen diğer müesseseler ile bu Kanunun 2 nci
maddesinin ikinci fıkrasındaki işletmelerin açılış ve faaliyeti ile kapanış
işlemlerinin PERBİS üzerinden gerçekleştirilmesine yönelik konularda karar
vermeye ve bu hususlara ilişkin usul ve esasları yönetmelikle düzenlemeye,
c)  Bu Kanun kapsamına giren hizmet
sektöründeki işletmeleri faaliyet konusu, bulunduğu yerleşim yeri veya kolları
bazında, Bakanlığın teklifi üzerine kapsam dışında tutmaya,
yetkilidir.” 
Adnan Şefik Çirkin (Hatay) ve
arkadaşları
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) –
Takdire bırakıyoruz.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) - Katılıyoruz Sayın Başkanım.
BAŞKAN – Sayın Çirkin,
buyurunuz. 
ADNAN ŞEFİK
ÇİRKİN (Hatay) – Teşekkür ediyorum Sayın Başkan.
Sayın Başkan,
değerli milletvekilleri; hepinizi saygıyla selamlıyorum.
Şimdi, tabii,
biz de bu değişikliğe katıldığımızı ifade ediyoruz ancak bu fırsattan istifade
ilimizde esnafımızla ilgili bir kısım sorunları burada dile getirmek üzere
kürsüye gelmiş bulunuyorum.
Şimdi, bu yasada
esnafın bazı bürokratik sorunlarını çözmekle ilgili bir dolu madde var, hatta
bürokrasiyi de azaltan bir miktar düzenlemeler var ama benim anlamadığım bir
şey var: Yani, bizim ilimiz Hatay’da, Reyhanlı’da ve Antakya’da, özellikle
Antakya’da Suriyeli adam anahtarı vuruyor dükkân açıyor. Bizim kendi esnafımız
bir işletme açmak için en az 15-20 yere müracaat edip günlerce uğraşırken ve
bir şekilde açtıktan sonra da vergisini öderken Suriyeliler nasıl oluyor da bir
günde dükkân açabiliyor tek bir dilekçeyle? Ve sayın milletvekilleri, tatlıcı
açıyorlardı, terzi dükkânı açıyorlardı, işte, humusçu açıyorlardı, artık,
market açmaya başladılar, market. Yani, bunun bir düzeni olmalı, burası bir
hukuk devleti.
Bakın, zaten, iktidarın bu Suriye
politikasındaki öngörüsüzlüğü meseleyi buralara kadar getirdi ama bari bundan
sonrasını görün. Yani, bu milyonlarca Suriyeli kardeşimizle biz uzun yıllar
birlikte yaşayacağız, bunu gözünüze alın. Yani, Sayın Davutoğlu’nun ifade
ettiği gibi, haftaya Emevi Camisi’nde namaz mamaz, bunlar hayal, bitti, ortaya
çıktı. Zaten ne Sayın Davutoğlu’ndan ne Sayın Cumhurbaşkanından artık “Katil
Esed” laflarını da çok duyamadığımıza göre demek ki onlar da perde gerisinde
bir kısım şeyleri anlamaya başladılar. Yani bu huzuru bozuyor. Pek yakında
esnaf odalarımızın herhangi birinde bir Suriyeli oda başkanını görürsek
şaşırmayalım yani bu duruma geliyor ve bu, halk arasında huzursuzluğa yol
açıyor. 
Şimdi, bu yasada “Esnafın sorunlarını
çözeceğiz.” diyoruz. Esnafın sorununu çözmek için, esnafın ekonomik sorunlarını
çözmek için ortada ne var? Ben bunu göremiyorum. Şimdi, bir kere esnafın
sorununu çözecekseniz, esnafa para kazandırmak için çiftçiye para
kazandıracaksınız, memurun maaşına zam yapacaksınız, işçinin yaşam standardını
yüksek bir hâle getireceksiniz ki o esnafa gitsin, mal alsın, para kazansın ve
esnafımız da, efendime söyleyeyim, durumunu iyileştirsin. Esnaf, borcunu
ödeyemez durumda yani aldığı krediyi ödeyemez durumda. Yüz binlerce esnaf
emekli olamamış, bu Sayın Cumhurbaşkanının ifadesi. Ne diyorsunuz buna? “Otuz
altı ay kredi açtık.” Yani, zaten parası olsa gider emekli olur. Yani, burada
esnafın gerçek dertleriyle ilgili bir çalışma yapmanın gerekliliğini artık
ifade etmek durumundayız. 
Sayın milletvekilleri, 2007-2013
arasında 142 bin -Hayati Yazıcı Bey’in ifadesi bu- bakkal, bayi, büfe açılmış
ama aynı dönemde 111 bin tane de kapanmış. Şimdi, bu açılanları
anlayabiliyoruz; yeni evli, arabasını satmış, kredi almış bir yer açmış fakat
kapananlar on yılların işletmesi, bunu unutmamak lazım. Yani, bunun sonucunda
çok önemli sosyal patlamalar olabilir, çok dikkatli olmak lazım.
Ayrıca, “esnaf” derken yani bugün
Cizre’de, güneydoğunun bir çok bölgesinde esnafımız kepenk kapatıyor, oralarda
devlet yok. Devletin itibarı 16 Türk devletini konu eden mankenlerle korunmaz.
Devletin itibarı oradaki esnafın dükkânını açacak imkânı sağlamak ve onun
huzurunu teminle korunur. 
Çok teşekkür ediyorum, saygılar
sunuyorum. (MHP ve CHP sıralarından alkışlar) 
BAŞKAN – Teşekkür ederim. 
Hükûmetin katıldığı önergeyi oylarınıza
sunuyorum: Kabul edenler… Kabul etmeyenler… Kabul edilmiştir. 
Değerli milletvekilleri, biraz önce
kabul edilen önergeyle 16’ncı maddenin (2)’nci fıkrası tümüyle değiştiğinden bu
fıkrada değişiklik öngören Bingöl Milletvekili Sayın İdris Baluken ve
arkadaşlarının önergesi işlemden kaldırılmıştır. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Madde 17’de üç adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 17.
Maddesinin (2) fıkrasında bulunan "ön inceleme mahiyetinde olmak üzere
gerekli" ibaresinin madde metninden çıkartılmasını arz ve teklif ederiz.
 Mehmet Ali Susam Sinan
Aydın Aygün  Turhan Tayan
 İzmir  Ankara
 Bursa 
 Mahmut Tanal  Dilek
Akagün Yılmaz İlhan Demiröz
 İstanbul Uşak Bursa
Türkiye Büyük
Millet Meclisi Başkanlığına
Görüşülmekte olan 675 sıra sayılı kanun
tasarısının 17'inci maddesinin ikinci fıkrasında geçen "doğrudan"
ibaresinden önce gelmek üzere "sektörde örgütlü dernek ve diğer tüzel
örgütlerin” ibaresinin eklenmesini arz ve teklif ederiz. 
 İdris Baluken Adil
Zozani Hüsamettin Zenderlioğlu 
 Bingöl  Hakkâri
 Bitlis
 Erol Dora  Nursel
Aydoğan
 Mardin Diyarbakır
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı"nın 17. Maddesinin
(1). ve (2). Fıkralarının aşağıdaki şekilde değiştirilmesini arz ve teklif
ederiz.
"(1) Bakanlık, bu Kanunun
uygulanması, uygulamada çıkan sorunlar ve şikâyetlerle ilgili olarak perakende
işletmeler nezdinde denetim yapmaya yetkilidir.
(2) Yetkili idareler, yetki alanlarıyla
sınırlı olmak kaydıyla, doğrudan veya Bakanlığın talebi üzerine, bu Kanun
hükümleri çerçevesinde perakende işletmeler nezdinde ön inceleme mahiyetinde
olmak üzere gerekli denetim ve uygulamaları yapmak ve önlemleri almakla görevli
ve yetkilidir.”
 Alim Işık  Özcan
Yeniçeri Yusuf Halaçoğlu
 Kütahya  Ankara
 Kayseri
 Seyfettin Yılmaz Reşat
Doğru
 Adana Tokat

BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) –
Takdire bırakıyoruz. 
BAŞKAN – Hükûmet? 
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz Sayın Başkan. 
OKTAY VURAL (İzmir) – Gerekçe… 
BAŞKAN – Gerekçeyi okutuyorum: 
Gerekçe:
Yapılan düzenleme ile Bakanlıkça yapılacak
denetimlere ilişkin esasların daha belirgin hale getirilmesi ve uygulamada
karşılaşılabilecek bazı sorunların giderilmesi amaçlanmıştır.
BAŞKAN – Hükûmetin katıldığı önergeyi
oylarınıza sunuyorum: Kabul edenler… Kabul etmeyenler… Kabul edilmiştir. 
Bu önerge kabul edildiği için diğer iki
önergeyi işlemden kaldırıyorum. 
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir.
Madde 18’de iki adet önerge vardır,
sırasıyla okutuyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı'nın 18.
Maddesinin (6) fıkrada bulunan "bir ay" ibaresinin "üç ay"
olarak değiştirilmesini arz ve teklif ederiz.
 Mehmet Ali Susam Aykan
Erdemir Mehmet Hilal Kaplan
 İzmir Bursa Kocaeli
 Ayşe Gülsün Bilgehan Oktay
Ekşi Sakine Öz
 Ankara İstanbul Manisa
 Ayşe Nedret Akova
 Balıkesir
Türkiye Büyük Millet Meclisi Başkanlığına
Görüşülmekte
olan 675 sıra sayılı kanun tasarısının 18'inci maddesindeki ilgili fıkralarda
geçen “otuz günden az olmamak üzere Bakanlıkça verilen süre içinde"
ibarelerinin, “30 günden az 120 günden fazla olmamak üzere" şeklinde
değiştirilmesini arz ve teklif ederiz.
 İdris Baluken Adil
Zozani Hüsamettin Zenderlioğlu
 Bingöl Hakkâri Bitlis
 Erol Dora Nursel
Aydoğan
 Mardin Diyarbakır
BAŞKAN –
Komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz efendim.
BAŞKAN –
Hükûmet?
GÜMRÜK VE
TİCARET BAKANI NURETTİN CANİKLİ (Giresun) – Katılmıyoruz Sayın Başkanım. 
BAŞKAN – Sayın
Zozani, buyurunuz. 
ENGİN ALTAY
(Sinop) – Yeni bir polemik olabilir.
BAŞKAN – Yok,
bundan sonra polemiğe müsaade etmiyorum, derhâl ara vereceğim.
ADİL ZOZANİ
(Hakkâri) – Öyle bir müdahalede bulundunuz ki hemen insanın polemik yapası
geliyor. 
ENGİN ALTAY
(Sinop) – Sen Bostancı’ya hitap et. 
BAŞKAN – Benimle
inatlaşmamanızı tavsiye ederim.
Buyurunuz.
ADİL ZOZANİ
(Devamla) – Teşekkür ederim Sayın Başkan. 
Şimdi, biraz
sonra dile getireceğim hususlara değinmek üzere bu madde üzerinde söz aldım.
Cezai müeyyideleri düzenleyen bir maddedir bu 18’inci madde. 
Şimdi, bu cezai müeyyidelerin karşılık
bulabilmesi için düzenlemenin de ona tekabül etmesi gerekir. Ancak, kanunun
tamamındaki düzenlemeler ve düzenlemelerle ilgili uygulayıcı ve denetim
mekanizmaları maalesef sizin buradaki cezai müeyyidelerin karşılık bulmasını
engeller bir durumda. Konsey oluşturuyorsunuz, merkezî konsey oluşturuyorsunuz,
Ankara’da konsey oluşturuyorsunuz ama çalışma sürelerinin uygulanmasını Hakkâri
Valisine bırakıyorsunuz, iyi hoş, biz bu konuda rahatız bizim AVM’miz yok ama
AVM’si olan yerler bu konuda problem yaşayacak, buna ilişkin düzenleme nasıl
yapılacak gerçekten sorunlu bir durum. 
Şimdi, tek tek
maddelere baktım. Esasında Meclis Başkanlığının yani kanun tekniğine uygun
hazırlanmamış olmasından kaynaklı olarak bu tasarıyı iade etmesi gerekirdi
çünkü tamamıyla buradaki teknik bir KHK tekniği, kanun hükmünde kararname
tekniği. Bugün bu tasarı burada kabul edilir ve kanunlaşırsa Bakanlık kaç tane
yönetmelik hazırlayacak hiç merak ettiniz mi, baktınız mı? Bakanlık 12 tane
yönetmelik hazırlamak durumundadır. Kaç maddeyi konuşuyoruz, kaç maddelik bir
kanunu konuşuyoruz? 27 maddelik bir kanunu konuşuyoruz, 2 maddesi yürütme ve
yürürlük maddesi, 25 maddelik bir kanunu konuşuyoruz. Birbiriyle ilintili
maddeleri düşündüğünüz zaman esasında sadece “Yönetmelik hazırlanır.” diyen bir
kanun bu. Dolayısıyla bir kanun metni, bir tasarısı yok önümüzde. Şimdi, bu
kadar muallak bir konuyu biz yasama organı olarak hangi boyutlarıyla alıp
değerlendiriyoruz ben gerçekten ona şaşıyorum. Kanun tekniğine uygun
hazırlanmamış bir tasarı, başından yanlış. 12 tane yönetmelik hazırlanacak, o
yönetmeliklerin içinde ne olacağını bilmiyoruz, sıkıntılı alanları var,
izafiyete açık hususlar var kanunun içerisinde, istismar edilecek hususlar var
bunun içerisinde. Çok açık ve net ifade ediyorum: Ensesi kalın olan AVM’ler kendi çalışma koşullarını
düzenleyecek, bürokratik mekanizma üzerinde tasallut kurabilecek, etkisi altına
alabilecek. Yarın öbür gün farklı şeyleri burada tartışırsak, farklı
uygulamaları, duyumları buralarda dillendirirsek suçu dışarıda aramayalım. Siz
böyle yasal düzenleme yapıyorsanız vatandaşa da “İşini bil.” diyorsunuz
demektir. Geçmişte ifade edildi, devletin en üst düzey yetkilileri ifade etti:
“Benim vatandaşım, benim memurum işini bilir.” dedi, denildi. 
Bakın, burada yaptığınız düzenleme
şunu söylüyor: İşini bilen vatandaş, ensesi kalın olan AVM sahipleri işini
bilen memurla iş tutar, işini yürütür, çalışma koşullarını kendi istediği
şekilde düzenler. Böyle bir yasanın içerisinde siz neyin cezai müeyyidelerini
düzenliyorsunuz, doğrusu şaşarım. 
Önerimiz şu: Son maddeye de şöyle bir
ibare ekleyin, zamanı var, 27’nci maddeye…
(Mikrofon otomatik cihaz tarafından
kapatıldı) 
ADİL ZOZANİ (Devamla) – Yürürlük
maddesinin de uygulanıp uygulanmayacağını bir yönetmelik şartına bağlayın.
Tamamıyla yönetmelik şartına bağlı bir kanun yapmış olalım. 
Teşekkür ediyorum. 
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
"Perakende Ticaretin Düzenlenmesi Hakkında Kanun Tasarısı'nın 18.
Maddesinin (6) fıkrada bulunan "bir ay" ibaresinin "üç ay"
olarak değiştirilmesini arz ve teklif ederiz.
Aykan
Erdemir (Bursa) ve arkadaşları
BAŞKAN – Komisyon, katılıyor musunuz? 
SANAYİ, TİCARET, ENERJİ, TABİİ KAYNAKLAR, BİLGİ VE TEKNOLOJİ
KOMİSYONU SÖZCÜSÜ MEHMET ERDOĞAN (Gaziantep) – Katılmıyoruz.
BAŞKAN – Hükûmet? 
GÜMRÜK VE TİCARET BAKANI NURETTİN CANİKLİ (Giresun) –
Katılmıyoruz Sayın Başkanım.
BAŞKAN – Sayın Tunay, buyurunuz. (CHP
sıralarından alkışlar)
FAİK TUNAY (İstanbul) – Sayın Başkan,
saygıdeğer üyeler; 675 sayılı Perakende Ticaretin Düzenlenmesi Hakkında Kanun
Tasarısı’nın 18’inci maddesiyle ilgili önerge üzerinde söz almış bulunmaktayım.
Bu
vesileyle hepinizi saygıyla selamlıyorum.
Tabii, öncelikle
şunu belirtmek isterim: Uzun yıllardır kamuoyunda biraz da AVM’lerle ilgili
yasal düzenleme olarak bilinen bu kanun tasarısı sonunda Türkiye Büyük Millet
Meclisine geldi. Bir milletvekili olarak bundan büyük bir mutluluk duyuyoruz.
Biraz gecikmeli de olsa bizim gündemimize gelmesi ve milleti yakinen ilgilendiren
böyle bir kanun tasarısının görüşülmesi çok olumlu bir adım. Ben, başta Sayın
Bakanımız olmak üzere Bakanlık bürokratlarını verdikleri emekler için
canıgönülden tebrik ediyorum. Ama, tabii ki gönül isterdi ki biz buraya bir
muhalefet milletvekili olarak çıktığımız zaman konuşurken mükemmel olmasa da
mükemmele yakın bir yasa olduğunu söyleyelim ve bu kürsüye çıktığımız zaman
sadece “Vatana ve millete hayırlı olsun.” deyip bu kürsüden inmeyi arzu
ederdik. Ama, kanun tasarısına baktığınız zaman birçok yerde belirli
sıkıntıların, daha doğrusu eksikliklerin olduğunu görüyoruz. 
Tabii, biraz
önce 17’nci madde hakkında konuşacaktık, 17’nci madde geçti, 18’nci madde
üzerinde konuşuyoruz. Ama, ben bu vesileyle belki bu kürsüde hiç konuşulmayan,
çok dile getirilmeyen bir şey söylemek istiyorum. Özellikle benim seçim bölgem
olan İstanbul’da AVM’lerle ilgili şöyle bir sıkıntı var: 17 Ağustos depremini
hep beraber yaşadık. 17 Ağustos depreminden sonra alınan bir karar vardı.
İstanbul’da yaklaşık olarak 480 tane boş, atıl olarak bulunan alan afet
toplanma yeri olarak belirlenmişti. Bunu hepimiz destekledik çünkü böyle bir
kararda iktidar veya muhalefet ayrımı olmaz. Çok acı bir deprem yaşadık, Allah
bir daha milletimize böyle bir deprem yaşatmasın ve el birliğiyle bunun kararı
alınmıştı. Fakat gelinen süre içerisinde, zaman içerisinde İstanbul’da bu 480
tane afet toplanma yeri olarak belirlenen alanların birçoğunun maalesef ve
maalesef AVM’lere peşkeş çekildiğine tanık olduk. Yani, çok üzülerek
söylüyorum, bu ifadeyi kullanmak istemezdim ama birileri tarafından bu alanlar
AVM’lere peşkeş çekildi. Tabii, bugün baktığınız zaman bunların hepsinin tek
tek ismini verecek değilim ama özellikle kendi seçim bölgemde bu tarz afet
toplanma alanlarının büyük bir çoğunluğunun AVM’lere bir şekilde “rant
yaratmak” adı altında verildiğini görüyoruz. Eğer örnek isterseniz, mesela
Capacity Alışveriş Merkezi var Bakırköy’de. Son örnek, tartışmalara konu oldu,
asansör faciası yaşandı, işçilerimizi kaybettik, Mecidiyeköy’de Ali Sami Yen
Stadı’nın olduğu yer. Burası afet toplanma yeriydi, hatta İstanbul’un en büyük
afet toplanma yerlerinden bir tanesiydi. Burası da bir firmaya -firmanın ismi
lazım değil- verildi ve işte rezidans, AVM projesi hep beraber yürüyor. Ondan
sonra, Bahçelievler’de yine böyle bir afet toplanma yeri “Meydan AVM” adı
altında bir AVM’ye verildi. Şimdi, bu örnekler gitgide artıyor, çoğalıyor.
Biz burada bence
AVM yasasını veya AVM’leri ilgilendiren kanun tasarısını konuşurken biraz da
işin bu boyutunu konuşmalıydık. Yani deprem diyoruz, Allah korusun, İstanbul’u
büyük bir deprem bekliyor diyoruz, hepimiz kendimizce önlemlerimizi alıyoruz
iktidar veya muhalefet belediyeleri ama baktığımız uygulamaları gördüğümüz
zaman çok büyük sıkıntıların olduğunu görüyoruz. Tabii, bugün iktidarın belli
bir gücü var, muhalefetin gücü ve sayısı iktidardan hesap sormaya yetecek
sayıda değil. Ama ben hep şuna inanıyorum: Bir de mahkemeyi kübra var. Yani bu
afet toplanma yerlerini biz AVM’lere verdiğimiz zaman, Allah korusun,
hiçbirimiz bunu arzu etmiyoruz ama yarın öbür gün 17 Ağustos gibi büyük bir
deprem İstanbul’da olduğu zaman -ki bütün bilim adamları bunu söylüyorlar aynı
şekilde bir depremin, hatta daha şiddetlisinin İstanbul’da olacağını
söylüyorlar- bu afet toplanma yerinde vatandaşlar, insanlar toplanamadığı
zaman, buraların AVM olduğunu gördüğü zaman bu kararları verenler acaba
vicdanlarında rahat olabilecekler mi? Bizim anlayışımızda, bizim inancımızda ne
diyor? Boynuzsuz bir koyun için bile boynuzlu bir koyuna kısasın yapılacağı
mahkemeyi kübrada bunun elbette hesabı verilecektir. O yüzden, bu yasal
düzenlemeyi yaptıktan sonra, kanun tasarısını görüştükten sonra, bence artık
afet toplanma yerlerinin bir an önce aslına uygun olarak kullanılmasını
amaçlamaktayız ve bununla ilgili bu düzenlemeyi de Türkiye Büyük Millet Meclisi
yapmak zorunda. Yalnız İstanbul’da değil, diğer bütün illerde de aynı şeyle
karşılaşıyoruz ama ben kendi seçim bölgem İstanbul olduğu için bunu özellikle
dile getirmek istedim. 
Kanun
tasarısının ülkemiz ve milletimiz için hayırlara vesile olmasını diliyorum.
İnşallah bu aksaklıklar, sıkıntılar bu Meclis eliyle, hep beraber, iktidarıyla
muhalefetiyle düzelecektir ve hepimizin içine sinecek, doğru, düzgün bir kanun
tasarısı çıkıp buradan yasalaşacaktır diyorum. Hepinizi saygıyla selamlıyorum.
(CHP sıralarından alkışlar) 
BAŞKAN –
Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Kabul edilmemiştir. 
Şimdi maddeyi
oylarınıza sunuyorum: Kabul edenler... Kabul etmeyenler.. Kabul edilmiştir.
Madde 19’u
oylarınıza sunuyorum: Kabul edenler... Kabul etmeyenler... Kabul edilmiştir. 
20’nci maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
21’inci maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
Madde 22’de bir
adet önerge vardır, okutup işleme alıyorum. 
ADİL ZOZANİ
(Hakkâri) – Geri çekiyoruz, kalanları geri çekiyoruz. 
BAŞKAN – Çok
teşekkür ederim. 
Maddeyi
oylarınıza sunuyorum: Kabul edenler... Kabul etmeyenler... Kabul edilmiştir. 
Madde 23’ü oylarınıza sunuyorum: Kabul
edenler... Kabul etmeyenler... Kabul edilmiştir.
Madde 24’te bir adet önerge var, okutup
işleme alıyorum.
Türkiye Büyük
Millet Meclisi Başkanlığına
Görüşülmekte olan 675 sıra sayılı
Perakende Ticaretin Düzenlenmesi Hakkında Kanun Tasarısının 24 üncü maddesi ile
640 sayılı Kanun Hükmünde Kararnameye eklenen ek 1 inci maddenin eki listenin
ekteki şekilde değiştirilmesini ve aynı maddeye aşağıdaki fıkranın eklenmesini
arz ve talep ederiz. 
 Mihrimah Belma Satır  Mehmet
Doğan Kubat Ramazan Can
 İstanbul İstanbul Kırıkkale
 Fatih Şahin Hakan
Çavuşoğlu
 Ankara  Bursa
"(2) 190 sayılı Kanun Hükmünde
Kararnamenin ek 7 nci maddesi ve merkezi yönetim bütçe kanunları kapsamında
yapılacak atamalar dışında, merkezi yönetim bütçe kanunlarında yer alan
kısıtlamalara tabi olmaksızın, toplam 3000 adedi geçmemek üzere Bakanlık
tarafından belirlenecek boş kadrolara atama yapılabilir."
KURUMU : GÜMRÜK VE
TİCARET BAKANLIĞI 
TEŞKİLATI : MERKEZ
1 SAYILI LİSTE
İHDAS EDİLEN KADROLARIN
 
 SERBEST TOPLAM
SINIFI UNVANI DERECESİ
KADRO  KADRO
 
ADEDİ ADEDİ



GİH


GENEL
  MÜDÜR YARDIMCISI


1


2


2




GİH


DAİRE
  BAŞKANI


1


10


10




GİH


HUKUK
  MÜŞAVİRİ


1


3


3




GİH


GÜMRÜK
  VE TİCARET BAŞMÜFETTİŞİ


1


40


40




GİH


GÜMRÜK
  VE TİCARET MÜFETTİŞİ


3


20


20




GİH


GÜMRÜK
  VE TİCARET MÜFETTİŞ YARDIMCISI


7


40


40




GİH


GÜMRÜK
  VE TİCARET UZMANI


5


174


174




GİH


GÜMRÜK
  VE TİCARET UZMAN YARDIMCISI


8


250


250




GİH


MALİ
  HİZMETLER UZMANI


5


5


5




GİH


MALİ
  HİZMETLER UZMAN YARDIMCISI


8


5


5




GİH


BÖLGE
  AMİRİ


5


1


1




GİH


KISIM
  AMİRİ


5


3


3




GİH


MÜTERCİM


6


2


2




GİH


MUHAFAZA
  MEMURU


3


4


4




GİH


MUHAFAZA
  MEMURU


5


40


40




GİH


MUHAFAZA
  MEMURU


6


106


106







TOPLAM








705






KURUMU : GÜMRÜK VE
TİCARET BAKANLIĞI 
TEŞKİLATI : TAŞRA
1 SAYILI LİSTE 
İHDAS EDİLEN KADROLARIN



SINIFI


UNVANI


DERECESİ


SERBEST KADRO
  ADEDİ


TOPLAM
  KADRO ADEDİ




GİH


BÖLGE
  AMİRİ


5


26


26




GİH


KISIM
  AMİRİ


5


35


35




GİH


MUAYENE
  MEMURU


6


500


500




GİH


MUHAFAZA
  MEMURU


7


650


650




GİH


MEMUR


7


240


240




TH


MÜHENDİS


6


15


15




TH


TEKNİKER


7


15


15




TH


TEKNİSYEN


7


19


19



 TOPLAM 
1500
BAŞKAN – Komisyon katılıyor mu?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) –
Takdire bırakıyoruz.
BAŞKAN – Hükûmet?
ADİL ZOZANİ (Hakkâri) – Sayın Başkan,
önergede bir problem var. Eğer önergenin ekleri okunmamış olsa idi kanun
metnine uygun bir önerge olmuş olurdu ama önergede “3 bin kadroya kadar”
ifadesi var, okunan tabloda, eklerde 2.205 kadro ihdası var. Şimdi, böyle bir
durumda ihdas edilemeyecek, ihdas edilip de kanun ekinde, ek cetvelde
belirlenmemiş 795 kadro açıkta kalıyor. Bu hâliyle problemli bir önergedir,
düzeltilmesi gerekir.
GÜMRÜK VE TİCARET BAKANI NURETTİN
CANİKLİ (Giresun) – Sayın Başkanım, bir açıklama yapabilir miyim?
BAŞKAN – Evet, buyurun.
GÜMRÜK VE TİCARET BAKANI NURETTİN
CANİKLİ (Giresun) – Efendim, bizim yine bu listede 5 bin tane kadromuz var şu
anda ilave olarak. Dolayısıyla, 2.205 tane yeni kadro ihdas ediliyor, 3 bin
kadronun da açıktan atama yetkisi alınıyor, elbette usulüne uygun bir şekilde
yani sınav vesaire. Dolayısıyla, diğer kadro mevcut kadrodan karşılanacak. O
anlamda, teknik açıdan herhangi bir sıkıntı yok Sayın Başkanım.
BAŞKAN – Hükûmet katılıyor mu?
GÜMRÜK VE TİCARET BAKANI NURETTİN
CANİKLİ (Giresun) – Katılıyoruz Sayın Başkanım.
BAŞKAN – Gerekçeyi okutuyorum:
Gerekçe:
Son yıllarda dış ticaretin gelişmesine
bağlı olarak gümrük iş ve işlemlerinde önemli düzeyde meydana gelen artışla
birlikte, ticaret, tüketicinin korunması, e-ticaret ve perakende sektöründe
yeni düzenlemeler yapılmıştır. Bu çerçevede Gümrük ve Ticaret Bakanlığının
görev ve yetki alanında önemli ölçüde genişleme olmuş ve iş yükü artmıştır. İş
yükü artışına paralel olarak Bakanlığın yönetsel ve denetim kapasitesinin
artırılarak sorumluluğunda bulunan hizmetlerin ve denetimin daha etkin ve
verimli bir şekilde yerine getirilmesi amacıyla ihtiyacı olan personel
kadrolarının ihdası için düzenleme yapılmaktadır.
Ayrıca, maddeye eklenen ikinci fıkra
ile, 190 sayılı Kanun Hükmünde Kararnamenin ek 7 nci maddesi ve merkezi yönetim
bütçe kanunlarındaki sınırlamalara tabi olmaksızın, 3000 adet boş kadroya atama
izni alınarak, bu kadrolara atama yapılması, dolayısıyla merkez ve taşra
teşkilatı personel ihtiyacının karşılanması amaçlanmaktadır.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Kabul edilmiştir.
Kabul edilen önerge çerçevesi içinde
madde 24’ü oylarınıza sunuyorum: Kabul edenler… Kabul etmeyenler… Kabul
edilmiştir.
Madde 25’te bir önerge vardır, okutup
işleme alıyorum:
Türkiye Büyük
Millet Meclisi Başkanlığına
Görüşülmekte olan 675 Sıra Sayılı
“Perakende Ticaretin Düzenlenmesi Hakkında Kanun Tasarısı”nın 25. Maddesinin
Tasarı Metninden çıkartılmasını arz ve teklif ederiz. 
 Alim Işık 
Özcan Yeniçeri  Yusuf Halaçoğlu
 Kütahya Ankara Kayseri
 Seyfettin Yılmaz Reşat
Doğru
 Adana Tokat
BAŞKAN – Komisyon, katılıyor musunuz?
SANAYİ, TİCARET, ENERJİ, TABİİ
KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN (Gaziantep) –
Katılmıyoruz.
BAŞKAN – Hükûmet?
GÜMRÜK VE TİCARET BAKANI NURETTİN
CANİKLİ (Giresun) – Katılmıyoruz Sayın Başkanım.
BAŞKAN – Gerekçeyi okutuyorum:
Gerekçe:
Yapılan düzenleme ile, perakende
işletmelerin de 394 sayılı Hafta Tatili Hakkında Kanun hükümleri kapsamında
değerlendirilmesi ve alışveriş merkezlerinde çalışanların da tatil yapmaları
amaçlanmıştır.
BAŞKAN - Önergeyi oylarınıza sunuyorum:
Kabul edenler… Kabul etmeyenler… Kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir.
Geçici madde 1’i oylarınıza sunuyorum:
Kabul edenler… Kabul etmeyenler… Kabul edilmiştir.
Madde 26’yı oylarınıza sunuyorum: Kabul
edenler… Kabul etmeyenler… Kabul edilmiştir.
Madde 27’yi oylarınıza sunuyorum: Kabul
edenler… Kabul etmeyenler… Kabul edilmiştir.
İkinci bölümde yer alan maddelerin
oylamaları tamamlanmıştır.
Tasarının görüşmeleri tamamlanmıştır.
Tasarının tümünü oylarınıza sunuyorum:
Kabul edenler… Kabul etmeyenler… Kabul edilmiştir.
Tasarı kabul edilmiş ve kanunlaşmıştır.
GÜMRÜK VE TİCARET BAKANI NURETTİN
CANİKLİ (Giresun) – Başkanım, iki dakika söz alabilir miyim?
BAŞKAN - Buyurun. (AK PARTİ
sıralarından alkışlar) 
GÜMRÜK VE TİCARET BAKANI NURETTİN
CANİKLİ (Giresun) – Sayın Başkan, değerli milletvekili arkadaşlarım; teşekkür
etmek amacıyla söz aldım. Hepinizi saygıyla selamlıyorum.
Evet, gerçekten herkesin ellerine
sağlık, bütün arkadaşlara, bütün gruplara, milletvekillerimize çok teşekkür
ediyorum. Elbette bu tasarının hazırlanmasında emeği geçen bürokrat
arkadaşlara, Komisyondaki çalışmalarda katkı sağlayan bütün milletvekili
arkadaşlarımıza ve selefim Gümrük ve Ticaret Bakanı Sayın Hayati Yazıcı’ya
-onun döneminde bu çalışmalar yapıldı- çok teşekkür ediyorum. İnşallah esnaf ve
sanatkârımıza ve bütün Türkiye’ye, ekonomiye katkı sağlar. Hayırlı olsun,
hepinize saygılar sunuyorum. 
Teşekkür ediyorum. (AK PARTİ
sıralarından alkışlar) 
BAŞKAN – Ben de teşekkür ederim.
Hayırlı uğurlu olsun. 
5’inci sırada yer alan, Türkiye
Cumhuriyeti ve Ürdün Haşimi Krallığı Arasında Hükümlülerin Nakline Dair
Anlaşmanın Onaylanmasının Uygun Bulunduğu Hakkında Kanun Tasarısı ve Dışişleri
Komisyonu Raporu’nun görüşmelerine başlıyoruz.
5.- Türkiye Cumhuriyeti ve
Ürdün Haşimi Krallığı Arasında Hükümlülerin Nakline Dair Anlaşmanın
Onaylanmasının Uygun Bulunduğu Hakkında Kanun Tasarısı ve Dışişleri Komisyonu
Raporu (1/740) (S. Sayısı: 425)
BAŞKAN - Komisyon? Yok.
Ertelenmiştir. 
6’ncı sırada yer alan, Milli Mayın
Faaliyet Merkezi Kurulmasına İlişkin Kanun ile Bazı Kanunlarda Değişiklik
Yapılmasına Dair Kanun Tasarısı ve Milli Savunma Komisyonu Raporu’nun
görüşmelerine başlıyoruz.
6.- Milli Mayın Faaliyet
Merkezi Kurulmasına İlişkin Kanun ile Bazı Kanunlarda Değişiklik Yapılmasına
Dair Kanun Tasarısı ve Millî Savunma Komisyonu Raporu (1/996) (S. Sayısı: 672)
BAŞKAN - Komisyon? Yok.
Ertelenmiştir. 
Bundan sonra da komisyonların
bulunamayacağı anlaşıldığından, kanun tasarı ve teklifleri ile komisyonlardan
gelen diğer işleri sırasıyla görüşmek için, alınan karar gereğince 15 Ocak 2015
Perşembe günü saat 14.00’te toplanmak üzere birleşimi kapatıyorum. 
Kapanma Saati: 19.44




(x) 675 S. Sayılı Basmayazı 13/01/2015
tarihli 41’inci Birleşim Tutanağı’na eklidir. 





