



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

12’nci Birleşim
11 Kasım 2014 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Zonguldak Milletvekili Özcan Ulupınar'ın, Uzun
Mehmet’in taş kömürünü buluşunun 185’inci yıl dönümüne ve taş kömürünün
Zonguldak ekonomisindeki katkısına ilişkin gündem dışı konuşması
2.- Ankara Milletvekili Mustafa Erdem'in, ülkemizde ve
çevremizde son günlerde yaşanan olaylara ilişkin gündem dışı konuşması
3.- Hakkâri Milletvekili Adil Zozani'nin, Hakkâri
Yüksekova’da yaşanan olaylara ilişkin gündem dışı konuşması
V.-AÇIKLAMALAR
1.- Sinop Milletvekili Engin Altay'ın, 10 Kasım, Gazi
Mustafa Kemal Atatürk’ün ölümünün 76’ncı yıl dönümüne ilişkin açıklaması
2.- İstanbul Milletvekili Abdullah Levent Tüzel'in,
Soma’nın Yırca köyünde yapılacak santral için 6 bin zeytin ağacını yok eden
kapitalist yağmayı ve buna göz yuman siyaseti lanetlediğine ilişkin açıklaması
3.- Manisa Milletvekili Selçuk Özdağ'ın, Osman Yüksel
Serdengeçti’nin ölümünün 31’inci yıl dönümüne ilişkin açıklaması
4.- İstanbul Milletvekili Mahmut Tanal'ın, İstanbul’un
Sultanbeyli ilçesinin sorunlarına ilişkin açıklaması
5.- Muğla Milletvekili Nurettin Demir'in, üniversite
hastanelerinde çalışan hemşirelerin sorunlarına ilişkin açıklaması
6.- İstanbul Milletvekili Haluk Eyidoğan'ın, İstanbul
Validebağ Korusu’nda yeşil alana sahip çıkan halka karşı devletin tutumuna
ilişkin açıklaması
7.- Kayseri Milletvekili Yusuf Halaçoğlu'nun, 10 Kasım,
Gazi Mustafa Kemal Atatürk’ün ölümünün 76’ncı yıl dönümüne ilişkin açıklaması
8.- İstanbul Milletvekili Mihrimah Belma Satır'ın, 10
Kasım, Gazi Mustafa Kemal Atatürk’ün ölümünün 76’ncı yıl dönümüne ilişkin
açıklaması
9.- İstanbul Milletvekili Kadir Gökmen Öğüt'ün,
İstanbul Validebağ Korusu’nda yeşil alana sahip çıkan halka karşı devletin
tutumuna ve hayatını kaybeden Nasuh Mitap’ı saygıyla andığına ilişkin
açıklaması
10.- Ankara Milletvekili Ülker Güzel'in, ülkemizin
birlik ve beraberliğini sağlamak, uluslararası alanda ülkelerin gizli hedefleri
ve oynadıkları oyunları çözmek için çalışmak gerektiğine ilişkin açıklaması
11.- Mersin Milletvekili Aytuğ Atıcı'nın, Mersin
Limanı’nda ortaya çıkarılan kırmızı et ve gıda kaçakçılığına ilişkin açıklaması
12.- Adana Milletvekili Ali Halaman'ın, Adana’dan
güneydoğuya giden nakliyecilerin güvenlik sorunlarına ilişkin açıklaması
13.- Osmaniye Milletvekili Hasan Hüseyin Türkoğlu'nun,
Kolin İnşaat firmasının henüz açıklanmamış olan Danıştay kararını elde
etmesinin bir yargı ayıbı olduğuna ve 6 bin zeytin ağacını katletmesine ilişkin
açıklaması
14.- Trabzon Milletvekili Mehmet Volkan Canalioğlu'nun,
18 Ekimdeki yoğun sağanak yağış sonucu toprak kayması nedeniyle
Vakfıkebir-Tonya yolunun kapalı olduğuna ilişkin açıklaması
15.- Gaziantep Milletvekili Abdullah Nejat Koçer'in,
Gaziantep’in 2014 yılı Ekim ayında ihracat rekoru kırması nedeniyle Gaziantepli
sanayici ve iş adamlarını kutladığına ve İsrail’in Mescid-i Aksa’ya saldırısını
kınadığına ilişkin açıklaması
16.- Burdur Milletvekili Ramazan Kerim Özkan'ın, 10
Kasım, Gazi Mustafa Kemal Atatürk’ün ölümünün 76’ncı yıl dönümüne ve
büyükşehirlerdeki ilçe belediyelerinin gelirlerinin azaldığına ilişkin
açıklaması
17.- İstanbul Milletvekili Osman Oktay Ekşi'nin, İç
Tüzük’ün 51’inci maddesindeki amir hükümlerin, Meclis Başkanlık Divanının önem
vermemesi nedeniyle uygulanmadığına dikkat çekmek istediğine ilişkin açıklaması
18.- Mersin Milletvekili Ali Öz'ün, restorasyon
çalışmaları tamamlanmış olan Süleymaniye Cami’nin avlusunda kulübe gibi bir yer
yapıldığı haberlerinin doğru olup olmadığını öğrenmek istediğine ilişkin
açıklaması
19.- Tokat Milletvekili Reşat Doğru'nun, 10 Kasım, Gazi
Mustafa Kemal Atatürk’ün ölümünün 76’ncı yıl dönümüne ve Tokat ilindeki çiftçilerin
sorunlarına ilişkin açıklaması
20.- Antalya Milletvekili Gürkut Acar'ın, Antalya’nın
Manavgat ilçesindeki sel felaketine ve Antalya Büyükşehir Belediyesi
yönetiminin, CHP’li eski belediye yönetiminin yaptırdığı yurt binasını hangi
koşullarda TÜRGEV’e verdiğini öğrenmek istediğine ilişkin açıklaması
21.- İstanbul Milletvekili Mehmet Akif Hamzaçebi'nin,
Türkiye Büyük Millet Meclisi Başkanlığının Sayıştayın 2013 yılı harcamalarına
ilişkin Dış Denetim Raporu’nun inceleme sonuçlarıyla ilgili tezkeresine ilişkin
açıklaması
22.- Tunceli Milletvekili Kamer Genç'in, Türkiye Büyük
Millet Meclisi Başkanlığının Sayıştayın 2013 yılı harcamalarına ilişkin Dış
Denetim Raporu’nun inceleme sonuçlarıyla ilgili tezkeresine ilişkin açıklaması
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, Ürdün
Temsilciler Meclisi ile Küçük Çaplı ve Hafif Silahlar Parlamenter Forumu
tarafından 12/11/2014 tarihinde Ürdün’ün başkenti Amman’da “Küçük Çaplı ve
Hafif Silahların Yayılması: Orta Doğu ve Kuzey Afrika Ülkeleri İçin Sorumluluk,
Tehlike ve Fırsatlar” konulu parlamenter seminere katılması Genel Kurulun
4/11/2014 tarihli 9’uncu Birleşiminde kabul edilen heyeti oluşturmak üzere
ilgili siyasi parti grubunun bildirmiş olduğu isme ilişkin tezkeresi (3/1620)
2.- Türkiye Büyük Millet Meclisi Başkanlığının, Türkiye
Büyük Millet Meclisi Başkanı Cemil Çiçek başkanlığındaki bir heyetin, Kuzey
Kıbrıs Türk Cumhuriyeti’nin 31’inci kuruluş yıl dönümü vesilesiyle
Cumhurbaşkanı Derviş Eroğlu ve Cumhuriyet Meclisi Başkanı Sibel Siber’in vaki
davetine icabetle 14-15 Kasım 2014 tarihlerinde Kuzey Kıbrıs Türk
Cumhuriyeti’ne bir ziyarette bulunmasına ilişkin tezkeresi (3/1621)
3.- Türkiye Büyük Millet Meclisi Başkanlığının, 5018
sayılı Kamu Mali Yönetimi ve Kontrol Kanunu ile 6253 sayılı Türkiye Büyük
Millet Meclisi Başkanlığı İdari Teşkilatı Kanunu’na göre Türkiye Büyük Millet
Meclisinin 2013 yılı harcamalarına ilişkin Dış Denetim Raporu ile Sayıştayın
2013 yılı harcamalarına ilişkin Dış Denetim Raporu’nun Başkanlık Divanında
13/10/2014 tarihinde yapılan inceleme sonuçlarına ilişkin tezkeresi (3/1622)
4.- Türkiye Büyük Millet Meclisi Başkanlığının, Sağlık,
Aile, Çalışma ve Sosyal İşler Komisyonu Başkanı Necdet Ünüvar ve İstanbul
Milletvekili Süleyman Çelebi’nin, Türk Dili Konuşan Ülkeler Parlamenter
Asamblesi (TÜRKPA) faaliyetleri çerçevesinde Azerbaycan Millî Meclisi Sosyal Politika
Komisyonunun ev sahipliğinde 21-22 Kasım 2014 tarihlerinde Bakü’de düzenlenecek
olan TÜRKPA Üye Ülkeleri Sosyal İşler ve Sağlık Komisyonları İkinci
Toplantısı’na katılmasına ilişkin tezkeresi (3/1623)
B) Önergeler
1.- Tokat Milletvekili Orhan Düzgün’ün, Kamu İktisadi
Teşebbüsleri Komisyonu üyeliğinden istifa ettiğine ilişkin önergesi (4/208)
2.- Mersin Milletvekili Ali Rıza Öztürk’ün, (2/185)
esas numaralı Milletvekili Seçimi Kanununda Değişiklik Yapılmasına İlişkin
Kanun Teklifi’nin doğrudan gündeme alınmasına ilişkin önergesi (4/209)
C) Meclis Araştırması Önergeleri
1.- İstanbul Milletvekili Mustafa Sezgin Tanrıkulu ve
24 milletvekilinin, balıkçılık sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1088)
2.- Tekirdağ Milletvekili Candan Yüceer ve 23
milletvekilinin, üniversite öğrencilerinin barınmayla ilgili sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1089)
3.- Bartın Milletvekili Muhammet Rıza Yalçınkaya ve 28
milletvekilinin, suç istatistiklerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1090)
4.- Mardin Milletvekili Erol Dora ve 21
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1091)
5.- Konya Milletvekili Mustafa Kalaycı ve 20
milletvekilinin, mevsimlik tarım işçisi olarak çalışmak amacıyla, bulundukları
il ve ilçelerden diğer il veya ilçelere giden vatandaşların ulaşım, barınma,
sağlık, güvenlik, sosyal güvenlik bakımından mevcut sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1103)
6.- Adıyaman Milletvekili Mehmet Erdoğan ve 23
milletvekilinin, mevsimlik tarım işçilerinin çalışma koşulları ve bu konudaki
tüm sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1104)
7.- Bursa Milletvekili İlhan Demiröz ve 22
milletvekilinin, mevsimlik gezici ve geçici tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1107)
D) Gensoru Önergeleri
1.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde işçi sağlığı ve güvenliğini göz ardı ederek kazaların önüne geçmediği
ve maden işletmelerinde emek-sermaye dengesini sermaye lehine dönüştürerek
genel piyasa dengesini bozduğu iddiasıyla Enerji ve Tabii Kaynaklar Bakanı
Taner Yıldız hakkında gensoru açılmasına ilişkin önergesi (11/38)
2.- Halkların Demokratik Partisi Grubu adına Grup
Başkan Vekilleri Iğdır Milletvekili Pervin Buldan ve Bingöl Milletvekili İdris
Baluken’in, Soma ve Ermenek’te meydana gelen kazalar başta olmak üzere
madenlerde iş kazalarını önleyici politikalar geliştirmediği ve tedbirleri
almadığı, iş yeri denetimlerinin etkin olarak yapılmasını sağlamadığı, siyasi
ve maddi nüfuz sahibi çevrelerce yönlendirildiği ve mevsimlik tarım işçilerinin
sorunlarını çözmediği iddiasıyla Çalışma ve Sosyal Güvenlik Bakanı Faruk Çelik
hakkında gensoru açılmasına ilişkin önergesi (11/39)
E) Duyurular
1.- Başkanlıkça, Kadın Erkek Fırsat Eşitliği
Komisyonunda siyasi parti grubu mensubu olmayan milletvekillerine düşen birer
üyelik için aday olmak isteyen siyasi parti grubu mensubu olmayan
milletvekillerinin yazılı olarak müracaat etmelerine ilişkin duyuru
VII.- ÖNERİLER
A) Danışma Kurulu Önerileri
1.- Danışma Kurulunun, gündemin “Kanun Tasarı ve
Teklifleri ile Komisyonlardan Gelen Diğer İşler” kısmında bulunan 652 sıra
sayılı Kanun Teklifi’nin bu kısmın 5’inci sırasına alınmasına ve diğer işlerin
sırasının buna göre teselsül ettirilmesine; gündemde bulunan (10/34), (10/55),
(10/679), (10/801) ve (10/904) esas no.lu Meclis Araştırması Önergeleri ile
Adıyaman Milletvekili Mehmet Erdoğan ve 23 milletvekilinin, Konya Milletvekili
Mustafa Kalaycı ve 20 milletvekilinin, Mardin Milletvekili Erol Dora ve 21
milletvekilinin, Mardin Milletvekili Erol Dora ve 21 milletvekilinin, Muş
Milletvekili Demir Çelik ve 21 milletvekilinin, Adana Milletvekili Murat Bozlak
ve 21 milletvekilinin, Diyarbakır Milletvekili Altan Tan ve 21 milletvekilinin,
Batman Milletvekili Ayla Akat Ata ve 21 milletvekilinin, Şanlıurfa Milletvekili
İbrahim Ayhan ve 28 milletvekilinin, Gaziantep Milletvekili Mehmet Şeker ve 21
milletvekilinin, Malatya Milletvekili Veli Ağbaba ve 21 milletvekilinin,
İstanbul Milletvekili Mustafa Sezgin Tanrıkulu ve 26 milletvekilinin, Ankara
Milletvekili Gökhan Günaydın ve 22 milletvekilinin, HDP Grubu Başkan Vekili
Bingöl Milletvekili İdris Baluken’in, Bursa Milletvekili İlhan Demiröz ve 22
milletvekilinin, mevsimlik tarım işçilerinin çalışma koşulları ile bu konudaki
tüm sorunlarının araştırılarak alınması gereken önlemlerin belirlenmesi
amacıyla; Kars Milletvekili Mülkiye Birtane ve 29 milletvekilinin, mevsimlik
tarım işçisi olarak çalışanlardan, çalışacakları yere gitmek için bindikleri
aracın kaza yapması sonucu 17’sinin hayatını kaybetmesinin, 28’inin de yaralanmasının
sebeplerinin araştırılarak alınması gereken önlemlerin belirlenmesi amacıyla;
Batman Milletvekili Ayla Akat Ata ve 21 milletvekilinin, mevsimlik tarım
işlerinde çalışan çocukların yaşadığı mağduriyetlerin araştırılarak alınması
gereken önlemlerin belirlenmesi amacıyla vermiş oldukları Meclis araştırması
önergelerinin Genel Kurulun 11 Kasım 2014 Salı günkü birleşiminde okunmasına;
bu önergelerin birleştirilerek görüşmelerinin bu birleşimde yapılmasına ilişkin
önerisi
VIII.- SEÇİMLER
A) Komisyonda Açık Bulunan Üyeliklere Seçim
1.- (9/8) esas numaralı Meclis Soruşturması
Komisyonunda açık bulunan üyeliğe seçim
2.- İnsan Haklarını İnceleme Komisyonunda boş bulunan
üyeliğe seçim
IX.- MECLİS ARAŞTIRMASI
A) Ön Görüşmeler
1.- İstanbul Milletvekili Ferit Mevlüt Aslanoğlu ve 21
milletvekilinin, mevsimlik tarım işçilerinin ilköğretim çağındaki çocuklarının
eğitime devam sorununun araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/34)
2.- İstanbul Milletvekili Ferit Mevlüt Aslanoğlu ve 22
milletvekilinin, mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla bir Meclis araştırması açılmasına
ilişkin önergesi (10/55)
3.- Kars Milletvekili Mülkiye Birtane ve 22
milletvekilinin, mevsimlik tarım işçilerinin ulaşım sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/679)
4.- Ağrı Milletvekili Halil Aksoy ve 22
milletvekilinin, mevsimlik işçilerin karşılaştıkları sorunların araştırılarak
alınması gereken önlemlerin belirlenmesi amacıyla bir Meclis araştırması açılmasına
ilişkin önergesi (10/801)
5.- BDP Grubu adına Grup Başkan Vekili Iğdır
Milletvekili Pervin Buldan'ın, gezici ve geçici kadın tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/904)
6.- Mardin Milletvekili Erol Dora ve 21
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1091)
7.- Mardin Milletvekili Erol Dora ve 21
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1092)
8.- Muş Milletvekili Demir Çelik ve 21 milletvekilinin,
mevsimlik tarım işçilerinin sorunlarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1093)
9.- Adana Milletvekili Murat Bozlak ve 21 milletvekilinin,
mevsimlik tarım işçilerinin sorunlarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1094)
10.- Diyarbakır Milletvekili Altan Tan ve 21
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması açılmasına
ilişkin önergesi (10/1095)
11.- Batman Milletvekili Ayla Akat Ata ve 21
milletvekilinin, mevsimlik tarım işçilerinin maruz kaldığı olumsuz sağlık koşullarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1096)
12.- Batman Milletvekili Ayla Akat Ata ve 21
milletvekilinin, mevsimlik tarım işlerinde çalışan çocukların yaşadığı mağduriyetlerin
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1097)
13.- Şanlıurfa Milletvekili İbrahim Ayhan ve 28
milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1098)
14.- Gaziantep Milletvekili Mehmet Şeker ve 21
milletvekilinin, mevsimlik gezici tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1099)
15.- Malatya Milletvekili Veli Ağbaba ve 21
milletvekilinin, mevsimlik tarım işçilerinin başta barınma, ulaşım ve sağlık konularında
olmak üzere tüm sorunlarının araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi
(10/1100)
16.- İstanbul Milletvekili Mustafa Sezgin Tanrıkulu ve
26 milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1101)
17.- Kars Milletvekili Mülkiye Birtane ve 29
milletvekilinin, mevsimlik tarım işçisi olarak çalışanlardan, çalışacakları
yere gitmek için bindikleri aracın kaza yapması sonucu 17'sinin hayatını
kaybetmesinin, 28'inin de yaralanmasının sebeplerinin araştırılarak alınması
gereken önlemlerin belirlenmesi amacıyla bir Meclis araştırması açılmasına
ilişkin önergesi (10/1102)
18.- Konya Milletvekili Mustafa Kalaycı ve 20
milletvekilinin, mevsimlik tarım işçisi olarak çalışmak amacıyla, bulundukları
il ve ilçelerden diğer il veya ilçelere giden vatandaşların ulaşım, barınma,
sağlık, güvenlik, sosyal güvenlik bakımından mevcut sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1103)
19.- Adıyaman Milletvekili Mehmet Erdoğan ve 23
milletvekilinin, mevsimlik tarım işçilerinin çalışma koşulları ve bu konudaki
tüm sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1104)
20.- Ankara Milletvekili Gökhan Günaydın ve 22
milletvekilinin, mevsimlik gezici ve geçici tarım işçilerinin yaşam ve çalışma
koşullarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1105)
21.- HDP Grubu adına Grup Başkan Vekili Bingöl
Milletvekili İdris Baluken'in, mevsimlik tarım işçiliğinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1106)
22.- Bursa Milletvekili İlhan Demiröz ve 22
milletvekilinin, mevsimlik gezici ve geçici tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1107)
X.- SATAŞMALARA İLİŞKİN KONUŞMALAR
1.- Ankara Milletvekili Gökhan Günaydın'ın, Adıyaman
Milletvekili Mehmet Erdoğan’ın, birleştirilerek görüşülen Meclis araştırması
önergeleri üzerinde AK PARTİ Grubu adına yaptığı konuşması sırasında Cumhuriyet
Halk Partisine sataşması nedeniyle konuşması
2.- Bingöl Milletvekili İdris Baluken'in, Mersin
Milletvekili Mehmet Şandır’ın birleştirilerek görüşülen Meclis araştırması
önergeleri üzerinde önerge sahibi olarak yaptığı konuşması sırasında Halkların
Demokratik Partisine sataşması nedeniyle konuşması
3.- Mersin Milletvekili Aytuğ Atıcı'nın, Sağlık Bakanı
Mehmet Müezzinoğlu’nun 615 sıra sayılı Kanun Tasarısı’nın tümü üzerinde Hükûmet
adına yaptığı konuşması sırasında şahsına sataşması nedeniyle konuşması
XI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Kars Milletvekili Yunus Kılıç ve Amasya Milletvekili Avni Erdemir
ile 79 milletvekilinin; Türkiye Sağlık Enstitüleri Başkanlığı Kurulması ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Teklifi ve Sağlık, Aile, Çalışma ve Sosyal İşler Komisyonu Raporu (1/937,
2/2229) (S. Sayısı: 615)
XII.-YAZILI SORULAR VE CEVAPLARI
1.- Kırklareli Milletvekili Turgut Dibek'in,
Kırklareli'de etkili olan yağış ve fırtına nedeniyle tarım alanlarının zarar
görmesine, 
- İstanbul Milletvekili Mahmut Tanal'ın, çiftçilerin ekonomik
durumunun iyileştirilmesi ve üretime teşvik edilmesi adına yürütülen
çalışmalara, 
- Burdur Milletvekili Ramazan Kerim Özkan'ın, 6357
sayılı Toprak Kanunu ile taşınmazların satılmasına getirilen kısıtlamaların
neden olduğu mağduriyetlerin giderilmesine,
- Ankara Milletvekili Özcan Yeniçeri'nin, Kızılırmak
Deltası’nda meydana gelen kuş ve balık ölümlerine, 
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/52679), (7/52680), (7/52681), (7/52682)
2.- Ankara Milletvekili Özcan Yeniçeri'nin, yasa dışı
ve usulsüz avlanmalara ilişkin sorusu ve Orman ve Su İşleri Bakanı Veysel
Eroğlu’nun cevabı (7/52883) 
3.- Kütahya Milletvekili Alim Işık'ın, ziraat fakültesi
mezunlarının Bakanlıkça istihdamına, 
Gıda mühendislerinin Bakanlıkça istihdamına,
Su ürünleri fakültesi mezunlarının Bakanlıkça
istihdamına, 
Balıkçılık teknolojisi mühendislerinin Bakanlıkça
istihdamına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/52997), (7/52998), (7/52999), (7/53000)
4.- Sivas Milletvekili Malik Ecder Özdemir'in, Sivas'ın
bazı köylerinde ormanlık alanlardan yakacak temini için köylülere izin
verilmemesine ve ormanlık alanlardan yakacak temin işinin özel firmalara
verileceği iddiasına ilişkin sorusu ve Orman ve Su İşleri Bakanı Veysel
Eroğlu’nun cevabı (7/53154)
5.- Adana Milletvekili Seyfettin Yılmaz'ın, Suriye'nin
Kobani bölgesinden kaçarak Türkiye'ye giriş yapan sığınmacı sayısına ilişkin
sorusu ve Başbakan Yardımcısı Numan Kurtulmuş’un cevabı (7/53193)
6.- İstanbul Milletvekili Mustafa Sezgin Tanrıkulu'nun,
2010-2014 yılları arasında Bakanlık ile bağlı kurum ve kuruluşlar tarafından
alınan medya ve tanıtım hizmetlerine ilişkin sorusu ve Avrupa Birliği Bakanı
Volkan Bozkır’ın cevabı (7/53200)
7.- Afyonkarahisar Milletvekili Ahmet Toptaş'ın,
Afyonkarahisar'ın Emirdağ ilçesi ve çevresindeki bölgelerde yaşanan kuraklık
nedeniyle çiftçilerin yaşadığı mağduriyete, 
- İstanbul Milletvekili Mustafa Sezgin Tanrıkulu'nun,
2010-2014 yılları arasında Bakanlık ile bağlı kurum ve kuruluşlar tarafından
alınan medya ve tanıtım hizmetlerine, 
- Bursa Milletvekili İsmet Büyükataman'ın, Bursa'da
Bakanlığa bağlı kurumlardaki engelli merdivenleri ve tuvaletlerine, 
- Osmaniye Milletvekili Hasan Hüseyin Türkoğlu'nun,
Afrika ve mavi dil hastalıklarına karşı alınan tedbirlere, bu hastalıklarla
ilgili yapılan denetimlere ve üreticilerin zararlarının karşılanmasına,
- Trabzon Milletvekili Mehmet Volkan Canalioğlu'nun,
Bakanlık bünyesinde denetim hizmetlerinde görev yapan gıda mühendisi sayısına
ve yeni mühendis alımına,
İlişkin soruları ve Gıda, Tarım ve Hayvancılık Bakanı
Mehmet Mehdi Eker’in cevabı (7/53223), (7/53224), (7/53225), (7/53226),
(7/53227)
8.- Ardahan Milletvekili Ensar Öğüt'ün, Ardahan'ın
Posof ilçesinin bir köyünde yapılmasına karar verilen afet konutlarına ilişkin
Başbakan'dan sorusu ve Başbakan Yardımcısı Numan Kurtulmuş’un cevabı (7/53331)
9.- Balıkesir Milletvekili Namık Havutça'nın, Bandırma
ilçesi sınırlarında öngörülen sanayi alanı için acele kamulaştırma kararı alınıp
alınmadığına ilişkin Başbakan'dan sorusu ve Çevre ve Şehircilik Bakanı İdris
Güllüce’nin cevabı (7/53754)
11 Kasım 2014
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Şükran Güldal MUMCU
KÂTİP ÜYELER: Dilek YÜKSEL (Tokat), Bayram ÖZÇELİK (Burdur)
----0----
BAŞKAN – Sayın milletvekilleri, Türkiye
Büyük Millet Meclisinin 12’nci Birleşimini açıyorum.
III.- YOKLAMA
BAŞKAN – Elektronik cihazla yoklama
yapacağız. 
Yoklama için üç dakika süre veriyorum.
(Elektronik cihazla yoklama yapıldı)
BAŞKAN –
Toplantı yeter sayısı yoktur.
Birleşime on
dakika ara veriyorum.
Kapanma Saati:
15.04
İKİNCİ OTURUM
Açılma Saati:
15.18
BAŞKAN: Başkan
Vekili Şükran Güldal MUMCU
KÂTİP ÜYELER: Dilek YÜKSEL (Tokat), Bayram ÖZÇELİK (Burdur)
----0----
BAŞKAN – Sayın milletvekilleri, Türkiye
Büyük Millet Meclisinin 12’nci Birleşiminin İkinci Oturumunu açıyorum.
III.- YOKLAMA
BAŞKAN – Açılışta yapılan ilk yoklamada
toplantı yeter sayısı bulunamamıştı. 
Şimdi yeniden elektronik cihazla
yoklama yapacağız.
Yoklama için üç dakika süre veriyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Uzun Mehmet’in taş
kömürünü buluşu ve Zonguldak ekonomisindeki katkısı hakkında söz isteyen
Zonguldak Milletvekili Özcan Ulupınar’a aittir.
Buyurunuz Sayın Ulupınar. (AK PARTİ
sıralarından alkışlar)
IV.- GÜNDEM
DIŞI KONUŞMALAR
A)
Milletvekillerinin Gündem Dışı Konuşmaları
1.-
Zonguldak Milletvekili Özcan Ulupınar'ın, Uzun Mehmet’in taş kömürünü buluşunun
185’inci yıl dönümüne ve taş kömürünün Zonguldak ekonomisindeki katkısına
ilişkin gündem dışı konuşması
ÖZCAN ULUPINAR (Zonguldak) – Sayın
Başkan, değerli milletvekilleri; Uzun Mehmet’in 8 Kasım 1829’da taş kömürünü
buluşunun 185’inci yıl dönümü nedeniyle gündem dışı söz almış bulunuyorum. Bu
vesileyle yüce heyetinizi saygıyla selamlıyorum.
Ulu Önderimiz Gazi Mustafa Kemal
Atatürk’ü ölümünün 76’ncı yıl dönümünde rahmetle ve şükranla anıyorum. 
Konuşmama ülkemizi derinden etkileyen,
Türkiye Cumhuriyeti tarihinin en çok can kaybı yaşanan Soma kazasında ve son
olarak Ermenek’te meydana gelen kazada hayatını kaybeden maden emekçilerini
saygıyla anarak başlamak istiyorum.
İlimiz ve ülkemizin kaderini değiştiren,
ekonomimizin can damarı olma özelliği her zaman devam eden madenimiz taş
kömürü, 8 Kasım 1829’da Uzun Mehmet tarafından Ereğli’nin Neyren köyü
civarındaki dere kenarında bulunmuştur. Uzun Mehmet taş kömürünü bulduğunda bir
gün “kara elmas” adını alacağını ve hayatımızı bu denli değiştireceğini
bilemese de kendisini şükranla ve minnetle anıyoruz. 
Kara elmas diye adlandırılan taş
kömürümüz ilimiz ve ülkemiz ekonomisine yaptığı önemli katkılardan dolayı
Zonguldak’ın bugünü de şekillendirmiştir. Taş kömürünün bulunuşuyla ilimiz ve
ülkemizin enerji ve istihdam alanında kaderi değişmiştir. Kara elmasın varlığı,
Zonguldak ve çevresinde sanayileşmeyi teşvik etmiş, başta Ereğli Demir Çelik
Fabrikası olmak üzere birçok fabrika kurulmasına vesile olmuştur. Ayrıca
Zonguldak, taş kömürü sayesinde yerleşim alanı olarak açılmış ve cumhuriyetin
ilk vilayeti olmuştur. Ülkenin kalkınmasında ve sanayileşmesinde Zonguldak
Havzası yıllarca önemli bir lokomotif görevi üstlenmiştir. Bu nedenle emeğimiz
ve taş kömürümüzle gurur duyuyoruz. 
Taş kömürü, bölgemiz için çok
önemlidir. Kömür ocaklarının işletmeye açılması ve devletimiz tarafından
işletilmeye başlanması, Ereğli’de ERDEMİR’in kurulması ardından tersaneler
bölgesinin yapılanması hep o kara taşın, taş kömürünün eseridir. Bugün sanayide
ve konut ısıtma sistemlerinde yerini farklı enerji kaynaklarına bıraksa da taş
kömürü hâlâ belli noktalarda vazgeçilmez bir enerji kaynağıdır. Zonguldak
Havzası’ndaki taş kömürü üretim faaliyetleri önemli bir istihdam kaynağı ve
ülkemizin sanayileşmesinde çok önemli rolü olan demir çelik üretiminin de temel
girdisi olmuştur. Ülkemizin dört bir tarafından insanlar ilimize gelmiş,
yerleşmiş, madenciliği aşlarının kazanç kapısı olarak benimseyip ilimizin de
ayrılmaz bir parçası hâline gelmişlerdir. 
Yüz seksen beş yıl önce Uzun Mehmet’in
kömürü buluşuyla kaderi değişmeye başlayan Zonguldak, 1848 yılında kömür
üretiminin başlamasıyla birlikte hızla gelişmeye başlamış, köyden mahalleye,
mahalleden üç şehir çıkaracak bir ile dönüşmüştür. Madencilikte devlet
işletmeciliği 1929 yılındaki büyük bunalım sonrası bütün dünyada olduğu gibi
Türkiye’de de rağbet görmüş ve bu tür işletme sayıları 1980 yılına değin
artmıştır. 1980’li yıllardan sonra ekonomi politikalarında devletin rolü,
sorumlulukları, öncelikleri değiştirilmeye başlanmıştır. Mal, hizmet ve
sermayenin önündeki engeller kaldırılmakta, korumacı politikalar terk edilmekte
ve bu bağlamda enerji piyasaları serbestleştirilmektedir.
Uzun süre
ülkemizin taş kömürü talebini karşılayan TTK, 1970’li yıllarla birlikte talebi
karşılamakta yetersiz kalmıştır. Taş kömürü üretimi 1987’de yüzde 50’nin
altına, 2000’li yıllarda yüzde 16’ya düşmüştür. 1973’te 16 bin ton olarak
başlayan taş kömürü ithalatı 2011’de 21,3 milyon ton düzeyine ulaşmıştır.
Bugün ocaklarımız
maalesef istediğimiz kapasitede, istediğimiz istihdam sayısında çalışmıyor.
Bunda belki en önemli sebep verimli bir çalışma ortamını sağlayamamış
olmamızdır. Bunun nedenleri, niçinleri geçmişte de günümüzde de tartışılmıştır.
Bizi ısıtan,
sanayide çeliği eriten, fabrika bacalarını tüttüren taş kömürünü çıkartmak için
yerin yüzlerce metre altında alın teri döken işçilerimize şükran borçluyuz.
Cefakâr Zonguldak halkı yüz seksen beş yıldır bu taş kömürünü canını vererek,
kanını dökerek üretiyor, Türkiye ekonomisine büyük katkıda bulunuyor.
Hükûmet olarak
taş kömürü üretimindeki politikamız kendi kaynaklarımızın
değerlendirilebileceği ve ithalatın azaltılacağı yönündedir. Bu nedenle, taş
kömürümüz Hükûmetimizin politikalarıyla hak ettiği noktalara gelmeye devam
edecektir. Bizim dönemimizde Türkiye Taş Kömürü Kurumuna 5.226 işçi alınmıştır.

Sayın Başkan,
değerli milletvekilleri; sözlerimi bitirirken bugüne kadar maden kazalarında
hayatını kaybetmiş bütün maden şehitlerimize Allah’tan rahmet diliyor, yüz seksen
beş yıl önce Zonguldak’ta taş kömürünü bulan Uzun Mehmet’i saygıyla anıyorum.
Madenlerimizde alın teri döken tüm işçi kardeşlerimize sağlık, sıhhat ve Yüce
Yaradan’ın kolaylıklar vermesini diliyorum. Zonguldak halkı ve madenciler adına
yüce Meclisi saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederiz Sayın Ulupınar.
Gündem dışı
ikinci söz, ülkemizde ve çevremizde son günlerde yaşanan olaylar hakkında söz
isteyen Ankara Milletvekili Mustafa Erdem’e aittir.
Buyurunuz Sayın
Erdem. (MHP sıralarından alkışlar) 
2.- Ankara
Milletvekili Mustafa Erdem'in, ülkemizde ve çevremizde son günlerde yaşanan
olaylara ilişkin gündem dışı konuşması
MUSTAFA ERDEM
(Ankara) – Teşekkür ederim Sayın Başkan.
Türk milletinin
aziz milletvekilleri, hepinizi sevgiyle, saygıyla selamlıyorum.
Öncelikle,
beslenen terörden mağdur olmuş, rahmet-i Rahman’a kavuşmuş, Hakk’a yürümüş
bütün polislerimize, askerlerimize -insan ürünü hataların, bir imtihan sonucu
ödenen canların- Soma’da, Ermenek’te yaşanan acı facialar sonrası hayatını
kaybetmiş bütün kardeşlerimize; trafik kazalarında kendilerini yitirmiş olan ve
bir şekilde rahmet-i Rahman’a kavuşmuş olan bütün rahmet-i Rahman’a kavuşanlara
rahmet, minnet duygularımı arz ediyor, kederli ailelerine sağlık, başsağlığı
diliyorum. 
Değerli milletvekilleri, Şûra
Suresi’nde Cenab-ı Hak insanın başına gelen musibetlerin kendi elleriyle
olduklarını bizlere ifade buyurur. Şu anda ülkemizde birtakım maden kazaları
oluyorsa ve insanlar şu veya bu şekilde hayatlarını kaybediyorsa bu olaylara
vesile olanların kendilerini bir vicdan terazisinde tartmaları, bu konuda
sorumluluk sahibi olup olmadıklarının muhakeme ve muhasebesini yapmaları lazım
gelir. 
Yine, aynı şekilde terörle ilgili
olarak bu yüce Meclisin çatısı altında çıkarılan yasalardan kaynaklanan
sebeplerle vatanını, milletini, devletini bölmeye çalışan, bu devletin askerini
öldürüp polisini sokak ortasında şehit eden ve devletin yok olduğu mesajını
vererek şehitleri sokak ortasında saatlerce durmaya mahkûm edenlerini kınıyorum.

Değerli milletvekilleri, Türk
milletinin bir milletvekili olarak yaşanagelen olaylardan acı ve ızdırap
duyuyorum. Acaba sizler de bir vicdan azabı çekiyor ve bu olaylar karşısında
vicdanınızın rahat olup olmadığını sorgulayabiliyor musunuz? 
“Açılım” dediniz, “çözüm” dediniz,
PKK’yı beslediniz ve neticede bugün Cizre’de sokağa çıkılamıyor, Silopi’de
sokağa çıkılamıyor, Yüksekova’da sokağa çıkılamıyor ve siz kalkıp sorumlular
olarak “Biz devleti yönetiyoruz.” diyebiliyorsunuz. Yazıklar olsun böyle devlet
yönetimine ve yazıklar olsun devleti yönettik iddiasıyla bölünmesine vesile
olanlara. 
Değerli milletvekilleri, Şırnak’ta olan
olaylardan vicdanınız rahat mı? Cizre’de olan olaylardan vicdanınız rahat mı?
Yüksekova’da, Bingöl’de yaşananlardan vicdanınız rahat mı? Hangi vicdan
sahibisiniz? Bu vicdan neye göre size sorumluluk yüklüyor ve bu vebalin
altından nasıl kalkacaksınız bunun takdirini yapın. 
Cenab-ı Hak Rûm Suresi’nin 41’inci
ayetinde yeryüzünde yaşanagelen felaketlerin insan elleriyle olduğuna
dikkatlerimizi çeker. O zaman, PKK’lıların bir şekilde peşmerge elbisesi
giyerek Ayn El Arap’a Türkiye sınırlarını geçerek gitmesinden dolayı vicdan
azabı çekiyor, kendinizi bu noktada sorumlu hissediyor musunuz? Suriye’de
yaşanan olaylardan, orada akan kardeş kanından, Müslüman’ın Müslüman’ı
öldürmesinden, İslam medeniyetinin tahrip olmasından ve Müslümanların hâk ile
yeksan olmasından vicdanen rahatsız olmuyor musunuz? Kudüs’ü İsrail’in alçakça
işgalinden, Beytü’l-Makdis’in ayaklar altına alınmasından ve netice itibarıyla
dünyayı idare ediyoruz duygusallığıyla bu millete bir şekilde müsekkin
yutturmaktan dolayı vicdanen rahatsız olmuyor musunuz?
Değerli milletvekilleri ve yüce Türk
milleti, size sesleniyorum: Bu vatan bize emanettir, bu değer bize emanettir.
Asırlardır bu vatan üzerinde emelleri olan Haçlıların bir hayal uğruna hilali
parça parça etmesine göz yumanlar, bir hayal uğruna onların imkânlarını bu
milletin, bu Müslümanların başına musallat edenler acaba vicdan azabı
çekmiyorlar mı? 
Sizi vicdanlarınızla baş başa bırakıyor,
hepinize saygılar sunuyorum. (MHP sıralarından alkışlar) 
BAŞKAN – Teşekkür ederiz Sayın Erdem.
Gündem dışı üçüncü söz, Hakkâri
Yüksekova’da yaşanan olaylar hakkında söz isteyen Hakkâri Milletvekili Adil
Zozani’ye aittir.
Buyurunuz Sayın Zozani. 
3.- Hakkâri
Milletvekili Adil Zozani'nin, Hakkâri Yüksekova’da yaşanan olaylara ilişkin
gündem dışı konuşması
ADİL ZOZANİ (Hakkâri) – Teşekkür ederim
Sayın Başkan. 
Sayın Başkan, eğer bugün siz bu Meclis
oturumunu yönetmemiş olsaydınız yani bir kadın Meclis Başkan Vekili bugün
burayı yönetmiyor olsaydı bugün konuşmama konu olan hadiseyi ben bu
mikrofonlardan Türkiye kamuoyuna dinletecektim, bütün milletvekillerine
dinletecektim. 
Sözünü ettiğim olay şu: 8 Kasım 2014,
çokça tekrarlanan ama 8 Kasımda kayıtlara alınan, kamera kaydına alınan Hakkâri
Yüksekova ilçe merkezinde polisin halka küfürlü anonsunu dinletecektim. Ağza
alınmayacak, kayıtlarda bile, haber kayıtlarında bile nokta nokta nokta
şeklinde geçen, valinin ve kaymakamın da kabul ettiği küfürler yani öyle montaj
falan olmayan, montajla üstü örtülemeyecek nitelikte olan küfürlerden söz
ediyorum. Sokakta, polis, halkı tahrik etmek için araçlarında siren çaldırıyor,
TOMA’lardan dükkânlara su sıkıyor ve anons yaparak, halka küfrederek “Çıkın
dışarıya hesaplaşalım.” diyor. Böyle vahim bir olaydan söz ediyorum, afaki bir
şeyden söz etmiyorum. 
Başta söyledim, eğer bugün burada bir
kadın Meclis Başkan Vekilliği yapmamış olsaydı ben küfürlü konuşmaları bu
mikrofondan herkese dinletecektim. Artık buna dur diyeceğimiz bir yerdeyiz, bu
tahriklere dur diyeceğimiz bir yerdeyiz. Defalarca bu Meclisi göreve davet
ettik. “6, 7, 8 Ekim olayları” denildi durdu, herkesin ağzında sakız. Defalarca
bu Meclisi burada göreve davet ettik: “Buyurun gelin. Yüksekova’daki 3 askerin
ölümü de dâhil, Bingöl’deki polislerin öldürülmesi ve yaralanması olayı da
dâhil, Dargeçit, Diyarbakır, Kurtalan, Varto hepsi de dâhil olmak üzere Meclis
araştırması komisyonu kuralım, birlikte bu olayların hepsinin üzerine gidelim.”
Buradan defalarca Meclisi göreve davet ettik. Üç defa önerge, sırf bu mesele
nedeniyle önerge indirdik ama her defasında burada reddedildi. Yüksekova
Merkez’den de söyledim, çağrıda bulundum “Meclisteki siyasi irade Meclis
araştırma komisyonu kurmuyor, en azından Meclis İnsan Hakları İnceleme
Komisyonu buradan çağrımıza kulak versin.” dedim “Yüksekova’ya gelsin,
Hakkâri’ye gelsin buradaki devletin kolluk görevlisinin fütursuz
yaklaşımlarını, halka yaklaşımlarını yerinde incelesin, sorunları yerinde
tespit etsin.” O çağrıyı Yüksekova Merkez’den yaptım, 1 Kasımda yaptım.
Çağrımıza karşılık 8 Kasımda polisin, yine aynı noktada, bizim Meclisi göreve
çağırdığımız noktadan polisin bize cevabı küfürlü konuşma olmuştur, küfürlü
anons olmuştur. Şimdi, bunun üzerine söylenebilecek ne var? Küfre karşılık
söylenebilecek ne var? Ne söylememizi bekliyorsunuz? Bu küfre karşı nasıl bir
karşılık vermemiz gerekiyor size soruyorum, vicdanınıza soruyorum,
insanlığınıza soruyorum. Yüksekova’daki esnafın, halkın duygusunu buradan anlamanızı
istiyorum. Taşa mermiyle karşılık verirsiniz. Bu küfre neyle karşılık
verirsiniz? Hadi size soru. Taşa mermiyle karşılık verdiniz. Raporlarla ortaya
çıktı, polis kurşunuyla 6,7,8 Ekim olaylarında yaşamını yitirenlerin sayısı 17.
Taşa mermiyle güzel cevap vermişsiniz. Bu küfre nasıl cevap vereceksiniz? Cevabı
size soruyorum. Bu küfrü eğer siz kabul ediyorsanız ben de bir şey demiyorum. 
Hepinize teşekkür ediyorum. (HDP
sıralarından alkışlar) 
BAŞKAN – Teşekkür ederiz Sayın Zozani. 
Gündeme geçmeden önce sisteme girmiş
sayın milletvekillerine birer dakika söz vereceğim. 
İlk sözü grup başkan vekili olarak
sisteme girmiş olan Sayın Altay’a veriyorum. 
Buyurunuz Sayın Altay. 
V.-AÇIKLAMALAR
1.- Sinop Milletvekili Engin
Altay'ın, 10 Kasım, Gazi Mustafa Kemal Atatürk’ün ölümünün 76’ncı yıl dönümüne
ilişkin açıklaması
ENGİN ALTAY (Sinop) – Teşekkür ederim. 
Sayın Başkan, sayın milletvekilleri;
ulusal Kurtuluş Savaşı’mızın eşsiz kahramanı, cumhuriyetimizin ve modern
Türkiye’nin kurucusu Gazi Mustafa Kemal Atatürk’ü, ölümünün 76’ncı yıl
dönümünde rahmet, minnet ve özlemle anıyoruz. Kurduğu laik ve demokratik
cumhuriyetin sonsuza dek yaşayacağına olan tam inancımla aziz hatırası önünde
saygıyla eğiliyorum. 
Teşekkür ederim. (CHP sıralarından
alkışlar) 
BAŞKAN – Teşekkür ederiz Sayın Altay. 
Sayın Tüzel… 
2.- İstanbul Milletvekili
Abdullah Levent Tüzel'in, Soma’nın Yırca köyünde yapılacak santral için 6 bin
zeytin ağacını yok eden kapitalist yağmayı ve buna göz yuman siyaseti
lanetlediğine ilişkin açıklaması
ABDULLAH LEVENT TÜZEL (İstanbul) –
Sayın Başkan, günlerdir termik santral yapımına karşı direnen Soma Yırca
köylülerini selamlıyorum. 
Soma Yırca köyündeki zeytinliğe
yapılacak santral için 6 bin zeytin ağacını yok eden kapitalist yağmayı ve buna
göz yuman siyaseti lanetliyorum. 
AKP zengini yandaş firma Kolin İnşaat
özel güvenlikçileri, 1800’lü yılların düzen bekçileri gibi zeytinlikleri
savunan köylüleri darbetmiştir ve bunlar kendileri gibi yoksul, emekçi
insanlara yaptıkları zulmü işten atılarak ödüllendirilmiştir. 
Bütün bunlar olurken Danıştay acele
kamulaştırma ve santral yapılamayacağına dair yürütmeyi durdurma kararı
vermiştir. Bunu önceden fark eden Kolin İnşaat, burayı zeytinlik olmaktan
çıkarmak için vahşi saldırısını örgütlemiştir. 
Ermenek’te, Soma’da, Yalvaç’ta işçi
cinayetlerinin olduğu her yerde sermaye düzeninin adaleti işlemekte, halk için
adalet gecikmektedir. 
(Mikrofon otomatik cihaz tarafından
kapatıldı) 
ABDULLAH LEVENT TÜZEL (İstanbul) –
Enerji Bakanının “Zeytinler için ceza kestik.” demesi de işledikleri suç
ortaklığını ve günahlarını örtmeyecektir. 
Teşekkür ederim. 
BAŞKAN – Teşekkür ederiz Sayın Tüzel. 
Sayın Özdağ… 
3.- Manisa Milletvekili
Selçuk Özdağ'ın, Osman Yüksel Serdengeçti’nin ölümünün 31’inci yıl dönümüne
ilişkin açıklaması
SELÇUK ÖZDAĞ (Manisa) – Osman Yüksel,
namıdiğer “Serdengeçti”yi ebedî âleme uğurlayışımızın 31’inci senesindeyiz.
“Haksızlık karşısında susan dilsiz şeytandır.” düsturunca, Müslüman Türk
milletinin susmayan, susturulamayan sesi olmuş büyük bir inanç, dava ve
mücadele adamıdır o. Kırk yılda ancak 33 sayı yayınlayabildiği mecmuasının ismi
olan “Serdengeçti” ona ne kadar da güzel yakışmış ve onu ne kadar güzel
tanımlamıştır. Nefsi söz konusu olduğunda mütevazı ve yumuşak başlı olan
Serdengeçti, din, vatan ve adalet söz konusu olunca çılgına dönen bir Hak âşığıydı.
Fırtınalı ve cepheden cepheye koşan bir asker misali bir hayat yaşadığından
daha fazla yazamamıştır. Bu durum onun 20’nci yüzyıl Türk düşünce hayatına daha
derin izler bırakmasına müsaade etmemiştir. Tüm bunlara rağmen, Allah,
Peygamber, din, vatan ve millet yolunda kalemini kılıç gibi kullanmıştır.
Bundan dolayı hakkında 100’den fazla dava açılmış, 8 kez tutuklanmış ve dört
buçuk yıl hapis yatmıştır. O, kendi ifadesiyle, büyük İslam ve insan davasının
kara sevdalılarındandır. “Kırk yıl mahpus, dört yıl mebus.” diyerek bir dönem
Parlamentoda da bulunmuştur. Anadolu’nun yiğit, kara yağız, dik duran,
eğilmeyen, eli kalem tutan bir evladı olan ve bu coğrafyayı İslamlaştırmak için
Horasan’dan gelen dervişler ve alperenler misali bir hayat süren merhum Osman
Yüksel Serdengeçti’yi tekrar rahmetle anıyorum. Ruhu şad olsun, mekânı cennet
olsun. 
BAŞKAN – Teşekkür ederiz Sayın Özdağ. 
Sayın Tanal. 
4.- İstanbul Milletvekili
Mahmut Tanal'ın, İstanbul’un Sultanbeyli ilçesinin sorunlarına ilişkin
açıklaması
MAHMUT TANAL (İstanbul) – Teşekkür
ederim Sayın Başkan. 
İstanbul ili Sultanbeyli ilçemizde,
Mecidiyeköy’den, Taksim’den Sultanbeyli’ye giden araçlarda çift bilet
kullanılmakta ve çift araçla gidilmekte. Sultanbeyli’de oturan vatandaşlarımız
bu sebepten dolayı çok mağdur. 
Ayrıca, Sultanbeyli ilçemizin
merkezinde umuma ait tuvaletler bulunmadığı için böyle uzun süreli seyahatten
dolayı Sultanbeyli halkımız mağdurdur. 
Sultanbeyli’de, ayrıca, mülkiyet sorunu
vardır. On iki yıldan beri Sultanbeyli’nin mülkiyet sorununu halletmesi gereken
iktidar söz verdiği hâlde halletmemiştir. Sultanbeyli bu anlamda mağdurdur. Bu
mağduriyetin giderilmesini talep ediyorum. 
Saygılarımı sunuyorum. 
BAŞKAN – Teşekkür ederiz Sayın Tanal. 
Sayın Demir. 
5.- Muğla Milletvekili
Nurettin Demir'in, üniversite hastanelerinde çalışan hemşirelerin sorunlarına
ilişkin açıklaması
NURETTİN DEMİR (Muğla) – Teşekkür
ederim Sayın Başkan. 
Üniversite hastanelerinde çalışan
hemşireler hemşire yetersizliğinden dolayı birçok sorun yaşıyor. Örneğin, İzmir
9 Eylül Üniversitesi Hastanesinde her 1 hemşire en az 12 hastaya bakıyor. Bu
durum hemşireleri hata yapma olasılığıyla karşı karşıya bırakıyor. İş
yüklerinin artmasından kaynaklı, mesleklerini verimli bir şekilde yerine
getiremeyen hemşireler, taşeron hemşireler kadro talebinde bulunuyorlar.
Ayrıca, maaş koşullarının düzeltilmesi, ek ödemelerin artırılması, kreş
saatlerinin çalışma saatlerine göre ayarlanmasını ve izin raporlarında kesinti
olmamasını istiyorlar. İş yükünün hafiflemesi ve insanca çalışma şartları
oluşturulması için hemşirelerin kadroları artırılacak mıdır, hemşirelerin
çalışma koşulları iyileştirilecek midir?
Teşekkür ederim.
BAŞKAN – Teşekkür ederiz Sayın Demir.
Sayın Eyidoğan…
6.- İstanbul Milletvekili
Haluk Eyidoğan'ın, İstanbul Validebağ Korusu’nda yeşil alana sahip çıkan halka
karşı devletin tutumuna ilişkin açıklaması
HALUK EYİDOĞAN (İstanbul) – Teşekkür
ederim Başkan.
İktidarın sözcüleri, milletvekilleri
her yerde diyorlar ki “İnsanı yaşat ki devlet yaşasın.” ama devlet İstanbul
Validebağ Korusu’nda yeşil alanına sahip çıkan halkına haftalardır azap
çektiriyor. O yeşil parka inatla inşaat yapılmasına izin veren Üsküdar
Belediyesi, onun arkasında duran İstanbul Büyükşehir Belediyesi, onun arkasında
duran İçişleri ve Çevre ve Şehircilik Bakanlıkları, Başbakan insanı böyle mi
yaşatacak; eziyetle, gazla ve TOMA’yla mı? Vatandaşına “azgınlar” diyen bir
belediye başkanı olur mu? Vatandaşın talepleri neden umursanmıyor? Vatandaşının
taleplerini ve yaşam hakkını umursamayan devlet nerede? “Adalet mülkün
temelidir.” diyen devlet nerede?
Teşekkür ederim.
BAŞKAN – Teşekkür ederiz Sayın
Eyidoğan.
Sayın Halaçoğlu…
7.- Kayseri Milletvekili
Yusuf Halaçoğlu'nun, 10 Kasım, Gazi Mustafa Kemal Atatürk’ün ölümünün 76’ncı
yıl dönümüne ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım.
Dün, 10 Kasım tarihi, Büyük Ata’mızın
vefatının 76’ncı yıl dönümüydü. Bir milletin makûs talihini değiştiren, vatan
topraklarını düşman çizmesi altında ezilmekten kurtaran, minarelerinden ezanın
özgürce okunmasına vesile olan ve düşmanı denize döküp modern Türkiye’yi kuran
cumhuriyetimizin kurucusu Mustafa Kemal Atatürk’ü ölümünün bu 76’ncı yıl
dönümünde rahmet ve minnetle anıyoruz.
BAŞKAN – Teşekkür ederiz Sayın
Halaçoğlu.
Sayın Satır…
8.- İstanbul Milletvekili
Mihrimah Belma Satır'ın, 10 Kasım, Gazi Mustafa Kemal Atatürk’ün ölümünün
76’ncı yıl dönümüne ilişkin açıklaması
MİHRİMAH BELMA SATIR (İstanbul) –
Teşekkür ederim Sayın Başkan.
Ben de 10 Kasım vesilesiyle söz aldım. 
Sayın Başkan, değerli milletvekilleri;
Mustafa Kemal Atatürk’ün temel felsefesi, bu ülkeyi muasırlaştırmak,
milletimizin sahip olduğu imkânları güçlendirmek, Türkiye’yi birlik ve
beraberlik içinde çağdaş medeniyetler seviyesinin üzerine çıkarmaktı. Hepimizin
en temel görevi, onun bu ideallerini en ileri bir demokrasi bilinciyle hayata
geçirmektir. Bu düşüncelerle, vefatının 76’ncı yıl dönümünde cumhuriyetimizin
kurucusu Gazi Mustafa Kemal Atatürk’ü ve tüm silah arkadaşlarını ve tüm şehitlerimizi,
gazilerimizi şükranla ve rahmetle anıyor, saygılar sunuyorum. (AK PARTİ
sıralarından alkışlar) 
BAŞKAN – Teşekkür ederiz Sayın Satır.
Sayın Öğüt…
9.- İstanbul Milletvekili
Kadir Gökmen Öğüt'ün, İstanbul Validebağ Korusu’nda yeşil alana sahip çıkan
halka karşı devletin tutumuna ve hayatını kaybeden Nasuh Mitap’ı saygıyla
andığına ilişkin açıklaması
KADİR GÖKMEN ÖĞÜT (İstanbul) – Teşekkür
ediyorum Sayın Başkanım.
Validebağ Korusu’nda kanunsuz inşaat ve
güvenlik güçlerinin saldırıları tüm hızıyla devam etmektedir. Dün de nöbetini
sürdüren mahalle sakinleri basın açıklamasının ardından polisin tazyikli su ve
gaz bombalı şiddetinden nasibini almış, darbedilmişlerdir. 
Saldırı sonrası polis, gazdan kaçanları
ana caddede dakikalarca kovalamış, gazdan sitelerin otoparkına sığınanları
buradan ters kelepçe uygulayarak gözaltına almıştır. Ayrıca, molotofkokteyli
attıkları iftirasında bulunmuştur. Gözaltındakiler araçta ağır hakaretlere
uğramıştır. Toplam 15 kişinin gözaltına alındığı olaylarda Cumhuriyet gazetesi
muhabirinin de kafasına sekiz dikiş atılmıştır.
Mahalle sakinlerine uygulanan şiddete
gösterdiğim tepki üzerine, Emniyet Müdürü Suat Ekici şahsıma yönelik ithamlarda
ve tehditlerde bulunmuştur. Polis, iktidar ve yöneticilerinden aldığı güçle
elindeki yetkiyi acımasız kullanmaktan çekinmemektedir. 
Bu arada, geçen hafta kaybettiğimiz
büyük devrimci Nasuh Mitap’ı da burada saygıyla anıyorum. O, bir devrimciydi,
Türkiye’nin önderlerinden birisiydi.
Teşekkür ediyorum. 
BAŞKAN – Teşekkür ederiz Sayın Öğüt.
Sayın Güzel…
10.- Ankara Milletvekili
Ülker Güzel'in, ülkemizin birlik ve beraberliğini sağlamak, uluslararası alanda
ülkelerin gizli hedefleri ve oynadıkları oyunları çözmek için çalışmak
gerektiğine ilişkin açıklaması
ÜLKER GÜZEL (Ankara) – Sayın Başkan,
çocukların çocukluğunu yaşayamadığı, anaların ve babaların ana baba olma
mutluluk ve duygularını hissedemediği, toprakların bile bereketini
fışkırtamadığı bir dünyada yaşıyoruz.
Bugün uluslararası alanda ülkelerin
gözü dönmüş hırslarına peşkeş çektikleri masum insanlar, tarihî mekânlar ve
medeniyet dolu toprakların durumunu görüyoruz. Nerede sözde hukuki
düzenlemeler, nerede Birleşmiş Milletler, nerede göstermelik anlaşmalar?
Hangisi uygulanıyor? İslam âlemini birbirine kırdırmak için organize olmuşlar âdeta.
Bütün bu yapılan zulümlerden utanç duyuyorum. 
Türkiye Büyük Millet Meclisinin bir
ferdi olarak hedefimiz, on iki yıldır devam eden Hükûmet icraatlarını tenkit
etmek olmamalıdır. Elimizi vicdanımıza koyarak, aklımızı ülkemizin birlik ve
beraberliğini sağlamak, uluslararası alanda ülkelerin gizli hedefleri ve
oynadıkları oyunları çözmek ve fikir geliştirmek için çalıştırmalıyız. 
Teşekkür ederim.
BAŞKAN – Teşekkür ederiz Sayın Güzel.
Sayın Atıcı…
11.- Mersin Milletvekili
Aytuğ Atıcı'nın, Mersin Limanı’nda ortaya çıkarılan kırmızı et ve gıda
kaçakçılığına ilişkin açıklaması
AYTUĞ ATICI (Mersin) – Teşekkür ederim
Sayın Başkan.
Ülkemizin sınırları delik deşik olduğu
gibi, gümrüklerimiz de kevgire dönmüştür. Ülkemizin en önemli limanlarından
birisi olan Mersin Limanı’nda, birkaç gün önce binlerce ton kırmızı et
kaçakçılığı yapıldığı ortaya çıktı. Olay biraz soruşturulunca sadece et değil
başta bakliyat olmak üzere birçok gıda maddesinin transit geçiş maskesiyle iç
piyasaya sürüldüğü anlaşıldı. Söz konusu kaçakçılık gıda üzerinedir ve halkın
sağlığını tehlikeye atmaktadır. Ayrıca ithali yasak olan bu maddelerin kaçak
olarak iç piyasaya sürülmesi Mersin halkının ve esnafının fakirleşmesine neden
olmaktadır. Halka sorulduğunda herkes şunu söylüyor: 
1) AKP iktidarları döneminde yukarının
haberi olmadan hiçbir şey olmaz, kimse kendi başına yolsuzluk yapmaya cesaret
edemez. 
2) Yolsuzluk ortaya çıkarsa birkaç kişi
önce cezalandırılır, sonra ödüllendirilir. 
3) 17,25 Aralıktan sonra, boş verin
Allah aşkına.
BAŞKAN – Teşekkür ederiz Sayın Atıcı.
Sayın Halaman…
12.- Adana Milletvekili Ali
Halaman'ın, Adana’dan güneydoğuya giden nakliyecilerin güvenlik sorunlarına
ilişkin açıklaması
ALİ HALAMAN (Adana) – Başkanım,
teşekkür ederim.
Sayın Başkanım, gerçi burada
bakanlardan kimse yok. Ama bizim o taraf, Adana tarafında bugünlerde iktisadi
hayatımız pek iyi değil yani ekonomi çok bozuk. Bizim o taraftan Cizre, Silopi,
Diyarbakır gibi yerlere nakliyeciler yük taşıyor veya mallarını satmak
istiyorlar. O sınırlardan girdiklerinde “Kürdistan mahkemesi var.” diyerek
vergi isterlermiş, kazalarda kendi, işte, güvenlik güçleriyle yargılatmak
isterlermiş. Ben, Başbakan bu kamu güvenliğini çok da konuşuyor, İçişleri
Bakanı konuşuyor, bunlarla bir ilgilenseler yani bu kamu güvenliğini sağlasalar
olmaz mı diyorum. 
Teşekkür ederim. 
BAŞKAN – Teşekkür ediyoruz Sayın
Halaman.
Sayın Türkoğlu…
13.- Osmaniye Milletvekili
Hasan Hüseyin Türkoğlu'nun, Kolin İnşaat firmasının henüz açıklanmamış olan
Danıştay kararını elde etmesinin bir yargı ayıbı olduğuna ve 6 bin zeytin
ağacını katletmesine ilişkin açıklaması
HASAN HÜSEYİN TÜRKOĞLU (Osmaniye) –
Teşekkür ederim Sayın Başkan.
AKP Hükûmetinden aldığı imtiyaz ve
güçle hareket eden yandaş firmalar hukuk düzenimizi de tehdit etmekte, altüst
etmektedirler. AKP Hükûmetinin yandaş firmaları ihaleler almakta, imtiyazlar
elde etmekte, millete küfretmekte, hatta itiraz eden halkı dövdürmektedirler.
Soma’nın Yırca köyünde yaşananlar bunun en son örneğidir. Daha da kötüsü,
yargının vermiş olduğu ancak henüz açıklanmamış Danıştay kararını elde eden
“Kolin İnşaat” isimli firma 6 bin zeytin ağacını katletmiştir. Bu katliamın
Kolin İnşaatla beraber fiil ortağı AKP Hükûmetidir. Danıştayın henüz gizli
olan, açıklanmamış kararının nasıl elde edildiği bir yargı ayıbıdır ve üzerinde
durulması gerekmektedir.
Teşekkür ederim.
BAŞKAN – Teşekkür ederiz Sayın
Türkoğlu.
Sayın Canalioğlu…
14.- Trabzon Milletvekili
Mehmet Volkan Canalioğlu'nun, 18 Ekimdeki yoğun sağanak yağış sonucu toprak
kayması nedeniyle Vakfıkebir-Tonya yolunun kapalı olduğuna ilişkin açıklaması
MEHMET VOLKAN CANALİOĞLU (Trabzon) –
Teşekkürler Sayın Başkan.
18 Ekim günü Trabzon’da yoğun sağanak
yağış nedeniyle Tonya, Vakfıkebir, Maçka, Akçaabat ilçelerinde heyelanlar ve
toprak kaymaları meydana gelmiştir. Bu heyelanlar nedeniyle bilhassa Vakfıkebir
ilçemizi Tonya ilçemize bağlayan yol, toprak kayması nedeniyle kapanmıştır. İki
ilçe arasında ulaşımı sağlayan yol yaklaşık yirmi dört güne yakın kapalı
olmasına karşılık yetkililer en kısa zamanda yolu ulaşıma açacağız diyorlar.
Oysa yirmi dört güne yakındır Tonya ilçemizin yolu hâlâ kapalıdır. Kış
yaklaşmaktadır, yüksek kesimde bulunan Tonya ilçemizin ulaşımı kar yağışı
başladığında daha zorlaşacaktır. Yolun kapalı olması nedeniyle kooperatifler,
üreticiler ürettikleri orman emvalini taşıyamıyorlar. Esnaf zor durumda; un,
yem, kepek, kömür ilçeye ulaşamıyor. Kısaca, Tonya ve Tonyalılar unutuldu.
Büyükşehir belediye başkanı, bakan yardımcısı, ilçe belediye başkanından ses çıkmıyor.
Tonyalıların yolu artık açılsın diyor, yetkilileri göreve davet ediyorum.
Teşekkürler.
BAŞKAN – Teşekkür ederiz Sayın
Canalioğlu.
Buyurunuz Sayın Koçer.
15.- Gaziantep Milletvekili
Abdullah Nejat Koçer'in, Gaziantep’in 2014 yılı Ekim ayında ihracat rekoru
kırması nedeniyle Gaziantepli sanayici ve iş adamlarını kutladığına ve
İsrail’in Mescid-i Aksa’ya saldırısını kınadığına ilişkin açıklaması

ABDULLAH NEJAT KOÇER (Gaziantep) –
Sayın Başkanım teşekkür ediyorum. 
2014 yılı Ekim ayında Türkiye
ihracatında yüzde 6,7 artışla 12,6 milyar dolarlık ihracatla bir cumhuriyet
rekoru kırıldı. Türkiye ihracatının başarısının yanı sıra Gaziantep yaşadığı
tüm bölgesel sıkıntılara rağmen bu ihracat içerisinde rekor kırmaya devam
ediyor. Ekim ayında Gaziantep 569 milyon dolarlık ihracatıyla tüm zamanların rekorunu
kırmış oldu. Bu yıl 7 milyar dolarlık ihracat hedefiyle Gaziantep 6’ncı sırada
yerini alıyor. Buradan bu rekora imza atan tüm Gaziantepli sanayici ve iş
adamlarımızı kutluyorum.
Bunun yanı sıra,
İsrail’in Kudüs’te Mescid-i Aksa’da yaptığı zulmü ve Müslümanlara yaptığı
haksız uygulamaları da burada şiddetle kınıyor, yüce heyetinizi saygıyla
selamlıyorum.
BAŞKAN –
Teşekkür ederiz Sayın Koçer.
Sayın Özkan…
16.- Burdur Milletvekili
Ramazan Kerim Özkan'ın, 10 Kasım, Gazi Mustafa Kemal Atatürk’ün ölümünün 76’ncı
yıl dönümüne ve büyükşehirlerdeki ilçe belediyelerinin gelirlerinin azaldığına
ilişkin açıklaması
RAMAZAN KERİM
ÖZKAN (Burdur) – Sayın Başkan, teşekkür ederim.
Dün 10 Kasım
2014 idi. Ölümünün 76’ncı yıl dönümünde rahmet, minnet, şükran ve özlemle andığımız
yüce önder Gazi Mustafa Kemal Atatürk’ün manevi huzurunda saygıyla eğiliyorum.
Sayın Başkan,
büyükşehirlerdeki ilçe belediye başkanlarından aldığım bir mağduriyeti Hükûmet
yetkililerinin dikkatine sunmak istiyorum. Büyükşehir Yasası’yla ilçe belediye
gelirlerinin yaklaşık yüzde 50-60 oranında azaldığı saptanmaktadır. Bundan
dolayı, İller Bankası paylarında bir artış öngörülmektedir. Ben buradan Hükûmet
yetkililerini uyarıyorum. Bu ilçe belediyelerinin yaz nüfusları, sahillerde,
kat kat artmaktadır. Bu mağduriyetin giderilmesini talep ediyorum.
Teşekkür ederim.
BAŞKAN –
Teşekkür ediyoruz Sayın Özkan.
Sayın Ekşi…
17.- İstanbul Milletvekili
Osman Oktay Ekşi'nin, İç Tüzük’ün 51’inci maddesindeki amir hükümlerin, Meclis
Başkanlık Divanının önem vermemesi nedeniyle uygulanmadığına dikkat çekmek
istediğine ilişkin açıklaması
OSMAN OKTAY EKŞİ
(İstanbul) – Sayın Başkan, tüm milletvekili arkadaşlarımın dikkatini İç
Tüzük’ün 51’inci maddesindeki amir hükümlerin Meclis Başkanlık Divanının önem
vermemesi nedeniyle uygulanmadığına çekmek istiyorum. Yıllardır süren yanlış
uygulama yüzünden haftanın -tatil hariç- her günü yayınlanması gereken elimdeki
şu gelen kâğıtlar dağıtılmıyor. Biz milletvekilleri, kim neyi sormuş, nasıl bir
öneride bulunmuş, Genel Kurula gelmedikçe öğrenemiyoruz. Meclisin şeffaflığı
engelleniyor, ses çıkartmıyoruz. Dilekçe Komisyonunda en yüksek mahkeme
kararından daha etkili olabilecek yargısal nitelikte kararlar veriliyor, onları
göremiyoruz, itiraz hakkımızı kullanamıyoruz. Tutanaklarda düzeltme yapma
imkânı veren geçen tutanak özetinin hepimize basılı şekilde dağıtılması lazım,
dağıtılmıyor. Kısaca, İç Tüzük’ü gereğince uygulatmayan Başkanlık Divanını
görevini yapmaya davet ediyorum. 
Teşekkürlerimi sunuyorum. 
BAŞKAN – Teşekkür ederiz Sayın Ekşi. 
Sayın Öz…
18.- Mersin Milletvekili Ali
Öz'ün, restorasyon çalışmaları tamamlanmış olan Süleymaniye Cami’nin avlusunda
kulübe gibi bir yer yapıldığı haberlerinin doğru olup olmadığını öğrenmek
istediğine ilişkin açıklaması
ALİ ÖZ (Mersin) – Teşekkür ediyorum
Sayın Başkanım. 
Basında yer alan bir habere göre,
İstanbul’daki Süleymaniye Camisi’nin yeniden restorasyon çalışmaları aşamasında
-restorasyon tamamlanmış olmasına rağmen- caminin avlusunda, orada, birilerine
kulübe gibi bir yer, bir şey yapılma imkânı tanındığı yer aldı. Dolayısıyla hem
“Kışlada, camide siyaset olmaz.” diyeceksiniz, öbür taraftan da caminin bir
alanını kamufle ederek oraya getirip birilerinin toplantı yapabileceği, siyasi
konuşmalar yapabileceği bir alan yaratıyorsunuz. Adalet ve Kalkınma Partisi
Hükûmetinin bu konuda duyarlılık göstermesini, eğer gerçekten kendi
yandaşlarından birisinin yeri değilse bu alana acil müdahale etmesini özellikle
tavsiye ediyorum. 
Teşekkür ediyorum. 
BAŞKAN – Teşekkür ederiz Sayın Öz. 
Sayın Doğru…
19.- Tokat Milletvekili Reşat
Doğru'nun, 10 Kasım, Gazi Mustafa Kemal Atatürk’ün ölümünün 76’ncı yıl dönümüne
ve Tokat ilindeki çiftçilerin sorunlarına ilişkin açıklaması
REŞAT DOĞRU (Tokat) – Teşekkür ederim
Sayın Başkanım. 
Büyük Atatürk’ü ölümünün 76’ncı yıl
dönümünde minnetle, şükranla anıyorum, mekânı cennet olsun diyorum.
Ayrıca, Tokat ilinde; Kelkit, Kazova,
Zile, Artova Ovaları çiftçileri, bu yıl havaların sıcak ve kurak olmasından
dolayı yeterli ürün üretemediler, ürettikleri ürünleri de yeterli değerine
satamamışlardır, değerlendirememişlerdir. Sonuçta, çiftçi, köylü, borçlarını
ödeyememiş ve tarım kredi ve bankalar özel sektöre rehin kalmıştır, çiftçinin
evine icralar gelmeye başlamıştır. Acilen Tarım Bakanlığı ve Başbakanlığın
çiftçi ve köylüyü icradan ve borçtan kurtarması noktasında çalışma yapılması
beklenmektedir. Bunu iletmek istedim. 
Teşekkür ederim Sayın Başkan.
BAŞKAN – Teşekkür ederiz Sayın Doğru. 
Son olarak Sayın Acar…
20.- Antalya Milletvekili
Gürkut Acar'ın, Antalya’nın Manavgat ilçesindeki sel felaketine ve Antalya
Büyükşehir Belediyesi yönetiminin, CHP’li eski belediye yönetiminin yaptırdığı
yurt binasını hangi koşullarda TÜRGEV’e verdiğini öğrenmek istediğine ilişkin
açıklaması
GÜRKUT ACAR (Antalya) – Teşekkür ederim
Sayın Başkanım. 
Antalya’nın Manavgat ilçesinde
geçtiğimiz günlerde meydana gelen sel felaketinde ağır zarar gören yurttaşlar
devletten bir destek bekliyorlar, bu konuda bir adım atılacak mıdır? Manavgat
afet bölgesi ilan edilip üreticinin, esnafın, yurttaşların zararları karşılanacak
mıdır? Ak saray için 1,5 katrilyon lira harcanırken Manavgat’a kaynak
bulunamayacak mıdır?
Antalya’da CHP’li belediye yönetiminin
bütçe ayırıp yaptırdığı yurt binası Bilal Erdoğan’ın söz sahibi olduğu TÜRGEV’e
verildi. Yurt ücretleri 200-300 liradan yüzde 100, yüzde 150 zamla 500-600’e
çıkarıldı yani TÜRGEV’e geçince öğrencilerin ödeyeceği para 600 TL’ye çıktı.
Vakıf, çocuklara katkı mı sağlayacak, yoksa çocuklar ve bedava alınan bina
üzerinden vakıf mı zenginleşecek? Bu bina hangi koşullarda verilmiştir? 
Teşekkür ederim
Sayın Başkan. 
BAŞKAN –
Teşekkür ederiz Sayın Acar. 
Gündeme
geçiyoruz. 
Başkanlığın
Genel Kurula sunuşları vardır. 
Türkiye Büyük
Millet Meclisi Başkanlığının iki tezkeresi vardır. Ayrı ayrı okutup
bilgilerinize sunacağım. 
VI.- BAŞKANLIĞIN GENEL KURULA
SUNUŞLARI
A) Tezkereler
1.- Türkiye Büyük Millet
Meclisi Başkanlığının, Ürdün Temsilciler Meclisi ile Küçük Çaplı ve Hafif
Silahlar Parlamenter Forumu tarafından 12/11/2014 tarihinde Ürdün’ün başkenti
Amman’da “Küçük Çaplı ve Hafif Silahların Yayılması: Orta Doğu ve Kuzey Afrika
Ülkeleri İçin Sorumluluk, Tehlike ve Fırsatlar” konulu parlamenter seminere
katılması Genel Kurulun 4/11/2014 tarihli 9’uncu Birleşiminde kabul edilen
heyeti oluşturmak üzere ilgili siyasi parti grubunun bildirmiş olduğu isme
ilişkin tezkeresi (3/1620)
7 Kasım 2014
Türkiye Büyük Millet Meclisi Genel
Kuruluna
Ürdün
Temsilciler Meclisi ile Küçük Çaplı ve Hafif Silahlar Parlamenter Forumu
tarafından 12 Kasım 2014 tarihinde Ürdün'ün başkenti Amman'da "Küçük Çaplı
ve Hafif Silahların Yayılması: Orta Doğu ve Kuzey Afrika Ülkeleri İçin
Sorumluluk, Tehlike ve Fırsatlar" konulu parlamenter seminere Türkiye
Büyük Millet Meclisinden bir heyetin katılması Genel Kurulun 04/11/2014 tarihli
ve 9'uncu Birleşiminde kabul edilmiştir.
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 2'nci maddesi uyarınca ilgili siyasi parti
grubunun bildirdiği İzmir Milletvekili Hamza Dağ Genel Kurulun bilgilerine
sunulur.
 
Cemil Çiçek
 
Türkiye Büyük Millet Meclisi 
 
Başkanı
2.- Türkiye Büyük Millet
Meclisi Başkanlığının, Türkiye Büyük Millet Meclisi Başkanı Cemil Çiçek
başkanlığındaki bir heyetin, Kuzey Kıbrıs Türk Cumhuriyeti’nin 31’inci kuruluş
yıl dönümü vesilesiyle Cumhurbaşkanı Derviş Eroğlu ve Cumhuriyet Meclisi
Başkanı Sibel Siber’in vaki davetine icabetle 14-15 Kasım 2014 tarihlerinde
Kuzey Kıbrıs Türk Cumhuriyeti’ne bir ziyarette bulunmasına ilişkin tezkeresi (3/1621)
Türkiye Büyük Millet Meclisi Genel
Kuruluna
Türkiye Büyük
Millet Meclisi Başkanı Cemil Çiçek Başkanlığındaki heyetin KKTC'nin 31’inci
kuruluş yıl dönümü vesilesiyle Kuzey Kıbrıs Türk Cumhuriyeti Cumhurbaşkanı
Sayın Dr. Derviş Eroğlu ve Cumhuriyet Meclisi Başkanı Sayın Dr. Sibel Siber'in
vaki davetine icabetle KKTC'ye 14-15 Kasım 2014 tarihlerinde ziyarette
bulunması hususu 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 6’ncı maddesi
gereğince Genel Kurulun bilgilerine sunulur.
  Cemil
Çiçek 
 
Türkiye Büyük Millet Meclisi
 
Başkanı
BAŞKAN –
Bilgilerinize sunulmuştur. 
Türkiye Büyük
Millet Meclisi Başkanlığının, Türkiye Büyük Millet Meclisi ve Sayıştayın 2013
yılı harcamalarına ait dış denetim raporlarının inceleme sonuçlarına ilişkin
tezkeresi vardır. Okutup bilgilerinize sunacağım. 
3.- Türkiye Büyük Millet
Meclisi Başkanlığının, 5018 sayılı Kamu Mali Yönetimi ve Kontrol Kanunu ile
6253 sayılı Türkiye Büyük Millet Meclisi Başkanlığı İdari Teşkilatı Kanunu’na
göre Türkiye Büyük Millet Meclisinin 2013 yılı harcamalarına ilişkin Dış
Denetim Raporu ile Sayıştayın 2013 yılı harcamalarına ilişkin Dış Denetim
Raporu’nun Başkanlık Divanında 13/10/2014 tarihinde yapılan inceleme
sonuçlarına ilişkin tezkeresi (3/1622)
Türkiye Büyük
Millet Meclisi Genel Kuruluna
5018 sayılı Kamu Mali Yönetimi ve
Kontrol Kanunu ile 6253 sayılı Türkiye Büyük Millet Meclisi Başkanlığı İdari
Teşkilatı Kanununa göre; Türkiye Büyük Millet Meclisinin 2013 yılı
harcamalarına ilişkin Dış Denetim Raporu ile Sayıştay'ın 2013 yılı
harcamalarına ilişkin Dış Denetim Raporu Başkanlık Divanının 13 Ekim 2014
tarihli toplantısında Üst Yöneticilerin cevapları da dikkate alınarak
görüşülmüş ve ekteki inceleme sonuçlarının Genel Kurulun bilgisine sunulmasına
karar verilmiştir.
Bilgilerine sunulur.
 Cemil
Çiçek 
 Türkiye
Büyük Millet Meclisi Başkanı
Türkiye Büyük
Millet Meclisi ile Sayıştay'ın 2013 Yılı Dış Denetim Raporları İnceleme
Sonuçları
1- Türkiye Büyük Millet Meclisinin 2013
mali yılı hesaplarının dış denetimini yapmak üzere görevlendirilen Sayıştay
Uzman Denetçileri tarafından düzenlenen 15.09.2014 tarihli Dış Denetim
Raporunda; 2013 Yılı Merkezi Yönetim Bütçe Kanunuyla tahsis edilen ödeneklerin,
harcama birimleri tarafından kullanımı sırasında düzenlenen harcama
belgelerinin kanunlara ve diğer hukuki düzenlemelere uygun olup olmadığı,
hazırlanan mali tablolarının doğruluğu, denkliği ve güvenilirliği hususlarının
incelendiği belirtilmiştir.
Yapılan inceleme sırasında; 2013 yılına
ait cetvel ve tablolarda gösterilen gider rakamlarının; doğru ve denk olarak
kaydedilip kaydedilmediği, toplamlarının doğru, denk ve tutarlı olup
olmadıkları ve hesapların birbirleriyle mutabık bulunup bulunmadıklarına
bakılmıştır. Bütçede tahmini olarak yer alan kullanılabilir ödenek rakamlarıyla
kesin hesap sonuç rakamları karşılaştırılmak suretiyle gerçekleşme oranları ve
uygunluk durumları, programa alınan yatırımların gerçekleştirilip gerçekleştirilmediği
araştırılmış, cetvellerdeki rakamların dayandıkları sarf belgelerinin ilgili
mevzuatına uygunluğu örnekleme yoluyla denetlenmiştir.
Raporda özetle; 
TBMM Başkanlığı 2013 yılı başlangıç
ödeneği 773.260.000 TL olup yıl içinde yapılan aktarmalar ve eklemelerle
birlikte 722.741.520,42 TL olmuştur. 31.12.2013 tarihi itibariyle bu ödeneğin
651.897.008,77 TL'si, başka bir deyişle % 90,2'si harcanmıştır.
Ekonomik sınıflandırmaya göre
harcamalara bakıldığında, personel için ayrılan ödeneğin %99,7'sinin harcandığı, Sosyal Güvenlik
Kurumu prim giderlerine ayrılan ödeneğin %97,6 oranında harcandığı, cari
transferlerin %97,3 oranında gerçekleştirildiği, mal ve hizmet alımlarına
tahsis edilen ödeneğin %78,9 oranında harcandığı, sermaye giderlerine ayrılan
ödeneğin %55,8 oranında kullanıldığı belirtilmiştir. 
Ayrıca;
TBMM Başkanlığı Strateji Geliştirme
Başkanlığınca arşivlenen ödeme emri belgeleri ve muhasebe işlem fişleri
tutarlarıyla bunların kaydedildiği ilgili hesaplardaki tutarların mutabık
olduğu,
Kesin hesap cetvellerinde gösterilen
gelir-gider rakamlarının doğru ve denk olduğu, ödenek üstü harcama yapılmadığı,
Üst yöneticinin, 5018 sayılı Kanunda
öngörülen mali yönetim ve kontrol sisteminin işleyişinin gözetilmesi ve bütçe
ile verilen ödeneğin etkili, ekonomik ve verimli bir şekilde kullanılması
amacıyla, İdari Teşkilatın görevlerini mevzuata, İdari Teşkilatın amaç ve
politikaları ile stratejik planına uygun olarak düzenlenmesine ve yürütülmesine
özen gösterdiği,
Harcama birimleri başkanlıkları ile Strateji
Geliştirme Başkanı ve çalışanlarının, mali işlemlerin yürütülmesinde ve buna
ilişkin harcama belgelerinin düzenlenmesinde, ilgili mevzuatta öngörülen usul
ve esaslara uygun şekilde işlem yaptıkları,
ifade edilmiştir. 
Harcama belgelerinin incelenmesinde
ise;
Sözleşmesinde belirtilen sürede alım
konusu işin teslim edilmediği durumlarda gecikilen günler için cezai yaptırım
uygulanmasının,
Taşıt tanıma sistemi yoluyla yakıt
alımlarında, fatura detay raporlarında aracın akaryakıt alındığı andaki kilometrelerinin
yazılmasının,
Doğrudan temin yoluyla yapılan bazı
alımlarda, alım sürecine ilişkin işlem tarihlerinin uyumlu olmasının,
Doğrudan temin yoluyla yaptırılan bazı
yapım-onarım işlerinde, işin gerçekleştirilmesinin belli bir süreye bağlı
olduğu durumlarda sözleşme düzenlenmesinin,
İhale dokümanlarında yer alan işin
teslim tarihinin sözleşmede de belirtilmesinin,
Eleman çalıştırılmasına dayalı hizmet
alımlarında işçi ücretlerinin hesabında dikkate alınan fiyat farkı hesabına
ilişkin Bakanlar Kurulu Kararı, sözleşme, idari ve teknik şartname hükümlerinin
birbirleriyle uyumlu olmasının,
gerektiği yönünde değerlendirme ve
tavsiyelerde bulunulmuştur.
Bu çerçevede, dış denetçilerin denetim
bulguları ve önerileri dikkate alınarak düzenlenen Üst Yönetici Cevabında;
 Dış denetim sırasında konunun
öğrenilmesi üzerine söz konusu işe ait gecikme cezasının 23.07.2014 tarihli ve
02502139 nolu dekontla tahsil edildiği ve bundan sonraki uygulamalarda gerekli
dikkat ve özenin gösterileceği,
Taşıt Tanıma Sistemi (TTS) 124 adet
araçta teknik şartnameye uygun olarak çalıştığı ancak, makam hizmetlerinde
kullanılmak üzere hizmet satın alma yöntemiyle kiralanan 70 adet araçta dijital
kilometre bulunması nedeniyle araçların ön göğsünün tamamen sökülerek TTS
cihazının montajının yapılabileceği, bu işlemin yapılması halinde ise araçların
garanti kapsamı dışına çıkacağı belirtilerek, teknik şartnamede belirtilen
kilometre denetiminin sağlanabilmesi için araç şoförleri yakıt fişlerine
ad-soyad ve kilometre bilgilerini yazarak yakıt fişini imzaladığı ve ayrıca tüm
araçların kilometre bilgileri oluşturulan akaryakıt takip programına günlük
işlenerek takibinin sağlandığı,
Doğrudan temin kapsamında yapılan işlem
akış süreçlerinin ihale mevzuatına uygun yürütülmesine ve harcama belgelerinin
bu durumu tevsik edecek şekilde düzenlenmesine özen gösterileceği,
 Genel Sekreterlikçe "Doğrudan
Temin" kapsamında yapılacak alımlarda birimler arasında uygulamada
standardın ve birlikteliğin sağlanması amacıyla tip sözleşme örnekleri
hazırlanarak 30.04.2013 tarihli ve 121098 sayılı yazıyla tüm harcama
birimlerine duyurulduğu belirtilerek, bu tür hataların yinelenmemesi için
belirlenen tip sözleşmelerin düzenlenmesi hususunda gerekli dikkat ve özenin
gösterileceği,
 Sözleşme taslağındaki işin teslim süresine
ilişkin husus, sözleşmeye geçirilirken sehven eksik yazıldığı ve bahse konu iş
sözleşme taslağında öngörülen süre içerisinde tamamlanmış olduğundan cezai
yaptırım uygulanmadığı belirtilerek, bundan sonraki uygulamalarda gerekli
dikkat ve özenin gösterileceği,
Fiyat farkına ilişkin sözleşme ve idari
şartnamede yer alan ifadelerin, Kamu İhale Kurumunun Tip Sözleşme ve İdari
Şartnamelerinden alındığı belirtilerek, işçi ücretleri hesabının, işin
yürütüldüğü tarihteki mevzuat hükümlerine uygun olarak hesaplandığı ve herhangi
bir şekilde fazla ödeme yapılmadığı,
ifade edilmiş ve Dış Denetim Raporunda
yer alan öneriler kapsamında gerekli tedbirlerin alınacağı belirtilmiştir.
2- Sayıştay Başkanlığının 2013 mali
yılı hesaplarının dış denetimini yapmak üzere Türkiye Büyük Millet Meclisi
Başkanlık Divanınca görevlendirilen İçişleri Bakanlığı Mülkiye Başmüfettişleri
tarafından düzenlenen 12.06.2014 tarihli Dış Denetim Raporunda; 2013 Yılı
Merkezi Yönetim Bütçe Kanunuyla tahsis edilen ödenekler kapsamında yapılan harcamalar
ve bunlara ilişkin belgeler esas alınarak, bu ödeneklerin kullanımı sırasında
düzenlenen harcama belgelerinin kanunlara ve diğer hukuki düzenlemelere uygun
olup olmadığı, kamu kaynaklarının etkili, ekonomik ve verimli olarak kullanılıp
kullanılmadığı, yapılan harcamaları gösteren mali tabloların güvenilirliği ve
doğruluğu hususlarının incelendiği belirtilmiştir.
Raporda özetle; 
Sayıştay Başkanlığına 2013 yılı
bütçesinde 164.587.200,00 TL ödenek tahsis edildiği, bu ödeneğin 141.002.930,93
TL'lik kısmının harcandığı, söz konusu bütçe ödenekleri ve harcama rakamları
oransal olarak karşılaştırıldığında ise; 2011 yılında tahsis edilen bütçe
ödeneğinin % 85'inin, 2012 yılında % 91'inin, 2013 yılında da % 85,67'sinin
harcandığı belirtilmiştir.
Ayrıca;
Kurumun ödeme emri belgeleri ve
muhasebe işlem fişlerine dayalı olarak tahakkuk ettirdiği ödemeleri ile banka
hesap özetlerinin mutabık olduğu,
 Kesin hesap cetvellerinde gösterilen
gelir-gider rakamlarının doğru ve denk olduğu, ödenek üstü harcama yapılmadığı,
Sayıştay Başkanının üst yönetici
olarak, bütçe ile verilen kamu kaynaklarının etkili, ekonomik ve verimli bir
şekilde kullanılmasını temin edecek mali tedbirlerin alınmasında, 5018 sayılı
Kanunda öngörülen mali yönetim ve kontrol sisteminin işleyişinin gözetilmesinde,
görev ve sorumlulukların yerine getirilmesinde üstün gayret gösterdiği,
 Harcama yetkilisi, gerçekleştirme
görevlisi, mali hizmetler birim yöneticisi ve muhasebe yetkilisinin, mali
mevzuatın uygulanmasında ve gerekli tedbirlerin alınmasında azami çaba sarf
ettikleri,
İdarenin mali faaliyet, karar ve
işlemlerinin 5018 sayılı Kamu Mali Yönetimi ve Kontrol Kanunu ve ilgili diğer
mevzuat çerçevesinde yürütüldüğü,
ifade edilmiştir.
Harcama belgelerinin incelenmesinde
ise;
Ödeme emri belgelerinde harcama
yetkilisinin imzasının bulunmasına özen gösterilmesinin,
Bazı ödeme emirlerinde "kontrol
edilmiştir ve uygun görülmüştür" sütununun boş bırakıldığı, yetkili
kişinin imzasının bulunmadığı belirtilerek, ödeme emirlerinde adlarına imza
yeri açılan yetkili kişilerin sorumlulukları gereği evrakta imzalarının
bulunmasına özen gösterilmesinin,
Doğrudan temin usulü ile yapılan
taşıtların bakım ve onarım harcamalarında, muayene ve kabul belgesi şeklinde
bir belge düzenlendiği ve bunun da teknik eleman olmayan bir personel
tarafından imzalandığı belirtilerek, kabul işleminin içinde teknik elemanın da
bulunduğu 3 kişilik komisyon marifetiyle yapılmasına özen gösterilmesinin,
Hizmet alımı olarak yapılması gereken
lojmanların onarımı ile üye odalarının dekorasyonu inşaatı işlerinin, yapım işi
olarak ihale edildiği belirtilerek, ihaleler yapılırken hizmet alımı mı yoksa
yapım işi mi olduğunun isabetli tespit edilmesine özen gösterilmesinin,
 Denetim Yönetim Yazılımı hizmeti
alımının Kamu İhale Kanununda sayılan ihale usulleri ile yapılması gerekirken,
doğrudan temin usulünün uygulandığı belirtilerek, Kanunda sayılan ihale
usullerine göre yapılmasına özen gösterilmesinin,
gerektiği yönünde değerlendirme ve
tavsiyelerde bulunulmuştur.
Bu çerçevede, dış denetçilerin denetim
bulguları ve önerileri dikkate alınarak düzenlenen Üst Yönetici Cevabında;
Söz konusu ödeme emri belgesi, harcama
yetkilisinin imzası tamamlanmadan sehven TBMM Strateji Geliştirme Başkanlığına
gönderildiği, ödemeden önce imza kontrolü esas olarak ilgili saymanlık
personeline ait olmakla birlikte, bundan sonra ödeme emri belgelerinde
imzaların tam ve eksiksiz olmasında gerekli özenin gösterileceği,
Harcırah ve yabancı dil kursuna ilişkin
rutin ödemelere ilişkin olan söz konusu belgeler, sehven ön mali kontrole
gönderilmediği belirtilerek, bundan sonraki uygulamalarda ise gerekli özenin
gösterileceği,
 Araç onarım işleri, Kamu İhale Kanunu
uyarınca doğrudan teminle gerçekleştirilen işler olup, bu tür işlerin muayene
ve kabul işlemlerine ilişkin bir mevzuat bulunmadığı için, esasen yapılan
işlemde mevzuata aykırı bir husus bulunmamakla birlikte, içinde teknik elemanın
da bulunduğu 3 kişilik komisyon marifetiyle kabulün yapılması yönünde işlem
tesis edileceği,
Kamu İhale Kanunundaki
"Yapım" kavramının tanımı ve Kamu İhale Genel Tebliğinin "Bakım
Onarım İşleri" başlıklı 63 üncü maddesi incelendiğinde, inşaat
niteliğindeki onarımların, yapım ihalesi olarak yapılmasının zorunlu olduğu
belirtilerek, raporda bahsi geçen işlerin uygulamasında mevzuata aykırılığın bulunmadığı,
4734 sayılı Kanunun 22-b maddesi ve
Kamu İhale Genel Tebliğinin 22.3 üncü maddesi birlikte değerlendirildiğinde,
üzerinde sadece tek kişinin yasal bir telif hakkı bulunan fikir ve sanat
eserlerinin, doğrudan temin ile temin edilebileceği, Raporda bahsi geçen CAP
marka yazılımın da, 5846 sayılı Fikir Ve Sanat Eserleri Kanunu uyarınca,
üretici firması tarafından Kültür ve Turizm Bakanlığına fikir ve sanat eseri
olarak tescil ettirildiği ve firmanın bu ürünün tek satıcısı konumunda
bulunduğuna dair belgeyi Kuruma ibraz ettiği, dolayısıyla "CAP"
isimli yazılımın, ülkedeki tek satıcısı durumunda olan firmadan doğrudan temin
ile alınmasının, mevzuata aykırı bir yönünün bulunmadığı,
ifade edilmiş ve Dış Denetim Raporunda
yer alan öneriler kapsamında gerekli tedbirlerin alınacağı belirtilmiştir.
BAŞKAN – Bilgilerinize sunulmuştur. 
KAMER GENÇ (Tunceli) – Sayın Başkan,
ben de bu konuda bir…
BAŞKAN – Sayın Hamzaçebi, sisteme
girmişsiniz. 
Buyurunuz. 
V.- AÇIKLAMALAR (Devam)
21.- İstanbul Milletvekili
Mehmet Akif Hamzaçebi'nin, Türkiye Büyük Millet Meclisi Başkanlığının
Sayıştayın 2013 yılı harcamalarına ilişkin Dış Denetim Raporu’nun inceleme
sonuçlarıyla ilgili tezkeresine ilişkin açıklaması
MEHMET AKİF HAMZAÇEBİ (İstanbul) –
Teşekkür ederim Sayın Başkan. 
Biraz önce, Türkiye Büyük Millet
Meclisi ile Sayıştayın 2013 yılına ilişkin Dış Denetim Raporu’nun bulguları,
Genel Kurulun bilgisine sunuldu. Kamu Mali Yönetimi ve Kontrol Kanunu’na göre,
Sayıştayın dış denetimi, yani harcamalara ilişkin denetimi, Türkiye Büyük
Millet Meclisi tarafından, Sayın Başkan tarafından görevlendirilen bir heyet
tarafından yapılmaktadır. Türkiye Büyük Millet Meclisinin harcamalara ilişkin
dış denetimi ise Sayıştayın görevlendirdiği denetçiler tarafından
yapılmaktadır. Bu iki kurumun denetimi, Kamu Mali Yönetimi ve Kontrol
Kanunu’nda tanımlanan dış denetimden daha farklı bir denetimdir. Daha doğrusu,
bu denetimi, normal olarak, dış denetimi yapmakla görevli olan Sayıştay değil,
görevlendirilen kişiler yapmaktadır. 
Denetim sonuçları, Türkiye Büyük Millet
Meclisinin bilgisine sunuldu. Ancak bu sunum üzerine herhangi bir görüşme yapma
imkânı yok çünkü sadece Genel Kurulun bilgisine sunuluyor. Oysa, bir kurumun
dış denetimi sonucu düzenlenen rapor, normal olarak, sunulan kurul tarafından
tartışılabilmeli, değerlendirilebilmeli. Bunu ben yasalarda ve İç Tüzük’te bir
eksiklik olarak görüyorum. Bir İç Tüzük değişikliğiyle bunu değiştirebiliriz,
yapabiliriz. 
Bundan sonra, benim, Sayın Başkana,
Türkiye Büyük Millet Meclisi Başkanına önerim, Sayıştayın ve Türkiye Büyük
Millet Meclisinin dış denetimi sonucu düzenlenen raporların Genel Kurulda
ayrıca görüşülmesinin sağlanmasına yönelik bir İç Tüzük değişikliğinin
yapılmasıdır.
Teşekkür ederim.
BAŞKAN – Teşekkür ederiz Sayın
Hamzaçebi.
Bu isteğiniz, İçtüzük Komisyonu
görüşmelerinde dikkate alınır herhâlde.
Sayın Genç, buyurunuz.
Siz de sisteme girmişsiniz.
22.- Tunceli Milletvekili
Kamer Genç'in, Türkiye Büyük Millet Meclisi Başkanlığının Sayıştayın 2013 yılı
harcamalarına ilişkin Dış Denetim Raporu’nun inceleme sonuçlarıyla ilgili
tezkeresine ilişkin açıklaması
KAMER GENÇ (Tunceli) – Sayın Başkan,
ben de bu sunumla ilgili bir iki düşüncemi söylemek istiyorum.
Bir defa, bu sunumda, birtakım
yolsuzluklar olduğunu, usulsüzlükler olduğunu idare de kabul ediyor, denetimi
yapanlar da kabul ediyor ama ne olduğu belli değil.
Ben KİT Komisyonundayım. Maalesef,
Sayıştay, ciddi bir denetim yapmıyor, yolsuzlukların üstünü örtüyor. Büyük
ihalelerde yolsuzluklar var. İşte, Türkiye Büyük Millet Meclisinde 70’in üzerinde
araç kiralanmış, süper lüks araçlar. Kimlerden kiralanmış? Nasıl kiralanmış?
Bunlar belli değil. Şimdi, böyle bir… Yani Türkiye Büyük Millet Meclisi gibi
bir kurum kendi harcamalarını bir… Mesela benim olduğum… Tabii, aslında
bunların bize önceden dağıtılıp bizim bunları okumamız lazım ki buradaki bu
şeylerde yolsuzluk var mı, yok mu… Şimdi, biraz önce okunan şeyde… 
İçişleri Bakanlığından iki müfettiş
görevlendiriliyor bu Sayıştay raporlarının kontrolü için. Hâlbuki, bunun Maliye
Bakanlığı müfettişleri tarafından yapılması lazım. İçişleri Bakanlığı müfettişleri
pek bütçe uygulamaları hakkında ihtisas sahibi kişiler değildir. Onun için ben…

(Mikrofon otomatik cihaz tarafından
kapatıldı) 
KAMER GENÇ (Tunceli) – Burada, Mecliste
bir sürü alımlar var. 
Müsaade ederseniz, durun bir
söyleyeyim. 
Alımlar var, yolsuzluklar var. Bunlar
örtbas ediliyor. Bu kadar düzeyde ihaleler yapılıyor, malzemeler alınıyor, işte
Türkiye Büyük Millet Meclisinin… Kendisine bir saray yapılıyor Çankaya’da.
Burada birtakım odalar yapıldı. Onlar kime yapıldı? Kaç liraya yapıldı? Bunları
hepimizin bilmesi lazım.
BAŞKAN – Teşekkür ederiz Sayın Genç.
KAMER GENÇ (Tunceli) –Çünkü onları… Ben
biliyorum, bu Mecliste eskiden de büyük yolsuzluklar yapıldı ama hep örtbas
ediliyor. Bunlar teşekkürle olacak şeyler değil. Burada, Türkiye Büyük Millet
Meclisinde…
BAŞKAN – Ben verdiğiniz katkı için,
sizin sözünüze teşekkür ediyorum Sayın Genç.
KAMER GENÇ (Tunceli) – Hayır yani
Türkiye Büyük Millet Meclisinin bu konuları incelemesi lazım, örtbas etmemesi
lazım.
BAŞKAN – Şimdi, komisyondan istifa
tezkeresi vardır, okutuyorum:
VI.-
BAŞKANLIĞIN GENEL KURULA SUNUŞLARI (Devam)
B) Önergeler
1.- Tokat Milletvekili Orhan
Düzgün’ün, Kamu İktisadi Teşebbüsleri Komisyonu üyeliğinden istifa ettiğine
ilişkin önergesi (4/208)
Türkiye Büyük
Millet Meclisi Başkanlığına
Üyesi olduğum Kamu İktisadi
Teşebbüsleri Komisyonundan istifa ediyorum. Gereğini arz ederim.
Saygılarımla.
 Orhan
Düzgün 
 
 (Tokat)
BAŞKAN – Bilgilerinize sunulmuştur.
Meclis araştırması açılmasına ilişkin
üç önerge vardır, okutuyorum:
C) Meclis Araştırması
Önergeleri
1.- İstanbul Milletvekili
Mustafa Sezgin Tanrıkulu ve 24 milletvekilinin, balıkçılık sektörünün
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1088)
Türkiye Büyük
Millet Meclisi Başkanlığına
Doğal şartları birbirinden farklı
denizlerle çevrili bulunan, çok sayıda gölleri olan ve akarsuları önemli yer
tutan Türkiye'nin yüksek bir su ürünü potansiyeli olmasına rağmen, bu
potansiyeli gerekli düzenlemelerin ve yatırımları yapılmaması nedeniyle
kullanılamamaktadır. Balıkçılığa önemli değerin verilmesi durumunda hem
toplumun sağlıklı beslenmesi hem de ihracat maddeleri artırılarak ülke
ekonomisine yararı artacaktır.
Türkiye'nin önemli bir su ürünleri
potansiyeli olmasına rağmen balıkçılığa yönelik sürdürülebilir politikaların
hayata geçirilememesinden dolayı bu potansiyel güce dönüşmemektedir.
Sürdürülebilir politikaların hayata geçirilmesi için üniversiteler sektöre
yetişmiş ve eğitimli eleman yetiştirmek zorundadırlar. Buradan yetişen
elemanların kamuya ait araştırma enstitülerinde çalışarak mevcut üretimi daha
da artırıcı çalışmalara katkıda bulunmaları gerekmektedir. Sektörün
sorunlarının yıllardır net bit şekilde bilinmesine rağmen çözüm önerilerinin
hayata geçirilmemesiyle bu potansiyel gizli bir güç hâline gelmekte ve bu güç
sürekli olarak başka bahara ertelenmektedir.
Türkiye'de balıkçılık sektörünün idari
yapıları, balıkçılık yetkilerinin farklı bakanlıklar arasında dağılmış
olmasından kaynaklanan sorunlar nedeniyle sektörün sorunlarına sağlıklı
çözümler getirilememektedir. Yetki alanlarının farklılığı ve bu soruna duyarsız
kalınması sonucunda ülkemiz için ciddi bir güç olacak ekonomik kaynak da bir nevi
bu önemsizlikle bir elin tersiyle itilmektedir.
2003 yılında Avrupa Birliğinin sektöre
yönelik aldığı kararlar ile birlikte tüm Akdeniz ülkelerinin ağları imha
edilmiş, Türkiye dışında tüm ülkeler, balıkçıların zararlarını giderecek
tazminat yardımlarda bulunmuştur. Ülkemizde ise AB yasalarıyla yaşanan
mağduriyetin giderilmesi için tanınan tazminat hakları balıkçılara
aktarılmamıştır. Ayrıca, tüm ülkelerde avlanma yasakları için yeni düzenlemeler
yapılmış ve mağduriyetler giderilmiştir ama ülkemizde Tarım Bakanlığı bu
sektörü görmeyerek balıkçıları kendi kaderleri ile baş başa bırakmaktadır.
2011 yılında yasaklanan driftnet ağları
neticesinde balıkçılardan istenen taahhütlerin Bakanlığa ulaşmasına rağmen 1
Temmuz 2011 tarihinden itibaren av izni verilmemektedir. Hem ülke ekonomisi hem
de beslenme açısından önemli bir yer tutan sektöre bu duyarsızlığın sürmesi
durumunda ot ve saman ithalatına kadar düşen ülkemiz, denizlerle çevrili
olmasına rağmen su ürünlerinin ithalatına da basiretsiz ve duyarsız politikalarla
muhtaç kalacaktır. 
Su ürünleri konusunda zenginliğimizi en
verimli şekilde kullanmak ve bunun sonucu olarak sürdürülebilir balıkçılık
kavramına ulaşılması, sektörün karşılaştığı sorunların tespiti ve çözümünü
belirlemek, gerek besinsel gerek maddi gelir sağlamak amacıyla Anayasa'nın
98'inci, TBMM İçtüzüğü'nün 104 ve 105’inci maddeleri uyarınca Meclis
araştırması açılmasını arz ve teklif ederiz.
1) Mustafa Sezgin Tanrıkulu (İstanbul)
2) İhsan Özkes (İstanbul)
3) Ali Serindağ (Gaziantep)
4) Kadir Gökmen Öğüt (İstanbul)
5) Namık Havutça (Balıkesir)
6) Ali Haydar Öner (Isparta)
7) Engin Altay (Sinop)
8) Mahmut Tanal (İstanbul)
9) Mehmet Hilal Kaplan (Kocaeli)
10) Aylin Nazlıaka (Ankara)
11) Candan Yüceer (Tekirdağ)
12) Özgür Özel (Manisa)
13) Aytun Çıray (İzmir)
14) Nurettin Demir (Muğla)
15) Mustafa Serdar Soydan (Çanakkale)
16) Hasan Ören (Manisa)
17) Mehmet Ali Ediboğlu (Hatay)
18) Ahmet İhsan Kalkavan (Samsun)
19) Haydar Akar (Kocaeli)
20) Gürkut Acar (Antalya)
21) Ali Sarıbaş (Çanakkale)
22) Selahattin Karaahmetoğlu (Giresun)
23) Sedef Küçük (İstanbul)
24) Ramis Topal (Amasya)
25) Aytuğ Atıcı (Mersin)
2.- Tekirdağ Milletvekili
Candan Yüceer ve 23 milletvekilinin, üniversite öğrencilerinin barınmayla
ilgili sorunlarının araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/1089)
Türkiye Büyük
Millet Meclisi Başkanlığına
Barınma hakkı, eğitim hakkının ayrılmaz
bir parçasıdır. Yıllardır gerek hükûmet gerekse kurumlar tarafından kalıcı
çözümler üretilmeyen barınma konusu, öğrencilerimizin de en büyük sorunlarından
bir tanesidir. Ülkemizde hemen her yıl çok sayıda yeni üniversite açılmasına
rağmen aynı oranda öğrenci yurdu yaptırılmaması öğrencilerin kalacak yer
konusunda büyük sıkıntı çekmelerine neden olmaktadır. Gerekli altyapı ve fiziki
koşulları tam olarak hazırlanmadan, önce devlet üniversitelerinin, sonrasında
ise YÖK'ün de verdiği destekle vakıf üniversitelerinin sayısı hızla artmıştır.
Öğrenci ve üniversite sayılarının hızla artmasına karşın, ne yazık ki yurt
sayıları arttırılmamıştır. Bu durum, üniversiteyi kazanan binlerce öğrencinin
barınma sorunu yaşamasına neden olmaktadır. 
Ailelerinin sonsuz özveri ve
desteğiyle, üstün bir çaba sonucunda üniversite sınavını kazanarak büyük bir
sevinç yaşayan öğrenciler, kayıt sırasında ne yazık ki barınma sorunuyla karşı
karşıya kalmakta ve okulları bitinceye kadar da bu sorunla mücadele
etmektedirler. Yurt sorununa kalıcı çözümler getirilmediği için öğrenciler ve
aileleri barınma ihtiyaçlarını kendileri karşılamak zorunda kalmaktadırlar.
Bugüne kadar çok sayıda öğrenci barınma sorunlarını çözemediği için ya eğitim
hakkından mahrum kalmış, ya eğitimini yarıda bırakmış ya da çok zor koşullar
altında eğitimini sürdürmeye çalışmıştır.
Yıllardır aileleriyle birlikte yaşayan
ve kazandıkları okul nedeniyle başka bir şehre gitmek zorunda kalan
öğrencilerimizin aileleri, çocuklarının, kayıt sırasında, hangi amaca hizmet
ettiği bilinmeyen vakıflar tarafından kandırılarak tarikatların tuzağına
düşürülme korkusuyla büyük bir tedirginlik yaşamaktadırlar. Kredi ve Yurtlar
Kurumuna bağlı yurtların kapasitesinin sınırlı olması nedeniyle yer bulamayan
çoğu üniversiteli, üniversite yurtları, özel yurtlar ve ev kiralama
seçeneklerinden birine yönelmek zorunda kalmaktadır. Ancak, bu tercihler de
ancak maliyeti karşılayabilmek koşuluna bağlı olmakla birlikte, ailelere ek bir
maliyet anlamına da gelmektedir.
Son dönemde uygulanan piyasacı
politikalar sonucunda, özel yurtlar kısa zamanda eğitim alanında kendisine bir
yer edinmiş, bu yurtların sayıları da giderek artmıştır. Böylelikle, eğitimin
ve üniversitelilerin en temel ihtiyaç alanları da piyasalaştırılmıştır. Oysaki,
barınma hizmeti, tüm üniversitelilere eşit koşullarda, parasız yararlanacakları
bir hak olarak sunulmalıdır. Üniversitelerin kuruluş yasasının içerisine
yurtlarla ilgili madde konulmalı, barınma sorunu üniversiteler kurulurken
çözülmelidir. Üniversitelilerin barınma sorununun çözülmesi için öğrencilerin
barınma ihtiyaçlarını tam olarak karşılayacak biçimde yeni yurtların yapımına
başlanmalı, üniversite yurtları parasız olmalı, özel yurtlar kamulaştırılmalı,
yeni yurtlar yapılana dek öğrencilere kira yardımı yapılmalıdır. Yurtlarda tüm
hizmetler ücretsiz olarak sunulmalıdır. 
Yukarıda bahsettiğimiz sorunlar
nedeniyle ve çözüm önerileri çerçevesinde, üniversite öğrencilerinin barınmayla
ilgili sorunlarının araştırılması, bu sorunla ilgili problemlerin önceden
tespit edilerek kalıcı çözüm yollarının bulunması, var olan öğrenci
yurtlarındaki sorunların tespit edilerek koşullarının iyileştirilmesi amacıyla
Anayasa’nın 98’inci ve Türkiye Büyük Millet Meclisi İçtüzüğü’nün 104’üncü ve
105’inci maddeleri uyarınca Meclis araştırması açılmasını saygılarımızla arz
ederiz.
1) Candan Yüceer (Tekirdağ)
2) Mustafa Sezgin Tanrıkulu (İstanbul)
3) Engin Altay (Sinop)
4) Ali Serindağ (Gaziantep)
5) Ali Haydar Öner (Isparta)
6) Mahmut Tanal (İstanbul)
7) Mehmet Hilal Kaplan (Kocaeli)
8) Aylin Nazlıaka (Ankara)
9) Özgür Özel (Manisa)
10) Kadir Gökmen Öğüt (İstanbul)
11) Namık Havutça (Balıkesir)
12) Nurettin Demir (Muğla)
13) Mustafa Serdar Soydan (Çanakkale)
14) Hasan Ören (Manisa)
15) Mehmet Ali Ediboğlu (Hatay)
16) Ahmet İhsan Kalkavan (Samsun)
17) Haydar Akar (Kocaeli)
18) Gürkut Acar (Antalya)
19) Ali Sarıbaş (Çanakkale)
20) Doğan Şafak (Niğde)
21) Selahattin Karaahmetoğlu (Giresun)
22) Sedef Küçük (İstanbul)
23) Ramis Topal (Amasya)
24)Aytuğ Atıcı (Mersin)
3.- Bartın Milletvekili
Muhammet Rıza Yalçınkaya ve 28 milletvekilinin, suç istatistiklerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1090)
Türkiye Büyük
Millet Meclisi Başkanlığına
Bilindiği üzere ulusal ve uluslararası
sosyal ve ekonomik gelişme hedeflerinin belirlenmesi ve bu hedeflerin başarısı
güncel, güvenilir istatistiklerle sağlanmaktadır. Doğru bilgi, doğru yorum ve
doğru karar sürecinde tüm araştırmacılar, politikacılar, karar alıcılar ve tüm
bireyler çalışmalarında istatistiki bilgileri etkin olarak kullanmaktadırlar.
Türkiye’de derlenmekte olan tüm
istatistiki veriler kendi alanında oldukça önemlidir.
Bu verilerden en önemlilerinden biri de
suç istatistikleridir. Suç istatistikleri karar alıcılar, bilim adamları ve
kullanıcılar açısından gereklilik arz etmekte, bu veriler ışığında gerekli
önlemler alınabilmektedir.
Hızla artış göstererek toplumumuzu ve
bireyi doğrudan etkileyen cana ve mala karşı işlenen suçların toplumda güvenlik
endişesi oluşturmayacak seviyede azaltılarak daha radikal önlemlerin alınması
artık kaçınılmazdır. Bu kapsamda, suçun önlenmesi için yapılması gereken
yatırımlar, suçluların yakalanmasına harcanan çabadan daha fazla yararlı
olacaktır. Bu nedenle, suçla ilgili önemli araştırmalar yapılmalı, suçların
nüfus, sosyoekonomik gelişmişlik, göç ve şehirleşme gibi faktörler üzerindeki
etkileri değerlendirilmeli, hızlı nüfus artışı, kontrolsüz şehirleşme,
işsizlik, turizm faaliyeti, polis sayısı, karakol sayısı, boşanma oranı, eğitim
gibi değişkenlerin suç üzerindeki etkileri de araştırılmalıdır.
Emniyet Genel Müdürlüğü tarafından
Türkiye geneli polis sorumluluk alanında meydana gelen kişilere, mal varlığına,
topluma, millete ve devlete karşı asayiş olayları ile takibi gereken asayiş
olayları, terör, toplumsal ve kaçakçılık olaylarının suç türlerine göre dağılım
istatistiklerine 2008 yılına kadar kurumun İnternet adresinden ulaşılırken,
maalesef bu istatistikler 2008 yılından itibaren kaldırılmıştır.
Emniyet Genel Müdürlüğüne defalarca
yapılan yazılı müracaatlar neticesinde, maalesef suç istatistiklerine ilişkin
bilgiler verilmeyerek milletvekillerinin yazılı soru önergeleri cevapsız
bırakılmıştır.
En son olarak İçişleri Bakanlığı
tarafından 16 Şubat 2012 tarih ve 7/1948 esas numaralı yazılı soru önergesine
verilen cevapta suç istatistiklerine ilişkin verilerin Türkiye İstatistik
Kurumu tarafından analiz edilerek 2012 Şubat ayından itibaren anılan kurumdan
temin edilebileceği belirtilmiştir.
Emniyet Genel Müdürlüğü tarafından
kurumun İnternet sayfasında daha önceleri açıklanmakta olan suç istatistiklerine
göz atıldığında oldukça detaylı verilere ulaşılırken, bugün gelinen noktada
TÜİK tarafından hazırlanan verilerin oldukça yetersiz ve detay içermediğini
görmekteyiz. Hâlbuki Emniyet Genel Müdürlüğü kasten öldürme, yaralama, cinsel
dokunulmazlığa karşı suçlar, hırsızlık, mala zarar verme, genel ahlaka karşı
suçlar, aile düzenine karşı suçlar, çevreye karşı, topluma karşı suçlar,
millete-devlete karşı suçlar, intihar, intihara teşebbüs, kayıp şahıslar,
şüpheli ölüm, iş kazası, kayıp eşya, kayıp silah, terör olayları, göçmen
kaçakçılığı, insan ticareti, organ-doku kaçakçılığı, yolsuzluk, narkotik
kaçakçılığı, silah ve mühimmat kaçakçılığı, bilişim kaçakçılığı, kayıp şahıs
sayısı vesaire birçok konudaki istatistikleri önümüze koymaktadır. Ayrıca TÜİK
bilgi edinme başvurusuna verdiği 02.03.2012 tarih ve 1514 sayılı cevabi
yazısında Emniyet Genel Müdürlüğünden veri sağlanamadığını belirtmiştir. 
Hızla artış göstererek toplumumuzu ve
bireyi doğrudan etkileyen cana ve mala karşı işlenen suçların artık toplumda
güvenlik endişesi oluşturmayacak seviyede azaltılarak daha radikal önlemlerin
alınması artık kaçınılmazdır. Bu nedenle Türkiye’de suç istatistiklerinin önemi
oldukça büyük olup, detaylı bir şekilde araştırılarak verilerin derlenmesi,
kamuoyuyla ve bilim adamlarıyla paylaşılması gerekmektedir.
Yukarıda kısaca özetlenen bilgiler
ışığında, suç istatistiklerinin tespit edilmesi ve bu konuda gerekli önlemlerin
alınması amacıyla TBMM İçtüzüğü’nün 104 ve 105’inci maddeleri ile Anayasa’nın
98’inci maddesi gereğince Meclis araştırması açılmasını arz ederim. 19/3/2012
1) Muhammet Rıza Yalçınkaya (Bartın)
2) Celal Dinçer (İstanbul)
3) İhsan Özkes (İstanbul)
4) Engin Altay (Sinop)
5) Doğan Şafak (Niğde)
6) Aylin Nazlıaka (Ankara)
7) Ahmet İhsan Kalkavan (Samsun)
8) Mehmet Ali Ediboğlu (Hatay)
9) Haydar Akar (Kocaeli)
10) İlhan Demiröz (Bursa)
11) Mehmet Şeker (Gaziantep)
12) Ali Sarıbaş (Çanakkale)
13) Gürkut Acar (Antalya)
14) Ali Serindağ (Gaziantep)
15) Namık Havutça (Balıkesir)
16) Mustafa Sezgin Tanrıkulu (İstanbul)
17) Candan Yüceer (Tekirdağ)
18) Özgür Özel (Manisa)
19) Ali Haydar Öner (Isparta)
20) Mahmut Tanal (İstanbul)
21) Mehmet Hilal Kaplan (Kocaeli)
22) Kadir Gökmen Öğüt (İstanbul)
23) Nurettin Demir (Muğla)
24) Mustafa Serdar Soydan (Çanakkale)
25) Hasan Ören (Manisa)
26) Selahattin Karaahmetoğlu (Giresun)
27) Sedef Küçük (İstanbul)
28) Ramis Topal (Amasya)
29) Aytuğ Atıcı (Mersin)
BAŞKAN – Bilgilerinize sunulmuştur.
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır.
İki gensoru önergesi vardır.
Önergeler daha önce bastırılıp sayın
üyelere dağıtılmıştır.
Şimdi önergeleri ayrı ayrı okutuyorum:
D) Gensoru Önergeleri
1.- Halkların Demokratik
Partisi Grubu adına Grup Başkan Vekilleri Iğdır Milletvekili Pervin Buldan ve
Bingöl Milletvekili İdris Baluken’in, Soma ve Ermenek’te meydana gelen kazalar
başta olmak üzere madenlerde işçi sağlığı ve güvenliğini göz ardı ederek
kazaların önüne geçmediği ve maden işletmelerinde emek-sermaye dengesini
sermaye lehine dönüştürerek genel piyasa dengesini bozduğu iddiasıyla Enerji ve
Tabii Kaynaklar Bakanı Taner Yıldız hakkında gensoru açılmasına ilişkin
önergesi (11/38)
Türkiye Büyük
Millet Meclisi Başkanlığına
Soma ve Ermenek başta olmak üzere
madenlerde meydana gelen facialar nedeniyle Enerji ve Tabii Kaynaklar Bakanı
Sayın Taner Yıldız hakkında Anayasa’nın 98'inci ve 99'uncu, TBMM İçtüzüğü'nün
106'ncı maddeleri uyarınca gensoru açılmasını arz ederiz.
Pervin Buldan İdris
Baluken
Iğdır Bingöl
HDP Grup Başkan
Vekili  HDP Grup Başkan Vekili
Gerekçe:
AKP hükûmetleri boyunca, Türkiye'nin
temel sorunları çözülmediği gibi daha da derinleşmiştir. Bu sorunların başında,
enerji alanındaki rantçı ve gayriinsani üretim politikaları gelmektedir.
Türkiye, alternatif enerji kaynakları
bakımından oldukça avantajlı bir ülke olmasına rağmen bunlardan yararlanmamış,
aksine HES, nükleer santral ve fosil kaynaklar gibi canlı yaşamına kasteden ve
doğal dengeyi bozan kaynaklara, ilkel üretim yöntemleriyle yönelmiştir.
13 Mayıs 2013'te Soma'da yaşanan maden
faciasında 301 işçi hayatını kaybetmiş olmasına rağmen, Soma'dan önce olduğu
gibi sonrasında da ilgili Bakanlık sorumluluğu altındaki bu alana ilişkin
hiçbir önleyici adım atmamıştır. Partimiz başta olmak üzere muhalefetin yapısal
çözüm önerileri getiren teklifleri reddedilmiş, uzmanların, ilgili sendikaların
öneri ve uyarıları dikkate alınmamıştır.
Soma katliamının üzerinden henüz altı
ay geçmeden bu kez de Karaman'ın Ermenek ilçesinde bulunan madende 18 işçi
madende sular altında kalmış ve akıbetleri hâlen belirsizdir. Aynı günlerde
Bartın'da 2, Zonguldak'ta da 1 maden işçisi göçük altında kalarak can
vermiştir.
Ermenek'te meydana gelen elim kazanın
üzerinden bir haftayı aşan bir zaman geçmesine karşın, hâlen 18 işçiye
ulaşılamamış olması, Bakanlığın bu gibi hayati durumlara karşı bir hazırlığının
olmadığını, işçi sağlığı ve can güvenliğini tamamen göz ardı ettiğini bir kez
daha gözler önüne sermiştir. Emekçisine ölümü reva gören bu siyasal ve etik
anlayışın, toplumsal adalet açısından ne denli sakıncalı olduğu gerçeği
yaşadığımız bu facialarla bir kez daha ortaya çıkmıştır.
3213 sayılı Maden Yasası 4’üncü
maddesinde madenlerin devletin hüküm ve tasarrufu altında olduğu belirtilmiş,
5’inci maddesinde hakların bölünmemesi ilkesi kabul edilmiş olmasına rağmen,
ilgili bakanlık redevans uygulamalarıyla maden çıkarma ve satış haklarını özel
kişilere bırakmış, aralarında madencilik alanında uzman sadece 8-10'u geçmeyen
şirketin bulunduğu 200'den fazla redevansçı taşeron şirkete müdahale etmeyerek
bu iş cinayetlerinin önünü sonuna kadar açmıştır.
Soma katliamının ardından
gerçekleştirilen yasal düzenlemelerin uygulamada ortaya çıkaracağı sorunlar
görmezden gelinmiş, gerekli önlemler alınmadığı için, işverenin, ortaya çıkan
ek maliyetleri çalışanlara yansıtmasına izin verilmiş, hiçbir bilimsel
çalışmaya tabi tutmadan Ermenek'te rezerv tükendiği için kapanan madenlerin
hemen yanında ocak çalıştırılmasına göz yumarak madencilerimizin canı pahasına
bu alanları sermaye için tam bir ilkel birikim zeminine çevirmiştir. 
Maden ruhsatlarının neredeyse hepsinin
iktidar partisine yakın veya organik ilişki içinde olanlara verilmesi tesadüfi
olmadığı gibi, iktidarın bu yöntemlerle yandaş sermaye yaratma politikasının
sonucunda genel piyasa dengesi bozulmuş, sermayenin karşılaması gereken
maliyetler emekçiler omuzlarına yıkılarak emek-sermaye dengesi sermaye lehine
radikal bir şekilde dönüşmüştür.
Enerji politikalarında sürekli
sermayenin önceliklerini dikkate alan Sayın Yıldız, gelişmiş ülkelerdeki
madencilik uygulama ve mevzuatını dikkate almamıştır. TBMM bünyesinde kurulan
maden araştırma komisyonu raporları başta olmak üzere, çok sayıda bilimsel
rapor görmezden gelinmiş, katliamdan hemen önce muhalefet vekillerinin
feryadına kulak tıkanmıştır.
Madenlerde gerekli düzenlemeleri
yapmayan, madencileri işverenin insafına terk eden, yer altı maden kaynaklarını
sermaye lehine yasaları hiçe sayarak sermayeye peşkeş çeken Enerji ve Tabii
Kaynaklar Bakanı Sayın Taner Yıldız'ın, emekçilerin can güvenliği ve çalışma
koşulları için işgal ettiği mevkiden istifa etmesi, toplumsal, ahlaki ve
demokratik bir zorunluluk hâlini almıştır.
2.- Halkların Demokratik
Partisi Grubu adına Grup Başkan Vekilleri Iğdır Milletvekili Pervin Buldan ve
Bingöl Milletvekili İdris Baluken’in, Soma ve Ermenek’te meydana gelen kazalar
başta olmak üzere madenlerde iş kazalarını önleyici politikalar geliştirmediği
ve tedbirleri almadığı, iş yeri denetimlerinin etkin olarak yapılmasını
sağlamadığı, siyasi ve maddi nüfuz sahibi çevrelerce yönlendirildiği ve
mevsimlik tarım işçilerinin sorunlarını çözmediği iddiasıyla Çalışma ve Sosyal
Güvenlik Bakanı Faruk Çelik hakkında gensoru açılmasına ilişkin önergesi
(11/39)
Türkiye Büyük
Millet Meclisi Başkanlığına
Soma ve Ermenek başta olmak üzere
yaşanan iş kazaları ve işçi ölümleri nedeniyle Çalışma ve Sosyal Güvenlik
Bakanı Sayın Faruk Çelik hakkında Anayasa’nın 98'inci ve 99'uncu, TBMM İçtüzüğü'nün
106'ncı maddeleri uyarınca gensoru açılmasını arz ederiz.
 Pervin Buldan 
İdris Baluken
 Iğdır 
Bingöl
HDP Grup Başkan Vekili HDP
Grup Başkan Vekili
Gerekçe:
Türkiye'de 1980 darbesinin ardından
girilen neoliberal siyaset kulvarı, AKP hükûmetleriyle birlikte daha
derinleşmiş ve bugün Türkiye halkları ve emekçi sınıflara ağır faturalar
çıkarmış, çıkarmaya devam etmektedir. Piyasalaşma ve esnek üretim modellerinin
yaygınlık kazandığı bu dönemde, AKP iktidarlarının Türkiye emekçi halklarını
içine çektiği durum tam bir kölelik düzeniyken, on iki yılda en az 14 bin
emekçi çalışırken hayatını kaybetmiştir.
Bu politikaların en büyük faturasını
çalışan emekçi kesimler her gün canlarıyla öderken, bu konuda önlem alması
gereken ve çalışanların can güvenliğine yönelik politikalar üretmesi gereken
Çalışma ve Sosyal Güvenlik Bakanlığı vurdumduymaz tavrını sürdürmektedir.
13 Mayıs 2014 tarihinde Manisa'nın Soma
ilçesinde bulunan bir madende meydana gelen hazin olay neticesinde 301
madencimiz hayatını kaybetmiş, çok sayıda madenci de yaralanmıştı. Soma faciası
kuralsız, düşük ücrete dayalı, sermayenin azami kâr hırsının varacağı boyutları
en açık şekliyle gösteren elim olaylardan biriydi. İlgili bakanlık ve siyasi
sorumlular, binlerce madencinin Soma benzeri birçok faciadan sonra ortaya çıkan
toplu ölümlerden hiçbir ders çıkarmamış, gerekli tedbirler ve yasal önlemler
alınmamıştır.
Dur durak bilmeyen maden facialarından
biri de geçtiğimiz 28 Ekim tarihinde Karaman’ın Ermenek ilçesinde yaşanmıştır.
Soma sonrası meydana gelen ve 18 maden işçisinin akıbetinin hâlen netleşmediği
Ermenek’te yaşanan bu facia başta olmak üzere, madenlerde yaşanan sayısız bu
tür toplu işçi katliamı, çalışma hayatının insan hayatı için büyük riskler
taşıdığını ve bu alana ilişkin herhangi bir önleyici politikanın devreye konmadığını
bir kez daha göstermiştir.
İş yeri denetimleri etkin olarak yerine
getirilmemiş, yaşam odaları oluşturulmasına dönük çalışmalar yapılmamış,
işçilerin şikâyetleri yok sayılmış, çalışanların sosyal ve ekonomik haklarından
mahrum vaziyette işverenin inisiyatifine terk edilerek emekçi katliamının yolu
daha fazla açılmıştır.
Bakan Faruk Çelik’in, Karaman’ın
Ermenek ilçesinde meydana gelen maden faciası sonrasında ifade ettiği “Ocağı
kapatacağımız zaman işveren 50 kişiyi devreye sokuyor.” demesi ise tam bir itiraftır.
Sayın Bakan bu konuya ilişkin hâlen kamuoyunu ikna edici bir açıklamada
bulunmamıştır. Bu açıklama AKP iktidarının ve Sayın Faruk Çelik’ in başında
olduğu Bakanlığın siyasi ve maddi nüfuz sahibi çevrelerce yönlendirildiğini
göstermiştir.
Geçtiğimiz mayıs ayında bir
konuşmasında “Taşeron sistem emeğin sömürüsüdür.” diyen Çalışma ve Sosyal
Güvenlik Bakanı Sayın Faruk Çelik, bu itirafına rağmen sorumluluğu altında
bulunan bu alana ilişkin iyileştirici adımlar atmamıştır. Bu durum, Sayın
Bakanın ya siyasi olarak irade sahibi olmadığı ya da doğruları sadece toplumsal
manipülasyon ve oyalama aracı olarak kullandığını göstermektedir. Her iki
ihtimal de oldukça vahimdir.
Aynı zamanda sayısı 4 milyon dolayında
olan mevsimlik tarım işçilerinin sorunları da hâlen çözülmemiş, milyonlarca
kadın, çocuk ve genç her gün ayrımcılığa ve sömürüye maruz bırakılmaya devam
edilmektedir. En son Isparta’da kaza yapan araçtaki çoğu kadın ve çocuk 18
mevsimlik tarım işçisi hayatını kaybetmiştir. Bu tür kazalarda bugüne kadar
binlerce tarım işçisi hayatını kaybetmesine rağmen bu durum ilgili Bakanlığın
gündemine dahi girmemiştir.
İş yeri denetimlerinin yetersizliği ya
da hiç yapılmaması işçi ölümlerini daha da arttırırken, iş yeri denetçilerinin
hâlen kamusal bir güvenceye kavuşturulmaması ve maaşını aldığı iş yerini
denetlemesinin istenmesi cehalet değilse tam olarak ilgili bakanlığın
sermayeyle iş birliğidir.
Bütün bu yaşananların net bir şekilde
orta koyduğu, Sayın Faruk Çelik'in böylesine kritik bir alanda Çalışma ve Sosyal
Güvenlik Bakanlığı görevini layıkıyla ifşa edemeyeceğidir.
BAŞKAN – Bilgilerinize sunulmuştur. 
Gensoru önergelerinin gündeme alınıp
alınmayacağı hususundaki görüşmenin günü daha sonra belirlenecektir. 
E) Duyurular
1.- Başkanlıkça, Kadın Erkek
Fırsat Eşitliği Komisyonunda siyasi parti grubu mensubu olmayan
milletvekillerine düşen birer üyelik için aday olmak isteyen siyasi parti grubu
mensubu olmayan milletvekillerinin yazılı olarak müracaat etmelerine ilişkin
duyuru
BAŞKAN – Sayın milletvekilleri, Kadın
Erkek Fırsat Eşitliği Komisyonunda siyasi parti grubu mensubu olmayan
milletvekillerine de 1 üyelik düşmektedir. Bu Komisyona aday olmak isteyen
siyasi parti grubu mensubu olmayan milletvekillerinin 17 Kasım 2014 Pazartesi
günü saat 18.00’e kadar Türkiye Büyük Millet Başkanlığına yazılı olarak
müracaat etmelerini rica ediyorum. 
Türkiye Büyük Millet Meclisi
Başkanlığının bir tezkeresi daha vardır, okutup oylarınıza sunacağım. 
A) Tezkereler (Devam)
4.- Türkiye Büyük Millet Meclisi Başkanlığının, Sağlık,
Aile, Çalışma ve Sosyal İşler Komisyonu Başkanı Necdet Ünüvar ve İstanbul
Milletvekili Süleyman Çelebi’nin, Türk Dili Konuşan Ülkeler Parlamenter
Asamblesi (TÜRKPA) faaliyetleri çerçevesinde Azerbaycan Millî Meclisi Sosyal
Politika Komisyonunun ev sahipliğinde 21-22 Kasım 2014 tarihlerinde Bakü’de
düzenlenecek olan TÜRKPA Üye Ülkeleri Sosyal İşler ve Sağlık Komisyonları
İkinci Toplantısı’na katılmasına ilişkin tezkeresi (3/1623)
06/11/2014
Türkiye Büyük
Millet Meclisi Genel Kuruluna
Türk Dili Konuşan Ülkeler Parlamenter
Asamblesi (TÜRKPA) faaliyetleri çerçevesinde Azerbaycan Millî Meclisi Sosyal
Politika Komisyonunun ev sahipliğinde, 21-22 Kasım 2014 tarihlerinde Bakü'de
düzenlenecek olan TÜRKPA Üye Ülkeleri Sosyal İşler ve Sağlık Komisyonları II.
Toplantısı'na Sağlık, Aile, Çalışma ve Sosyal İşler Komisyonu Başkanı Necdet
Ünüvar ve İstanbul Milletvekili Süleyman Çelebi'nin katılması hususu, 28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 9'uncu maddesi uyarınca Genel Kurulun
tasviplerine sunulur.

 Cemil
Çiçek
 Türkiye
Büyük Millet Meclisi 
 Başkanı
BAŞKAN – Kabul edenler… Kabul
etmeyenler… Kabul edilmiştir. 
Danışma Kurulunun bir önerisi vardır,
okutup işleme alacağım ve oylarınıza sunacağım. 
VII.- ÖNERİLER
A) Danışma Kurulu Önerileri
1.- Danışma Kurulunun,
gündemin “Kanun Tasarı ve Teklifleri ile Komisyonlardan Gelen Diğer İşler”
kısmında bulunan 652 sıra sayılı Kanun Teklifi’nin bu kısmın 5’inci sırasına
alınmasına ve diğer işlerin sırasının buna göre teselsül ettirilmesine;
gündemde bulunan (10/34), (10/55), (10/679), (10/801) ve (10/904) esas no.lu
Meclis Araştırması Önergeleri ile Adıyaman Milletvekili Mehmet Erdoğan ve 23
milletvekilinin, Konya Milletvekili Mustafa Kalaycı ve 20 milletvekilinin,
Mardin Milletvekili Erol Dora ve 21 milletvekilinin, Mardin Milletvekili Erol
Dora ve 21 milletvekilinin, Muş Milletvekili Demir Çelik ve 21 milletvekilinin,
Adana Milletvekili Murat Bozlak ve 21 milletvekilinin, Diyarbakır Milletvekili
Altan Tan ve 21 milletvekilinin, Batman Milletvekili Ayla Akat Ata ve 21
milletvekilinin, Şanlıurfa Milletvekili İbrahim Ayhan ve 28 milletvekilinin,
Gaziantep Milletvekili Mehmet Şeker ve 21 milletvekilinin, Malatya Milletvekili
Veli Ağbaba ve 21 milletvekilinin, İstanbul Milletvekili Mustafa Sezgin
Tanrıkulu ve 26 milletvekilinin, Ankara Milletvekili Gökhan Günaydın ve 22
milletvekilinin, HDP Grubu Başkan Vekili Bingöl Milletvekili İdris Baluken’in,
Bursa Milletvekili İlhan Demiröz ve 22 milletvekilinin, mevsimlik tarım
işçilerinin çalışma koşulları ile bu konudaki tüm sorunlarının araştırılarak
alınması gereken önlemlerin belirlenmesi amacıyla; Kars Milletvekili Mülkiye
Birtane ve 29 milletvekilinin, mevsimlik tarım işçisi olarak çalışanlardan,
çalışacakları yere gitmek için bindikleri aracın kaza yapması sonucu 17’sinin
hayatını kaybetmesinin, 28’inin de yaralanmasının sebeplerinin araştırılarak
alınması gereken önlemlerin belirlenmesi amacıyla; Batman Milletvekili Ayla
Akat Ata ve 21 milletvekilinin, mevsimlik tarım işlerinde çalışan çocukların
yaşadığı mağduriyetlerin araştırılarak alınması gereken önlemlerin belirlenmesi
amacıyla vermiş oldukları Meclis araştırması önergelerinin Genel Kurulun 11
Kasım 2014 Salı günkü birleşiminde okunmasına; bu önergelerin birleştirilerek
görüşmelerinin bu birleşimde yapılmasına ilişkin önerisi
11/11/2014
Danışma Kurulu
Önerisi
Danışma Kurulunun 11/11/2014 Salı günü
(Bugün) yaptığı toplantıda aşağıdaki önerilerin Genel Kurulun onayına sunulması
uygun görülmüştür.

 Cemil Çiçek
 Türkiye
Büyük Millet Meclisi 
 Başkanı

 Mehmet Naci Bostancı Engin
Altay
 Adalet ve Kalkınma Partisi  Cumhuriyet
Halk Partisi
 Grubu Başkan Vekili Grubu
Başkan Vekili

 Oktay Vural İdris
Baluken
 Milliyetçi Hareket Partisi Halkların
Demokratik Partisi
 Grubu Başkan Vekili Grubu
Başkan Vekili
Öneriler: 
Gündemin "Kanun Tasarı ve
Teklifleri ile Komisyonlardan Gelen Diğer İşler" kısmında bulunan 652 sıra
sayılı Kanun Teklifi’nin bu kısmın sırasıyla 5’inci sırasına alınması ve diğer
işlerin sırasının buna göre teselsül ettirilmesi;
Gündemde bulunan (10/34), (10/55),
(10/679), (10/801) ve (10/904) esas no.lu Meclis araştırması önergeleri ile;
Adıyaman Milletvekili Mehmet Erdoğan ve
23 milletvekilinin mevsimlik tarım işçilerinin çalışma koşulları ve bu konudaki
tüm sorunlarının araştırılarak alınması gereken önlemlerin belirlenmesi
amacıyla; Konya Milletvekili Mustafa Kalaycı ve 19 milletvekilinin mevsimlik
tarım işçisi olarak çalışmak amacıyla, bulundukları il ve ilçelerden diğer il
veya ilçelere giden vatandaşların ulaşım, barınma, sağlık, güvenlik, sosyal
güvenlik bakımından mevcut sorunlarının araştırılarak alınması gereken
önlemlerin belirlenmesi amacıyla; Kars Milletvekili Mülkiye Birtane ve 29
milletvekilinin mevsimlik tarım işçisi olarak çalışanlardan, çalışacakları yere
gitmek için bindikleri aracın kaza yapması sonucu 17'sinin hayatını
kaybetmesinin, 28'inin de yaralanmasının sebeplerinin araştırılarak alınması
gereken önlemlerin belirlenmesi amacıyla; Mardin Milletvekili Erol Dora ve 21
milletvekilinin mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla; Mardin Milletvekili Erol Dora ve 21
milletvekilinin mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla; Muş Milletvekili Demir Çelik ve 21
milletvekilinin mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla; Adana Milletvekili Murat Bozlak ve 21
milletvekilinin mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla; Diyarbakır Milletvekili Altan Tan ve
21 milletvekilinin mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla; Batman Milletvekili Ayla
Akat Ata ve 21 milletvekilinin mevsimlik tarım işçilerinin maruz kaldığı
olumsuz sağlık koşullarının araştırılarak alınması gereken önlemlerin
belirlenmesi amacıyla; Batman Milletvekili Ayla Akat Ata ve 21 milletvekilinin
mevsimlik tarım işlerinde çalışan çocukların yaşadığı mağduriyetlerin
araştırılarak alınması gereken önlemlerin belirlenmesi amacıyla; Şanlıurfa
Milletvekili İbrahim Ayhan ve 28 milletvekilinin mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla;
Gaziantep Milletvekili Mehmet Şeker ve 21 milletvekilinin mevsimlik gezici
tarım işçilerinin sorunlarının araştırılarak alınması gereken önlemlerin
belirlenmesi amacıyla; Malatya Milletvekili Veli Ağbaba ve 21 milletvekilinin
mevsimlik tarım işçilerinin başta barınma, ulaşım ve sağlık konularında olmak
üzere tüm sorunlarının araştırılarak alınması gereken önlemlerin belirlenmesi
amacıyla; İstanbul Milletvekili Mustafa Sezgin Tanrıkulu ve 26 milletvekilinin
mevsimlik tarım işçilerinin sorunlarının araştırılarak alınması gereken
önlemlerin belirlenmesi amacıyla; Ankara Milletvekili Gökhan Günaydın ve 22
milletvekilinin mevsimlik gezici ve geçici işçilerin yaşam ve çalışma
koşullarının araştırılarak alınması gereken önlemlerin belirlenmesi amacıyla;
Bingöl Milletvekili Halkların Demokratik Partisi Grubu Başkan Vekili İdris
Baluken'in mevsimlik tarım işçilerinin sorunlarının araştırılarak alınması
gereken önlemlerin belirlenmesi amacıyla; Bursa Milletvekili İlhan Demiröz ve
22 milletvekilinin mevsimlik tarım işçilerinin iş sağlığı ve iş güvenliği
alanında temel insani hakların verilebilmesi için yaşadıkları sorunların
nedenleri ve bu sorunlar için alınacak tedbirlerin belirlenmesi amacıyla vermiş
oldukları Meclis araştırması önergelerinin Genel Kurulun 11/11/2014 tarihli
Salı günkü (Bugün) birleşiminde okunması,
Bu önergelerin birleştirilerek
görüşmelerinin bu birleşimde yapılması,
Önerilmiştir.
BAŞKAN – Danışma Kurulu önerisini
oylarınızı sunuyorum: Kabul edenler… Kabul etmeyenler… Kabul edilmiştir. 
İç Tüzük’ün 37’nci maddesine göre
verilmiş bir doğrudan gündeme alınma önergesi vardır, okutup işleme alacağım ve
oylarınıza sunacağım: 
VI.- BAŞKANLIĞIN GENEL KURULA
SUNUŞLARI (Devam)
B) Önergeler (Devam)
2.- Mersin Milletvekili Ali
Rıza Öztürk’ün, (2/185) esas numaralı Milletvekili Seçimi Kanununda Değişiklik
Yapılmasına İlişkin Kanun Teklifi’nin doğrudan gündeme alınmasına ilişkin
önergesi (4/209)
Türkiye Büyük Millet Meclisi Başkanlığına
(2/185) sıra sayılı Kanun Teklifi’m ile
ilgili İç Tüzük’ün 37’nci maddesi uyarınca işlem yapılması için gereğini
saygılarımla arz ederim.
 Ali
Rıza Öztürk 
 Mersin

BAŞKAN – Teklif sahibi olarak Mersin
Milletvekili Ali Rıza Öztürk. (CHP sıralarından alkışlar) 
Buyurunuz Sayın Öztürk. 
ALİ RIZA ÖZTÜRK (Mersin) – Sayın
Başkan, değerli milletvekilleri; toplumda seçim barajının indirilmesine yönelik
beklentileri de dikkate alarak Siyasi Partiler, Milletvekili Seçimi Yasası’nda
seçim barajının değiştirilmesine ilişkin bir kanun teklifi verdim. Bu kanun
teklifi, 2839 sayılı Milletvekili Seçimi Kanunu’nun 33’üncü maddesinde
öngörülen ülke seçim barajı yüzde 10’un düşürülmesine ilişkin bir kanun
teklifidir.
Değerli milletvekilleri, Anayasa’nın
67’nci maddesinde 1995 yılında yapılan bir değişiklikle bir hüküm konuldu:
“Seçim kanunları, temsilde adalet ve yönetimde istikrar ilkelerine uygun olarak
düzenlenir.” hükmü öngörüldü. Burada bir siyasi sistemin hem adaleti hem de
yönetimde istikrarı sağlaması uygulanan seçim sistemine bağlı.
Aslında bu kanun teklifi çok önemli,
demokrasiyi doğrudan ilgilendiriyor çünkü Anayasa’mızın 6’ncı maddesi
“Egemenlik kayıtsız şartsız milletindir.” diyor ve Türkiye Büyük Millet
Meclisindeki milletvekilleri de bu milletin egemenliğini kullanan
temsilcileridir. Dolayısıyla, milletin kayıtsız şartsız sahip olduğu egemenlik
kullanım organlarından bir tanesi Türkiye Büyük Millet Meclisidir, yasama
organıdır. Bu nedenle bir ülkedeki seçim, demokrasinin ve özgürlüklerin
gerçekleştirilmesine yetmez, aynı zamanda seçimler, hem güvenlik içerisinde hem
de seçme hakkına sahip olan herkesin iradesinin yasama organına yansımasına
olanak tanımalıdır. Demokratik kurallara uygun bir seçim için seçimin dürüst
bir şekilde yapılmış olması yine yeterli değildir, aynı zamanda seçmen
iradesinin Türkiye Büyük Millet Meclisine tam ve eksiksiz olarak yansıması
gerekir. Bunu sağlayacak olan da seçim sistemidir. 
Hukuk devletinin güçlenmesi,
demokrasinin gelişmesi, adaletin temeli millî egemenliktir. Oysa bugün
ülkemizde hâlen ülke barajlı D'Hondt sistemi uygulanıyor ve bu D'Hondt
sisteminin getirdiği haksızlıklar ve adaletsizlikler ortada. 2002 seçimlerinde
Adalet ve Kalkınma Partisi yüzde 34 oy alarak Türkiye Büyük Millet Meclisinin
yüzde 66’sına sahip oluyor, Cumhuriyet Halk Partisi yüzde 19 oy alarak Türkiye
Büyük Millet Meclisinin yüzde 33’üne sahip oluyor. Meclise yansıması gereken
yüzde 45 civarında oy yansımıyor. Yani 2002 yılında verilen her 2 oydan 1
tanesi boşa gidiyor. 
Yine, 2007 yılında Adalet ve Kalkınma
Partisi yüzde 46,5 oy almasına rağmen Türkiye Büyük Millet Meclisinde yüzde 62
oranında temsil ediliyor, Cumhuriyet Halk Partisi ise yüzde 21 oy almasına
rağmen yüzde 20 oranında temsil ediliyor. 
Değerli milletvekilleri, eğer biz bugün
gerçekten Türkiye’de yaşayan herkesin Meclisi olmak istiyorsak, Türkiye Büyük Millet
Meclisi bu ülkede etnik kökeni, dini, inancı, mezhebi ne olursa olsun herkesin
temsilcisi olan bir Meclis olacaksa, o zaman, bu ülkedeki bütün milletin
iradesi Türkiye Büyük Millet Meclisine yansımalıdır. Bugün bu Meclisin, bu
milletin yüzde 90’ının iradesini temsil ettiği yolundaki inanç doğru değildir,
gerçek dışıdır. Çünkü bu, iki nedenle böyledir: Birincisi, insanlar tam
düşüncelerine uyan siyasi partinin barajı aşmayacağı endişesiyle, oyunun telef
olmaması için başka siyasi partilere oy verebiliyorlar. Dolayısıyla, bugün,
Cumhuriyet Halk Partisinin de, MHP’nin de, BDP’nin de, AKP’nin de aslında
temsil ettiği oyun gerçekten milletin iradesini tam olarak temsil ettiğini
söylemek mümkün değildir. Aslında yapılması gereken, seçim barajını tamamen kaldırarak
insanların iradelerinin, seçmenin iradesinin, millî iradenin Türkiye Büyük
Millet Meclisine tam olarak yansımasını sağlamaktır. Nitekim, Avrupa Konseyine
üye 47 ülkenin içinde yüzde 10 barajı sadece Türkiye’de vardır, Rusya ve
Gürcistan’da yüzde 7’dir, 15 tane üye ülkede baraj yüzde 5’tir ve 7 devlette
ise hiç baraj yoktur, 13 devlette yüzde 5’in altındadır. 
12 Eylülle, darbeyle her vesileyle
hesaplaşma iddiasında olan Adalet ve Kalkınma Partisinin, toplumun beklentisi
olan bu Seçim Kanunu’ndaki barajı hâlen indirmemiş olması ve 12 Eylül hukukunun
kurduğu kurumlardan yararlanmaya kalkışması akılla, izanla izah edilecek bir
durum değildir. 12 Eylül 1980 darbesine karşı olmak demek, o darbe hukukunun
getirdiği kurumları ortadan kaldırmak demektir. O nedenle, bu kanun teklifinin
gündeme alınmasını talep ediyorum. 
Saygılar sunuyorum. (CHP sıralarından
alkışlar) 
BAŞKAN – Teşekkür ediyoruz Sayın
Öztürk. 
İstanbul Milletvekili Mahmut Tanal.
(CHP sıralarından alkışlar) 
Buyurunuz Sayın Tanal. 
MAHMUT TANAL (İstanbul) – Teşekkür
ederim Sayın Başkan.
Değerli milletvekilleri, hepinizi
saygıyla selamlıyorum. 
Gerçekten, Mersin Milletvekilimiz Sayın
Ali Rıza Öztürk Bey’in getirmiş olduğu kanun teklifi, demokrasinin,
özgürlüklerin gelişimi açısından önemli bir kanun teklifi. Hani iktidar partisi
hep der ya: “Biz demokrasi istiyoruz, özgürlük istiyoruz.” Bu bir turnusol
kâğıdıdır. Eğer demokrasi ve özgürlük istiyor isek, gerçekten iktidar demokrasi
ve özgürlükten yana olacaksa seçim barajının kanun teklifinde öngörülen yüzde
5’e indirilmesi hususunda olumlu oy kullanmalarını bekliyoruz. Yüzde 5 eğer
kabul edilmiyorsa, önerileri varsa yüzde 7 de olabilir ama Avrupa Birliği
ülkelerinin hiçbir tanesinde yüzde 10 seçim barajı yok. 
Tabii, bugüne kadar, 2002, 2007, 2011,
üç tane genel seçimin karşılaştırmalarını ben size okuyacağım, ne kadar bir
adaletsizliğin ortaya çıktığını çıplaklıkla göz önüne sermiş olacağız.
2002 seçimlerinde seçimlere katılan 18
partiden sadece AKP ve CHP yüzde 10 seçim barajını aşabilmiştir. Oyların yüzde
34,26’sını alan AKP Türkiye Büyük Millet Meclisindeki sandalyelerin yüzde
66’sını yani 366 sandalye kazanmıştır. Yüzde 19,4 oy alan CHP sandalyelerin
yüzde 33’ünü yani 178 sandalye kazanmıştır. Ayrıca 9 bağımsız aday milletvekili
seçilmiştir. 
Geliyoruz, 2007 seçimlerinde AKP, CHP,
MHP yüzde 10 barajını geçmiştir. AKP oyların yüzde 46,58’ini alarak Meclisteki
toplam sandalye sayısının yüzde 62’sini elde etmiştir ve 341 sandalye
kazanmıştır. CHP oyların yüzde 20,88’ini alarak Meclisteki toplam sandalye
sayısının yüzde 20,36’sını elde etmiş ve 112 sandalye kazanmıştır.
2011
seçimlerinde ise Türkiye’deki oyların yüzde 49,83’ünü AKP kazanmış, sandalye
sayısı 327, sandalye sayısına oranı yüzde 59,5; Cumhuriyet Halk Partisi
kullanılan oyların yüzde 25,98’ini kazanmış, aldığı milletvekilli sayısı 135,
sandalye oranı yüzde 24,5; Milliyetçi Hareket Partisi yüzde 13, aldığı sandalye
sayısı 53, sandalye oranı 9,6; bağımsızların kullanılan oy oranına dağılımı
yüzde 6,57, kazanılan milletvekili sayısı 35, sandalye oranı 6,3. 
Şimdi, bu
seçimlerin hepsine baktığımız zaman, Türkiye’de 550 milletvekili var, 550
milletvekilinin, yani yüzde 50’nin hep altında oy almıştır. Yüzde 50’yi kabul
etsek dahi ne yapar bu? 275 milletvekili yapar ki 366, 327… Dikkat edilirse, burada,
hep 70, 80, 53 milletvekili sürekli fazlalık vardır. Bu neyi getirir?
Savundukları tez: “Efendim, istikrar.” 
Değerli
arkadaşlar adalet, istikrarı sağlar, adaletin olmadığı bir yerde istikrar
olmaz. Eğer siz istikrarı tercih ederseniz adaletten uzaklaşmış olursunuz. Bu,
aynı zamanda fazla alınan, yani hak edilmediği hâlde… Mecliste gerçekten temsil
edilmesi gereken gruplar da temsil edilmemiş oluyor. Bu, demokrasiye,
özgürlüklere getirilmiş olan bir engel olmuş oluyor. Aynı zamanda bu, bir
hırsızlık suçu da oluşturuyor. Yani vatandaş aslında iktidar partisine oy
vermemiş, o iktidar partisinin, o bölgede seçim barajını aşamayan oylar direkt
iktidar partisinin hanesine yazılmış oluyor. Bu, bir nevi haksız kazanç, haksız
iktisap ve hırsızlık suçunu teşkil ediyor. 
Bu açıdan, bu
adaletsizliğin önlenmesi açısından, yönetimde istikrarın sağlanması açısından
bu kanun teklifimize destek vermenizi istirham eder, hepinize saygılarımı
sunarım. (CHP ve HDP sıralarından alkışlar)
BAŞKAN –
Teşekkür ederiz Sayın Tanal.
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir.
ADİL ZOZANİ (Hakkâri) – Kabul
edilmiştir Başkan, biz daha fazlayız. 3 parti kabul etti yani.
BAŞKAN – Daha fazla değil efendim, onun
için olmadı.
Gündemin “Seçim” kısmına geçiyoruz. 
VIII.- SEÇİMLER
A) Komisyonda Açık Bulunan
Üyeliklere Seçim
1.- (9/8) esas numaralı
Meclis Soruşturması Komisyonunda açık bulunan üyeliğe seçim
BAŞKAN – (9/8) esas numaralı Meclis
Soruşturması Komisyonunda açık bulunan 1 üyelik için seçim yapılacaktır. 
Cumhuriyet Halk Partisine düşen 1
üyelik için 3 katı olarak gösterilen adayların isimlerini okuyorum:
Muğla Milletvekili Ömer Süha Aldan,
İstanbul Milletvekili Osman Taney Korutürk, Zonguldak Milletvekili Ali İhsan
Köktürk.
Bakalım kim çıkacak? Torbanın içine
atıyorum şimdi, çıkartıyorum; İstanbul Milletvekili Osman Taney Korutürk
çıkmıştır efendim.
Böylece (9/8) esas numaralı Meclis
Soruşturması Komisyonu üyeliğine İstanbul Milletvekili Sayın Osman Taney
Korutürk seçilmiş bulunmaktadır.
2.- İnsan Haklarını İnceleme
Komisyonunda boş bulunan üyeliğe seçim
BAŞKAN – İnsan Hakları İnceleme
Komisyonunda boş bulunan ve Cumhuriyet Halk Partisi Grubuna düşen 1 üyelik için
Tokat Milletvekili Orhan Düzgün aday gösterilmiştir. 
Oylarınıza sunuyorum: Kabul edenler…
Kabul etmeyenler… Kabul edilmiştir.
On dakika ara veriyorum.
Kapanma Saati:
16.59
ÜÇÜNCÜ OTURUM
Açılma Saati: 17.14
BAŞKAN: Başkan Vekili Şükran Güldal MUMCU
KÂTİP ÜYELER:
Dilek YÜKSEL (Tokat), Bayram ÖZÇELİK (Burdur)
----0----
BAŞKAN
– Sayın milletvekilleri, Türkiye Büyük Millet Meclisinin 12’nci Birleşiminin
Üçüncü Oturumunu açıyorum.
Alınan
karar gereğince sözlü soru önergelerini görüşmüyor ve gündemin "Genel
Görüşme ve Meclis Araştırması Yapılmasına Dair Ön Görüşmeler" kısmına
geçiyoruz. 
Alınan karar gereğince,
İstanbul Milletvekili merhum Ferit Mevlüt Aslanoğlu ve 21 milletvekilinin
(10/34), İstanbul Milletvekili merhum Ferit Mevlüt Aslanoğlu ve 22
milletvekilinin (10/55), Kars Milletvekili Mülkiye Birtane ve 22 milletvekilinin (10/679), Ağrı Milletvekili
Halil Aksoy ve 22 milletvekilinin (10/801), HDP Grubu adına Grup Başkan Vekili
Iğdır Milletvekili Pervin Buldan’ın (10/904), Mardin Milletvekili Erol Dora ve
21 milletvekilinin (10/1091), Mardin Milletvekili Erol Dora ve 21
milletvekilinin (10/1092), Muş Milletvekili Demir Çelik ve 21 milletvekilinin
(10/1093), Adana Milletvekili Murat Bozlak ve 21 milletvekilinin (10/1094),
Diyarbakır Milletvekili Altan Tan ve 21 milletvekilinin (10/1095), Batman
Milletvekili Ayla Akat Ata ve 21 milletvekilinin (10/1096), Batman Milletvekili
Ayla Akat Ata ve 21 milletvekilinin (10/1097), Şanlıurfa Milletvekili İbrahim
Ayhan ve 28 milletvekilinin (10/1098), Gaziantep Milletvekili Mehmet Şeker ve
21 milletvekilinin (10/1099), Malatya Milletvekili Veli Ağbaba ve 21 milletvekilinin
(10/1100), İstanbul Milletvekili Mustafa Sezgin Tanrıkulu ve 26 milletvekilinin
(10/1101), Kars Milletvekili Mülkiye Birtane ve 29 milletvekilinin (10/1102),
Konya Milletvekili Mustafa Kalaycı ve 19 milletvekilinin (10/1103), Adıyaman
Milletvekili Mehmet Erdoğan ve 23 milletvekilinin (10/1104), Ankara
Milletvekili Gökhan Günaydın ve 22 milletvekilinin (10/1105), HDP Grubu adına
Grup Başkan Vekili Bingöl Milletvekili İdris Baluken’in (10/1106), Bursa
Milletvekili İlhan Demiröz ve 22 milletvekilinin (10/1107) esas numaralı
mevsimlik tarım işçilerinin sorunlarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergelerin birlikte yapılacak görüşmesine başlıyoruz.
BAŞKAN –
Hükûmet? Burada.
Şimdi, birlikte
görüşülecek olan Meclis araştırması önergelerinden bilgiye sunulmamış bulunan
Mardin Milletvekili Erol Dora ve 21 milletvekilinin (10/1091), Konya
Milletvekili Mustafa Kalaycı ve 19 Milletvekilinin (10/1103), Adıyaman
Milletvekili Mehmet Erdoğan ve 23 Milletvekilinin (10/1104), Bursa Milletvekili
İlhan Demiröz ve 22 Milletvekilinin (10/1107) esas numaralı önergelerini
sırasıyla okutuyorum.
Birleştirilerek
görüşülecek olan bütün önergelerin tam metni tutanak dergisinde yer alacaktır. (x)
VI.- BAŞKANLIĞIN GENEL KURULA
SUNUŞLARI (Devam)
C) Meclis Araştırması
Önergeleri (Devam)
4.-
Mardin Milletvekili Erol Dora ve 21 milletvekilinin, mevsimlik tarım
işçilerinin sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1091)
Türkiye Büyük
Milet Meclisi Başkanlığına
Türkiye'de mevsimlik tarım işçiliği
önemli bir politik sorundur. Ülkemizin birçok ilinde yaşanmakta, yüz binlerce
çocuğu doğrudan veya dolaylı olarak etkilemektedir. Mevsimlik tarım işçisi
olarak çalışan ya da aileleriyle birlikte mevsimlik tarım göçünden etkilenen
çocukların yaşadıkları sorunların araştırılması ve bu sorunların çözülmesi
amacıyla Anayasa’nın 98'inci, İç Tüzük’ün 104 ve 105'inci maddeleri gereğince
Meclis araştırması açılması için gereğini arz ederiz. 
1) Erol Dora (Mardin)
2) Pervin Buldan (Iğdır)
3) İdris Baluken (Bingöl)
4) Sırrı Sakık (Muş)
5) Murat Bozlak (Adana)
6) Halil Aksoy (Ağrı)
7) Ayla Akat Ata (Batman)
8) Hasip Kaplan (Şırnak)
9) Hüsamettin Zenderlioğlu (Bitlis)
10) Emine Ayna (Diyarbakır)
11) Nursel Aydoğan (Diyarbakır)
12) Altan Tan (Diyarbakır)
13) Adil Zozani (Hakkâri)

14) Esat Canan (Hakkâri)
15) Sırrı Süreyya Önder (İstanbul)

16) Sebahat Tuncel (İstanbul)

17) Mülkiye Birtane (Kars)
18) Ertuğrul Kürkcü (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer (Van)
Gerekçe: 
Türkiye'de istihdamın yaklaşık dörtte 1’i
tarım alanındadır. Bu oran çalışan kadınlar için yüzde 48,2 çalışan çocuklar
içinse yüzde 41'dir. Tarımsal üretimin yapısından dolayı mevsime bağlı olarak
artan işgücü ihtiyacı mevsimlik gezici ve mahalli tarım işçileri tarafından
karşılanmaktadır. Nitekim, resmî tahminlere göre yaklaşık 300 bin kişi mevsimlik
ve gezici tarım işçisi olarak çalışmakta yani yılın belirli dönemlerinde
yerleşimlerinden ayrılıp başka yerlere göç etmektedir.
Mevsimlik tarım işçiliği sektörü
içerisinde çocukların ücret karşılığı mevsimlik tarım işlerinde çalışması veya
ailesiyle mevsimlik olarak göç etmesi, çocuğun eğitimi, gelişimi ve sağlığı
açısından kısa dönemde önemli risklerin ortaya çıkmasına yol açmaktadır. Çocuk,
eğitim sürecinden kopabilmekte, kazalarda yaralanabilmekte hatta yaşamını
yitirebilmektedir. Olumsuz barınma koşulları ve ağır çalışma şartları ile
yetersiz beslenmeden dolayı birçok geçici ve kalıcı sağlık sorunu da
yaşayabilmektedir.
Kısa dönemde çocuğun sağlık ve eğitim
konuları başta olmak üzere maruz kaldığı tüm bu olumsuzluklar, uzun dönemde
geri döndürülmesi güç sonuçlar ortaya çıkarabilmektedir. Bireyin çocukken
eğitim sürecini erken terk etmiş olması yoksulluk ve yoksunluk hâlinin devam
etmesine, yine çocukken mevsimlik göç sırasında maruz kaldığı olumsuz barınma
ve çalışma koşulları tüm hayatı boyunca kronik sağlık sorunları yaşamasına yol
açabilmektedir. Yine, çocukken tarım işçisi olarak çalışmak veya mevsimlik
tarım göçüne katılmak çocuğun şiddet, ihmal, istismar ve toplumsal dışlanma
açısından kırılganlığını artırabilmekte, buna bağlı olarak duygusal ve toplumsal
gelişimini olumsuz şekilde etkileyebilmektedir.
Mevsimlik tarım işçiliğinde yer alan
çocukların sorunlarının çözülmesi ve bu sektörlerden acilen uzaklaştırılması
gerekmektedir. Öncelikle, zorunlu eğitim süresinin 2012 yılında 12 yıla
çıkarılmasıyla birlikte mevsimlik tarım işçiliği daha çok sayıda çocuğun
zorunlu eğitime düzenli devamını engelleyecektir. Ayrıca, ILO'nun 182 sayılı
Kötü Şartlardaki Çocuk İşçiliğinin Yasaklanması ve Ortadan Kaldırılmasına
ilişkin Acil Önlemler Sözleşmesi'nde 2015 yılına kadar çocuk işçiliğinin en
kötü biçimlerinden olan tarımda aile işleri dışında ücret karşılığı gezici ve
geçici tarım işlerinde çalışmanın tüm çocuklar, yani 18 yaşını doldurmamış tüm
bireyler için ortadan kaldırılması öngörülmektedir.
Mevsimlik tarım işçisi olan ya da
aileleriyle birlikte göçe maruz kalan çocukların eğitim, sağlık, barınma ve
benzeri alanlarda yaşadıkları sorunların giderilmesi ve bu konuda yapılan yasal
düzenlemelerin daha kapsamlı hâle getirilmesi amacıyla Meclis araştırması
açılması için gereğini arz ederiz.
5.- Konya Milletvekili
Mustafa Kalaycı ve 20 milletvekilinin, mevsimlik tarım işçisi olarak çalışmak
amacıyla, bulundukları il ve ilçelerden diğer il veya ilçelere giden
vatandaşların ulaşım, barınma, sağlık, güvenlik, sosyal güvenlik bakımından
mevcut sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1103)
Türkiye Büyük
Millet Meclisi Başkanlığına
Mevsimlik tarım işçisi olarak çalışmak
amacıyla bulundukları il veya ilçelerden diğer il veya ilçelere giden
vatandaşlarımızın ulaşım, barınma, eğitim, sağlık, güvenlik, sosyal çevreyle
ilişkiler, çalışma ve sosyal güvenlik bakımından mevcut sorunlarının tespiti
ile bu sorunların giderilmesine yönelik tedbirlerin alınması için Anayasa’nın
98’inci, İç Tüzük’ün 104 ve 105’inci maddeleri gereğince Meclis araştırması
açılmasını arz ve teklif ediyoruz.
1) Mustafa Kalaycı (Konya)
2) Ali Öz (Mersin)
3) Yusuf Halaçoğlu (Kayseri)
4) Oktay Vural (İzmir)
5) Ali Halaman (Adana)
6) Mehmet Erdoğan (Muğla)
7) Seyfettin Yılmaz (Adana)
8) Faruk Bal (Konya)
9) Murat Başesgioğlu (İstanbul)
10) Ali Uzunırmak (Aydın)
11) Celal Adan (İstanbul)
12) Alim Işık (Kütahya)
13) Adnan Şefik Çirkin (Hatay)
14) S. Nevzat Korkmaz (Isparta)
15) Erkan Akçay (Manisa)
16) Sümer Oral (Manisa)
17) Hasan Hüseyin Türkoğlu (Osmaniye)
18) Cemalettin Şimşek (Samsun)
19) Mehmet Günal (Antalya)
20) Mustafa Erdem (Ankara)
21) Mehmet Sandır (Mersin)
Gerekçe:
31 Ekim 2014 günü, Konya'nın Akşehir
ilçesinden Isparta'nın Gelendost ilçesine elma toplamaya giden işçilerimizin
balık istifi bindirildiği midibüsün Akşehir-Yalvaç yolunda şarampole devrilmesi
sonucu yaşanan kazada 18 kişi ölmüş, çoğu ağır olmak üzere 26 kişi
yaralanmıştır.
Milletimizi büyük bir üzüntüye boğan bu
kaza, mevsimlik tarım işçilerinin içinde bulundukları sorunları bir kez daha
acı bir şekilde gözler önüne sermiştir. Bu sorunların temelinde de işsizlik,
yoksulluk, borçluluk ve çaresizlik yatmaktadır.
Türkiye'de 1 milyonun üzerinde
mevsimlik tarım işçisi olduğu tahmin edilmekte olup bunların çoğunluğunu da
kadın ve çocuk işçilerin oluşturduğu bilinmektedir.
Mevsimlik tarım işçileri başta ulaşım
olmak üzere, beslenme, barınma, eğitim ve sağlık alanlarında yaşadıkları
sorunların yanı sıra, uzun çalışma süreleri, ağır çalışma koşulları ve düşük
ücretlerle çalıştırılmaktadır.
Çok düşük ücretlerle, ağır çalışma
koşullarında ve hiçbir güvencesi olmaksızın çalışan mevsimlik tarım işçilerinin
insan onuruna yakışır ve güvenli bir şekilde ulaşımı da sağlanmamakta, kaza
sonucu yaralanma veya ölümler tarım işçilerinde en fazla görülen sorunlar olup
işçiler iş kazalarına karşı korunamamaktadırlar.
Türk hukuk sisteminde mevsimlik tarım
işçilerine yönelik düzenlemeler son derece yetersiz olup mevsimlik tarım
işçileriyle ilgili özel bir yasa bulunmamaktadır.
Tarım işçilerinin iş güvencesi,
ekonomik ve sosyal hakları bulunmamaktadır. Tarım işçileri “dayıbaşı” denilen
aracılar aracılığıyla iş bulmakta, bunun karşılığı aracılara para vermektedir.
27/05/2010 tarihli Tarımda İş Aracılığı
Yönetmeliği'ne göre, aracılık belgesi almayan kimselerin aracılık yapamayacağı
ve aracıların işçilerden ücret alamayacağı düzenlenmiş olmasına rağmen,
uygulamada buna uyulmamakta, bu konuda gerek Türkiye İş Kurumu gerekse mahalli
mülki idare amirliklerince yeterli ve etkin bir denetim yapılmamaktadır.
Başbakanlık tarafından "Mevsimlik
Gezici Tarım İşçilerinin Çalışma ve Sosyal Hayatlarının İyileştirilmesi"
konulu 24 Mart 2010 tarih ve 2010/6 sayılı bir genelge yayımlanmış, Çalışma ve
Sosyal Güvenlik Bakanlığı da 2010 yılında "Mevsimlik Gezici Tarım
İşçilerinin Çalışma ve Sosyal Hayatlarının İyileştirilmesi Stratejisi ve Eylem
Planı" hazırlamış ancak uygulamada genelge ve eylem planında belirtilen
tedbirlerin hayata geçirilmediği, öngörülen hedeflere ulaşmada bir mesafe
katedilmediği, verilen görevlerin yerine getirilmediği gözlenmektedir.
Mevsimlik tarım işçilerinin başta
ulaşım olmak üzere, beslenme, barınma, eğitim, sağlık ve sosyal güvenlik gibi
alanlarda yaşadıkları sorunların giderilmesi, yaşam ve çalışma şartlarının
iyileştirilmesi ve yasal koruma altına alınmaları için gerekli hukuki
düzenlemelerin yapılması ve tedbirlerin alınması gerekmektedir.
6.- Adıyaman Milletvekili
Mehmet Erdoğan ve 23 milletvekilinin, mevsimlik tarım işçilerinin çalışma
koşulları ve bu konudaki tüm sorunlarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1104)
Türkiye Büyük
Millet Meclisi Başkanlığına
Ülkemizde çalışma ilişkileri alanında
sorunlar yaşayan mevsimlik tarım işçilerinin çalışma koşulları ve bu konudaki
tüm sorunlarının araştırılarak alınması gereken önlemlerin belirlenmesi
amacıyla Anayasa’nın 98’inci ve Türkiye Büyük Millet Meclisi İçtüzüğü’nün 104 ve
105’inci maddeleri gereğince bir Meclis araştırması açılmasını saygılarımızla
arz ederiz.
1) Mehmet Erdoğan (Adıyaman)
2) Durdu Mehmet Kastal (Osmaniye)
3) Yunus Kılıç (Kars)
4) Ramazan Can (Kırıkkale)
5) Salih Fırat (Adıyaman)
6) Yıldırım M. Ramazanoğlu (Kahramanmaraş)
7) Mehmet Erdoğan (Gaziantep)
8) Osman Boyraz (İstanbul)
9) Ali Ercoşkun (Bolu)
10) Eşref Taş (Bingöl)
11) Halil Mazıcıoğlu (Gaziantep)
12) Tülay Babuşcu (Balıkesir)
13) Fehmi Küpçü (Bolu)
14) Yılmaz Tunç (Bartın)
15) İdris Şahin (Çankırı)
16) Hakan Çavuşoğlu (Bursa)
17) Ertuğrul Soysal (Yozgat)
18) Hilmi Bilgin (Sivas)
19) Bünyamin Özbek (Bayburt)
20) İlknur İnceöz (Aksaray)
21) Ahmet Yeni (Samsun)
22) Tevfik Ziyaeddin Akbulut (Tekirdağ)
23) Gülay Samancı (Konya)
24) Mehmet Emin Dindar (Şırnak)
Gerekçe:
1950'li yıllardan önce Türkiye'de
göçten ziyade toprağa bağımlılık, aşiret ve köylülükten kopmama yani göç etmeme
durumu söz konusu iken, 1950'li yıllardan sonra tarımda modernizasyon ve daha
fazla arazinin tarıma açılması, özellikle Güneydoğu Anadolu Bölgesi gerçeğinde
olduğu gibi hızlı nüfus artışı, arazi dağılımındaki adaletsizlik ve istihdam
alanı ve alternatiflerinin sınırlı olması mevsimlik tarım işçisi gerçeğini
ortaya çıkarmıştır.
Çukurova'da pamuk üretiminde başlayan
mevsimlik tarım işçilerinin hikâyesi, bugün tüm Türkiye'de neredeyse bütün
ürünlerin hasat dönemlerini içine alacak şekilde devam etmektedir.
Ülke istihdamının yüzde 25'ini
oluşturan tarım kesiminin içerisinde mevsimlik işçiliğin oranı yüzde 40'lar civarındadır.
Bu da yaklaşık, kadın, çocuk, yaşlı, genç olmak üzere 1 milyon insana tekabül
etmektedir.
Sorun, işçilerin yaşadığı şehirlerdeki
yüksek işsizlik oranlarıyla başlar. Güneydoğu Anadolu'da çalışma olanaklarının
yetersizliği, kırsal alanda toprak dağılımının dengesizliği burada yaşayanlar
için geçinme imkânlarını oldukça sınırlar.
Genellikle her ilde nisan, mayısta
yolculuğa başlanır. Ne yazık ki ülke gündemine meydana gelen trafik kazaları
ile yerleşmiş olurlar. Önceleri kamyonlarla yapılan bu yolculuklar,
denetimlerin artmasıyla beraber azalmaya başlamıştır. Şimdilerde, işçiler
yataklarını, kilimlerini, mutfak eşyalarını da yüklediği, kapasitelerine göre
çok fazla ağırlık taşıyan minibüslerle benzer tehlikeli yolculuklarını yapmaya
devam etmektedirler.
Çalışacakları yerlere vardıklarında
yaşayacakları barınma yerleri bir diğer önemli sorun alanıdır. İşçiler
neredeyse tüm zamanlarını açık alanda geçirirler.
İşçilerin oluşturduğu çadır
yerleşkeleri, mutfak, tuvalet ve banyonun olmadığı, suya erişim imkânlarının
kısıtlı olduğu, tüm doğal koşullara açık yerlerdir. Birçok defa yapılan art
arda göçlerle aslında bu yolculuk hiç de geçici bir süreç değildir.
Çalışma ilişkilerine gelindiğinde daha
iyi bir görüntüyle karşılaşamayız. İşçilerin çalışma ilişkileri “elçi” veya
“dayıbaşı” olarak adlandırılan aracı ve işverenlerden oluşmaktadır. İşçiler
işverenden hiçbir şey talep etme hakkına sahip değildir. Bütün ilişkileri
elçiler kurar ve böylelikle de işçileri kendilerine bağımlı hâle getirirler.
Mevsimlik tarım işçilerinin özgün
durumlarıyla ilgili çözüm üretmek amacıyla Bakanlık 2010 yılında 6 sayılı
Genelge’yi yayımlamıştır. Genelge, mevsimlik tarım işçilerinin özgün
sorunlarını tanımlaması ve çözmeyi amaçlaması açısından son derece önemlidir.
Bundan sonra başlatılan bazı projelerle
birçok ilde işçilerin barınma sorunlarını, çocukların eğitime erişme haklarını
kullanmayı amaçlayan projeler hayata geçirilmiştir.
Bazı yörelerde elektrik ve su
bağlantılarının, çadır okulların, seyyar tuvalet ve banyoların olduğu yerleşkelerin
kurulma çabaları söz konusudur.
2011 yılında ise, yürürlüğe giren tarım
işinde araç yönetmeliği, tarım araçlarının faaliyetlerini denetim altına almaya
çalışmakta ancak, alınması gereken meselelerin büyük olduğu da kabul
edilmektedir. Ancak sorun sadece devletin yaşam koşulları ve çalışma
ilişkilerine yönelik düzenlemeleri ile çözülebilecek gibi de değildir.
AK PARTİ hükûmetleri döneminde
tarımdaki mevsimsel işçilik ilk defa önemli bir sorun kaynağı olarak tespit
edilmiş, ciddi gözlem ve izlenimler yapılarak, sorun büyük oranda tespit
edilmiş, çözüm önerileri getirilmesi ile alakalı önemli çalışmalar yapılmış,
mevzuatları oluşturulmuş olmasına rağmen hâlâ tamamen ortadan kaldırılabilmiş
veyahut da tam düzene oturmuş bir alan olmadığı da açıktır. Bu yüzden ülkemizin
bir gerçeği ve sıkıntılı alan olması hasebiyle konunun daha kapsamlı olarak
araştırılması, çözüm önerilerinin getirilmesi ve uygulamasının
etkinleştirilmesi amacıyla Anayasa’nın 98’inci ve TBMM İçtüzüğü’nün 104’üncü ve
105’inci maddeleri gereğince araştırma komisyonu kurulmasının uygun olacağı
düşüncesindeyiz.
7.- Bursa Milletvekili İlhan
Demiröz ve 22 milletvekilinin, mevsimlik gezici ve geçici tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1107)
Türkiye Büyük
Millet Meclisi Başkanlığına
Mevsimlik gezici ve geçici tarım
işçileri yıllardır sadece hasat zamanlarında yaşanılan trafik kazalarında
hatırlanan emekçilerimizdir. Bu hatırlamalar da sorunların asıl nedenleri
tespit edilerek çözüm yolları araştırılmamış, sadece geçirdikleri kazalarda
yaşanan ölümler, okula gidemeyen çocuklar, çadırlarda sürdürdükleri olumsuz
yaşam koşulları ile haber olduklarında hatırlanmaktadırlar.
Oysa ülkemizde mevsimlik tarım işçileri
açısından yaşam daima çok zor koşullar altında sürmektedir. Her yıl hasat
dönemlerinde her türlü can güvenliği ve trafik kuralları alt üst edilerek bir
yerden başka bir yere kamyon, dolmuş gibi açık ve kapalı araçlarda adeta balık
istifi gibi doldurularak geçimlerini sağlamaktadır. Bu emekçilerimiz barınma ve
beslenme koşulları hiç de uygun olmayan, sosyal hakları bulunmayan çocukları
eğitim ve öğretimden uzak ve çok düşük ücretler alarak hayatlarını sürdürmeye
çalışmaktadır.
Özellikle doğu ve güneydoğu
bölgelerinden gelen mevsimlik tarım işçilerimizin temel sorunları yaşadıkları
bölgelerde sosyal, ekonomik ve kültürel bakımdan karşılaştıkları sorunlar
oluşturmaktadır. Bu işçilerimizin düzenli üretim yapabilecekleri ve bulundukları
yere adapte olacakları kalıcı işlerinin olmaması en büyük sorunlarıdır. Bu
nedenle yılın belli dönemlerinde sadece hayatta kalabilmek için yaşadıkları
yerden ayrılarak üç dört aylık süreler için daha çok Ege, Çukurova ve Karadeniz
Bölgesi’nde çalışırlar. Son dönemde hasat yapılan hemen her bölge ve ilimiz
Bursa'da da mevsimlik tarım işçilerimizi görmek mümkün hâle gelmiştir. Bursa
Yenişehir, Mustafakemalpaşa, Karacabey ilçelerimizde çoğunluktadır.
Mevsimlik tarım işçilerimizin bu
koşullardan kurtulmaları için zaman zaman bazı düzenlemeler getirilmiş olsa da
uygulamada bu düzenlemelerin bir karşılı olmadığı yaşanılan ölümlü kazalar
neticesinde ortaya çıkmıştır.
Mevsimlik tarım işçilerimizin iş
sağlığı ve iş güvenliği alanında, insan hakları ile bağdaşmayan, sosyal devlet
anlayışının yer almadığı, çocuk, kadın, ve yaşlılar başta olmak üzere düzenli
beslenme ve eğitim/öğretim verilemediği temel insani haklarının verilebilmesi
için; yaşadıkları sorunların nedenleri ve bu sorunlar için alınacak tedbirlerin
tespiti ile sorunlarının giderilmesi için gerekli önlemlerin belirlenmesi
amacıyla Anayasa'nın 98’inci ve TBMM İçtüzüğü’nün 104’üncü ve 105’inci
maddeleri gereğince Meclis araştırması açılmasını saygılarımla arz ederim.
1) İlhan Demiröz  (Bursa)
2) Tolga Çandar  (Muğla)
3) Ömer Süha Aldan  (Muğla)
4) Osman Taney Korutürk  (İstanbul)
5) Kemal Ekinci  (Bursa)
6) Dilek Akagün Yılmaz  (Uşak)
7) Tanju Özcan  (Bolu)
8) Osman Oktay Ekşi  (İstanbul)
9) Rıza Türmen  (İzmir)
10) Muharrem Işık  (Erzincan)
11) Ali Demirçalı  (Adana)
12) Ahmet İhsan Kalkavan  (Samsun)
13) Muhammet Rıza Yalçınkaya  (Bartın)
14) Mustafa Ali Balbay  (İzmir)
15) Gürkut Acar (Antalya)
16) Kamer Genç  (Tunceli)
17) Binnaz Toprak  (İstanbul)
18) Osman Faruk Loğoğlu (Adana)
19) Malik Ecder Özdemir  (Sivas)
20) Ramazan Kerim Özkan (Burdur)
21) Aykut Erdoğdu (İstanbul)
22) Mahmut Tanal  (İstanbul)
23) Osman Aydın  (Aydın)
BAŞKAN – Bilgilerinize sunulmuştur.
IX.- MECLİS ARAŞTIRMASI
A) Ön Görüşmeler
1.- İstanbul Milletvekili
Ferit Mevlüt Aslanoğlu ve 21 milletvekilinin, mevsimlik tarım işçilerinin
ilköğretim çağındaki çocuklarının eğitime devam sorununun araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/34)
2.- İstanbul Milletvekili
Ferit Mevlüt Aslanoğlu ve 22 milletvekilinin, mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/55)
3.- Kars Milletvekili Mülkiye
Birtane ve 22 milletvekilinin, mevsimlik tarım işçilerinin ulaşım sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/679)
4.- Ağrı Milletvekili Halil
Aksoy ve 22 milletvekilinin, mevsimlik işçilerin karşılaştıkları sorunların
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/801)
5.- BDP Grubu adına Grup
Başkan Vekili Iğdır Milletvekili Pervin Buldan'ın, gezici ve geçici kadın tarım
işçilerinin sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/904)
6.- Mardin Milletvekili Erol
Dora ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1091)
7.- Mardin Milletvekili Erol
Dora ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1092)
8.- Muş Milletvekili Demir
Çelik ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1093)
9.- Adana Milletvekili Murat
Bozlak ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1094)
10.- Diyarbakır Milletvekili
Altan Tan ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1095)
11.- Batman Milletvekili Ayla
Akat Ata ve 21 milletvekilinin, mevsimlik tarım işçilerinin maruz kaldığı
olumsuz sağlık koşullarının araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi
(10/1096)
12.- Batman Milletvekili Ayla
Akat Ata ve 21 milletvekilinin, mevsimlik tarım işlerinde çalışan çocukların
yaşadığı mağduriyetlerin araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1097)
13.- Şanlıurfa Milletvekili
İbrahim Ayhan ve 28 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1098)
14.- Gaziantep Milletvekili
Mehmet Şeker ve 21 milletvekilinin, mevsimlik gezici tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1099)
15.- Malatya Milletvekili Veli
Ağbaba ve 21 milletvekilinin, mevsimlik tarım işçilerinin başta barınma, ulaşım
ve sağlık konularında olmak üzere tüm sorunlarının araştırılarak alınması
gereken önlemlerin belirlenmesi amacıyla bir Meclis araştırması açılmasına
ilişkin önergesi (10/1100)
16.- İstanbul Milletvekili
Mustafa Sezgin Tanrıkulu ve 26 milletvekilinin, mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1101)
17.- Kars Milletvekili
Mülkiye Birtane ve 29 milletvekilinin, mevsimlik tarım işçisi olarak
çalışanlardan, çalışacakları yere gitmek için bindikleri aracın kaza yapması
sonucu 17'sinin hayatını kaybetmesinin, 28'inin de yaralanmasının sebeplerinin
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1102)
18.- Konya Milletvekili
Mustafa Kalaycı ve 20 milletvekilinin, mevsimlik tarım işçisi olarak çalışmak
amacıyla, bulundukları il ve ilçelerden diğer il veya ilçelere giden
vatandaşların ulaşım, barınma, sağlık, güvenlik, sosyal güvenlik bakımından
mevcut sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1103)
19.- Adıyaman Milletvekili
Mehmet Erdoğan ve 23 milletvekilinin, mevsimlik tarım işçilerinin çalışma
koşulları ve bu konudaki tüm sorunlarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1104)
20.- Ankara Milletvekili
Gökhan Günaydın ve 22 milletvekilinin, mevsimlik gezici ve geçici tarım
işçilerinin yaşam ve çalışma koşullarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1105)
21.- HDP Grubu adına Grup
Başkan Vekili Bingöl Milletvekili İdris Baluken'in, mevsimlik tarım işçiliğinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1106)
22.- Bursa Milletvekili İlhan
Demiröz ve 22 milletvekilinin, mevsimlik gezici ve geçici tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1107)
BAŞKAN – İç Tüzük’ümüze göre Meclis
araştırması açılıp açılmaması hususunda sırasıyla Hükûmet ve siyasi parti
gruplarına ve önergelerdeki birinci imza sahibine veya onların göstereceği bir
diğer imza sahibine söz verilecektir. Konuşma süreleri Hükûmet ve gruplar için
yirmişer dakika, önerge sahipleri için onar dakikadır.
Şimdi söz alan sayın üyelerin
isimlerini okuyorum: 
Hükûmet adına Gençlik ve Spor Bakanı
Akif Çağatay Kılıç.
Gruplar adına: Halkların Demokratik
Partisi Grubu adına Hakkâri Milletvekili Adil Zozani; Milliyetçi Hareket
Partisi Grubu adına Konya Milletvekili Mustafa Kalaycı; Cumhuriyet Halk Partisi
Grubu adına Ankara Milletvekili Gökhan Günaydın; Adalet ve Kalkınma Partisi
Grubu adına Adıyaman Milletvekili Mehmet Erdoğan.
Önerge sahipleri olarak: (10/1091) esas
numaralı önerge sahibi olarak Mardin Milletvekili Erol Dora, (10/1099) esas
numaralı önerge sahibi olarak Gaziantep Milletvekili Mehmet Şeker, (10/1103)
esas numaralı önerge sahibi olarak Adana Milletvekili olarak Seyfettin Yılmaz,
(10/1104) esas numaralı önerge sahibi olarak Kars Milletvekili Yunus Kılıç
konuşacaklardır.
İlk konuşmacı olarak Hükûmet söz
alacaktır.
Gençlik ve Spor Bakanı Akif Çağatay
Kılıç, buyurunuz efendim. (AK PARTİ sıralarından alkışlar)
Süreniz yirmi dakikadır. 
GENÇLİK VE SPOR BAKANI AKİF ÇAĞATAY
KILIÇ (Samsun) – Sayın Başkan, değerli milletvekilleri; mevsimlik tarım
işçilerinin sorunlarıyla ilgili tüm siyasi parti gruplarınca verilen Meclis
araştırma önergeleri üzerine Hükûmet adına söz almış bulunuyorum. Hepinizi
sevgiyle saygıyla selamlıyorum.
Sayın Başkan, değerli milletvekilleri;
mevsimlik tarım işçileri, aslında yıllardır Türkiye’nin gündeminde olan bir
konudur. Vatandaşlarımız evlerini barklarını geride bırakıp ülkemizin dört bir
yanından kalkarak iş ve aş için yollara düşmektedir. Esasında biz
vatandaşlarımızın yaşadıkları yerlerde istihdam olanaklarına kavuşmalarını
arzuluyoruz ancak hayat şartlarının zorluğu, işleyecek toprakların olmayışı
veya yetersiz oluşu vatandaşlarımızı kısmi bir göçe zorlamaktadır. Mevsimlik
tarım işçilerinin bu gurbet yolculuğu çeşitli sosyoekonomik zorlukları da
beraberinde getirmektedir. Aileleriyle birlikte diğer illere çalışmaya giden
vatandaşlarımız ulaşım, barınma, eğitim, sağlık, güvenlik, sosyal çevreyle
ilişkiler gibi konularda çeşitli sıkıntılarla karşı karşıya kalmaktadır. Bu
sıkıntıları gidermek amacıyla 24 Mart 2010 tarihli ve 2010/6 sayılı Başbakanlık
Genelgesi yayımlanmıştır. Buna istinaden, Çalışma ve Sosyal Güvenlik Bakanlığı
olarak 2010-2013 yılları arasında Mevsimlik Gezici Tarım İşçilerinin Çalışma Ve
Sosyal Hayatlarının İyileştirilmesi Projesi’ni başlattık. Bu projeyle dört yıl
boyunca, göç alan 38 ilimize toplam 96 milyon Türk lirası kaynak aktarılmıştır.
Bu kapsamda, sağlık, eğitim, barınma, altyapı gibi alanlarda 326 bin mevsimlik
tarım işçimize hizmet götürdük. 
Peki, bu proje kapsamında neler yaptık?
Öncelikle, mevsimlik işçilerimizin barınma ihtiyaçlarını karşılamak amacıyla
çalıştıkları yerlerde çadır köyler kurduk. Bu yerleşim yerlerini her türlü
insanî ihtiyaçlara cevap verecek şekilde donattık. Yollarını yaptık, elektrik,
su, altyapı ihtiyaçlarını giderdik. Temel ihtiyaçlarının yanında, çocuk oyun
alanları dâhil çocukların eğitimlerini aksatmayacak uygulamaları hayata
geçirdik. Eğer okullar, çadır yerleşkelerine yakınsa taşımalı sistemle, değilse
çadır okulları devreye sokarak çocuklarımıza eğitim imkânı sağladık. Mevsimlik
işçilerimizin, sadece çalışma ve yaşam koşullarını değil sosyal güvenlik
koşullarını da önemli oranda iyileştirdik. Tarımda hizmet akdiyle çalışan
vatandaşlarımızı 5510 kapsamına alarak, 21 gün prim ödeyerek 30 gün hizmet alma
imkânına kavuşturduk.
Sayın Başkan, değerli milletvekilleri;
bu projeler, yerel yönetimlerimizin katkılarıyla devam edecektir. Bunun
yanında, Çalışma ve Sosyal Güvenlik Bakanlığı olarak mevsimlik işçilerimizin
yoğun olarak yaşadığı illerimiz başta olmak üzere ülkemizin genelinde toplum
yararına programlar uygulanıyor. Bu programlarımızdan son beş yıl içinde 672
bin kişi yararlandı. Bu programla da amacımız, vatandaşlarımızı yaşadıkları yerde
istihdam olanaklarına kavuşturmaktır.
Sayın Başkan, değerli milletvekilleri;
ülkemizin istihdamının yüzde 25’i tarım sektöründe çalışanlardan oluşmaktadır.
Bu dönemde ilk kez, tarım sektöründe çalışanlar da 2012’de yürürlüğe giren 6331
sayılı İş Sağlığı ve Güvenliği kapsamına alındı. Elbette ki “Sorunlar bitti.”
diyemeyiz, sadece mevsimlik tarım işçilerinin değil tüm çalışanlarımızın
sorunlarını çözmek bizim görevimizdir. Hükûmet olarak sorunları çözmek için
azami gayret sarf ediyoruz. Bu amaçla kurulacak olan -4 partimizin de onayıyla-
Meclis araştırma komisyonunun ortaya koyacağı düşüncelerin bize yol gösterici
olacağına inanıyorum.
Hepinizi sevgi ve saygılarımla
selamlıyorum. (AK PARTİ sıralarından alkışlar)
BAŞKAN – Teşekkür ederiz Sayın Kılıç.
Halkların Demokratik Partisi Grubu
adına Hakkâri Milletvekili Adil Zozani. (HDP sıralarından alkışlar)
Buyurunuz Sayın Zozani.
HDP GRUBU ADINA ADİL ZOZANİ (Hakkâri) –
Teşekkür ederim Sayın Başkan.
Değerli milletvekilleri, geçen hafta
Meclis gündemine grubumuz aracılığıyla getirilmiş bir önerge üzerinde Mecliste
grubu bulunan 4 siyasi partinin bir mutabakata varıp ortak bir Meclis araştırma
komisyonunun kurulmasına ilişkin, grubumuz adına, bugün ben de görüşlerimizi
sizlerle paylaşmak üzere söz aldım. Hepinizi saygıyla selamlıyorum.
Öncelikle mevsimlik tarım işçilerinin
sorunlarına ilişkin olarak, geç de olsa Meclisin bir araştırma komisyonu
kurarak, bu sorunların yerinde incelenmesini sağlayıp çözüm yollarının, çözüm
önerilerinin geliştirilmesine ilişkin bir komisyonu kuracak olması elbette ki
sevindiricidir. Ancak, bu komisyonların kurulması için ille de işçilerin ölmesi
gerekmiyor, ille de bir yerde işçiler ölüp ardından Meclis “Ya, aman, hangi
koşullarda bu insanlar yaşıyor ya da yaşatılıyor?” deyip bu sorunlara eğilmesi
gerekmiyor. İnsanlar ölmeden Meclisin bu tarz tedbirleri geliştirecek
refleksleri göstermesi gerektiğini düşünüyoruz. 
Bakın -tabii ki diğer grupların da
araştırma önergeleri var, araştırma komisyonlarının kurulmasına dair önergeleri
var- sadece grubumuzun 13 tane önergesi var. Bu döneme ilişkin 13 tane önerge
var yani 24’üncü Döneme ilişkin 13 tane var, bazı araştırma önergelerimiz
23’üncü Dönemden kalma, burada önergeyi indirmişiz ama bugüne kalmış. Bugünden
sonrasını kurtarmaya çalışacağız, “Bu da iyidir.” diyoruz, “Yanlışın neresinden
dönülürse kârdır.” diyoruz ve Meclisin böyle bir karar alacak olmasını da
sevinçle karşıladığımızı ifade etmek isteriz. 
Önemlidir çünkü
bizler, zaman zaman bu kürsülerden, buradan dillendirdiğimiz sorunları sahada
görme şansına sahip olacağız. Buradaki birçok vekil zaten -eminim- gençliğinde,
çocukluğunda belki o tezgâhlardan geçerek buraya geldi, o ızdırabı bilerek
buradadır ve o süreçleri yaşadı. Ama, unutulmaması gereken bir süreçtir ve bu
ülkenin kanayan yarasıdır. 
Özellikle tarım
sektöründe çalıştırılan mevsimlik işçilerin hiçbir sosyal güvencelerinin
olmadığını öncelikle bir yere not etmek lazım. Bu insanların hiçbirisinin bir
sosyal güvencesi yok. SGK kapsamında sonradan çalışsalar da, çalışmasalar da devlete
ödemek durumunda kaldıkları bir prim var, o da son bir yılın tezahürü, öncesine
ilişkin hiçbir düzenleme yok, hiçbir şekilde bir sosyal güvenceleri yok; bunu
bir kenara not edelim. 
Bakın, yıllar önce okuduğum bir
romandan bir pasajı sizlerle paylaşmak isterim. Yılmaz Güney’in -biliyorsunuz-
yaşamının büyük bir kesimi Çukurova’yla bağlantılıdır, sanatı da Çukurova’yla
ilintilidir, bağlantılıdır, esin kaynağı da Yılmaz Güney’in Çukurova’dır. Yaşar
Kemal’in redaksiyonunu yaptığı “Boynu Bükük Öldüler” romanı -okuyanlarınız
mutlaka vardır- orada güzel bir şeyi ifade ediyor, Yılmaz Güney’in bu tarım
işçilerinin sorunlarıyla ilgili olarak güzel bir belirlemesi vardır, onu
Hükûmete uyarlayarak ifade etmek istiyorum. 
Ne diyor? Mealen ifade ediyorum,
“hükûmet” ibaresini ben yerleştiriyorum oraya: “Bu Hükûmetin, bu Hükûmet
üyelerinin, bu işçilerin yani tarım sektöründe çalışan işçilerin sorunlarından
anlamaları için, sorunlarını bilmeleri için ağustos sıcağında Çukurova’da
getirip tarlada çalıştırmak gerekiyor.” diyor. Başka türlü bunların hâlden
anlayacakları yoktur, gerçekten öyledir. Ya işçiler yeraltında ölecek ya da
trafik kazalarında, 27 kişilik araca 46 kişi bindirilerek ölüme gönderilecek ki
bu müspet bir ölüm şeklidir, bir kazadır. Artık kimse ona “kaza” da demiyor,
evet, gerçek anlamda bir faciadır o. Öncesinde olanları pek hatırlamıyor yani
kaç römork bu ülkede devrildi, kaç kamyon devrildi, kaç işçi o kasalarda öldü?
Bunun istatistikleri dahi çok az tutulur oldu.
Üzülerek ifade
ediyorum: AK PARTİ Hükûmetleri döneminde, on bir yıllık dönemde, yılda ortalama
1.315 işçi ölmüş, toplamda 14.455 işçi ölmüş. Türkiye Cumhuriyeti’nin en uzun
süreli Çalışma ve Sosyal Güvenlik Bakanlığını yapmış Sayın Faruk Çelik
döneminde kaç işçi ölmüş? Onun dönemindeki istatistikler çok daha vahim. Beş
yıllık bakanlık döneminde 8.504 işçi yaşamını yitirmiş. Onun yıllık ortalaması
Hükûmetin yıllık ortalamasından çok daha kabarıktır. Sayın Faruk Çelik
döneminde yılda ortalama 1.700 işçi yaşamını yitirmiş. Buna rağmen pişkinlik yapıyor
“Kimi işverenlerin acımasız kâr hırsı” deyip bu işin üstünü örtmeye çalışıyor,
kendini unutturmaya çalışıyor. Ya, biz bu işin kaynağında acımasız bir kâr
hırsının olduğunu biliyoruz zaten, defalarca ifade ettik. Bizim argümanlarımızı
bize satmaya kalkıştınız, “vahşi kapitalizm” kavramını kullanmaya başladınız.
Biz bunları biliyorduk, defalarca biz buradan ifade ettik. Şimdi, Bakan, bizim
kavramlarımızla kendi sorumluluğunu gizlemeye çalışıyor, perdelemeye çalışıyor.
Gerek yok, halk yutmaz. Gereğini yapacaksınız. Bence, cumadan önce perşembe
var, cuma günü bunların karşına çıkmasını istemiyorsan perşembe günü gereğini
yap, istifa et. Bunu izah edemezsiniz, yılda ortalama 1.700 işçi sizin
döneminizde yaşamını yitirmiş olacak ve siz “Benim hiçbir sorumluluğum yok.”
diyeceksiniz, olacak iş mi? 
Bakın, sorumluluğunuzun olduğu yerleri
söyleyeyim size. Daha birkaç ay önce, üç dört ay önce burada torba yasayı
görüştük. Torba yasa neyin üzerine gelmişti, hangi sözlere binaen geldi? Torba
yasa Soma faciasından sonra, Başbakanın, bakanların Soma faciasından kaynaklı
olarak halka verdiği sözlerin tezahürü olarak Meclis gündemine geldi. Ne
yapılmak isteniyordu orada? Yer altında çalışma koşullarını iyileştireceklerdi.
Oysaki hiçbir düzenleme yapılmadı, yer altı çalışma koşullarına ilişkin hiçbir
düzenleme yapılmadı. Diyeceksiniz ki: “Ücretleri artırdık, mesai sürelerini
indirdik.” Mesai süresini indirmediniz, aynen duruyor. Kelime oyunu yapıldı,
son dakika önergesiyle, yer altında çalışan insanların, emekçilerin çalışma
süresini yer üstünde çalışanlarla gene eşit tuttunuz. Orada bir kelime oyunu
yapıldı. Dediniz ki: “Yaşam odalarını kuracağız.” Sayın Erkan Akçay’ın
tespitidir, affına sığınarak burada aynı ifadeyi ben de kullanacağım, iki gün
önce komisyon çalışmaları esnasında ifade etti. Yaptığınız sarayın maliyetiyle
yer altında iş güvenliğini sağlamaya dönük olarak 1.800 yaşam odası
kurabiliyormuşsunuz, saraya sarf edilen parayla 1.800 yaşam odası
kurabiliyormuşsunuz. Maliyetini hesaplamış sayın vekilim, bu konuda daha fazla söylenecek
şey yok. 
S. NEVZAT KORKMAZ (Isparta) – O
milletin sarayı(!)
ADİL ZOZANİ (Devamla) - İsrafçı, müsrif
bir Hükûmete dönüştünüz. İşçilerin hak ve hukukunu en son düşünür duruma
geldiniz.
S. NEVZAT KORKMAZ (Isparta) – Sarayda
bin tane oda var, yaşam odası var, evet(!)
ADİL ZOZANİ (Devamla) - Hangi
politikanın ürünü olarak bu noktaya geldiniz? Ucuz emek sömürüsü mekanizmasını
işleterek bu noktaya geldiniz, kendinizi kaybettiniz. Ne diyordunuz? Dönemin
Başbakanı Sayın Erdoğan’ın, Sayın Cumhurbaşkanının daha iki yıl önceki
referanslarını ifade ediyorum: “Bu konularda politika geliştirirken
Çinleşeceğiz, Çin’le yarışacağız.” diyordunuz. Hangi konularda yarıştınız
Çin’le? Emek sömürüsü mekanizmasını işleterek Çin’le yarıştınız. Şimdi öyle bir
canavar yarattınız ki o canavar sizi de yutuyor, taşeronlaştırma canavarı. Siz,
artık önünü alamayacak duruma geldiniz. 
Bu çatı altında bile, Türkiye Büyük
Millet Meclisi çatısı altında bile Meclisin ara hizmetlerinin tamamı taşeron
firmalara teslim edildi. Meclisin kendisi taşeron çalıştıracak durumdaysa,
taşeron aracılığıyla hizmetlerini gördürecek durumdaysa vay vatandaşın hâline.
Şimdi önüne geçemiyorsunuz. Önüne geçme şansınız da kalmamıştır çünkü Hükûmet
olarak, bu konuda, gerçek anlamda sizin bu koşulları düzeltmeye dönük ne bir
niyetiniz var ne gayretiniz var. Varsa yoksa dönemsel krizler üzerinden
kendinizi unutturmak, sorunları
unutturmak. Malzeme de kalmadı, bu konuda artık kullanacağınız malzeme de yok.
İyi hoş, zaten çok sıkıştığınız zamanlarda İsrail yardımınıza yetişiyor. Ne
hikmetse, ne zaman bu Hükûmet bir konuda sıkıntıya girerse, problem yaşamaya
başlarsa, kendini iç siyasette izah edemeyecek duruma gelirse İsrail bir kriz
başlatıyor, Hükûmet onun üzerine de yatıyor, gerçeği unutturmaya çalışıyor.
Yani bu kadar denkleşme, bu kadar eş güdüm doğrusu polisiye romanlarında bile
kimsenin aklına gelmez. Örtüşüyorsunuz, İsrail’le her sıkıştığınızda bir yerde
örtüşüyorsunuz. Ama orada da politika geliştirmek sizin yaptığınız şey
değildir. 
MEHMET ERDOĞAN (Adıyaman) – Ne alakası var şimdi bununla?
ADİL ZOZANİ (Devamla) - Bir parantez var. “Ne alakası var?”
dediğiniz için bir parantez olarak açayım konuyu, kapatacağım tekrar.
Bu konuda, gerçekten, Mescid-i Aksa konusunda İsrail’in
yaptığı mezalimi kabullenmeyecek noktadaysanız İsrail’le yapılmış askerî ve
ticari anlaşmalarınızı askıya alırsınız, tepki koyarsınız. Bunu yapamıyorsanız
İsrail Büyükelçisini Başbakanlığa davet edin, uyarın. Bunlardan birini yapın.
Bunlardan birini yaparsanız size inanmış olacağız. 
Parantezi burada kapatayım, sanırım size yeterli cevap oldu.
MEHMET ERDOĞAN (Adıyaman) – Millet inanıyor bize, senin
inanman önemli değil.
ADİL ZOZANİ (Devamla) - Şimdi, bu Hükûmet tarım işçisini ne
zaman hatırlıyor, söyleyeyim: İstihdam istatistikleriyle oynayacağı zaman tarım
işçisini hatırlıyor, hileye başvuracağı zaman hatırlıyor işin açıkçası. TÜİK
verilerinde Türkiye’nin istihdam rakamlarını düşük göstermek için tarım
işçilerini, tarım emekçilerini bu Hükûmet çok iyi hatırlıyor, orada hatırlıyor.
Çünkü
az buz değil, 6,5 milyon insanın sorunundan söz ediyoruz, tarım sektöründe
mevsimlik işçi olarak çalışan 6,5 milyon insanın sorunundan söz ediyoruz. Bu
rakamı, tek başına yılda üç ay, dört ay, beş ay çalıştığı zaman, geçici olarak
çalıştığı zaman, siz onu istatistiklere bir şekilde dâhil ettiğinizde işsizlik
verisini asgariye indirmiş olursunuz, işsizlik verisini düşük gösterme şansına
sahip oluyorsunuz. Şimdi, Bakan böbürlenerek ifade ediyor, diyor ki: “İşsizlik
verimiz yüzde 9,8.” Biz de yuttuk(!) Öyleymiş. Tarım dışı bu rakamı
hesapladığınız zaman yüzde 14 civarında. TÜİK’e başvurmayan, bir şekilde
İŞKUR’a iş talebiyle gitmeyen insanları eklediğiniz zaman bu rakam yüzde
20’leri buluyor. Yani, Türkiye’deki işsizlik rakamı sizin Hükûmet olarak -TÜİK’in
istatistik hilesi marifetiyle- açıkladığınız rakamın neredeyse 2 katı. Gerçek
bu değil. Gerçek bu olmuş olsaydı, sizin ifade etmiş olduğunuz gibi olsaydı
sokakta bu kadar insan da kahve köşelerinde işsizlikten yakınıyor olmayacaktı.
Demek ki sizin yaptığınız hesaplamalarda bir problem var, problem olduğu da
aşikâr. Nereden biliyoruz? Şimdi, bakanlara özel, bakanlıklara özel hesap ve
işlem yapan bir TÜİK var Türkiye’de(!) Her bakanın ihtiyacına göre bir
hesaplaması var, her bakanın ihtiyacına göre önüne rakam koyan, istatistiklerle
oynayan bir TÜİK var(!) Mesela, Maliye Bakanına rakam hazırlıyor, gönderiyor. O
rakamda diyor ki: “İş gücüne katılım oranı yüzde 56’dan -son beş yıl
içerisindeki rakamı ifade ediyor- yüzde 48’lere inmiş.” Maliye Bakanının bize sunduğu
rakam bu. Çalışma ve Sosyal Güvenlik Bakanı geliyor -ona da ayrı bir rakam
verilmiş ya da bakanlar TÜİK verisi olarak bizimle paylaştıkları için biz de
mecburen “TÜİK verisi olarak” diyoruz- diyor ki: “Yüzde 47’den yüzde 51’e
yükselmiş bu rakam.” 
Kime inanacağız? Adrese teslim veri
hazırlayan bir istatistik kurumumuz var ve bu istatistik kurumunun verilerine
dayanarak Türkiye’de bir algı yönetimi var. Hükûmet işi bu şekilde idare etmeye
çalışıyor ancak bir yere kadar bunlar gizlenebiliyor, bir yere kadar üstü
örtülebiliyor, bir yerden sonra bunların hepsinin açığa çıktığı aşikâr,
defalarca örnekleriyle ortaya çıktı. 
Şimdi, tarım sektöründe bir çalışma
yapılacağı, bir komisyon kurulacağı için o alanın sorunlarına ilişkin hiçbir
şey söylemedim esasında. O insanların çocuklarının içinde bulunduğu sefalet,
eğitim sorunları, tarım iş sektöründeki bu ucuz emek gücünün nasıl bir sömürü
çarkına döndüğüne ilişkin belirlemelerin hiçbirine girmedim çünkü bu komisyon
sahaya indiği zaman, sahada bu insanlarla konuştuğu zaman bu gerçekliklerin
hepsini görecektir. Ama Hükûmete buradan bazı hatırlatmalarda da bulunmak
istiyoruz: Bakın, 2010 yılında maden iş sektörüyle ilgili olarak bir araştırma
komisyonu kurulmuş ve o araştırma komisyonunun raporu Meclisin gündemine gelmiş.
O raporun bir yerinde Soma’daki madenlerin sorunları ve karşı karşıya
kalınabilecek tehlikeler tek tek sıralanmış. Bu kadar süre geçti, beş yıl
geçmiş, kimsenin aklına gelmemiş yani onu Meclis gündemine getirip onun
üzerinde duracak vakti olmamış Meclisin, çok daha önemli işler yapmış. Ama
aklınıza gelen bazı şeyler var. İş Güvenliği Yasası’nın gereklerini yerine
getirmemek konusunda siz çok maharetlisiniz. Şimdi de iş güvenliği uzmanlarının
istihdamına ilişkin olarak 2012 yılında Meclisin kabul ettiği yasanın gereğini
yerine getirmemek için kırk takla atılmış, 2016’ya ertelenmiş iş güvenliği
uzmanlarının çalıştırılmaması meselesi. 
Taşeron yasasını konuştuğumuz zaman,
Soma meselesi ile taşeronları konuştuğumuz fasılda da bunu gördük, son dakika
gelişmesiyle…
(Mikrofon otomatik cihaz tarafından
kapatıldı) 
ADİL ZOZANİ (Devamla) - …maden iş
kolunda çalışan, bu sektörü elinde bulunduran iş adamlarının yükünü hafifletmek
için oradaki uygulama yükümlülüklerinin bir kısmını 1/1/2015’e ertelediniz. 
Dilerim, kurulacak bu komisyonun ortaya
çıkaracağı raporun gerekleri daha önce kurulmuş komisyonların ortaya koydukları
raporların akıbetine benzemez.
Şimdiden, kurulacak komisyona başarılar
diliyor, hepinize teşekkür ediyorum. (HDP sıralarından alkışlar)
BAŞKAN – Teşekkür ederiz Sayın Zozani.
Milliyetçi Hareket Partisi Grubu adına
Konya Milletvekili Mustafa Kalaycı.
Buyurunuz Sayın Kalaycı. (MHP
sıralarından alkışlar)
MHP GRUBU ADINA MUSTAFA KALAYCI (Konya)
– Sayın Başkan, değerli milletvekilleri; mevsimlik tarım işçilerinin sorunları
hakkında Meclis araştırması açılması önergemiz üzerine Milliyetçi Hareket
Partisi Grubu adına söz aldım. Hepinizi saygılarımla selamlıyorum.
Türkiye İstatistik Kurumu verilerine
göre ülkemizde toplam istihdamın yaklaşık yüzde 23’ü tarım sektöründe
çalışmaktadır. Bunun yarısının mevsimlik tarım işçilerinden oluştuğu tahmin
edilmektedir. Mevsimlik tarım işçilerinin çoğunluğunun da kadın ve çocuk olduğu
bilinmektedir. 
Mevsimlik tarım işçileri, başta ulaşım
olmak üzere, beslenme, barınma, eğitim ve sağlık alanlarında yaşadıkları
sorunların yanı sıra, hiçbir güvencesi olmadan, uzun çalışma süreleri ve ağır
çalışma şartları altında ve düşük ücretlerle çalıştırılmaktadır. Mevsimlik
tarım işçilerinin insan onuruna yakışır ve güvenli bir şekilde ulaşımı
sağlanmamakta, ölümlerin ve ağır yaralanmaların yaşandığı kazalarla sıkça
karşılaşılmaktadır. Bu defa kara haber Akşehir’den gelmiştir. 31 Ekim 2014 günü
Konya’nın Akşehir ilçesinden Isparta'nın Gelendost ilçesine elma toplamaya
giden tarım işçilerinin balık istifi bindirildiği midibüsün Akşehir-Yalvaç
yolunda şarampole devrilmesi sonucu yaşanan feci kazada 17 kişi ölmüş, çoğu
ağır olmak üzere 29 kişi yaralanmıştır. Akşehir’de ocaklara ateş düşmüş,
gözyaşları sel gibi akmış, gencecik fidanlarını kaybeden, “Olmaz olsun şu
fakirlik! Bebeleri ortada kaldı!” diye ağıtlar yakan anaların ve babaların
feryatları Akşehir semalarını inletmiş, yürekleri dağlamıştır. Buradan bir kez
daha kazada hayatını kaybeden kardeşlerimize Allah’tan rahmet, ailelerine sabır
ve başsağlığı, yaralılara da acil şifalar diliyorum.
Milletimizi büyük bir üzüntüye boğan bu
kaza mevsimlik tarım işçilerinin içinde bulundukları sorunları bir kez daha acı
bir şekilde gözler önüne sermiştir. Sorunların temelinde de işsizlik, yoksulluk,
borçluluk ve çaresizlik yatmaktadır, Akşehir’de de bu durum açık bir şekilde
görülmektedir. Akşehir’in, Tuzlukçu’nun, Yunak’ın köylerinde tarımdan geçimini
sağlayamadıkları için Akşehir’in varoşlarına göçen insanımız 1 göz, 2 göz
evlerde 5-6 nüfusla zor şartlarda geçim mücadelesi vermektedir. Gençlerimiz,
kızlarımız, gelinlerimiz kimi okul harçlığı, kimi çeyiz parası, kimi de aile
bütçesine katkı için mevsimine göre kimi pancar çapasına, kimi elma toplamaya
gitmekte, on iki saati aşan sürelerde çalışmakta, bunun karşılığında 30-35 lira
almaktadır. Kendilerini bu işe götüren çavuş, dayıbaşı, işverenden aldığı 50 lira
yevmiyenin 15-20 lirasını komisyon ve servis parası diye kesmektedir. Başka
çaresi olmayan insanlarımız canlarını tehlikeye atma pahasına 23 kişilik
midibüse 46 kişi balık istifi binmek zorunda kalmaktadır. Hâl böyleyken
insanımızla dalga geçercesine kişi başına düşen millî gelirimizin 3 kat
arttığını ve 10.500 dolara yükseldiğini söyleyenlere soruyorum: Akşehir’deki,
Yunak’taki, Tuzlukçu’daki insanımız bu 10.500 dolarlık payını neden alamıyor?
Her bir çiftçimizin, her bir tarım işçimizin payına düşen bu paraları kimler
hortumluyor? Bu paraları kimler sıfırlıyor, bu paralar kimlerin ayakkabı
kutularına, kimlerin elbise kılıflarına, kimlerin çikolata kutularına, kimlerin
çelik kasalarına giriyor, milletimize gelin bunları da anlatın. Tarım işçisi
aileler çadırlarda, tek odalı evlerde barınırken, maden ocaklarında yaşam
odaları yapılması teklifi reddedilirken milletin parasıyla 1,5 katrilyon liraya
bin odalı saltanat sarayı yaptıran, tarım işçileri kamyon ve römork kasalarında
taşınırken, balık istifi arabalara binmek zorunda kalırken milletin parasıyla
410 trilyon liraya yeni uçak alanlar tüm bunların hesabını vermek zorundadır.
Değerli milletvekilleri, hesap
vermekten kaçmaya ve gündem değiştirmeye çalıştığı anlaşılan Sayın Başbakan, 15
yıl önce yaşanan asrın felaketi Marmara depreminde bölgeye kim, ne zaman gitmiş
bunun derdine düşmüştür. Bu kapsamda Genel Başkanımız Sayın Devlet Bahçeli’ye
basit, ucuz, çarpık ve yalan yanlış içerikli soru yöneltmiştir. Sayın Başbakan,
siz başkasının ne zaman, nereye gittiğini bırakın da kendiniz Akşehir’e niye
gelmediniz bunun hesabını verin. Hem de seçim bölgeniz olan Konya’nın Akşehir
ilçesine niye gitmediniz? Hemşehrilerimizin ağıtlarını sağır sultan duydu, siz
mi duymadınız? Önce bunun cevabını verin. Sayın Başbakan, bırak geçmişi, bugüne
gel, Akşehir’e gel. Akşehir’de cenazeler defnedilirken 100 kilometre ileride
kamp yaptığınız otelden zahmet edip hemşehrilerimizin acılarını paylaşmaya
gelmiyorsunuz, sonra da suçluluk psikolojisiyle başkalarına laf ediyorsunuz. 
Akşehir’de, Ermenek’te yaşananlar
faciadır, cinayettir. Siyasi sorumlusu olarak öncelikle bunların hesabını
verin. Siz daha maden ocağındaki suyu tahliye etmekten acizken, kalkıp asrın
felaketiyle karşılaştırma yapıyorsunuz. 
Başbakanlıkta elinizin altındaki
belgelere, dosyalara bakarsanız Marmara depremiyle ilgili neler yapıldığını,
yaraların nasıl sarıldığını göreceksiniz. O dönem Milliyetçi Hareket Partisinden
bakanlık yapan arkadaşlarımız depremin ilk saatlerinden itibaren bölgede
olmuşlardır. Sayın Genel Başkanımız Devlet Bahçeli de Başbakan Yardımcısı
olarak deprem bölgesine gitmiş, çalışmaları yerinde incelemiş, “devlet adamı”
vasfıyla depremzede vatandaşlarımızı sevgiyle, şefkatle kucaklamış, acılarını
paylaşmıştır. Ama sizin gibi binlerce polis ve jandarmayı dağa taşa dikerek
koruma ordusuyla gitmemiş, içinde benim de bulunduğum dar bir kadroyla ve arama
kurtarma çalışmalarına zerre zarar vermeden dolaşmıştır. Sizin gibi uçakla
gitmemiş, arabayla giderek il il, ilçe ilçe, köy köy tüm deprem bölgesini
dolaşmış, vatandaşımızla ilgilenmiştir. Sizler gibi, vatandaşlarımıza galiz
küfür edip, danışmanına tekmeletmemiştir. 
374 bin konutun hasar gördüğü Marmara
depreminin enkazı sekiz ayda kaldırılırken, siz, Konya’da göçen Zümrüt
Apartmanı’nın enkazını on yılda ancak kaldırabildiniz. Bunlar gün gibi
ortadayken Sayın Başbakan konuları çarpıtarak gündem değiştirmeye
çalışmaktadır. 
Sayın Başbakana yine Akşehir’le ilgili
sormak istiyorum: On iki yıllık AKP iktidarında Akşehir için ne yaptınız? İl
olmayı hak eden ve yıllardır bekleyen Akşehir’i görmediniz, görmezden geldiniz.
Akşehir sizin döneminizde geriye gitmiştir. Akşehir’in köy ve beldeleriyle birlikte
nüfusu 2000 yılında 114.918 iken, her geçen yıl azalarak 2013 itibarıyla 93.883’e
inmiştir. Adrese dayalı nüfus sayım sonuçlarına göre son beş yılda Türkiye’nin
nüfusu yüzde 7,2 artarken Akşehir ilçemizin nüfusu yüzde 2,4 azalmıştır.
Özellikle köyler ve beldeler boşalmıştır. Peki neden? Akşehir’in gençlerine
istihdam sağlayacak yeni yatırım yapmadığınız gibi engel çıkardınız. Teşvik
politikalarınızla Akşehir’i mağdur ettiniz. Uyguladığınız yanlış tarım
politikalarıyla çiftçimizi, köylümüzü perişan ettiniz; yerini yurdunu terk edip
kentlerin varoşlarına göç etmek zorunda bıraktınız. 
Akşehir Gölü’nü bile kuruttunuz, tedbir
almadınız. Akşehir Gölü etrafında bulunan ve yıllardır vergisini ödedikleri
tapulu tarlalarına ektikleri ürünler için vatandaşlarımıza tarımsal destek
vermediğiniz gibi “Ecrimisil ödeyin.” diye yakasına yapıştınız. 
Döneminizde ürün fiyatları yerinde
sayarken mazot, gübre, enerji, ilaç, tohum gibi girdilerin fiyatlarındaki
yüksek artışlar çiftçilerin üretim yapmasını güçleştirmiştir. Çiftçimizin,
köylümüzün mazot ve gübre alabilecek gücü dahi kalmamıştır. 
Kiraz ve vişne gibi meyveler toplama
masrafını bile kurtarmıyor. Kuraklık ve don hububatı ve meyveleri vurdu. Şeker
pancarı para etmiyor. Bugünlerde pancarını söküp şeker fabrikalarına teslim
eden çiftçilerimiz, pancarın şeker varlığını gösteren polar oranının düşüklüğü
nedeniyle uğradığı zararı nasıl telafi edeceğini kara kara düşünmektedir. Ama
siz hiç umursamıyorsunuz, size göre çiftçimiz, köylümüz çok iyi durumda.
Değerli milletvekilleri, Hükûmet
pişkince ve gerçeklerden uzak açıklamalar yapmaktadır. Geçtiğimiz perşembe günü
Sayın Başbakanın “Kes yapıştır, kopyala yapıştır” yöntemiyle hazırlandığı
anlaşılan yeni ekonomi programına dair bakanlarıyla birlikte yaptığı sunumda
bir gazetecinin Ermenek’te işçilerin madende çalışmasıyla ilgili sorduğu soruya
Tarım Bakanı: “Nüfus artıyor, insanlar tarımsal faaliyet yapıyor ama tarımsal
faaliyet yılın on iki ayı yapılan bir faaliyet değil, geri kalanında da bu adam
başka bir iş de yapmak istiyor. Eğer orada bir ekonomik faaliyet varsa, örneğin
bir madende çalışma imkânı varsa o zaman gidip bir de madende çalışıyor.”
diyerek Karaman’ın tarımsal üretim değerinde ciddi artış olduğunu söylemiş ve
Sayın Başbakan da bakanı tasdik ederek bölgeye teşvik verildiğinden ve kiraz
üretiminden bahsetmiştir. Allah aşkına Ermenek’te ve bölgede hangi nüfus
artışından, hangi tarımsal üretimden, hangi teşvikten bahsediliyor?
Zannedersiniz ki insanlar hobi olsun diye yerin altına girip çalışıyor, spor
olsun diye elma toplamaya gidiyor. İnsanımızın hangi şartlarda yaşadığını
görünce aslında kendilerinin utanıp yerin dibine geçmeleri lazım. Bugünlerde,
televizyon ve gazetelerde sıkça gösterilen Ermenekli hemşehrilerimin
kıyafetlerini, kasketlerini, lastik ayakkabılarını, naylon ayakkabılarını da mı
görmediniz? 
Türkiye'nin nüfusu beş yılda yüzde 7,2
artarken, Ermenek’te nüfus ne olmuş? Beş yılda yüzde 4,1 azalmış, özellikle köy
ve beldeler boşalmış. Aynı bölgedeki yani Toroslardaki Karaman ve Konya’nın
diğer ilçelerinde durum yine aynı. Nüfus beş yılda Başyayla’da yüzde 19’un
üzerinde, Sarıveliler’de yüzde 11’in üzerinde, Taşkent’te yüzde 14,5, Hadim’de
yüzde 12,5, Bozkır’da yüzde 11 azalmış. Bölge insanı ekonomik sorunlardan
dolayı göçüyor.
Sayın Başbakana ne demeli? Lafa gelince
Torosların evladı olduğunu söylüyor ama Torosların “T”sini dahi bilmiyor.
Ermenek, Sayın Başbakanın doğduğu Taşkent ilçemizin de yer aldığı Toroslarda
ilçelerimiz, köylerimiz ekonomik gelişmişlik yönüyle ülkemizin en geri kalmış
bölgesidir. Toroslarda işsizlik, yoksulluk had safhadadır. Şiddetli geçim
sıkıntısı çeken hemşehrilerim gırtlağına kadar borca batmıştır. 
Bu arada geçtiğimiz günlerde sayın
bakanlar Ermenek’te kömür ocağında mahsur kalan işçilerin kredi borçlarının
silineceğini, diğer işçilerin ve esnafın kredi borçlarının üç ay erteleneceğini
söylemiş. Şimdi buna ne dersiniz değerli arkadaşlar. Bankalar kredi verirken
sigorta yapmaktadır. Kişi hayatını kaybederse sigortadan karşılanmaktadır. O
nedenle kredi borçları silinecek demek, Ermenek’teki asil insanımızla alay
etmekten başka bir anlama gelmemektedir. 
Diğer taraftan,
Sayın Başbakanın talimatıyla Sosyal Yardımlaşma ve Dayanışmayı Teşvik Fonu’ndan
Akşehir’e 100 bin lira gönderilmiş. Kazada yakınlarını kaybeden ailelere
belediye 500 lira, kaymakamlık 500 lira yardım yapmış, yaralılara da 250 lira
verilmiş. Duydunuz mu? Akşehir’de basın toplantılarıyla bunlar duyurulmuş.
Yardımın reklamı olur mu arkadaşlar? İnsanımızı niye rencide ediyorsunuz? Bizim
inancımızda bir elin verdiğini diğer elin bile görmemesi asıldır. Ayrıca, bu
parayla kaç gün idare edebilecekler? Sayın Başbakana diyorum ki: Bugüne kadar
yapmadın, bari şimdi memleketine ve hemşehrilerimize sahip çık. 
Bu kapsamda
soruyorum: Soma faciasında ölen 301 madencimiz için yapıldığı gibi, Akşehir ve
Ermenek’te hayatını kaybeden işçilerimizin de borçlarını silip ailelerine, anne
ve babalarına ölüm aylığı bağlanması için kanunda belirtilen şartların
aranmayacağına dair düzenleme yapacak mısınız? Bu ailelere iş imkânı verecek
misiniz? Yoksa, yaşanan faciaların üzerini örtüp “Mevsimlik tarım işçilerinin,
madencilerin fıtratında böylesi kazalar vardır.” deyip unutturacak mısınız?
Değerli
milletvekilleri, Türk hukuk sisteminde mevsimlik tarım işçilerine yönelik
düzenlemeler son derece yetersiz olup mevsimlik tarım işçileri ile ilgili özel
bir yasa bulunmamaktadır. Tarım işçilerinin sosyal güvencesi, ekonomik ve
sosyal hakları yoktur. Tarım işçileri çavuş ya da dayıbaşı denilen aracılar
aracılığıyla iş bulmakta, bunun karşılığı aracılara para vermektedir.
27/05/2010 tarihli Tarımda İş Aracılığı Yönetmeliği’ne göre, aracılık belgesi
almayan kimselerin aracılık yapamayacağı ve aracıların işçilerden ücret
alamayacağı düzenlenmiş olmasına rağmen uygulamada buna uyulmamakta, bu konuda
gerek Türkiye İş Kurumu gerekse mahallî mülki idare amirliklerince yeterli ve
etkin bir denetim yapılmamaktadır. Hükûmet kendi çıkardığı yönetmeliğe niye
uyulmadığının, işçilerimizin hiçbir belgesi olmayan çavuş ve dayıbaşlarının insafına neden terkedildiğinin, niye
etkin bir denetim yapılmadığının hesabını vermelidir.
Yine Başbakanlık tarafından “Mevsimlik Gezici Tarım
İşçilerinin Çalışma ve Sosyal Hayatlarının İyileştirilmesi” konulu 24 Mart 2010
tarih ve 2010/6 sayılı bir genelge yayımlanmış; Çalışma ve Sosyal Güvenlik Bakanlığı
da 2010 yılında “Mevsimlik Gezici Tarım İşçilerinin Çalışma ve Sosyal
Hayatlarının İyileştirilmesi Stratejisi ve Eylem Planı” hazırlamış ancak
uygulamada genelge ve eylem planında belirtilen tedbirlerin hayata
geçirilmediği, öngörülen hedeflere ulaşmada bir mesafe katedilmediği, verilen
görevlerin yerine getirilmediği görülmektedir.
Bu arada Sayın Bakanım, Cihanbeyli’den bir mesaj geldi. Spor
Bakanımız gitmiş herhâlde. “Sayın Bakanın dedikleri hiç doğru değil.
Cihanbeyli’de, bu bölgede ne çadır var ne okul yapıldı.” diye de beni uyardı.
Kendisinin dikkatine sunarım. 
Hükûmet, öngördüğü tedbirleri ve eylemleri niye hayata
geçirmediğinin, verilen görevlerin sorumlularınca neden yerine getirilmediğinin
hesabını vermek zorundadır.
Mevsimlik tarım işçilerinin yaşam ve çalışma şartlarının
iyileştirilmesi, başta ulaşım olmak üzere beslenme, barınma, eğitim, sağlık ve
sosyal güvenlik gibi alanlarda yaşadıkları sorunların giderilmesi için gerekli
yasal düzenlemelerin yapılması ve tedbirlerin alınması, kısacası tarım
işçilerinin mutlaka yasal koruma altına alınmaları gerekmektedir.
Anayasa’mıza göre, devlet, çalışanların hayat seviyesini
yükseltmek, çalışma hayatını geliştirmek için çalışanları korumak, çalışmayı
desteklemek ve işsizliği önlemeye elverişli ekonomik bir ortam yaratmak için
gerekli tedbirleri almakla yükümlü bulunmaktadır. Ancak bugün itibarıyla
ülkemizde en önemli sorun işsizliktir, yoksulluktur, güvencesiz istihdam
koşullarıdır, uzaklaşılan, piyasalaştırılan sosyal devlet anlayışıdır. Sosyal
devletin temel amacı, herkese insan onuruna yaraşan asgari bir yaşam düzeyini
sağlamaktır. Ancak ülkemizin dört bir yanında milyonlarca işçi, hakları ihlal
edilerek, insanca çalışma koşullarından uzak, iş güvencesinden yoksun biçimde,
ağır çalışma koşullarında, günde on iki saati bile aşan sürelerde asgari
ücretle, köle gibi çalıştırılmaktadır. 
Kamuda çalışan taşeron işçileri ve
mevsimlik işçiler kadro umudu taşımakta, ne zaman kadroya alınacaklarını
sürekli bizlere sormaktadır.
Bilindiği üzere, Karayollarında
“taşeron işçisi” adıyla çalıştırılan işçilerin açtıkları davalar sonucu, yargı
bu işçilerin işe başladıkları tarihten itibaren Karayolları Genel Müdürlüğü
işçisi olduğuna karar vermiştir. Yargıtay da bu kararı onaylamıştır. Ancak AKP
Hükûmeti üç buçuk yıldır bu yargı kararlarını uygulamamaktadır.
İşçiler ekmeğinin peşindedir,
haklarının peşindedir. AKP Hükûmeti; yargı kararlarına saygı göstermeli ve
gereğini yerine getirmelidir. İşçilerin yasal, haklı ve meşru haklarına saygı
duymalıdır. Bu işçilerin hâlen taşeron işçisi olarak çalıştırılması suçtur. AKP
Hükûmeti üç buçuk yıldır yargı kararlarını çiğnemekte, açıkça suç işlemektedir.

Milliyetçi Hareket Partisinin kamu
hizmetlerinde çalıştırılan taşeron işçilere kadro verilmesini öngören,
mevsimlik işçilere kadro verilmesini öngören kanun teklifleri, maalesef,
Türkiye Büyük Millet Meclisinin gündemine alınmamaktadır. Taşeron işçiler,
kıdem tazminatı haklarına halel getirilmeden behemehâl ve derhâl kadroya
alınmalıdır.
Aslında, bu Meclis araştırması
önergesinin kapsamına taşeron işçileri ve kamuda çalışan mevsimlik işçilerin
sorunları da alınmalı, bir bütünlük içerisinde konuya çözüm getirecek öneriler
getirilmelidir.
Teşekkür ediyorum, saygılar sunuyorum.
(MHP ve CHP sıralarından alkışlar)
BAŞKAN – Teşekkür ederiz Sayın Kalaycı.
Cumhuriyet Halk Partisi Grubu adına
Ankara Milletvekili Gökhan Günaydın.
Buyurunuz Sayın Günaydın. (CHP
sıralarından alkışlar) 
CHP GRUBU ADINA GÖKHAN GÜNAYDIN
(Ankara) – Teşekkür ederim. 
Sayın Başkan, değerli milletvekilleri;
hepinizi saygıyla selamlıyorum.
Elbette mevsimlik gezici ve geçici
tarım işçileri gibi Türkiye'nin çok önemli bir toplumsal sorununda Türkiye
Büyük Millet Meclisinde grubu bulunan dört siyasal partinin birlikte bir araştırma
komisyonu kurulmasına yönelik iradesini önemsiyorum. Ancak bu iradenin samimi
ve ciddi olması lazım. Bu ön koşulla birlikte bu irade ancak önemsenebilir bir
irade hâline gelir. 
Ne demek istiyorum? Hükûmet burada bir
konuşma yaptı. Hükûmetin konuşmasını kim yaptı arkadaşlar? Spor Bakanı yaptı.
Yirmi dakikalık süresinin ne kadarını kullandı Spor Bakanı? Dört dakikasını
kullandı. Zaten Hükûmet Programı’nda da mevsimlik tarım işçilerine ilişkin
yalnızca iki satır var. O hâlde, Hükûmetin böylesine yaklaştığı bir konuda “Bir
ortak komisyon kuracağız, meseleyi araştıracağız.” diye sevinmek, herhâlde
baştan yeterince meselenin ciddiye alınmadığını gördüğümüz zaman bizim için
yeterince etkin bir duygu olamıyor. Ben isterim ki, böylesine toplumsal, ciddi
bir konuyu dört siyasal parti birlikte, ciddiyetle ve samimiyetle ele alsın ve
bir çözüm önersin. 
Arkadaşlar, “Önemli bir toplumsal
sorun.” diyoruz. Neyi tarif ediyoruz? Bu memlekette çok büyük bir tarım sektörü
var ama bu tarım sektörüne yeterince teknoloji aktaramadığımız için emek-yoğun
bir şekilde üretim sürüyor ve bu ülkede, özellikle Doğu ve Güneydoğu Anadolu Bölgelerinden
her yıl Orta Anadolu’ya, Karadeniz’e, Ege’ye, Çukurova’ya 1,5-2 milyon
civarında yurttaşımız aileleriyle, çoluğuyla çocuğuyla, bebeğiyle, yaşlısıyla
beraber göç ediyor. İşte bu insanların karşı karşıya olduğu çok ciddi sorunlar
var ve altını özellikle çizmek isterim ki, bu ülkenin en altındakiler işte bu
insanlardır. 
Uluslararası Çalışma Örgütü diyor ki:
“İnşaattan ve madenden sonra en riskli çalışma ilişkileri mevsimlik tarım
işçilerindedir.” Ben iddiayla söylüyorum: Elbette maden çok tehlikeli,
yaşadığımız acı olaylardan biliyoruz. Elbette inşaatlarda her gün çocuklarımız,
işçi kardeşlerimiz ölüyor. Bu ülkenin günde 4 işçi ölüm istatistiği vardır.
Ancak çalışma koşulları açısından mevsimlik gezici ve geçici tarım işçilerinin
yaşamı başka hiçbir sınıfla kıyaslanmayacak ölçüde kötüdür. 
Bu insanların çocukları okula
gidemezler. Bakın, ben size bir istatistik veriyorum; her ne kadar bu çocuklarımız,
bu insanlarımız istatistiğe giremiyor ise de eğitimle ilgili istatistikler şunu
söylüyor: Mevsimlik gezici, geçici tarım işçilerinin çocuklarından düzenli
okula gidemeyenlerin oranı yüzde 94. 21’inci yüzyıl Türkiye'sinde biz bir
grubun çocuklarının yüzde 94’ünün düzenli okula gidemediğinden söz ediyoruz. Bu
bize bir şey hissettiriyor mu? Bu bize yeterli önlem almayı gerektiriyor mu,
buna yönelik bir çağrı yapıyor mu? 
Bakın, biraz evvel konuşan
arkadaşlarımız ifade ettiler; 25 kişilik bir minibüse 50 kişi bindirilmiş, bir
trafik kazası olmuş, onlarca kadın erkek ölmüşler. Bu arkadaşlarımızı biz
genellikle kamyon kasalarında, traktör kasalarında öldükleri zaman hatırlarız
ve gerçekten, asla insan taşınamayacak koşullarda bu insanlar uzun seyahatler
yaparlar; yalnızca mekândan tarlaya değil, kendi bulundukları illerden
çalışacakları illere de çok kötü koşullarda giderler ve her yıl yüzlerce insan
ölür ama biz bunu bizden uzak bir dizi film gibi seyretmeye âdeta devam ederiz.
Konaklama koşulları inanılmazdır. Çadır
bulabilirlerse bazen lüks olur. Tahtaların üzerine naylonlar gerilir, bir dere
kenarında bu insanlar yaşamaya mahkûm edilirler. Çoğunlukla banyoları yoktur,
çoğunlukla tuvaletleri dahi yoktur. Bir yerel yönetim birimi oraya su
götürmeyi, elektrik götürmeyi gerekli görmez çünkü bu insanlar âdeta o
toplumdan dışlanmışlardır. Her türlü hastalığa karşı hiçbir güvenlik önlemi
alınmadan bu insanlar çocuklarıyla beraber yaşamaya kalkarlar ve üstelik de
sevgili dostlarım, tarlalarını çapalamaya gittikleri illerde, ilçelerde
genellikle hakir görülürler; etnik, ırksal ayrımcılığa tabi tutulurlar, bununla
muhatap olurlar, bununla yüzleşirler. 
AKP Hükûmetinin buna karşı aldığı
önlemleri, o trajikomik önlemleri birazdan sayacağım. Ama bu meseleye devletin
-tırnak içinde devletin- yaklaşımı güvenlik önlemlerini arttırmaktan ibarettir.
Yani sosyal devlet olarak sorun çözmek yerine “Kimlik numaralarını alalım da
bunlara karşı diğer vatandaşların güvenliklerini sağlayalım”dan ibaret bir
yaklaşıma maalesef girerler. 
Sosyal güvenlik meselesi. Bakın,
sırayla sayıyorum: Türkiye Cumhuriyeti’nde iyi kötü işleyen bir sosyal güvenlik
sistemi var. Ben şimdi buradan soruyorum: Mevsimlik tarım işçilerinin çalışma
süresi ne kadardır, bilen var mı arkadaşlar? Sekiz saat mi çalışırlar, on saat
mi çalışırlar, on dört saat mi çalışırlar? Bunun düzenlendiği bir yer var
mıdır? Bunun düzenlendiği hiçbir yer yoktur. En azı on iki saat çalışır, altını
çizerek söyleyelim. Hafta tatili. Memurun, işçinin hafta tatilinin olduğunu
varsayalım, memurun var, bazı işçilerin var. Mevsimlik tarım işçisinin hafta
tatili var mıdır? Ben hemen söyleyeyim: Yoktur, yedi gün çalışırlar. Bunların
yıllık ücretli izinleri var mıdır? Yoktur. İşten çıkarılmaya karşı bir koruyucu
hüküm altında mıdırlar? Değildirler. İhbar ve kıdem tazminatı hakları var
mıdır? Yoktur. 
O hâlde biz, burada, Türkiye Büyük
Millet Meclisinin vekilleri olarak hep beraber utanç içinde olacağız, diyeceğiz
ki: “21’inci yüzyılda, bu memlekette çalışan 2 milyon insana biz iş sağlığı ve
iş güvenliği ve sosyal güvenlik alanında hiçbir şey vermemişiz.” Bütün bunlar
Türkiye’nin gerçekleri. 
Beslenmeleri nedir? Arkadaşlar,
bunların araştırmaları yapılmıştır. Bu insanların çok önemli bir bölümü haftada
bir kez tavuk yiyebilirler, kırmızı eti asla yiyemezler. Beslenmeleri çorbadan,
patatesten ve kalitesiz makarnadan ibarettir ve çoluk çocuk bu yaşama düzeyini
bu insanlara biz maalesef uygun görüyoruz. 
Bakınız değerli arkadaşlarım,
Türkiye’de istatistiklere göre 893 bin çocuk çalışıyor 6-17 yaş grubunda. Bu
893 bin çocuğumuzun 400 bini mevsimlik tarım işçisi olarak çalışıyor ve bu
çocukların kendilerini suistimal etmeyecek bir iktisadi çalışma koşullarına
ihtiyacı olduğu hâlde bedensel, ruhsal, toplumsal gelişimlerini riske edecek
çok kötü koşullarda çalışmak zorunda bırakıldıklarını hep beraber biliyoruz. 
Kadınlarımızın durumu nasıldır?
Bakınız, tarımın gelir getirici özelliği kayboldukça erkekler madenlere
kaçtılar, inşaatlara kaçtılar; tarım işçiliği neredeyse önemli oranda kadın
işçilere kaldı. Buna fiyakalı adlar da bulunuyor: Tarımın feminizasyonu.
“Tarımın feminizasyonu” deyince, sanki iyi bir şey, kadın eli değen yer iyi bir
şey olacakmış gibi geliyor bize. Oysa gerçek nedir? Kadınların sömürülme
derecesinin daha da yükseldiği bir sektörden bahsediyoruz demektir ve yine
altını çizerek söylüyorum ki tarım işçisi kadınlar her türlü istismara ve
sömürüye açık koşullarda çalışmak zorunda bırakılmaktadırlar.
Şimdi, hakkını yemeyelim, AKP Hükûmeti
bu konuda çeşitli mevzuat çıkartmış. Ben isterdim ki Spor Bakanı konuşmasında
hiç olmazsa bu mevzuata değinsin. O değinmemiş, ben değineyim. Bakın, 6 sayılı
Genelge’yi çıkarmışlar, 2010/6 sayılı Genelge. Tarih ne? 24 Mart 2010.
Arkadaşlar, bu 6 sayılı Genelge şunları
söylüyor: Bir izleme kurulu kuracağız mevsimlik tarım işçilerini izlemek üzere.
Nasıl bir kurul kurmuşlar? 8 tane bakanlık, genel müdürlük görevlisi, yanına 1
tane sendika, 1 tane de Türkiye Ziraat Odaları Birliği... Yani 10 kişilik
kurul, bunun 8’i bürokrat. Ben soruyorum: Siz bunu zaten tek başına Hükûmet
olarak çözebilecektiyseniz neden bugüne kadar çözmediniz? Burada bile
demokratik kitle örgütlerine, sivil toplum kuruluşlarına bir alan açmaktan
çekiniyorsunuz. 
Sonra, ilçe izleme kurulları var. Aynı
bürokratik yapılanmanın ilçeye olan yansıması. Dolayısıyla, buradan hiçbir iş
çıkmayacağını hepimiz biliyoruz. 
Genelge diyor ki: “Trafik denetimleri
sıklaştırılacak.” Yani bu, genelgeye yazılmasaydı trafik denetimi
yapılmayacaktı da bu, genelgeye yazıldığı için mevsimlik tarım işçilerini taşıyan
minibüsler, traktörler, kamyonlar trafik polisleri tarafından denetlenecek.
Böyle trajikomik bir şey olabilir mi, böyle gayriciddi bir şey olabilir mi?
Tren seferleri yapılacakmış, konaklama koşulları artırılacakmış. İşverenlerin
yükümlülükleri hatırlatılıyor, sanki işveren yükümlülüğü iş kanunlarında
belirtilmiyor gibi. Seyyar kolaylaştırma tesisleri kurulacak. Kim kuracak? İl
özel idareleri kuracak. Zaten bu memlekette 30 büyükşehirde il özel idaresi
kaldırılmış. Ben burada Sayın Bakandan veya benden sonra konuşacak AKP
sözcüsünden “Biz bu genelgeye yazdık seyyar kolaylaştırma tesisini. Bugüne
kadar üzerinden dört yıl geçti, şu kadarını kurduk.” demesini beklerim. Buraya
yazmakla hiçbir şey olmuyor, hayatı değiştiremiyorsunuz. Sosyal güvenlikte
gelişmeler sağlanacakmış. Herhangi bir gelişme sağlandı mı sosyal güvenlikte?
Yani biz burada bu renkli koltuklarda birbirimizi kandırmak için mi oturuyoruz?

Sonuncu hüküm, en önemli hükme
geliyorum. Bu genelge kaynağı nereyi gösteriyor biliyor musunuz sevgili
dostlarım? Bu genelge kaynağı İşsizlik Fonu’nu gösteriyor, insafınız kurusun.
Siz 1,5 milyar liraya saray yaptırırken mevsimlik tarım işçilerinin sorunlarını
çözmek için kaynağı da İşsizlik Fonu’ndan gösteriyorsanız zaten artık
sözcüklerin bittiği ve başka bir âleme geçildiği yerdeyiz. Bütün bunları
söylüyorum çünkü elimizde rakamlar var. Hani denilebilir ki: “Somut konuşmak
lazım. Ne biliyorsunuz? Belki de hayatları iyiye gitmiştir.”
Bakın, arkadaşlar, yetersiz
istatistiklere yansıyan durumu söylüyorum size: 2010 yılında 269 tarım işçisi
kardeşimizi kaybetmişiz, 2013’te 292, 2014’te 322 kardeşimizi kaybetmişiz.
Şimdi, bu genelgeyi çıkartmakla eğer sorunları çözüyor olsaydık herhâlde ölümlü
kaza sayısı artmazdı. 
Ben size yaralanmayı söyleyeyim:
2010’da 12.315 tarım işçisi kardeşimiz yaralanmış, zehirlenmiş, boğulmuş,
ezilmiş, trafik kazasına uğramış, 12.315 kişi. 2013 yılında bu rakam 23.723’e
çıkmış yani arkada bıraktığımız dört yıl içerisinde yaralanan işçi sayısı
kardeşimiz 2’ye katlanmış, 12 binden 24 bine çıkmış. 
Şimdi, dolayısıyla birbirimizi
kandırmanın herhâlde bir anlamı yok. E şimdi, ben gene olmayan Sayın Bakan
adına söyleyeyim: AKP 25 sayılı Genelge de çıkartmış canım, onu söylemedi ben
söyleyeyim. 25 sayılı Genelge ne diyor? Ben bu mevsimlik tarım işçilerinin
çocuklarının okula gitmesini sağlayacağım diyor bu genelge, 2011 tarihli. Biraz
önce size istatistiğini verdim. Bu çocukların düzenli okula gitmeme oranı yüzde
94’tür. Eğer bu genelgeyi masa başında yazarak sorunu çözebilmiş olsaydık herhâlde
orta yerde bir sorun bugün kalmamış olurdu. 
E, bir de yönetmelik çıkartmışlar, bu
da İş Aracılığı Yönetmeliği. Buraya çıkan herkes dedi ki: “Bu iş aracılarını
yeterince biz sistem içine alamadık.” Arkadaşlar, benim aklım almıyor, mazur
görün, eğer yanlış düşündüğüm varsa beni de ikaz edin. Kimdir bu iş aracıları?
Elçiler, dayıbaşılar yani hukukun içine almaya çalıştığımız insanlar kimdir? Bu
işçilerin 30 liralık, 40 liralık maaşları, yevmiyeleri üzerinden para kesip
kendisine bir gelir sağlayan aracılar. 
Şimdi, bir çağdaş hukuk devleti bu
aracıları yasallaştırmalı mı yoksa bu aracıları ortadan kaldırarak çalışma
ilişkisini çağdaş standartlara dönüştürmeli mi? Herhâlde hiç kuşkusuz ki doğru
olan ikincisi. Neyi yapıyoruz? Elbette birincisini yapıyoruz. Var olan sistemi
saptayıp bunun yönetmeliğini yazıyoruz. Bunun için Türkiye Büyük Millet
Meclisine gerek yok. 3 uzmanı görevlendirirseniz, size bir raporu bir hafta
içerisinde, işte bu yönetmelikte olduğu gibi getirirler. Yani, verili durumu
saptarsınız ama insanların hayatları mahvolmaya, sömürülmeye ve insanlar
yaralanmaya, ölmeye devam ederler. 
Şimdi ben bir
kez daha soruyorum: Amacımız gerçekten yapıyormuş gibi görünmek mi yoksa
amacımız gerçekten bu 2 milyon insanın yaşamını bizlerin de empati yapmak suretiyle
doğru dürüst bir standarda çekme konusunda bir çaba göstermek mi? 
Değerli
milletvekili arkadaşlarım, konuşmamın bu bölümünde tarım işçilerinin
sorunlarına değindiğimiz gibi, onları çalıştıran tarım çiftçisinin de
sorunlarına değinmeyi ben faydalı görüyorum. Buraya çıkan AKP sözcüleri hep
belirtmiştir: “Türkiye, işte, 77 milyon nüfusunu besliyor, üzerine 25 milyon,
efendim, turisti besliyor.” Ben rakamları bilirim arkadaşlar. Boş nutuğa
karnımızın tok olduğunu bu millet artık söylüyor, ben rakamları bilirim. 
Bakın, 2003-2013
döneminde Türkiye’nin tarım ve gıda ithalatına ödediği para 121 milyar
dolardır. Geçerli döviz kuru açısından çarpar bölerseniz, son on bir yıl
içerisinde 266 katrilyon liranın tarım ve gıda ithalatı için ödendiğini
görürsünüz. Hani Türkiye kendi karnını doyurabiliyordu? Yılda 25 katrilyon lira
dışarıya para akıtmazsanız bu memleketin gıda ve yem sanayisinin ihtiyacını
göremiyorsunuz. 
Ne yapıldı
biliyor musunuz arkadaşlar? On bir yıl içerisinde, iktidarınızda 27,5 milyon
ton buğday ithal edildi. Ben şimdi soruyorum: Konya’da buğday üretilmiyor mu? 
MEHMET ERDOĞAN
(Adıyaman) – Un ihraç ediliyor, un.
GÖKHAN GÜNAYDIN
(Devamla) – Adana’da buğday yok mu? Edirne’de buğday üretilmiyor mu? 
MEHMET ERDOĞAN
(Adıyaman) – Dünyada 1’inciyiz un ihracatında.
GÖKHAN GÜNAYDIN
(Devamla) – Ben sizinle un ihracatını isterseniz yüzde 70 randıman üzerinden,
isterseniz katma değer üzerinden konuşurum, oradan laf atarak olmuyor. Gelin,
beraber oturalım, un ihracatıyla bunun açıklanamayacağını ben size teker teker
anlatayım. İhtiyacınız varsa anlatayım. 
Türkiye buğday
ithalatında 1’inci. Rakam ne biliyor musunuz arkadaşlar? 27,5 milyon ton buğday
ithalatı karşılığında 18 milyar lira ödemişiz. 
Sayın milletvekili, un için gerekli
olan buğdayı kendi memleketinde üretemez misin? Üretemez misin? 27,5 milyon ton
buğday ithalatı sizi utandırmıyorsa ben başka ne söyleyeyim size?
MEHMET ERDOĞAN (Adıyaman) – Paramız
varmış, çok şükür; kasamız dolu.
GÖKHAN GÜNAYDIN (Devamla) – Dışarıdan
aldığın para, dışarıdan; dışarıdan aldığın borç o, ben sana ifade edeyim.
Bunlar çok ucuz laflar.
Bir rakam veriyorum arkadaşlar:
Türkiye'nin yağlı tohum ve türevleri ithalatına AKP döneminde ödediği para 54
milyar lira. Yani bu memleket ayçiçeği üretemiyor, bu memleket pamuk üretemiyor,
soya üretemiyor, dışarıya 54 milyar lira para aktarıyorsunuz. Bunun neyini gıda
sanayisinde üretip de ihraç ediyorsunuz?
Ben size bir rakam daha vereyim.
MEHMET ERDOĞAN (Adıyaman) – Tarımda net
ihracatı söyleyin.
GÖKHAN GÜNAYDIN (Devamla) – Yerinizden atmakla
olmaz. Gelirsiniz, Dünya Ticaret Örgütü rakamlarına bakarız, oradan bu
istatistikleri görürüz. (CHP sıralarından “Devam et.” sesleri)
ALİ SERİNDAĞ (Gaziantep) – Boş
konuşuyor.
GÖKHAN GÜNAYDIN (Devamla) – Pamuk,
pamuk… Bu memleket pamuk memleketi değil mi? Arkadaşlar, AKP döneminde Türkiye
8 milyon ton pamuk ithal etti ve karşılığında 29 milyar lira para ödedi. 
Bütün bunlar neye yol açıyor biliyor
musunuz? On yıl evvel buğday 30 kuruştu, mazot da 1 liraydı. Yani 3,5 kilo
buğday satan adam 1 litre mazot alabiliyordu. Bugün buğday 65-70 kuruş, mazot 5
lira. Bugün 1 litre mazot alabilmek için vatandaşın 7 kilo buğday satması
gerekiyor. İşte, bu sizin yaptığınız, çiftçiye zulümdür ve bu zulüm
çerçevesinde Türkiye iki Trakya büyüklüğündeki alanı işlemekten vazgeçmiştir.
Karacabey’in Sultaniye köyünde beş yıl
evvel 800 dönüm toprak işleyen İsmail Hakkı -telefonunu verebilirim size-
buğday ekti, iflas etti; çeltik ekti, iflas etti; domates ekti, iflas etti;
şimdi çobanlık yapıyor. 65 yaşında K1 yetki belgesi peşinde koşuyor ki acaba
bundan sonra rızkımı kamyon şoförlüğünden çıkarabilir miyim diye. 
Özetle bunlar Türkiye'nin gerçekleri.
Bu koltuklarda bedava ve rahat oturmak yok. Eğer biz milletvekiliysek...
(Mikrofon otomatik cihaz tarafından
kapatıldı) 
GÖKHAN GÜNAYDIN (Devamla) –
…iktidarıyla, muhalefetiyle bu gerçekleri göreceğiz ve çözmek için uğraşacağız.
Hepinize saygılar sunuyorum. (CHP ve
MHP sıralarından alkışlar)
BAŞKAN – Teşekkür ederiz Sayın
Günaydın.
Adalet ve Kalkınma Partisi Grubu adına
Adıyaman Milletvekili Mehmet Erdoğan. 
Buyurunuz Sayın Erdoğan. (AK PARTİ
sıralarından alkışlar)
ALİ SERİNDAĞ (Gaziantep) – Şimdi konuş,
orada konuşacağına.
İLHAN DEMİRÖZ (Bursa) – Biz de
başlıyoruz şimdi laf atmaya.
AK PARTİ GRUBU ADINA MEHMET ERDOĞAN
(Adıyaman) – Sayın Başkanım, değerli arkadaşlar; teşekkür ediyorum.
Benden önce 3 kıymetli hatibi dinledim.

HAYDAR AKAR (Kocaeli) – Ama
anlamamışsın. Peşin söyleyeyim, anlamamışsın. 
MEHMET ERDOĞAN (Devamla) – Burada biz 4
grup olarak “Mevsimsel tarım işçilerinin sorunlarıyla ilgili neler
yapabiliriz?” diye birlikte, beraber çalışma iradesi göstermek için bu
komisyonu kuralım dedik ama ne yazık ki… Bununla ilgili konuşmaya başlamadan
önce birkaç hususu sizlerle paylaşmak isterim. 
Tarımda net ihracatçı bir ülkeyiz.
HAYDAR AKAR (Kocaeli) – “İthalatçı” mı
dediniz? “İthalatçı” mı dediniz, “ihracatçı” mı? 
MEHMET ERDOĞAN (Devamla) – Demin CHP’li
hatip söyledi, “50 milyar doları, 18 milyar doları nasıl verdiniz?” dedi.
GÖKHAN GÜNAYDIN (Ankara) – Rakamlarla
barışın, barışın rakamlarla. Sallamakla olmaz, rakamlarla barışın. 
MEHMET ERDOĞAN (Devamla) – Evet, tabii,
anlayamazlar, 1 milyar dolar IMF’den borç alabilmek için IMF kapılarında kırk
takla atanlar bizim çiftçiden yana olan tavrımızdan tabii habersizler. (AK
PARTİ sıralarından alkışlar)
HAYDAR AKAR (Kocaeli) – Ya, bırak bu
işi ya!
ALİ SERİNDAĞ (Gaziantep) – Ya, onlar
ucuz polemik, ucuz, ucuz!
MEHMET ERDOĞAN (Devamla) – Yüzde 47,
yüzde 59 faizle çiftçiye kredi verenler, gübre desteğini kaldıranlar, mazot
desteği vermeyenler, IMF'ye söz verip “Şeker pancarı, hububat fiyatlarını senin
dediğin gibi yapacağız.” diyenler bizim çiftçiyle olan irtibatımızı
anlayamazlar.
HAYDAR AKAR (Kocaeli) – Ne irtibatınız
var? Saman ithal etmediniz mi? Et ithal etmediniz mi?
MEHMET ERDOĞAN (Devamla) – Bunların
tarımla ilgileri ne yazık ki bu kadar.
İLHAN DEMİRÖZ (Bursa) – Tarım Bakanı
geldi, bak; Bakan var, Bakan konuşsun.
MEHMET ERDOĞAN (Devamla) – Artı, Sayın
Başbakanımız bugün grup toplantısında ifade ettiler, değerli dostlar, değerli
arkadaşlar; dünyanın neresinde bir mazlum varsa elini oraya uzatan, merhamet
eli olarak uzatan bir Türkiye var.
ALİ SERİNDAĞ (Gaziantep) – Ya, sen onu
boş ver, tarımdan bahset, tarımdan! 
MEHMET ERDOĞAN (Devamla) – Dünyanın
neresinde bir zalim varsa sesini yükselten bir Türkiye Cumhuriyeti var.
HAYDAR AKAR (Kocaeli) – Ne oldu
yükselttin de? 
MEHMET ERDOĞAN (Devamla) – Kobani’deki
mazlumlara, iki gün içerisinde 200 bin kişiye toprağında, evinde, bağrında,
sofrasında “Buyur.” diyen bir Türkiye var.
HAYDAR AKAR (Kocaeli) – Tarım mı bu,
tarım mı? 
MEHMET ERDOĞAN (Devamla) – Kobani’deki
zalim, terörist IŞİD’e “Sen teröristsin.” diyen bir Türkiye var. 
HAYDAR AKAR (Kocaeli) – Ama Obama
sopayı gösterdikten sonra... 
MEHMET ERDOĞAN (Devamla) – Evet,
postallarıyla Mescid-i Aksa’yı kirleten, İslam’ın ilk kıblesi, Hazreti
Peygamber’in bir gece Mescid-i Haram’dan Mescid-i Aksa’ya yürüdüğü o mübarek
mekânla olan irtibatımızı anlayamamalarına, değerli dostlar, gerçekten çok
üzüldüm. 
Bir ses çıkıyor, zalim İsrail’e “Sen
zalimsin, teröristsin, katilsin.” diyen Türkiye Cumhuriyeti’nin sesidir bu. 
 ALİ SERİNDAĞ (Gaziantep) – İsrail’le
ticaret 3 milyar dolara çıktı. Ne diyorsun sen?
MEHMET ERDOĞAN (Devamla) - Şu anda
yapılan bütün uygulamalar, Türkiye Cumhuriyeti’nin sesini kısma adınadır ama
şundan ümitvarız…
HAYDAR AKAR (Kocaeli) – Sen buna
inanıyor musun ya!
MEHMET ERDOĞAN (Devamla) - Bir dava
adamının dediği gibi, ümitvar olunuz, istikbaldeki en gür sada bu milletin
sadası olacaktır inşallah. 
HAYDAR AKAR (Kocaeli) – Tarihte bu millet
bu kadar aldatılmamıştı. 
MEHMET ERDOĞAN (Devamla) - Bizim
İsrail’le olan ilişkilerimizin büyükelçilik düzeyinde değil birinci kâtiplik
düzeyinde devam ettiğini bile bilemeyen hatipleri de milletin takdirine
bırakıyorum. 
İLHAN DEMİRÖZ (Bursa) – Sayın Başkan,
tarım işçilerini anlatacağına İsrail’i anlatıyor hatip. 
MEHMET ERDOĞAN (Devamla) - Zaten aziz
milletimiz bizim yaptığımız bu çalışmaların, milletin yüreğiyle, milletin
derdiyle dertlendiğimizin farkında da onun için AK PARTİ’ye “Devam.” diyor, onun
için emin adımlarla devam ediyoruz. Rahmetli Erdem Ağabey’in dediği gibi
“Dünyanın kalbini dinle, geliyor adım adım/ Dallar meyveye dursun, toprak
tohuma dursun/ İnsan barışa dursun, selama dursun zaman.” Evet, biz
insanımızın, dünyanın neresinde bir mazlum varsa elini oraya uzatan merhamet
eli bir Türkiye Cumhuriyeti’nin fertleriyiz. (AK PARTİ sıralarından alkışlar) 
HAYDAR AKAR (Kocaeli) – Tarım mıydı bu?

MEHMET ERDOĞAN (Devamla) - Sabırlı
olursan geleceğim.
HAYDAR AKAR (Kocaeli) – Bekliyorum. 
MEHMET ERDOĞAN (Devamla) - Yaptığın
yanlışları teker teker söylüyorum da hazmedemiyorsun, yerinde oturamıyorsun. 
Türkiye’de, evet, bir sorun var. 6,5
milyon tarım işçisi var. Yaklaşık yarısı mevsimlik tarım işçisi. Her yıl 1
milyon kişi çoluk çocuk ailece Ege, Çukurova, Karadeniz bölgelerine çalışmak
amacıyla göç ediyorlar. 
Mevsimlik tarım işçileri güvenli
olmayan araçlarla taşınıyor, sağlıksız ve kötü barınma koşullarında yaşıyor.
Yasa dışı olarak çalışan çocuklar eğitimlerinden mahrum kalıyor. Her sene, mayıs-ekim
ayları arasında çalışan işçiler kapasite üstü yükle, eski araçlarla
taşındıkları için trafik kazalarında hayatlarını kaybediyor. Kamuoyu olarak bu
işçileri, ölümlü trafik kazaları ve sosyal sorunlarla tanıyoruz. Bu
işçilerimizin çalışma şartları, ulaşım, sağlık, eğitim, sosyal güvence ve
sosyal barışı ilgilendiren birçok sorunları bulunmakta. İşçilerin konakladığı
bölgeler çoğunlukla insan sağlığını tehdit eden, altyapıdan yoksun doğal
alanlar. İşçilerin günlük çalışma süresi güneş altında ortalama on iki saat.
Ücrette bir düzenlilik yok. İş ayarlamadan giden işçiler her şartta çalışmaya
razı olmakta. İş bulmaktaki aracılık sistemi çoğu zaman ücret ve emek
sömürüsünü de beraberinde getiriyor. Sosyal güvencesi bulunmayan işçilerin
önemli bir kısmı yeşil kartlı. Aileleriyle birlikte çalışan yavrularımızın
ruhsal, fiziksel sorunları, eğitimlerinin yarım kalması ve çocuk işçiliği
tespit edilen sorunların başında gelmekte. Bu işçilerimiz kimi zaman adli veya
siyasi potansiyel suçlu muamelesi görmekte ve bu olaylar neticesinde uygun bir
konumda addedilmemektedirler. Bu olaylar kardeşliği ve sosyal barışı da
zedelemekte. Bir şekilde çalışabileceği yere ulaşan bu işçilerimiz, öncelikle
konaklama, sağlık problemleri, hele hele çocuklarının eğitim problemleri, ücret
ve sosyal güvenceye ilişkin sorunlar, bulundukları yerde potansiyel suçlu
muamelesi görme tehdidi altında. Bu vatandaşlarımız sadece kendi karınlarını ve
ailelerinin maişetini temin etmek için çalışıyorlar.
Karşılaştığımız sorunları biliyoruz ve
bu sorunun belki bu derece büyüyor olmasının en temel sebeplerinden birisi
ailelerin topluca çalışmaya birlikte gitmek zorunda kalmalarından dolayıdır.
Kundaktaki bebekten 70 yaşındaki yaşlı, yatalak dedeye varıncaya kadar herkes
birlikte gitmekte, deyim yerindeyse eli kolu tutan herkes birlikte çalışmak
zorunda. Bu sorunları tespit ederek birlikte çalışmalar yaptık. 2007 yılında da
seçim bölgem olan Adıyaman’dan Karadeniz’e fındığa giden kardeşlerim Sivas
yolunda bir trafik kazasında vefat ettiler, 24 kardeşimiz vefat etmişti.
Allah’tan rahmet diliyorum hem Akşehir’deki hem Adıyaman’daki kardeşlerime hem
bu olaydan dolayı vefat eden bütün kardeşlerimize.
Biz 2007’den sonrası için bir çalışma
içerisinde zaten bulunuyorduk. “Neler yapabiliriz?” diye gayret ettik ama
ILO’nun, MAZLUMDER’in, İHD’nin çalışmalarının haricinde çok da fazla bir
çalışma ne yazık ki o süreçte göremedik ama AK PARTİ Grubu olarak oturduk bir
çalışma yaptık. Çalışma Bakanlığımız başta olmak üzere İçişleri, Millî Eğitim,
Sağlık Bakanlıklarımız bir çalışma yaptılar ve birer genelge yayımladılar. Bu
genelgeler sorunu önemli ölçüde çözmek isteyen genelgelerdi. 2010 yılının Mart
ayında Başbakanlık bir genelge yayımladı. Değerli arkadaşlar, bu genelge sosyal
devlet açısından bir ilktir ve de çok önemlidir. Şimdi, burada tüm siyasi
partilerimize düşen görev bu genelgenin uygulanmasını takip etmek Bu genelgenin
uygulanmasını bürokratlar, valiler, siyaset kurumu nezdinde nasıl takip
edeceğiz, aksayan yönleri nelerdir, tabii ki bunları konuşacağız. Ama bu genelge,
o kadar içten, o kadar samimi bir dille ve sorun içselleştirilmiş bir bakış
açısıyla hazırlanmıştı ve yine bu genelgeyle birçoğumuzun gözünden kaçan önemli
öyle yenilikler gelmekteydi ki… Demin hatip, sanki dalga geçer gibi “Şunlar,
şunlar yapılıyor...” Sen yönetmeliği okumamışsın, benim yüreğimdeki vatandaşıma
olan bakışımı, arzumu algılayamamışsın onun için konuşursun. 
GÖKHAN GÜNAYDIN (Ankara) – Sen
yönetmeliği bir daha oku. 
MEHMET ERDOĞAN (Devamla) – Ama benim
vatandaşım, benim milletim, AK PARTİ’yle aynı yüreği, aynı dertleri, aynı
dilden konuştuğunu fark ettiği için seçimlerde de destek oluyor. 
Yaptıklarımızın farkındayız ama aksayan
yönlerin, sıkıntılı yönlerin evet, bunların da farkındayız. Onun için gelin,
birlikte beraber çalışalım, bir araştırma komisyonu kuralım. Yaptığımız
çalışmalar da var, bir hakkı teslim edin ya, Allah’tan korkun. 
GÖKHAN GÜNAYDIN (Ankara) – Allah’tan
sen kork, yönetmelikte hiç bir şey yok.
MEHMET ERDOĞAN (Devamla) – Bunlar var
ama bir eksik olan da var mı? Tabii ki eksik olanı da var, işte bunları
birlikte konuşacağız.
Örneğin, bu işçilerimiz bir yerden bir
başka yere nakloluyor iken, eğer bir yerde konaklamaları gerekiyorsa onların
otogarlarda, tren garlarında alelusul konaklamaları yerine Hükûmete, devlete
ait misafirhanelerde misafir edilmesi, bu, sizi niye rahatsız ediyor?
GÖKHAN GÜNAYDIN (Ankara) – Kaç kişiyi
misafir ettin, onu söyle hemen, sayı ver, rakam ver? 
MEHMET ERDOĞAN (Devamla) – Geleceğim,
sabırlı ol, geleceğim.
Bu genelgede sağlık tedbirleri, mobil sağlık
ekiplerinin oluşturulması, çocuklarımızın yatılı bölge okullarında misafir
edilmesi, gerekiyorsa mobil sınıfların oluşturulması hatta oraya gidip
çalışmayan genç kızlarımıza ve gençlerimize yönelik meslek edindirme, iş
edindirme çalışmalarının bile yapılması bu genelgeyle belirtilmiştir. 
Bürokrasi açısından genelgenin de çok
önemli bir yeniliği vardır, nasıl? Bu genelge kapsamında herhangi bir valilik
“Ben bu yıl tahmini olarak şu kadar mevsimsel işçi bekliyorum, bunlar için bir
yer tayin ettim, bu yerin altyapısını, gezici tuvaletini, banyosunu, fırınını
yapacağım, aydınlatmasını yapacağım, ihtiyacım var, bana da şu kadar par ver.” dese…
Evet, bununla ilgili finans sorunu çözülmüş “Başüstüne.” denilmiş. 
Bu genelgenin sözde bir genelge
olmaması için Çalışma Bakanımız göç alan veren bütün illerin belediye
başkanlarını ve il valilerini toplamış, buna o günkü Diyarbakır Büyükşehir
Belediye Başkanı ve diğer partilerden de belediye başkanlarımız katılmış ve
burada şu denilmiş: “Biz bir genelge çıkarttık. Bu genelgenin uygulama alanını
size emanet ediyoruz. Biz devletin bütün imkânlarını size seferber ediyoruz.
Sizler projelerinizi hazırlayın, Bakanlığa sunun, biz de bunları finanse
edelim.” Ve göç veren illere de çalışma için giden işçilerde farkındalık oluşturulması
için çalışma yürütülmesi istenmiş, denilmiş ki: “Siz işçileri bu haklarından
haberdar edin. Bu haklardan faydalanmayan işçilerimiz gittikleri yerde, göç
alan ve veren illerde oluşturulan Mevsimlik Gezici Tarım İşçilerini İzleme
Komitesi, bir de Bakanlık bünyesinde, Müsteşar Yardımcılığı başkanlığında ve
ilgili bakanlardan tarım iş kolunda faaliyet gösteren sendika ile Türkiye
Ziraat Odaları Birliğinden temsilcilerin ve arzu eden sivil toplum
temsilcilerinin de katılacağı bir yapılanmayla, gerçek anlamda bir sivil
toplumun da katkısının alınabileceği bir izleme kurulu oluşturulmuştur. Bu
izleme kurulu her yıl bu genelge nedeniyle ortaya çıkan sorunları takip ederek
gelecek yıla yönelik alınması gereken tedbirleri Genel Kurula bildirecektir. 
LEVENT GÖK (Ankara) – Mehmet Bey, o zaman
mesele yok yani, sorun yok! 
MEHMET ERDOĞAN (Devamla) – Sabırlı
olacaksın. Sorunun varlığından da haber ettim, devamından da, neler
yapabileceğimizden de.
Peki, mevsimlik gezici tarım işçileri
olarak çalışmak amacıyla bulundukları illerden diğer illere aileleriyle
birlikte vatandaşlarımızın, özellikle çocuklarımızın bu süreçte yaşadıkları
sorunların tespiti, giderilmesi amacıyla, Çalışma Bakanlığınca, 2010-2013
yılları arasında, Mevsimlik Gezici Tarım İşçilerinin Çalışma ve Sosyal
Hayatlarının İyileştirme Projesi uygulanmıştır. 
İLHAN DEMİRÖZ (Bursa) – Nerede? 
MEHMET ERDOĞAN (Devamla) – Şimdi
geliyorum, sabırlı ol. 
Projenin uygulanmaya başladığı 2010
yılından bu yana 38 il valiliği tarafından teklif edilen tam 65 yerel proje
desteklenmiştir. Proje kapsamındaki mevsimlik işçi sayısı 326 bine ulaşmıştır.
Proje finansmanı için tahsis edilen ödenek 96 milyon TL’dir. Demin dedi ya: “Altyapı,
kolaylık tesisi kurulmuş mu, var mı bunun için ayrılan bir para?”
GÖKHAN GÜNAYDIN (Ankara) – Sonra ne
oldu? Ölen adam sayısı niye arttı, yaralanan adam sayısı niye arttı? 
MEHMET ERDOĞAN (Devamla) – Sabırlı ol. 
Gönderilen ödeneklerin 72 milyon TL’si
barınma, altyapı ve kolaylık tesisi, 5 milyon TL’si eğitim, 3 milyon TL’si
sağlık, 16 milyon TL’si diğer harcamalardan oluşmakta. 
GÖKHAN GÜNAYDIN (Ankara) – Hikâye
anlatma, rakam ver.
MEHMET ERDOĞAN (Devamla) – Değerli
arkadaşlar, bu eylem planı sonrasında önceki yıllara göre çok ciddi tedbirler
alınmış ve önemli uygulamalar hayata geçirilmiştir. 
İLHAN DEMİRÖZ (Bursa) – O paralar hangi
ile gönderildi, hangi ile?
MEHMET ERDOĞAN (Devamla) – Bilhassa
tarım işçisi çalıştırılan illerde toplulaştırılmış çadır yerleşim yerleri tesis
edilmiş olması, il halk sağlığı müdürlüklerince alanda önleyici sağlık
hizmetleri verilmiş olması…
İLHAN DEMİRÖZ (Bursa) – Bursa’ya kaç
lira gelmiş?
MEHMET ERDOĞAN (Devamla) – …il, ilçe
izleme kurulları oluşturularak soruna sahip çıkılmış olmasıyla beraber bu
süreçte ne yazık ki kısmen ya da tamamen çözümlenememiş sorunların da
farkındayız ve bu sorunlar devam etmekte. Bunların temelinde, en başta gelen,
aracılardan kaynaklanan sorunlar, ulaşımdan kaynaklanan sorunlar, eğitimden
kaynaklanan sorunlar. 
İşte biz bu araştırma komisyonuyla
birlikte, beraber çalışacağız. Böyle can yakıcı bir insani konuda da hepimizin
siyasi kimliklerimizi bir kenara bırakarak tamamen insani temelli olarak
yaklaşmamız gerektiği açıktır. Çalışmalar yapıldı, genelgeler yayınlandı,
izleme kurulları oluşturuldu, sivil toplumun katkısı alındı, alınmaya da devam
edecek ama her şeyde Hükûmeti sorumlu tutmak ve Hükûmeti bu konudan dolayı
“Hiçbir şey yapmadı.” diye suçlamak elhak insafsızlıktır.
LEVENT GÖK (Ankara) – Ee, bir sorun
varsa Hükûmet sorumludur.
MEHMET ERDOĞAN (Devamla) – Olsa olsa
bunun adı “siyasi kaygı”dır. 
GÖKHAN GÜNAYDIN (Ankara) – Kim sorumlu?
Kimi sorumlu tutalım? Bana sorumlu tutulacak birini göster. 
MEHMET ERDOĞAN (Devamla) – Ama bizim
yüreğimiz Türkiye’de, Türkiye Cumhuriyeti’nde; Edirne’den Kars’a, Mersin’den
Sinop’a kadar yüreğimiz insanlarımızla birlikte; yüreğimiz Arakan’da,
Myanmar’da; yüreğimiz Irak’ta, Suriye’de; yüreğimiz Kudüs’te, Mescid-i Aksa’da;
yüreğimiz mazlum olan bütün coğrafyada diyorum, sizleri saygıyla selamlıyorum.
(AK PARTİ sıralarından alkışlar)
BAŞKAN – Teşekkür ederiz Sayın Erdoğan.
GÖKHAN GÜNAYDIN (Ankara) – Sayın
Başkanım…
BAŞKAN - Buyurunuz Sayın Günaydın.
GÖKHAN GÜNAYDIN (Ankara) – Hatip,
konuşmasında, bizi böylesine önemli bir konuyu siyasi polemik meselesi hâline
getirmekle suçlamıştır. Oysa biz meseleyi samimi bir şekilde ele alma
meselesini dile getirdik. Dolayısıyla, sataşmadan dolayı söz talebim var.
MİHRİMAH BELMA SATIR (İstanbul) – Bunda
sataşma yok ki. Tabii ki siyaset yapıyorsunuz. 
BAŞKAN – Buyurun Sayın Günaydın. (CHP
sıralarından alkışlar) 
MUHARREM VARLI (Adana) – Bir de orayı
sildirin efendim. Ayağı kayar düşer şimdi, yağ oldu oralar hep. Orayı bir
sildirelim, ayağı kayar düşer şimdi arkadaşımız ya! 
X.- SATAŞMALARA İLİŞKİN
KONUŞMALAR
1.- Ankara Milletvekili
Gökhan Günaydın'ın, Adıyaman Milletvekili Mehmet Erdoğan’ın, birleştirilerek
görüşülen Meclis araştırması önergeleri üzerinde AK PARTİ Grubu adına yaptığı
konuşması sırasında Cumhuriyet Halk Partisine sataşması nedeniyle konuşması
GÖKHAN GÜNAYDIN (Ankara) – Teşekkür
ederim.
Değerli milletvekili arkadaşlarım, ben
konuşmamın başında dört siyasal partinin böylesine önemli bir konuyu ele
almasının Türkiye Büyük Millet Meclisinin ilkeselliği açısından yararlı
olduğunun altını çizdim ama beraberinde bir şey daha söyledim; dedim ki:
“Samimi olursak, ciddi olursak, bu 2 milyon insanın perişanlığını anlamaya
çalışırsak çözeriz.” Ama biz yapıyormuş gibi davranırsak, buraya gelen Hükûmeti
temsilen bakan yalnızca dört dakika konuşursa, Hükûmet Programı’nda yalnızca
iki satırla yer veriliyor ise, 6 sayılı Genelge, 25 sayılı Genelge
çıkartılmasına rağmen ölümlü kazaların sayısı, yaralanmalı kazaların sayısı
artmışsa, bu çocuklarımızın yüzde 94’ü okula gidemiyor ise; ee, biri bana
söylesin ben kimi sorumlu tutacağım? Arkadaş diyor ki: “Her şeyden Hükûmeti mi
sorumlu tutacağız?” Vallahi ya Hükûmeti ya bir kediyi sorumlu tutacağız, birini
tutacağız. Onun için, ben Hükûmeti tercih ettim.
Hükûmet bu memlekette olandan bitenden
elbette sorumludur, elbette o sorunların çözülmesi için bir inisiyatif
kullanacaktır. Genelge çıkartmış kötü mü? Elbette hiç yoktan iyi. 6 sayılı Genelge’yi
çıkartmış. Ben diyorum ki “O genelgeyle ilgili ne yaptınız?” Hatip buradan şiir
okuyor. 
MEHMET ERDOĞAN (Adıyaman) – Mescid-i
Aksa’dan rahatsız mı oluyorsun?
GÖKHAN GÜNAYDIN (Devamla) – Şiir okumak
güzeldir. Ben şiiri severim. Gelin, sizinle sabaha kadar şiir de okuyalım ama
şu anda amaç, şiir okumak değil. Şu anda amaç, bu 2 milyon insanın işini,
sorunlarını ciddiyetle ele almak. Onun için herkesi ciddiyete davet ediyorum.
Siyasi polemik konusu asla yapmıyoruz bunu, samimiyetle, ciddiyetle meseleyi
çözmeye çalışıyoruz. 
Hepinize saygılar sunuyorum. (CHP
sıralarından alkışlar)
BAŞKAN – Teşekkür ederiz Sayın
Günaydın. 
IX.- MECLİS ARAŞTIRMASI
(Devam)
A) Ön Görüşmeler (Devam)
1.- İstanbul Milletvekili
Ferit Mevlüt Aslanoğlu ve 21 milletvekilinin, mevsimlik tarım işçilerinin
ilköğretim çağındaki çocuklarının eğitime devam sorununun araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/34) (Devam)
2.- İstanbul Milletvekili
Ferit Mevlüt Aslanoğlu ve 22 milletvekilinin, mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/55) (Devam)
3.- Kars Milletvekili Mülkiye
Birtane ve 22 milletvekilinin, mevsimlik tarım işçilerinin ulaşım sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/679) (Devam)
4.- Ağrı Milletvekili Halil
Aksoy ve 22 milletvekilinin, mevsimlik işçilerin karşılaştıkları sorunların
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/801) (Devam)
5.- BDP Grubu adına Grup
Başkan Vekili Iğdır Milletvekili Pervin Buldan'ın, gezici ve geçici kadın tarım
işçilerinin sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/904) (Devam)
6.- Mardin Milletvekili Erol
Dora ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1091) (Devam)
7.- Mardin Milletvekili Erol
Dora ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1092) (Devam)
8.- Muş Milletvekili Demir
Çelik ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1093) (Devam)
9.- Adana Milletvekili Murat
Bozlak ve 21 milletvekilinin, mevsimlik tarım işçilerinin sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1094) (Devam)
10.- Diyarbakır Milletvekili
Altan Tan ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1095) (Devam)
11.- Batman Milletvekili Ayla
Akat Ata ve 21 milletvekilinin, mevsimlik tarım işçilerinin maruz kaldığı
olumsuz sağlık koşullarının araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi
(10/1096) (Devam)
12.- Batman Milletvekili Ayla
Akat Ata ve 21 milletvekilinin, mevsimlik tarım işlerinde çalışan çocukların
yaşadığı mağduriyetlerin araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1097) (Devam)
13.- Şanlıurfa Milletvekili
İbrahim Ayhan ve 28 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1098) (Devam)
14.- Gaziantep Milletvekili
Mehmet Şeker ve 21 milletvekilinin, mevsimlik gezici tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1099) (Devam)
15.- Malatya Milletvekili
Veli Ağbaba ve 21 milletvekilinin, mevsimlik tarım işçilerinin başta barınma,
ulaşım ve sağlık konularında olmak üzere tüm sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1100) (Devam)
16.- İstanbul Milletvekili
Mustafa Sezgin Tanrıkulu ve 26 milletvekilinin, mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1101) (Devam)
17.- Kars Milletvekili
Mülkiye Birtane ve 29 milletvekilinin, mevsimlik tarım işçisi olarak
çalışanlardan, çalışacakları yere gitmek için bindikleri aracın kaza yapması
sonucu 17'sinin hayatını kaybetmesinin, 28'inin de yaralanmasının sebeplerinin
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1102) (Devam)
18.- Konya Milletvekili
Mustafa Kalaycı ve 20 milletvekilinin, mevsimlik tarım işçisi olarak çalışmak
amacıyla, bulundukları il ve ilçelerden diğer il veya ilçelere giden
vatandaşların ulaşım, barınma, sağlık, güvenlik, sosyal güvenlik bakımından
mevcut sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1103) (Devam)
19.- Adıyaman Milletvekili
Mehmet Erdoğan ve 23 milletvekilinin, mevsimlik tarım işçilerinin çalışma
koşulları ve bu konudaki tüm sorunlarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1104) (Devam)
20.- Ankara Milletvekili
Gökhan Günaydın ve 22 milletvekilinin, mevsimlik gezici ve geçici tarım
işçilerinin yaşam ve çalışma koşullarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1105) (Devam)
21.- HDP Grubu adına Grup
Başkan Vekili Bingöl Milletvekili İdris Baluken'in, mevsimlik tarım işçiliğinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1106) (Devam)
22.- Bursa Milletvekili İlhan
Demiröz ve 22 milletvekilinin, mevsimlik gezici ve geçici tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1107) (Devam)
BAŞKAN - Önerge sahibi olarak, Mardin
Milletvekili Erol Dora.
Buyurun.
İLHAN DEMİRÖZ (Bursa) – Çetin bir
cevize rastladın. 
MEHMET ERDOĞAN (Adıyaman) – Çetin ceviz
değil, çürük ceviz. 
GÖKHAN GÜNAYDIN (Ankara) – Yani size
yakışmıyor. “Aynen iade ediyorum.” desem, yakışır mı bu size!
MEHMET ERDOĞAN (Adıyaman) – Sana
demedim, cevize söyledim ben, size demedim. 
BAŞKAN – Sayın milletvekilleri, lütfen…
Kürsüye sayın konuşmacı geldi, ona söz vereceğim.
Buyurunuz Sayın Dora. 
EROL DORA (Mardin) – Sayın Başkan,
değerli milletvekilleri; mevsimlik tarım işçilerinin sorunlarıyla ilgili Meclis
araştırması açılması hakkında önerge üzerine Halkların Demokratik Partisi adına
söz almış bulunuyorum. Genel Kurulu saygıyla selamlıyorum.
Mevsimlik iş gücü göçü, kırsal kesimde
yaşayan insanların büyük şehirlere, tarımın yoğun olarak yapıldığı ya da
turizmin geliştiği yerlere bir süreliğine çalışmak üzere göç etmeleriyle
gerçekleşmektedir. Kırsal kesimdeki hızlı nüfus artışıyla beraber hane başına
düşen tarım alanlarının yetersiz kalması, işsizlik oranlarının sürekli yüksek
seviyelerde olması ve yaşanan çatışmalı ortam sürecinde gerek devlet eliyle
gerçekleştirilen zorunlu göç politikaları ve gerekse uygulanan yayla yasakları
gibi tarım ve hayvancılığa vurulan darbeler, ayrıca ulaşım ağının da
kolaylaştırılması gibi nedenlerle insanlar aileleriyle birlikte sürekli ya da
mevsimlik olarak yaşadıkları yerlerden göç etmeye başlamışlardır. 
Değerli milletvekilleri, mevsimlik
tarım işçileri yaşam ve barınma koşullarının uygunsuzluğu nedeniyle yetersiz ve
dengesiz beslenme sorunu, sağlık sorunları, aşırı sıcak ve soğuğa maruz kalma
gibi sorunlarla karşı karşıya kalmaktadırlar. Ayrıca kaza ve yaralanmalar,
hizmete erişememe gibi nedenlerle erken ölümler gibi çalışma yaşamının en kötü
şartlarına maruz kalmakta ve sosyal dışlanmanın bütün boyutlarını yaşayarak da
tarım toplumlarında özel bir risk grubunu oluşturmaktadırlar. Yapılan
araştırmalar gelişmekte olan ülkelerde mevsimlik tarım işçilerinin yüzde
60’ından fazlasının yoksulluk sınırının altında yaşadığını ve en az yüzde
80’inin sosyal güvencesinin bulunmadığını ve yüzde 70’inin tarlalarda
çocuklarıyla birlikte çalıştıklarını göstermektedir. 
Sayın Başkan, değerli milletvekilleri;
mevsimlik tarım işçilerinin Türkiye'deki durumuna baktığımızda, Çalışma ve
Sosyal Güvenlik Bakanlığı verilerine göre sayıları 300 bin civarında verilen
mevsimlik gezici tarım işçilerinin çocuk işçilerle birlikte en az 1 milyonluk
bir nüfusu kapsadığı tahmin edilmektedir. Kuzey, Güney ve Batı Anadolu’daki 48
ilde mevsimlik gezici tarım işçileri çalışmaktadır. 
Tarım işlerinin özelliği gereği mevsimlik
iklim koşulları, teknoloji kullanım düzeyi gibi unsurların yanı sıra ülkenin
içinde bulunduğu ekonomik konjonktür hareketleri de mevsimlik gezici tarım
işçilerinin sayılarında değişikliğe yol açabilmektedir. Çalışma amacıyla
bulundukları illerden diğer illere aileleriyle birlikte giden mevsimlik tarım
işçilerinin barınma, eğitim, sağlık, güvenlik gibi birçok haktan
yararlanamadığı bilinmektedir.
Değerli milletvekilleri, mevsimlik
tarım işçilerinin sorunları, çalışmaya çıktıkları andan itibaren başlamaktadır.
Güvenli ulaşım konusunda yaşanan sıkıntıların yanı sıra çalışma sırasında
yaşanan barınma ve sağlık sorunları, ciddi boyutlardaki yoksulluk ve yoksunluk,
işçilerin ve ailelerinin hayatlarını tehlikeye atan koşulları beraberinde
getirmektedir.
Sayın Başkan, değerli milletvekilleri;
çalışma süresi boyunca genelde çadırlarda kalan işçiler, gerekli sağlık
koşullarından uzak bir şekilde barınma ihtiyaçlarını karşılamaktadırlar. Bunun
yanı sıra içme suyuna ulaşımın zahmetli olması, çalışma koşullarının zor
olması, tarlada kullanılan kimyasalların insan sağlığına verdiği zararlar
nedeniyle sağlık sorunlarına da oldukça sık rastlanmaktadır. Tüm bu
problemlerin yanı sıra işçilerin toplumsal hayattan dışlanmaları ve etnik
kökenleri, ekonomik sınıfları nedeniyle zaman zaman nefret söylemlerine maruz
kaldıkları da, bilinen sosyolojik bir gerçekliktir.
Değerli milletvekilleri, TÜİK'in 2013
verilerine göre Türkiye'de nüfusun önemli bir bölümünün geçiminin sağlanmasında
etkili olan tarım sektörü, istihdam edilen iş gücünün yaklaşık yüzde 23'ünü
oluşturmaktadır. Bu oranın yarısını mevsimlik tarım işçilerinin oluşturduğu
tahmin edilmektedir. Sayıları azımsanamayacak ölçüde fazla olan mevsimlik tarım
işçilerinin yaşam ve çalışma koşulları insan onuruna yakışır düzeyde olmamasının
yanı sıra, yeterli yasal korumadan da uzaktır.
Değerli milletvekilleri, tarım işçileri
çalışacakları yerlere son derece güvenliksiz, toplu taşıma kurallarına aykırı
ve insanlık dışı koşullarda taşınmaktadırlar. Bu da kazaları beraberinde
getirmektedir. İşçi sağlığı ve iş meclisinin raporlarına göre, 2013 yılında
hayatını kaybeden 1.215 işçiden 433'ü trafik ve servis kazasında hayatını
kaybetmiştir. Yine aynı raporlara göre 2014 yılının ilk dokuz ayında ölen 1.314
işçiden 290 işçi trafik ve servis kazasında yaşamını yitirdi.
Son olarak, geçtiğimiz günlerde
Isparta'nın Yalvaç ilçesinde elma işçilerini taşıyan midibüsün şarampole
yuvarlanması sonucu 18 işçinin hayatını yitirdiği, 28 kişinin de yaralandığı
olayla birlikte meselenin kapsamını ve ortaya çıkarabileceği acı tabloyu bir
kez daha görmüş olduk.
Değerli milletvekilleri, Isparta'da
işçileri taşıyan midibüs sadece 24 kişilikti. Ancak, kaza anında midibüste
şoför dâhil 46 kişi bulunmaktaydı. Toplu taşıma araçlarının insan yaşamını hiçe
sayan anlayışlara teslim olmasında, şüphesiz, en büyük sorumluluk gerekli
tedbirleri almayan ve uygulamayan Hükûmetin ve idarenindir.
Değerli milletvekilleri, Isparta'da
gerçekleşen işçi kıyımının açığa çıkardığı bir diğer gerçeklik de çocuk işçiler
konusudur. Örneğin, kazada hayatını kaybeden 15 yaşındaki Veli Can Çelik lise
1'nci sınıf öğrencisiydi ve okul harçlığını çıkarmak için o gün okula gitmeyip
annesiyle birlikte çalışmaya gitmişti. Mevsimlik tarım işçiliği sektörü
içerisinde çocukların ücret karşılığı mevsimlik tarım işlerinde çalışması ve
ailesiyle mevsimlik olarak göç etmesi çocuğun eğitimi, gelişimi ve sağlığı
açısından kısa ve uzun dönemde önemli risklerin ortaya çıkmasına da yol
açmaktadır. Çocuklar eğitim sürecinden kopabilmekte, kazalarda yaralanabilmekte,
hatta yaşamını yitirebilmektedir. Çocuklar olumsuz barınma koşulları ve ağır
çalışma şartları ile yetersiz beslenmeden dolayı birçok geçici ve kalıcı sağlık
sorunu da yaşayabilmektedir.
Sayın Başkan, değerli milletvekilleri;
Kalkınma Atölyesi, 2011 ve 2013 yıllarında Hollanda Büyükelçiliğinin desteğiyle
mevsimlik tarım göçünün 6’yla 14 yaş grubu çocuklara etkileri konusunda Urfa,
Yozgat, Ordu ve Adana'da araştırma projeleri yaptı. Araştırmanın çarpıcı
bulgularına göre mevsimlik tarım göçündeki 6-14 yaş grubu çocukların yaptıkları
işler incelendiğinde "tarlada çalışma" en fazla katılımın olduğu iş
olarak karşımıza çıkmaktadır. Bir diğer çarpıcı bulgu ise çocukların su taşıma,
kardeşlere bakma, eşyaları gözetleme, bulaşık yıkama, yemek hazırlama, temizlik
yapma gibi işleri yerine getiriyor olması. Aynı araştırmaya göre, mevsimlik
tarım göçünde çalışan çocuklar günde ortalama on bir saat çalışıyor
gözükmektedirler.
Araştırmaya katılan çocuklardan yüzde
97'sinin okula kaydı bulunuyor. Okul kaydı olmayan çocukların yüzde 3'ünün
okula kayıt yaptırmama nedenleri arasında "ailenin istememesi, mevsimlik
tarım göçüne katılma, maddi zorluklar, Türkçe bilmeme, okulun uzak olması"
gibi çeşitli ifadeler yer almaktadır.
Sayın Başkan, değerli milletvekilleri;
çocukken tarım işçisi olarak çalışmak veya mevsimlik tarım göçüne katılmak,
çocuğun şiddet, ihmal, istismar ve toplumsal dışlanma açısından kırılganlığını
artırabilmekte, buna bağlı olarak duygusal ve toplumsal gelişimini olumsuz
şekilde etkileyebilmektedir.
Değerli milletvekilleri, mevsimlik
gezici tarım işçilerinin sorunları; eğitim, sağlık, ulaşım, güvenlik, barınma,
sosyal çevreyle ilişkiler, iş ve sosyal güvenlik ve benzeri. gibi çok boyutlu
niteliktedir.
Mevsimlik tarım işçileri İş Kanunu, İş
Güvenliği Kanunu, İş Sağlığı Kanunu, Sendikalar ve Toplu İş Sözleşmesi Kanunu
gibi işçileri ilgilendiren, işverene belli sorumluluklar yükleyen yasaların
kapsamı dışında tutulmuştur. Bu durum onları aracıların, elçilerin ve
patronların insafına bırakmaktadır. Bu temelde, çalışma yaşamında karşılaşılan
sorunların önemli bir kısmı ancak çok geniş çaplı bir yasal ve sosyal anlamda
iyileştirmelerle birlikte düşünülmeli ve gerekli adımlar atılmalıdır.
Ayrıca çocuk tarım işçileri meselesine
ilişkin Uluslararası Çalışma Örgütünün 182 sayılı Kötü Şartlardaki Çocuk
İşçiliğinin Yasaklanması ve Ortadan Kaldırılmasına İlişkin Acil Önlemler
Sözleşmesi'nde, 2015 yılına kadar, çocuk işçiliğinin en kötü biçimlerinden olan
tarımda aile işleri dışında ücret karşılığı gezici ve geçici tarım işlerinde
çalışmanın tüm çocuklar, yani 18 yaşını doldurmamış tüm bireyler için ortadan
kaldırılması öngörülmüştür. 
Bu temelde dört siyasi partinin ortak
iradesi sonucunda kurulacak bu komisyona şimdiden başarılar diliyor, tekrar
Genel Kurulu saygıyla selamlıyorum. (HDP sıralarından alkışlar)
BAŞKAN – Teşekkür ederiz Sayın Dora.
Gaziantep Milletvekili Mehmet Şeker… 
Buyurunuz Sayın Şeker. (CHP
sıralarından alkışlar)
MEHMET ŞEKER (Gaziantep) – Sayın
Başkan, değerli milletvekili arkadaşlarım; ülkemizdeki mevsimlik tarım
işçilerinin sorunlarının ve bu sorunları çözecek tedbirlerin belirlenmesi
amacıyla bir Meclis araştırması açılmasına yönelik önerge üzerinde söz almış
bulunuyorum. Bu vesileyle hepinizi saygıyla selamlarım.
Mehmet Bey bölgemin milletvekili, çok da
kıymetli bir milletvekili arkadaşımız. O kadar güzel anlattınız ki 2010/6
sayılı Genelge’yle Çalışma ve Sosyal Güvenlik Bakanlığının çıkardığı eylem
planlarıyla ilgili birtakım şeylerin gerçekleştiğinden bahsettiniz. E bunlar
olduysa biz bu Komisyonu niye kuruyoruz, bilmiyorum. Eğer her şey tamamsa,
burada demek ki boşa zaman harcıyoruz.
MEHMET ERDOĞAN (Adıyaman) - Her şey
tamam değil.
MEHMET ŞEKER (Devamla) – Ama işin o
tarafı öyle değil. Gerçekten çok ciddi sorunlar var. Kanun çıkarmakla olay
çözülmüyor, bir maddeyi buradan geçirmekle sorunu çözmüş olmuyoruz. Eğer
kanunla çözülebilseydi bugün yapılan pek çok olayı çözmüş olurduk ya da gündeme
gelmemiş olurdu. Ama trafik kazaları oluyor, madende insanlar ölüyor, pek çok
sorun yaşanıyor bu ülkede. Bütün bu sorunların hepsinin altında da bu Meclisin
çıkardığı kanunlar var. Demek ki denetlemiyoruz, eksik bir şey yapıyoruz ve
bundan dolayı bu insanlar hayatını kaybediyor. Onun için, sadece “Allah rahmet
eylesin.” demekle de olmuyor çünkü biz, son zamanlarda 2 ya da 3 bakanı aynı
karede gördüğümüzde biliyoruz ki en az 20 insan hayatını kaybetmiş durumda.
Bunların olmaması lazım. Bu ülkenin artık Avrupa normlarında, demokrasiyi özüne
sindirmiş ve gerçekten kanunları da çok iyi yorumlayan bir şekilde bir ülke olması
gerektiğine inanıyorum.
Evet, 6 milyon 15 bin tarım alanında
çalışan işçimiz var. Bunların yarısı gezici tarım işçileri. Geçici bir iş
olarak nitelendirilen ancak toplumun önemli bir kesimi için asıl meslek hâline
gelen mevsimlik tarım işçiliğinin eğitim ve sağlık hizmetlerine ulaşamama, kötü
koşullarda barınma, temiz içme suyuna erişememe, yetersiz beslenme, yüksek iş
kazası riskiyle karşı karşıya olma, sosyal güvenceden yoksunluk, çalışma
ilişkilerindeki düzensizlik ve denetimsizlik gibi çok ciddi, nasırlanmış
sorunları bulunmaktadır.
Türkiye’de mevsimlik gezici tarım
işçilerinin çileleri ve sorunları çok sayıda can kaybının yaşandığı trafik ve
diğer iş kazaları sonucu gün yüzüne çıkmıştır. Bu işçilerin hiçbir önlem
alınmadan, tıka basa bindirildikleri araçlarda toplu şekilde can vermeleri
toplum vicdanını kanatmış ve Hükûmeti de zorunlu olarak birtakım tedbirler
almaya yöneltmiştir. 
Bu kapsamda -işte biraz önce
bahsettiğimiz- 2016 sayılı Başbakanlık Genelgesi yayınlanmış, Çalışma ve Sosyal
Güvenlik Bakanlığının Tarım Eylem Planı gündeme gelmiş. Bunlarla sorunlar
çözülmüş mü? Hayır, ancak bu tür tedbirler daha çok kâğıt üzerinde kalmış ve
tarım işçilerinin sorunları etkin bir şekilde çözülememiş.
Değerli arkadaşlar, mevsimlik gezici
tarım işçilerinin nisan-aralık ayında yoğunlaşan zorunlu göçlerinin
başlamasıyla birlikte sorunlarının da sık sık gündeme gelmesini, bahsedilen
genelge, yönetmelik, plan ve projelerin bu işçilerimizin çalışma ve sosyal
yaşamlarında önemli iyileşmeler yaratmadığının bir kanıtı olarak görmekteyiz. 
Örneğin, kâğıt üzerinde yer alan
tedbirler arasında tarım işçisi göçü alan ve veren yerler arasında ulaşım ile
ilgili kontrollerin yapılmasına yönelik ifadeler bulunmasına karşın, Isparta’da
meydana gelen ve 18 tarım işçisinin yaşamına mal olan kaza bu kontrollerin
etkili bir şekilde yapılmadığını tüm Türkiye’ye göstermiştir. 
Yine, mevzuatta işçilerin kötü
koşullardaki barınma sorunlarının ortadan kaldırılması için toplulaştırılmış
uygun yerleşim yerleri oluşturulması ve buralarda tuvalet, banyo gibi
ihtiyaçlarını insani koşullarda giderecekleri seyyar kolaylık tesisleri
kurulması öngörülmüştür. Ancak uygulamada çoğu il ve ilçemizde tarım işçileri
barınma alanlarını hâlâ kendileri yaratmaktadır. Su kaynaklarına yakın yerlere
kurulan ve naylon, karton, kumaş gibi malzemelerden oluşan bu çadırlar oldukça
sağlıksız koşullardadır.
Bu insanlık dışı barınma alanlarında
tarım işçileri ve çocukları sivrisinek, akrep ve yılan sokması, bunların
taşıdığı bulaşıcı hastalıklar, güneş çarpması gibi tehlikelere karşı maruz
kalmaktadırlar. Mevsimlik gezici tarım işçileri yeşil kart ile sağlık
hizmetlerine kısmen de olsa ulaşabilmelerine rağmen göç dönemlerinde yeşil kart
süresi dolanlar aldıkları bu kısmi sağlık hizmetinden de mahrum kalmaktadırlar.

Mevsimlik tarım işçileri yılın sekiz
ayı sürekli yer değiştirdiklerinden dolayı düzenli bir şekilde okula gitmeleri
de mümkün olmamaktadır. Bu çocuklar eğitim problemleri de henüz çözüme
kavuşturulamamış çocuklardır. Bugün 15-49 yaş arası mevsimlik kadın tarım
işçilerinin yüzde 90’ı ilkokulu bitirmemiştir değerli arkadaşlar. 
Diğer taraftan, tüm bu zorluklara
karşın aldıkları ücretler de son derece düşüktür ve bu düşük ücretlerini de
elçi, dayıbaşı gibi farklı isimlerle anılan aracılarla paylaşmak zorundadırlar.
Tarım işinde Aracı Yönetmeliği, bu aracıların hizmetlerinin karşılığını yalnız
işverenlerden isteyeceklerini düzenlemiş, ancak uygulamada durum böyle
olmamıştır. Bakın, yine Isparta’da yaşanan kazada konuşan işçi şunları söylüyor,
dayıbaşı olan kişinin işverenden 50 lira aldığını, yol parası ve kendi
komisyonunu çıkarttıktan sonra işçilere 30 ile 35 lira arasında para ödendiğini
söylüyor. Yani aracılar ya da dayıbaşı denilen kişiler hâlâ işçilerin
yevmiyelerine ortak olmaktadırlar. Yine, yönetmelikte, aracıların kayıtlı
olması şartı koşulmasına rağmen aracıların büyük çoğunluğu kayıtsız bir şekilde
faaliyetlerine devam etmekte, kayıt altındakiler ise yeterince
denetlenememektedir. Bu durum mevsimlik tarım işçilerinin aleyhine işlemekte ve
mağduriyetlerini katlamaktadır. Mevsimlik gezici tarım işçilerinin çalışma ve
sosyal hayatlarının iyileştirilmesi projesi ise sayıları 3 milyonu bulan
insanların sadece 47 binini etkilemektedir. 
Evet değerli arkadaşlar, tüm Türkiye’yi
yasa boğan facialarla ve toplu işçi ölümleriyle bir kez daha karşılaşmadan önce
mevsimlik gezici tarım işçilerinin sorunlarının araştırılması için altı ay önce
verdiğimiz, bu benim verdiğimdi sadece, yine Cumhuriyet Halk Partisi ve diğer
partilere mensup arkadaşlarımızın da verdiği 20’ye yakın önerge var, ancak
nedense toplu ölümler olduktan sonra biz bunları gündeme getiriyoruz ve ondan
sonra bu Mecliste çalışmaya başlıyoruz.
Kıymetli arkadaşlar, maalesef halkın da
bize karşı, vatandaşın da bize karşı itimadı ve güveni bu konuda yok çünkü zamanında
müdahil olamıyoruz.
Ben yıllar önce, 1988 yılında Çukurova
Üniversitesindeyken tarım işçileriyle çok karşılaşırdık. O zaman en çok o
bölgeye tarım işçileri gelirdi. Bugünkü sorunlar yani çadırlarda konaklama,
temiz suya ulaşamama, çok ciddi hastalıklarla karşılaşma, yılan ve akrep
sokmaları, sivrisinekten dolayı sıtmaya yakalanmaları gibi çok ciddi
problemlerin olduğunu ve bu insanların bu şekilde hastaneye geldiklerini
gördük. 
Olay yerine gittiğimizde, gerçekten,
temiz suyun olmadığı, yaşanılası bir koşulun olmadığı yerde, güneşin altında
tarım ilacına maruz kalan bu çocukların eğitimsiz kaldıklarını ve bu çocukların
gerçekten çok ciddi problemler yaşadığını, kadınların banyo bile yapacak ortamı
bulamadıklarını, içme suyunda sıkıntıların olduğunu hep birlikte gördük ve
müşahede ettik. Yıllar geçti, işte, aradan, bu bahsettiğimin üzerinden otuz yıl
geçti değerli arkadaşlar, yine aynı bölgelere gidiyoruz, yine aynı sorunlar
var, aynı problemler var. İnsanlar yine çadırlarda yaşıyor, insanlar yine sağlık
koşulları çok kötü ortamlarda yaşıyor. Güneşin altında çalışıyor, tarım
ilaçlarına maruz kalıyor. Oraya giden tarım işçilerinin çocuklarının büyük bir
çoğunluğu okumuyor. Bugün TÜİK’in yaptığı araştırmada da öyle. 15-49 yaş arası
tarım işçisi kadınların yaklaşık yüzde 92’si maalesef ilkokulu bile bitirmemiş
durumda.
Peki, bütün bunları nasıl çözeceğiz?
İşte, sadece kanun çıkarmakla olmuyor. Komisyonun kurulması elbette çok önemli,
çok önemsiyoruz ve çok ciddi tartışmaların yapılması gerekiyor. Çözüm önerilerinin
Meclise bir an önce getirilmesi gerekiyor. Ben daha önce de Darbe ve
Muhtıraları Araştırma Komisyonunda çalıştım. Çok ciddi çalıştık ama bu Meclise
bir tek maddesi gelmedi. Burada okunmadı bile. Madem öyle olacaktı, niye
kurduk? 
İnşallah bu Komisyon başarılı olur, bu
Komisyon Türkiye’deki tarım işçilerinin sorunlarına cevap verir diye
düşünüyorum. Mevsimlik gezici tarım işçilerinin sorunlarının araştırılarak
alınması gereken önlemlerin belirlenmesi amacıyla hazırlamış olduğumuz bu
önergeye, Türkiye’nin Gazap Üzümleri sahnelerine son vermesini umduğumuz bu
önergemize destek vereceğiniz için şimdiden teşekkür eder, hepinize saygılar
sunarım. (CHP ve MHP sıralarından alkışlar)
BAŞKAN – Teşekkür ederiz Sayın Şeker.
Mersin Milletvekili Mehmet Şandır… (MHP
sıralarından alkışlar)
Buyurunuz Sayın Şandır. 
MEHMET ŞANDIR (Mersin) – Sayın Başkan,
değerli milletvekilleri; öncelikle yüce heyetinizi saygıyla selamlıyorum.
Mevsimlik gezici tarım işçilerinin sorunlarının araştırılması ve alınması
gereken tedbirlerin belirlenmesi için Meclisimizde bir araştırma komisyonunun
kurulmasıyla ilgili grupların verdiği ortak önergelerden biri olan Milliyetçi
Hareket Partisi önergesi üzerinde önergeye imza koyanlar adına söz aldım.
Tekrar hepinizi saygıyla selamlıyorum.
Değerli milletvekilleri, önemli bir
sorunu, bizim yüreğimizi yakan bir sorunu, bizi acıtan bir sorunu konuşurken
Genel Kurulumuz yine maalesef kıpkırmızı, muhtemelen yüzlerimizdeki utancımız
koltuklara yansıdı. Sebep ne olursa olsun, burada çok güzel konuşmalar,
rakamların acıtıcı yönleri ifade edildi. Onların üzerine söyleyecek çok fazla
sözüm yok, tekrarlamanın da bir anlamı yok ama sonucu tekrarlamakta fayda var
ki meselenin önemini iyi anlayalım, iyi idrak edelim diye.
Değerli arkadaşlar, bakınız, bu konu, en
son Isparta’da, 17 insanımızın, hatta 18 insanımızın hayatını kaybettiği
Isparta’nın Yalvaç ilçesinde elma toplamaya giden işçilerimizin, çoğu kadın ve
çocuk olan işçilerimizin geçirdiği trafik kazasından sonra, 18 işçimizin
ölmesinden sonra mesele gündeme geldi. Hâlbuki bu olayı yalnız -son- Isparta
Yalvaç’ta yaşamıyoruz. Kısa bir araştırma yaptığınızda göreceksiniz ki, her
sene çok sayıda ölümün olduğu, çok sayıda ölen insanımızın olduğu böyle bir
kitlesel kıyıma dönüşen bu tür kazalarla maalesef yüz yüze geliyoruz ama birkaç
beylik laftan veya işte Genel Kurulun, Meclisin böyle bir komisyon kurma
teşebbüsünden öte değişen bir şey yok, sürekli tekrarlanıyor.
Değerli arkadaşlar, tekrar ediyorum,
kimseyi suçlamak, ilzam etmek anlamında söylemiyorum ama meselenin bizi
utandırması, bizi acıtması gereken sonuçlarını tekrarlamakta fayda var.
Bakınız, 2007 yılında 6 Ağustosta 14 kişilik bir minibüse binen 24
Adıyamanlı... Sayın Mehmet Erdoğan burada Hükûmetin aldığı tedbirleri böyle çok
güzel yüzüyle, güler yüzüyle anlattı ama ne hikmetse, benim çıkarttığım listede
Adıyaman’da 2 tane çok ölümlü kaza yaşanmış. Bir sonuç, kader deyip
geçemezsiniz ama bu kazada 2 katı yolcu alınarak 24 Adıyamanlı hayatını
kaybediyor. Aynı yılın 18 Ağustosunda -bir hafta sonra- 18 kişi hayatını
kaybediyor Şanlıurfa’da, yine tarım işçisini taşıyan bir aracın geçirdiği
kazayla. 2008’de, çoluk çocuk onlarca tarım işçisinin bulunduğu kamyon Afyon’da
devriliyor, 9 kişi hayatını kaybediyor. Ankara Beypazarı’nda 11 işçi gene böyle
bir kazada hayatını kaybediyor. Yine Adıyaman’da, 2013 yılında 9 kadın tarım
işçisi, yine böyle bir trafik kazasında hayatını kaybediyor. Sakarya’da yine 8
kadın tarım işçisi yine böyle bir kazada hayatını kaybediyor. Ve en son,
Isparta Yalvaç’ta, Konya’nın Akşehir ilçesinden Gelendost ilçesine elma
toplamaya giden kadın, çocuk ve muhtaç insanların, aldığı 35 liraya muhtaç
insanların bindiği o araçta, o makûs kazada maalesef 18 insanımız ölüyor, 27
kişi de yaralanıyor. 
Değerli milletvekilleri, birtakım
tedbirler alınıyor, genelgeler çıkartılıyor, işte kanunlar da çıkartıyoruz ama
anlaşılıyor ki bir yerde bir yanlışlık var. Bu sonuçlar yani insan hayatının bu
kadar ucuzlaması, böyle bu kadar çoklu ölümlerin yaşanması bir yerde bir
yanlışlığın olduğunu ifade ediyor. Tabii ki tarımın değişen şartları, kitlesel
üretim, ihtiyaç olan iş gücü, bunları karşılamak için, işte kapitalizm
denilebiliyor, kâr hırsı denilebiliyor… Bu gezici tarım işçilerinin gerçeği
bizim ülkemizin bir gerçeği. Niye böyle? E, böyle, buna ihtiyaç var ama 21’inci
yüzyıla yakışan, Türkiye’ye yakışan, devletimize, milletimize yakışan, bir
mecburiyetten gencecik çocukların, kadınların gezici tarım işçisi olarak
şehirden şehre göçerek, çadırlarda yaşayarak rızkını kazanma gayretine saygı
göstermemiz lazım, bunun için gereken tedbirleri almamız gerekir. Yeterli
tedbirlerin alındığını söyleyebilmek mümkün değil, alınabilseydi bunlar
olmayabilirdi. 
Bakınız, çok övünerek ifade ettiğiniz
genelge… Genelge benim yanımda, detaylı da okudum, genelgeyle ilgili yazılan
raporları da okudum. Deniliyor ki: “Yeterli denetim yapılmadığı için eski
model, yaşlı araçlarda istiap haddinin üzerinde yolcu taşınmasından dolayı bu
kazalar oluyor.” 
Değerli arkadaşlar, meseleyi böyle
tespit ederseniz alacağınız tedbir de çok önemli değil. Siz o insanların yani o
minibüsü kullanan insanın, o işverenin ve o minibüse canı pahasına binmek
durumunda kalan o işçinin mecburiyetini, zorluklarını, zorunluluklarını hesaba
katmaz, denetim yapılmamasına suçu yüklerseniz çözüm üretemezsiniz. Türkiye’de
uygulanan ekonomik politikalar, Türkiye’de uygulamalar öyle bir sonuç
getirmiştir ki insanlar bile bile 24 kişilik minibüse 45 kişi, hatta ben sordum
Sayın Kalaycı’ya bazı günlerde 70 kişi biniyor diyor. Şimdi, böyle bir ölüme
mecbur bırakmak aslında araştırılması gereken bir husus. Evet, genelgeyle böyle
bir husus getirmişsiniz; denetim yapılacak, cezalar verilecek ama o insanı o
şartlara mecbur eden ekonomik politikaları sorgulamıyorsunuz. 
Bir başka
genelgede yine dikkatimi çeken bir şey: Efendim “Bu gezici işçilere konaklama
temin edilecek, özel idare tarafından altyapısı yapılacak ve verilen hizmetler
bedeli karşılığında işçiden alınacak.” diyorsunuz. Genelgenin kaçıncı maddesi,
3’üncü maddesi midir, nedir? Şimdi, insaf buyurunuz. Yani, bu işçi hangi bedeli
ödeyerek elektrik kullanacak?
Değerli
arkadaşlar, zaten aldığı ücreti biriktirerek çalışmadığı aylardaki giderlerini
karşılamayı amaçlıyor. Siz buna, işte, bedeli karşılığında elektrik vermeye
kalkarsanız, su vermeye kalkarsanız, kolaylaştırıcı hizmetler sunarsanız bunu
almıyor ve dolayısıyla gerçekten 21’inci yüzyıla yakışmaz manzaralarda bir
çalışma koşulları, şartları hazırlanıyor ve sonuç itibarıyla insanlarımız bunun
karşılığında bunu bir kader olarak görüyorlar. 
Değerli
arkadaşlar, gezici tarım işçileri sorunu -Ben HDP’li arkadaşlarıma da seslenmek
istiyorum- yalnız Kürt soylu vatandaşlarımızın meselesi değil. Yazdığınız
araştırma önergesinde Kürt ailelerin, işte, güneydoğudan batı illerine göçünü
yazıyorsunuz. Hâlbuki Konya’nın Akşehir’inde de aynı şey yaşanıyor.
İDRİS BALUKEN (Bingöl) – 13 tane önerge
var Sayın Başkan, 13.
MEHMET ŞANDIR (Devamla) – Mersin’de de
aynı şey yaşanıyor.
İDRİS BALUKEN (Bingöl) – Hepsi yazıyor.
MEHMET ŞANDIR (Devamla) - Türkiye'nin
her yerinin ve herkesin bir ortak sorunu bu; ekmek sorunu bu. Bu mesele böyle
ayrımcı bir dille ifade edilirse yanlış olur. Bunu, dikkatimi çektiği için
ifade ediyorum. Ama bir şey yaşanıyor: Gezici tarım işçilerinin çalıştıkları
yerlerde yaşadıkları o ayrımcılık, o dışlanmayı çok dikkatle takip etmemiz ve
gereken tedbirleri her şeyden önce almamız gerekiyor. Gezici tarım işçileri bu
ülkenin ayrışmasına bir sebep teşkil etmemeli. Ekmeğini…
(Mikrofon otomatik cihaz tarafından
kapatıldı) 
MEHMET ŞANDIR (Devamla) - ...arayan,
rızkını arayan insanlar bu ülkenin gerçeğidir ve ortak paydasıdır. 
Bu komisyonun faydalı olacağına, bu
sorunların tekrar konuşulmasına vesile edileceğine inanıyor, hayırlı olmasını
diliyor, saygılar sunuyorum. (MHP sıralarından alkışlar)
BAŞKAN – Teşekkür ederiz Sayın Şandır.
İDRİS BALUKEN (Bingöl) – Sayın Başkan…
BAŞKAN - Kars Milletvekili Yunus Kılıç.
(AK PARTİ sıralarından alkışlar)
Buyurunuz Sayın Kılıç.
YUNUS KILIÇ (Kars) – Sayın Başkan,
saygıdeğer milletvekilleri; tabii, son konuşmacı olmanın avantajları da var.
SÜLEYMAN ÇELEBİ (İstanbul) – Niye siz
son? Biz de konuşacağız.
YUNUS KILIÇ (Devamla) – Efendim, diğer
hatipleri dinledik. Aslında herkes meseleyi çok doğru bir şekilde ortaya koydu.
Sorun büyük. Ülkenin bir gerçeği, aynı zamanda dünyanın da bir gerçeği. Dünyada
yaklaşık, iş hayatında 1,1 milyar insan var ve bunun yaklaşık 450 milyonu tarım
işçisi ve yine gelişmekte olan ülkeler başta olmak üzere, aşağı yukarı bunun
yarısı da mevsimlik gezici ya da geçici tarım işçisi. Yani tarım işçiliği
dünyanın en zor, en meşakkatli işi. Hele bir de bunun üzerine gezici ve geçici
olmaktan kaynaklanan ağır şartları eklediğiniz takdirde bir o kadar daha hayatı
zorlaştıran, insanların yaşamlarını sıkıntıya sokan, yaşlısını, gencini,
çocuğunu, bütün aileyi bu ızdırapla birlikte bir ömür boyu yaşamaya zorlayan
bir süreç.
Şimdi, tabii gerçeği bilimsel
altyapısına baktığınız zaman, aslında, 1950’li yıllardan sonra, 1960’larda,
1970’lerde, bugün potansiyeli oluşturan Güneydoğu Anadolu Bölgesi’ne baktığınız
zaman, şehirlere göç en alt seviyelerde, diğer bölgelerden çok daha aşağıda bir
göç var. Ama, 1970’li yıllardan sonra baktığınız zaman, özellikle ortakçılık,
kiracılıktan daha ziyade, insanların nüfus sayısının artmasıyla beraber, kendi
alanlarındaki tarım arazilerinin de küçülmesiyle beraber yaşamlarını
sürdürememeye başladıktan sonra başka yollar aramaya başlıyor. Yani, temelinde
kendi yaşadığı alanlardaki istihdam problemleriyle başlayan bir süreç. 
O kadar ağır bir süreç ki bu, çocuklar
boyutuyla baktığınız zaman, arkadaşların hemen hemen hepsinin ifade ettiği
gibi, kendi yaşamış oldukları bölgelerdeki çocukların yüzde 10’u bu mevsimlik
tarım işçisi göçüne tabi oluyor. Aynı zamanda, arkadaşlar, bunların okullardan
uzaklaştığı ortalama sürelerin toplamı yılda yetmiş gün. Okullar açılmadan otuz
sekiz gün önce ayrılıyor, açıldıktan sonra okula gelebiliyorlar, otuz iki gün
de okullar kapanmadan önce okuldan ayrılmak zorunda kalıyorlar. Üç buçuk ay
yani dokuz aylık eğitimin üç buçuk ayında çocuklar okuldan uzak. 
Sağlık alanına geldiğiniz zaman,
özellikle bu alanda sağlığa yeterince erişim olamadığı için, insanların…
Özellikle kadınlarda gebelik takibi Türkiye ortalamasının yarısı kadar.
Arkadaşlar, kadınlarda doğumlardaki ölüm oranı Türkiye ortalamasının 10 kat
üstünde. Bebeklerde ölüm oranı Türkiye’nin ortalamasının 5 katı üzerinde.
Doğurganlık, bütün bu sıkıntılara rağmen, aslında hiç de istememelerine rağmen,
takipler yapılamadığı için, bilgilendirilemediği için Türkiye’nin 2 katı
arkadaşlar. 
Dolayısıyla, hangi boyutundan bakarsanız…
Örneğin, temiz içme suyuna, kullanma suyuna ulaşım oranı bu alanlarda, siz ne
kadar buraları iyileştirecek olsanız bile yüzde 33’ün üzerinde değil. Beslenme
problemleri, barınma problemleri… Doğayla baş başa olduğunuz bir süreçten
bahsediyoruz. 
Arkadaşlar, bu, Türkiye'nin bir
gerçeği. Bu, eskiden de vardı, bugün de azalarak da olsa devam ediyor ama var.
Ama daha çözülmesi gereken oldukça sıkıntılı bir alan olduğunu unutmamamız
lazım. Zaten unutmamış olmalıyız ki bütün partilerin ortak görüşüyle birlikte
böyle bir araştırma komisyonu kurulmasını arzu ediyoruz. 
Evet, burada takdir, tenkit ve tekdir
dengesini çok iyi ayarlamak lazım. Arkadaşlar sorunun altını çizdiler, problemi
anlattılar fakat AK PARTİ hükûmetlerinden sonra bu alana atılmış olan elin de ehemmiyetini
ortaya koymak lazım. İlk defa, AK PARTİ döneminde olan bir süreç değil, çok
önceden başlayan ama AK PARTİ hükûmetleriyle farkına varılan, tespitler
yapılan, genelgeler yayınlanan, eylem planları ortaya konulan ve bunun takibine
başlandığı önemli süreçlerden geçiyoruz. Elbette sorun bugüne ait bir sorun
olmadığı için çözümü de bir günde, üç günde, beş günde olacak değil. Bu
konudaki kararlılığımızın ve bu sorunun ehemmiyetine olan inancımızı devam
ettirmemiz ve aksayan taraflarını yer yer araştırarak ortaya koyup, gerekli
tedbirleri ve önlemleri alma gayretimizin devam etmesi lazım; önemli olan bu.
Şu anda yapmaya çalıştığımız da bu. 
Biz diyoruz ki evet, genelge
yayınlandı, eylem planları yapıldı, çadır kentler kuruldu. Bir tane örneğini
vereyim, “Hiç yaptınız mı?” dediniz ya. Bitlis’in Ahlat’ında mesela, 100
konutluk son derece insani imkânlara sahip olan mevsimlik tarım işçileri kenti
kuruldu. Son derece modern alanlar. Bunu, toplumun geneline, bu 38 ile doğru
yayabilirsek, önemli bir ölçüde mesafe almış olacağız. Bunları görmezlikten
gelmemek lazım arkadaşlar. Bunlar, Türkiye’de bu alandaki önemli gelişmeler.
Eksik yok mu? Çok fazla. İşte, Hükûmet kanadı olarak biz de diyoruz ki, evet,
biz bunların uygulanmasında meydana gelen sıkıntıları hep beraber, kimsenin
kimseden bir şeyi saklamayacağı bir şeffaflık içerisinde ortaya koyalım,
araştıralım, tespit edelim. Yine hep beraber toplanalım gelelim, bunların
sonuçlarını burada değerlendirelim, ne yapılması gerekiyorsa bu sıkıntılı
alanda bizim insanımıza karşı olan sorumluluğumuzdan kaynaklanan borcumuzu hep
beraber bunların hayatlarını kolaylaştıracak önlemleri alarak, sürdürülebilir
yaşantılarını onlara sunarak ve İnsan Hakları Evrensel Beyannamesi’nde, Çocuk
Hakları Beyannamesi’nde, Bildirgesi’nde onlara sağlamamız gereken hakları
yeterince onlara vererek biz Hükûmet tarafı olarak da, muhalefet tarafı olarak
da Parlamento topyekûn bunlara bunları sağlama noktasında gayret sarf edelim.
Bugün, sizlerin de, bizlerin de ortak amacı ve gayreti buna yöneliktir.
İnanıyoruz ki arkadaşlar, bu araştırma komisyonunun kurulmasıyla beraber
özellikle, yayımlanmış olan Başbakanlık genelgesinin yürütülmesinde meydana
çıkan sıkıntıları hep birlikte gözlemleme ve bunları da gerekli yeni
mevzuatlarla, insan kaynaklarının geliştirilmesiyle, finansal kaynakların
geliştirilmesiyle aşamama gibi bir sıkıntıyla karşı karşıya kalmayacağımıza
şimdiden inanmamız lazım. 
Yani “Ne yaptınız bugüne kadar?” Evet,
arkadaşlar, insanın içerisinde bulunduğu bir süreç, bir günlük değil, bir günde
çözülecek değil ama 3 milyona yakın insandan bahsediyoruz. Bakın, 3 milyon
insan her yıl yer değiştiriyor ve bunlar aynı zamanda, her yıl bir kere de yer
değiştirmiyor. Arkadaşlar, birçok zaman bir istihsal sezonu içerisinde, bir
üretim dönemi içerisinde birkaç yer değiştirmek suretiyle aslında hiç de geçici
olmayan yaşamlar kuruluyor burada. Altı ay, sekiz ay bu aileler tamamen kendi
yaşam alanlarından çocuklarıyla, yaşlılarıyla, hastalarıyla birlikte
uzaklaşıyorlar. Bunların rehabilitasyonuyla alakalı, yaşam alanlarının
iyileştirilmesiyle alakalı ve bunların ücretleriyle alakalı, sağlık
hizmetleriyle alakalı, barınma, korunma, güvenlik hizmetleriyle alakalı son
derece önemli tedbirlerin artırılarak alınmasına ihtiyaç olduğu bir alan.
Bunların gelirleri de çok düşük. Bakın, Türkiye’de kadınların, bu mevsimlik
işlerde kadınların günlüğü ortalama 36 lira, erkeklerinki 48 lira. Bunların
altı ay çalıştıklarını düşünün arkadaşlar, bir evde 2 kişinin çalıştığını
düşünün yani 48’e 36 daha koyduğunuzda 70-80 lira bir günde bir ailenin
kesesine giren para. Bunu altı ay aldıklarını varsayarsanız arkadaşlar, geri
kalan altı ayda ortalama bir günde harcayacakları paranın toplamı 40 lira.
Aslında böyle sıkıntılı ekonomik şartların yaşandığı bir alan.
Evet, ülkemizin bir sorunu mu? Sorunu
ve AK PARTİ hükûmetleriyle beraber geliştirilen bu sorunu çözmeye yönelik
gayreti sizin de katkılarınızla kurulacak araştırma komisyonuyla beraber ortaya
koyup gerekli tedbirlerin, varsa mevzuat noksanlıklarının, varsa insan kaynağı
noksanlıklarının ve finansal noksanlıkların çözümü noktasında önemli tespitler
yapacağımıza inanıyor, mevsimlik tarım işçilerinin sürdürülebilir yaşamına
ciddi katkı sunacağımıza hepimiz gibi biz de inanıyor ve vereceğiniz destekten
dolayı şimdiden hepinize teşekkür ediyor, saygılar sunuyorum. (AK PARTİ
sıralarından alkışlar) 
BAŞKAN – Teşekkür ederiz Sayın Kılıç. 
İDRİS BALUKEN (Bingöl) – Sayın Başkan…
BAŞKAN – Buyurunuz Sayın Baluken.
İDRİS BALUKEN (Bingöl) – Demin söz
istemiştim ama sanırım duyulmadı. 
Sayın Mehmet Şandır konuşması sırasında
partimizin vermiş olduğu önergelerde “Kürt” vurgusunun olduğu ve dolayısıyla
bir ayrımcılık yapıldığı imasında bulundu, müsaade ederseniz bir düzeltme
yapmak istiyorum. 
BAŞKAN – Buyurunuz Sayın Baluken.
X.- SATAŞMALARA İLİŞKİN
KONUŞMALAR (Devam)
2.- Bingöl Milletvekili İdris
Baluken'in, Mersin Milletvekili Mehmet Şandır’ın birleştirilerek görüşülen
Meclis araştırması önergeleri üzerinde önerge sahibi olarak yaptığı konuşması
sırasında Halkların Demokratik Partisine sataşması nedeniyle konuşması
İDRİS BALUKEN (Bingöl) – Teşekkür
ediyorum. 
Sayın Başkan, bir düzeltme yapmak üzere
buraya geldim. Sayın Şandır’ın son derece verimli ve güzel bir konuşması oldu
ama konuşmasının sonunda araştırma önergemizde “Kürt” sözcüğü geçtiği için bir
ayrımcılık yaptığımızı söyledi. Ben öncelikle şunu ifade etmek istiyorum:
Konuyla ilgili 13 araştırma önergesi vermişiz ve bu 13 araştırma önergesinin
hiçbirinin içeriğinde bir etnik ayrımcılık söz konusu değil. Halkların
Demokratik Partisi açısından Akşehir’deki, Cihanbeyli’deki, Edirne’deki,
Diyarbakır’daki işçiler arasında bir ayrım yapmak söz konusu bile olamaz. Biz
bütün önergelerimizde emek sömürüsü üzerinden bir çerçeveyi ve bu sorunlara
çözüm perspektifini ortaya koymaya çalışmışız. Eğer tatmin olacaksanız
söyleyeyim, bu 13 önerge içerisinde hiç “Kürt” kelimesinin geçmediği araştırma
önergelerimiz de var. Ancak burada şöylesi bir durum var: Bu ülkede bir Kürt
realitesi var. 4 bin köyün yakıldığı, 4 milyon insanın zorunlu göçe, sürgüne
tabi tutulduğu, merası, yaylası yasaklandığı için geçim olanaklarının elinden
alındığı, bu nedenle metropole göç etmek zorunda kalıp mevsimlik tarım işçiliği
başta olmak üzere, güvencesiz çalışmak zorunda kalan bir Kürt realitesi var, ki
bu insanların çoğu pek çok zaman da gittiği yerde valiler başta olmak üzere
etnik ayrımcılığa maruz kalmışlar. Dolayısıyla, bu önergelerimiz içerisinde bu
ayrımcılığı ve bu realiteyi ortaya koyduğumuz zaman, bunu ayrımcılık olarak
değerlendirmeyi biz bir talihsizlik olarak değerlendiririz. 
Bunu dile getirmek değil, dile
getirmemeyi bir ayrımcılık olarak gördüğümüzü ifade ediyor, Genel Kurulu
saygıyla selamlıyorum. 
BAŞKAN – Teşekkür ederiz Sayın Baluken.

IX.- MECLİS ARAŞTIRMASI
(Devam)
A) Ön Görüşmeler (Devam)
1.- İstanbul Milletvekili
Ferit Mevlüt Aslanoğlu ve 21 milletvekilinin, mevsimlik tarım işçilerinin
ilköğretim çağındaki çocuklarının eğitime devam sorununun araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/34) (Devam)
2.- İstanbul Milletvekili
Ferit Mevlüt Aslanoğlu ve 22 milletvekilinin, mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/55) (Devam)
3.- Kars Milletvekili Mülkiye
Birtane ve 22 milletvekilinin, mevsimlik tarım işçilerinin ulaşım sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/679) (Devam)
4.- Ağrı Milletvekili Halil
Aksoy ve 22 milletvekilinin, mevsimlik işçilerin karşılaştıkları sorunların
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/801) (Devam)
5.- BDP Grubu adına Grup
Başkan Vekili Iğdır Milletvekili Pervin Buldan'ın, gezici ve geçici kadın tarım
işçilerinin sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/904) (Devam)
6.- Mardin Milletvekili Erol
Dora ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1091) (Devam)
7.- Mardin Milletvekili Erol
Dora ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1092) (Devam)
8.- Muş Milletvekili Demir
Çelik ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1093) (Devam)
9.- Adana Milletvekili Murat
Bozlak ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1094) (Devam)
10.- Diyarbakır Milletvekili
Altan Tan ve 21 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1095) (Devam)
11.- Batman Milletvekili Ayla
Akat Ata ve 21 milletvekilinin, mevsimlik tarım işçilerinin maruz kaldığı
olumsuz sağlık koşullarının araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi
(10/1096) (Devam)
12.- Batman Milletvekili Ayla
Akat Ata ve 21 milletvekilinin, mevsimlik tarım işlerinde çalışan çocukların
yaşadığı mağduriyetlerin araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1097) (Devam)
13.- Şanlıurfa Milletvekili
İbrahim Ayhan ve 28 milletvekilinin, mevsimlik tarım işçilerinin sorunlarının
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1098) (Devam)
14.- Gaziantep Milletvekili
Mehmet Şeker ve 21 milletvekilinin, mevsimlik gezici tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1099) (Devam)
15.- Malatya Milletvekili
Veli Ağbaba ve 21 milletvekilinin, mevsimlik tarım işçilerinin başta barınma,
ulaşım ve sağlık konularında olmak üzere tüm sorunlarının araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/1100) (Devam)
16.- İstanbul Milletvekili
Mustafa Sezgin Tanrıkulu ve 26 milletvekilinin, mevsimlik tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1101) (Devam)
17.- Kars Milletvekili
Mülkiye Birtane ve 29 milletvekilinin, mevsimlik tarım işçisi olarak
çalışanlardan, çalışacakları yere gitmek için bindikleri aracın kaza yapması
sonucu 17'sinin hayatını kaybetmesinin, 28'inin de yaralanmasının sebeplerinin
araştırılarak alınması gereken önlemlerin belirlenmesi amacıyla bir Meclis
araştırması açılmasına ilişkin önergesi (10/1102) (Devam)
18.- Konya Milletvekili
Mustafa Kalaycı ve 20 milletvekilinin, mevsimlik tarım işçisi olarak çalışmak
amacıyla, bulundukları il ve ilçelerden diğer il veya ilçelere giden
vatandaşların ulaşım, barınma, sağlık, güvenlik, sosyal güvenlik bakımından
mevcut sorunlarının araştırılarak alınması gereken önlemlerin belirlenmesi
amacıyla bir Meclis araştırması açılmasına ilişkin önergesi (10/1103) (Devam)
19.- Adıyaman Milletvekili
Mehmet Erdoğan ve 23 milletvekilinin, mevsimlik tarım işçilerinin çalışma koşulları
ve bu konudaki tüm sorunlarının araştırılarak alınması gereken önlemlerin
belirlenmesi amacıyla bir Meclis araştırması açılmasına ilişkin önergesi
(10/1104) (Devam)
20.- Ankara Milletvekili
Gökhan Günaydın ve 22 milletvekilinin, mevsimlik gezici ve geçici tarım
işçilerinin yaşam ve çalışma koşullarının araştırılarak alınması gereken
önlemlerin belirlenmesi amacıyla bir Meclis araştırması açılmasına ilişkin
önergesi (10/1105) (Devam)
21.- HDP Grubu adına Grup
Başkan Vekili Bingöl Milletvekili İdris Baluken'in, mevsimlik tarım işçiliğinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1106) (Devam)
22.- Bursa Milletvekili İlhan
Demiröz ve 22 milletvekilinin, mevsimlik gezici ve geçici tarım işçilerinin
sorunlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/1107) (Devam)
BAŞKAN – Meclis araştırması önergeleri
üzerindeki görüşmeler böylece tamamlanmıştır. 
Şimdi Meclis araştırması açılıp
açılmaması hususunu oylarınıza sunacağım: Meclis araştırması açılmasını kabul
edenler… Kabul etmeyenler… Kabul edilmiştir. 
Şimdi Meclis araştırmasını yapacak
komisyonun 17 üyeden kurulmasını oylarınıza sunuyorum: Kabul edenler… Kabul
etmeyenler… Kabul edilmiştir. 
Komisyonun çalışma süresinin başkan,
başkan vekili, sözcü ve kâtip üyenin seçimi tarihinden başlamak üzere üç ay
olmasını oylarınıza sunuyorum: Kabul edenler… Kabul etmeyenler… Kabul
edilmiştir. 
Komisyonun gerektiğinde Ankara dışında
da çalışabilmesi hususunu oylarınıza sunuyorum: Kabul edenler… Kabul
etmeyenler… Kabul edilmiştir. 
Sayın milletvekilleri, kırk beş dakika
ara veriyorum. 
Kapanma Saati:
19.44
DÖRDÜNCÜ OTURUM
Açılma Saati: 20.37
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ (Diyarbakır)
----0----
BAŞKAN – Sayın milletvekilleri, Türkiye Büyük Millet Meclisinin 12’nci
Birleşiminin Dördüncü Oturumunu açıyorum.
Alınan
karar gereğince, gündemin “Kanun Tasarı ve Teklifleri ile Komisyonlardan Gelen
Diğer İşler” kısmına geçiyoruz. 
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz. 
XI.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma
Partisi Grup Başkanvekilleri İstanbul Milletvekili Ayşe Nur Bahçekapılı,
Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu (2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir. 
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu Raporlarının
görüşmelerine kaldığımız yerden devam edeceğiz. 
2.- Devlet Sırrı Kanunu
Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
BAŞKAN – Komisyon? Yok. 
Ertelenmiştir. 
3’üncü sırada yer alan, Türkiye Sağlık Enstitüleri Başkanlığı
Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile Kars Milletvekili Yunus Kılıç ve Amasya
Milletvekili Avni Erdemir ile 79 Milletvekilinin; Türkiye Sağlık Enstitüleri
Başkanlığı Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ve Sağlık, Aile, Çalışma ve Sosyal İşler
Komisyonu Raporu’nun görüşmelerine kaldığımız yerden devam edeceğiz. 
3.- Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Kars Milletvekili
Yunus Kılıç ve Amasya Milletvekili Avni Erdemir ile 79 milletvekilinin; Türkiye
Sağlık Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ve Sağlık, Aile,
Çalışma ve Sosyal İşler Komisyonu Raporu (1/937, 2/2229) (S. Sayısı: 615) (x)
BAŞKAN – Komisyon ve Hükûmet yerinde. 
10/07/2014 tarihli 115’inci Birleşimde
İç Tüzük’ün 91’inci maddesine göre temel kanun olarak görüşülen tasarının tümü
üzerindeki görüşmelerinde kalınmıştı. 
Sayın milletvekilleri, 615 sıra sayılı
Kanun Tasarısı’nın tümü üzerindeki görüşmelerin kapalı oturumda görüşülmesine
dair İç Tüzük’ün 70’inci maddesine göre verilmiş bir önerge vardır. Kapalı
oturum istemine dair önergeyi okutuyorum: 
Türkiye Büyük
Millet Meclisi Başkanlığına
615 sıra sayılı Kanun Teklifi’nin tümü
üzerinde yapılacak görüşmelerin İç Tüzük’ün 70’inci maddesine göre
gerçekleştirilmesini talep ederim.
 Engin
Altay
 Cumhuriyet
Halk Partisi Grup Başkan Vekili
 Sinop
ENGİN ALTAY (Sinop) – Geri çektim
Başkanım.
BAŞKAN – Geri mi çektiniz efendim? 
Önergeyi okuttuk ama önerge geri
çekilmiştir.
Şimdi görüşmelerimize devam ediyoruz.
Gruplar adına söz talepleri var.
İlk söz Milliyetçi Hareket Partisi
Grubu adına Mersin Milletvekili Ali Öz’e aittir. (MHP sıralarından alkışlar) 
Buyurunuz Sayın Öz. 
MHP GRUBU ADINA ALİ ÖZ (Mersin) –
Teşekkür ediyorum Sayın Başkanım. 
Sayın Başkan, değerli milletvekilleri;
görüşülmekte olan 615 sıra sayılı Türkiye Sağlık Enstitüleri Başkanlığı
Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi’nin geneli üzerinde Milliyetçi Hareket Partisi
Grubu adına söz almış bulunuyorum. Bu vesileyle yüce heyetinizi saygılarımla
selamlıyorum. 
Aslında görüşmeye başlayacağımız,
Komisyonda alt komisyon oluşturarak uzun uzun tartıştığınız, Türkiye Büyük
Millet Meclisine torba yasa tasarısı olarak gelen, sadece sağlık enstitüsü
dışında başka bakanlıkların ilgi alanına da giren ve tamamının diğer tali
komisyonlarda görüşülmesi yapılmadan böyle bir teklifin Türkiye Büyük Millet
Meclisine gelmesini kanun yapma usulü anlamında doğru bulmadığımı ifade ederek
başlamak istiyorum.
Teklifin ana temasına baktığımızda,
Türkiye Büyük Millet Meclisine sunulan Türkiye sağlık enstitüleri başkanlığı kurulmasının
gerekçesi irdelendiğinde, aslında çok da yanlış olmayan, hedefi doğru ama
uygulamada birtakım sıkıntıları ortaya çıkaracak veya Türkiye’de bugün
alternatifi mevcut olan yapıları güçlendirerek sonuca varacağımız bir noktadan
uzaklaşılarak yeni bir kurum ihdas edilmesi, bu kuruma gerek hukuki gerek idari
gerekse mali yönden yeni özellikler kazandırılması noktasında birtakım
endişelerimizin olduğunu ifade etmek istiyorum.
Teklif, sağlık bilim ve teknolojileri
alanında ülkeye ve insanlığa hizmet amacıyla Türkiye’nin rekabet gücünü
artırmak ve sürekli kılmak, kalkınma hedefleri ile Bilim ve Teknoloji Yüksek
Kurulunun belirlediği öncelikleri de dikkate alarak ülkemizin ileri teknoloji
ve inovasyon ihtiyacını karşılamak, yeni ürünlerin üretimini ve var olanların
geliştirilmesini sağlamak, araştırmacılara bilimsel ortam temin etmek, kamu
hukuku ve özel hukuk tüzel kişileriyle iş birliği yaparak bilimsel araştırmalar
yapmak, yaptırmak, bu araştırmaları koordine etmek, teşvik etmek, AR-GE’lere
katkı sağlamak, sağlık bilim ve teknoloji kültürüyle ekosistemlerin
geliştirilmesinde öncülük yapmak, sağlık hizmetlerinde akreditasyon faaliyetlerini
yürütmek üzere Türkiye sağlık enstitüsü başkanlığının kurulması ve teşkilat ve görevleriyle
ilgili usul ve esasları düzenleyen bir tekliftir. 
Amaç böyle belirtilmiş olsa da, bu
amaçlarla kurulması planlanırken, baktığımız zaman, yapısını incelediğimizde
Türkiye sağlık enstitüsü başkanlığı bilimsel olmaktan uzak, ticari ve siyasi
bir kurum olarak karşımıza çıkmaktadır. 
Yeni tıp fakültelerinin açılması,
Sağlık Bakanlığı tıp fakültesi… Yani bu kanun içerisinde Komisyon
görüşmelerinde ve Türkiye Büyük Millet Meclisi Genel Kurulunda da baştan
itibaren şiddetli bir şekilde itirazımız olan, kabul etmekte ve gerekçesini
anlamakta zorlandığımız Sağlık Bakanlığına bağlı olarak bir sağlık bilimleri
fakültesinin açılmasının gereği olmadığını düşünüyoruz. 
Acaba Türkiye’de, ülke genelinde,
sadece binalar içerisinde, tabelasında “üniversite” olarak belirtilen,
altyapısı ve akademik kadrosu yetersiz tıp fakülteleri varken aynı amaçlı
kurumları desteklemek yerine yeni bir kurum oluşturmanın kimlere faydası olacağını
da merak etmekteyiz. 
Uluslararası standartlarla Türkiye’yi
karşılaştırdığımız zaman, Türkiye’de özellikle 2002 yılından sonra her yere bir
üniversite kurma alışkanlığınızın altyapısı tamamlanmadığı için Avrupa
ülkeleriyle kıyasladığımızda sayısal olarak çok önde görülüyor gibi de olsak
kalite yönünden onlardan geri kaldığımızı herkesin bilmesi gerekir.
İngiltere 64
milyon nüfusuyla 32 tıp fakültesine sahip, Almanya 81 milyon nüfusuyla 36 tıp
fakültesine sahip, Fransa 63 milyon nüfusuyla 47 tıp fakültesine sahip,
Yunanistan 11 milyon nüfusuyla 7 tıp fakültesine sahip. Türkiye’deki durumla
karşılaştırdığımız zaman, Türkiye’de tıp fakültelerinin sayısı son zamanlarda
özellikle çığ gibi artmış, 86’ya ulaşmış. Biz, gerçekten, sağlık enstitüleri
kurma, aynı zamanda da Sağlık Bakanlığına bağlı bir üniversite açma noktasında
hızlı bir şekilde ilerlerken ülkemizin gerçekliğinden, ülkemizde yaşanan
sorunlardan biraz uzak olduğumuzu da hepimizin görmesi ve buna katılması
gerektiğine inanıyorum.
Türkiye ve
Avrupa Birliği üyesi ülkelerde 100 bin kişiye düşen hekim sayısı
karşılaştırıldığında Avrupa Birliği üyesi ülke ortalaması 346 iken Türkiye’de
171. Bakanlığın her defasında dile getirdiği -bizim de kendi görüşlerine
katıldığımız- Türkiye’de gerek doktor, uzman hekim gerekse yardımcı sağlık
personeli sayısında bir eksik olduğu doğru ancak bu eksikliği giderme adına
hızlı bir şekilde üniversiteler açıp ve bu üniversitelerde halkın sağlığını
emanet edebileceğimiz nitelikli hekimlerin yetişmesini sağlayamazsak açmış olduğumuz
bu fakültelerle sadece sayıyı arttırmanın ötesine gidemeyiz. 
Tabii ki bu
kanunun getirmiş olduğu temel özelliklerden bir tanesi, bu enstitülerin kuruluş
amacı -âdeta sanki sadece o amaçla kuruluyor gibi- Türkiye’de ve dünyada
ölümlerin en başta gelen sebeplerinden kanser enstitüsünü açmak veya böyle bir
enstitüyle beraber -Bakanlar Kuruluna da yetki vererek enstitü sayısı da daha
fazla olmak üzere- 6 temel enstitüyü açmak üzerine hedeflenmiş. Gerçekten,
Türkiye’deki enstitülerin, fakültelere bağlı olan enstitülerin bugünkü
durumları incelendiğinde, eğer bu enstitüler yeteri kadar desteklense
Türkiye’de yeni enstitü açmanın çok da fazla bir anlamı olmadığını düşünüyorum.
Yine, bu kanunda, vakıf
üniversitelerinin mali ve yönetsel yapısına müdahale edilerek, vakıf
üniversitelerinin yıllarca bilime ve eğitime yaptığı hizmetleri yok sayar
nitelikte, siyasi iktidar âdeta onları da kontrol altına alabilecek yeni
birtakım maddeler sunmaktadır.
Ağırlıklı kanser enstitüsü kurulması,
kanser ölüm sebeplerinin başında… Sağlık Bakanlığının daire başkanlığı varken,
buradan değişik alanlara yönelik kazanım düşüncesi var ki böyle bir enstitüyü
daha fazla öne çekmekte. Üniversitelerde kurulu enstitülerle iş birliği yapmak
yerine yeni enstitüler kurmanın amaçlanmasının altında yatan gizli hedefler de
olabileceği kanaatini taşımaktayız.
Bu arada, Türkiye’nin TÜBİTAK denilen
bir kurumu varken, insan ve para kaynağının TÜBİTAK yerine Bakanlığa
aktarılması özellikle aklımıza çok değişik soruları getirmektedir. Ülkedeki
projeleri geliştirip değerlendirecek bir kurum varken, projelerde âdeta sipariş
usulü ekonomik kazanım amaçlandığını görmekteyiz. “İleri teknoloji ve inovasyon
ihtiyacını karşılamak.” ibaresiyle sağlık TÜBİTAK’ı kurulması doğru bir
uygulama olarak lanse edilmesine kılıf hazırlanılmaktadır, bu bir AKP klasiği
ve sizin çok sık başvurduğunuz önemli maharetlerinizden birisidir.
Görevi olmayan alanlara kaynak
aktarılması yine bu kanun içerisinde önemli maddelerden bir tanesi. Sağlık
Bakanlığının başta gelen görev alanları dışında yeni sahalara açılım yapması ve
diğer kurumlarla yarış içerisine girmesi asli görevlerini aksatma anlamına
gelmektedir. Oysaki Sağlık Bakanlığının ana görevleri halk sağlığını korumayı
yani önleyici sağlık hizmetleri vermeyi ve gerektiğinde tedavi etmek, ülke
genelinde koordinasyon, denetim ve yapılanmayı sağlamak iken, kurulacak bu özel
hukuka tabi, özerk olmayan ve şirket kurabilecek bir yapıyla âdeta tüccarlığa
soyunduğunu görüyoruz. Şirket kurmak kâr amaçlı olur, yoksa bilimsel gelişim için
bunun yapılması çok da mümkün görülmemektedir. 
Sağlık enstitüsü başkanlığının -bunu
komisyonlarda da dile getirdik- merkezî olarak İstanbul’da kurulmayı amaçlaması
İstanbul'un finans merkezi olmasından kaynaklandığı öne sürülmüş olsa da
kurumun bağlı olduğu, asıl kuruma başkanlık yapan, kurumun yapısını oluşturan
Bakanlığın, müsteşarın veya kurum içerisinde yer alacak olan çalışanlarının
Bakanlık ve bağlı kuruluşları Ankara'da iken bütün sağlık alanlarında enstitü
kurabilecek bir yapının İstanbul’da olmasını anlamanın herhâlde manidar bir
sebebi olması gerek diye düşünüyorum. 
Üniversitelerde enstitüler birçok
bürokratik engellerle muhatap iken özellikle kurulması amaçlanan Türkiye sağlık
enstitüsü başkanlığının özel hükümlere tabi olması kabul edilemez. Üniversite
enstitüleri kaynak sıkıntısı nedeniyle can çekişirken sizin enstitüleriniz kamu
kaynaklı ekonomik özgürlüğe sahip olacaklardır. Bu anlayış, üniversitelerimizin
enstitülerdeki zorluklarını daha da artıracaktır. 
Sağlık enstitüsü başkanlığı, teknopark,
teknoloji merkezi, kuluçka merkezi, teknoloji transferi gibi ticari faaliyet
alanlarına talip olacaktır. Oysaki bu merkezlerin üniversitelerde
desteklenmemesi araştırma ve bilgi üretimi noktasında kaynak sıkıntısını
üniversitelerin aleyhine daha da derinleştirecektir.
TÜSEB’in yapısının yani Türkiye sağlık
enstitüsü yapısının özerk bir yapı olduğu iddiası vardır teklifin içerisinde.
Oysa bunun yetkili organlarının, denetim organlarının kurulması aşamasına
baktığınızda kurulda yönetici noktasında üyeliğe sahip olanların yarıdan
fazlasının siyasi irade tarafından belirlendiği veya başkanlığını Bakanın ve
Bakan tarafından seçilecek diğer 2 üyeyle -2 enstitü başkanı- ve Bakanın
seçeceği bir başkan olarak belirlenmesi kurumun içerisinde özerklikten bahsedilemeyeceğinin
en büyük kanıtıdır. 
Görüşmelerimiz sırasında oda
temsilcilerinin Yüksek Danışma Kuruluna dâhil edilmesinin, Bilimsel Kurula
ağırlık verilmesinin daha anlamlı olacağını ifade etmemize rağmen, maalesef,
teklifimiz kabul görmemiştir.
TÜSEB’in şirket kurmasına şiddetli bir
şekilde karşıyız ve eleştiri olarak değerlendiriyoruz. Şirketleşmenin, işin
içerisine bu kadar ticaretin sokulduğu bir alanda bilimle yan yana, maalesef,
durması pek de kabul edilir bir durum değildir. Özel sektör ve özellikle üniversitelere
eşit olmayan rekabet anlayışı gelecektir. 
Yine, bu kanun teklifi içerisinde
“Lisans düzeyinde ikinci bir yükseköğretim yapan öğrenciler katkı payı ve
öğretim ücretlerini yüzde elli fazlasıyla öder.” denilmektedir. Bu durum,
aslında, eski Başbakanımızın, Sayın Cumhurbaşkanının, Hükûmetimizin açıkladığı
ve müjde olarak ilan ettiği öğrenci harçlarının kaldırılmasıyla da çelişen bir
durumdur.
İkinci lisans eğitimi alan başarılı
öğrencilerin yüzde 50 zamlı tarifeye muhatap olması başarının cezalandırılması
anlamına gelmektedir ki, bu da kabul edilebilir bir durum değildir.
Türkiye’de açılmış tıp fakültelerinin
onlarca sorunu ve kalite sorunu varken bunları çözmeyi daha fazla öne almak,
öncelikle bunların eksiklerini, altyapı sorunlarını, mali durumlarını düzeltmek
üzere tüm iktidarıyla muhalefetiyle birlikte kafa yormamızın daha doğru olacağı
kanaatindeyim.
Türkiye’de doktor açığını kapatma
girişimindeki yanlış politikalar, maalesef, ileride vatandaşımıza ağır
faturalar ödetecek düzeye gelmiştir. Üniversite öğretim elemanlarının ve genel
anlamda sağlık çalışanlarının iyileştirilemeyen özlük hakları dururken “özerk”
adı altında başka statülerle -tabirimi belki haksız bulabilirsiniz ama- burada
da bir yandaşlık, burada da bir yakınlık, siyasi iktidara yakın olanların yeni
kadrolarda yer bulacağı endişemizi şimdiden milletin kürsüsünden ifade etmek
istiyorum.
Sağlık çalışanlarına verilen sözlerin
büyük bir kısmı zaten yerine getirilememiştir. Dolayısıyla bunları iyileştirmek
üzere birtakım girişimlerde bulunulsa da, en basitiyle her Tıp Bayramı olduğunu
da ifade ettiğimiz sağlık çalışanlarına “Şöyle cefakâr, böyle çalışkan. Aslında
kanunen hakları yerine verilmeli.” dense de bunların yıpranma payını vermek
noktasında bile bu Meclis olarak bir adım öteye gidemediğimizi de sizlerle
paylaşmak istiyorum.
Sağlık
Bakanlığıyla, özellikle Sağlık Bakanlığına bağlı üniversitenin açılacak olması
değişik sıkıntıları beraberinde getirecek, üniversitelerle Sağlık Bakanlığı
karşı karşıya gelecek ve bu işin kazananı olmayacak ama kaybeden üniversiteler,
Türk eğitimi ve vatandaş olacak. 
Yine, kanunun
içerisinde, eğitim ve araştırma hastanelerinde şef yardımcılarının iptali ve
eğitim görevlisi olarak atananların çektikleri sıkıntılar tamamen göz ardı
edilmiş, bunların sorunlarının çözümü noktasında da herhangi bir öneride
bulunulmamıştır. 
Yine, kanun
maddesinde vekil ebe ve hemşire istihdamı bir özlük hak ihlalidir. Bunların da
açıklığı herkes tarafından malum olan standart kadrolar tarafından
değerlendirilmesinin daha doğru olacağı kanaatindeyim.
Yine, bu kanunun
içerisine hiç de aslında olmasını arzu etmediğimiz, kendi komisyonunda
görüşülmesi gerekirken ama çok klasik olarak torba yasa yapma tekniğine tamamen
yatkın hâle geldiğimizden 652 sayılı Millî Eğitim Bakanlığı Teşkilat ve
Görevleri Hakkında Kanun Hükmünde Kararname’ye eklenen ek madde büyük bir
haksızlıktır. Aslında burada yapmak istediğiniz şey hukuku arkadan dolanmaktır.
Danıştayın almış olduğu ve Danıştaya açılan davalar sonucunda son bir yıl
içerisinde şube müdürü olarak atanan 1.702 kişinin iptali söz konusuyken buraya
koymuş olduğunuz, görevde yükselme veya görevde yeni görev belirleme ve atama
noktasındaki yapmış olduğunuz haksızlığı gidermek için buraya bir madde
sıkıştırıyorsunuz ve diyorsunuz ki: Görevde yükselme için bir şekilde
çağrılacak olanları belirlerken yazılı sınav yapalım ama sonuçta bunların
hangisini alacağımız noktasında, her alanda yaptığınız gibi, sonuçta da
liyakatten uzak davranılarak, başınıza farklı nedenlerle, daha sonra sizin bile
açıklamakta zorlandığınız sıkıntıların geldiğini görmeyerek burada bir sözlü
sınavı esas kılıyorsunuz. Bakınız, bu sözlü sınavı esas kılmak sadece
siyasallaşmanın, devlet içerisinde kadro yapılaşmasının ötesinde, bugüne kadar
hangi iktidar olursa olsun -geçmiş ve bugünkü dâhil- hiç kimseye, özellikle de
bu memlekete bir fayda sağlamamıştır. Sadece, orada belli bir siyasi erkin
gücünü daha da artırmasına, işlerin çözümsüz bir noktaya taşınmasına doğru
gittiği hepimiz tarafından bilinen bir gerçektir.
Kadrolaşma hastalığınız devam ettiği
için Danıştayın iptal kararı olmasına rağmen özellikle Millî Eğitimde okul
müdürlerinin atanması noktasında yaptığınızın bir benzerini, müdürlerin
atanmasında da bu maddeyle tekrardan yapmak istiyorsunuz. Bunu kabul etmemiz
mümkün değildir. Özellikle bu maddeye, en azından Türkiye’de bir enstitü
başkanlığı kurmak, Türkiye’de eksik bazı alanlarda yeni çalışmalar yapmak,
bilime katkı sağlamak… Bilimsel bir mevzunun konuşulduğu bir ortamda böyle bir
maddenin bu teklif içerisine yerleştirilmiş olması kabul edilebilir bir durum
değildir. 
Özet olarak şunları söylemek gerekirse:
Bu kanun, tüm üniversite bileşenlerini yakından ilgilendiren değişiklikler
içermekte, yapısal tanzimi Hükûmetin kesin tahakkümünde bir araştırma
enstitüleri serisinin açılmasını planlamaktadır. Başka enstitülerin kurulması
için de Bakanlar Kuruluna yetki vermektedir. Sayılan hedeflere bakıldığında,
bilim, araştırma alanında ciddi bir piyasalaşmanın öngörüldüğü, üniversitelerin
derinleşen bir mali krizle yüz yüze geleceği ve beklentileri karşılayacak hızda
araştırma patentli ürün, kâr üretilememesinin cezasının üniversitelere kesilmek
istendiği yer almaktadır.
Mütevelli heyetiyle yönetilen Türkiye
sağlık bilimleri üniversitesi kurulması öngörülmektedir. Kurulan bu üniversitenin
başkanı Sağlık Bakanı olacaktır. Bir bakanı üniversitenin en üst yetkilisi
olarak tanımlamak üniversite özerkliğinin engellenmesine yönelik önemli bir
müdahaledir. Yine, doçentlik sınavları Üniversitelerarası Kuruldan bu kanunla
alınıyor, YÖK’e devrediliyor. Öğretim elemanlarının üniversite yöneticilerinden
izin alarak gerçekleştireceği araştırma ve inceleme gerektirdiği gezileri
yapmalarına “Araştırma ve incelemenin yeterli ve yerinde bulunamaması” ibaresi,
“Yüksek Öğretim Kurulunun, Bilim, Sanayi ve Teknoloji Bakanlığının görüşünü
alarak belirleyici öncelikli alanlarda araştırma yapmalarına olanak verecek
şekilde değiştiriliyor. Öncelikle hedeflenen değişiklik, bir akademisyenin yurt
içi ve yurt dışında bir inceleme gezisi yapma olasılığını tamamen ortadan
kaldırıyor. İkinci olarak, akademik araştırmaların Bakanlığın belirlediği
öncelikli alanlarda yapılabilmesi koşulu -bu çok önemli bir şeydir- akademik
alanın sınırlandırıcı olması nedeniyle kabul edilebilir bir durum değildir. 
Üniversite, kendini sadece piyasacı,
“Para kazandıracaksa araştırabilirim.” anlayışıyla sınırlandıramaz. Üniversite,
adı ve anlamı gereği sınırlamaların ötesindedir ve bu bakış açısıyla toplum ve
doğayla uyumlu bir etkinlik sürdürebilir. 
Yapılmak istenen, yasalar çıkartarak
üniversite alanını ve anlamını daraltmaya, üniversite üzerinde baskı oluşturmak
için adımlar atmaya devam etmektir. Bilim, sadece piyasa koşullarının ve kâr
güdüsünün belirlediği bir alan olamaz; bilim, bağımsız, özgürlükçü ve eleştirel
yaklaşarak toplum yararına bilgi üretebilmeli ve bağımsız düşünen bireyler
geliştirebilmelidir. 
(Mikrofon otomatik cihaz tarafından
kapatıldı) 
ALİ ÖZ (Devamla) – Bu saldırıların
durdurulması, açıktır ki, daha örgütlü ve akademisyenlerin de başı çektiği, tüm
herkesi de içerisine alan ülke çapında bir hareketi gerektirmektedir diyor,
yüce heyetinizi saygılarımla selamlıyorum. (MHP ve CHP sıralarından alkışlar)
BAŞKAN – Teşekkür ederiz Sayın Öz.
Halkların Demokratik Partisi Grubu
adına Bingöl Milletvekili İdris Baluken. (HDP sıralarından alkışlar)
Buyurunuz Sayın Baluken.
HDP GRUBU ADINA İDRİS BALUKEN (Bingöl)
– Teşekkür ederim.
Sayın Başkan, değerli milletvekilleri;
615 sıra sayılı Türkiye Sağlık Enstitüleri Başkanlığı Kurulması ile Bazı Kanun
ve Kanun Hükmündeki Kararnamelerde Değişiklik Yapılmasına Dair Kanun Tasarısı hakkında
Halkların Demokratik Partisi adına söz almış bulunmaktayım. Hepinizi saygıyla
selamlıyorum.
Bu kanun tasarısıyla ilgili
düşüncelerimizi ifade etmeden önce, AKP iktidarının yasama anlayışını ters düz
eden, yasaların kategorizasyonunu anlamsızlaştıran bir yasama tekniğini tekrar
bu Meclisin gündemine getirmesinden dolayı duymuş olduğumuz üzüntüyü ve kaygıyı
burada paylaşmak istiyoruz. 
Bu “torba kanun” denilen, aslında
hiçbir toplumsal, siyasal, ekonomik sorunu tam anlamıyla ele alıp çözüm önerisi
geliştirmeyen yaklaşımları AKP Hükûmetinin terk etmesi gerektiğini defalarca bu
Meclis kürsüsünden dile getirdik ama maalesef bu konudaki alışkanlığınızı bugün
de sürdürmeye devam ediyorsunuz. Özellikle, millî eğitim ve sağlık gibi en
temel iki kamusal hizmetle ilgili bütün sorunları çözecek bir yasa tasarısını
düzenlemekten çok, kıyısından, köşesinden geçerek aslında sorunları daha fazla
büyütecek yeni bir yasa tasarısı çalışmasına imza atıyorsunuz diyorum. 
Bu yasa
değişikliğiyle, teklifiyle Sağlık Bakanlığına bağlı bir Türkiye sağlık
bilimleri enstitüsü başkanlığı kurulmak isteniyor. Yine, tıp fakültelerine
âdeta amir niteliğinde olan bir sağlık bilimleri üniversitesi kurulmak
isteniyor. Ve vakıf üniversiteleriyle ilgili de vakıf üniversitelerindeki tıp
fakültelerinin özellikle siyasi iradenin müdahalelerine açık olmasını
sağlayacak bir düzenleme getiriliyor. 
Bütün bu
uygulamaların sakıncalarıyla birlikte, neden olmaması gerektiğini buradan ifade
etmeye çalışacağız. Ancak, burada her zaman yaptığınız bir kurnazlığı yine bu
yasa tasarısında da yapmışsınız. Gerekçede daha çok kanser hastalığıyla
mücadele üzerinden, kanser hastalığıyla ilgili teknoloji ve inovasyon
çalışmalarını yapan enstitüler üzerinden bu yasayı formüle etmişsiniz ve
topluma, Meclise de o şekilde sunuyorsunuz. Bunun da ne kadar yanlış olduğunu
mümkün olduğunca ifade etmeye çalışacağız. 
Her şeyden önce
şunu belirteyim: Türkiye’de kanserle ilgili yapılacak olan bütün çalışmalara
biz destek sunmaya hazırız. Bunların bilimsel bir şekilde ele alınması, kanser
hastalığının gerçek anlamda iller düzeyinde örgütlenmiş bir teşkilatlanma
üzerinden bir mücadele hattına oturtulması bizim en büyük arzumuzdur. Çünkü
neredeyse her yıl Sağlık Bakanlığının verilerine göre 140 bine yakın insan
kanser hastalığından yaşamını yitiriyor. Yine, her yıl 150 bini aşkın insan da
yeni kanser hastalığı teşhisi alıyor. 
Kanser hastalarının sayısı neredeyse
1,5 milyona ulaşırken, kanser hastalığının Türkiye’ye yıllık maliyeti 2,5
milyar dolar civarındayken burada bu şekilde palyatif birtakım göstermelik yasa
tasarılarıyla meseleyi ele almamanızı, tam tersine, güçlü bir kanser mücadelesi
programıyla bu Mecliste bir mesai harcatmanızı beklediğimizi ifade etmek
istiyorum.
Değerli milletvekilleri, öncelikle
kanserle mücadelede mevcut durumumuz nedir? En basit, en anlaşılır parametreler
üzerinden biraz bunu açmak istiyorum.
Şimdi, etkin bir kanser mücadelesi
yapılması için toplumsal bilinçlendirme, uzman hekim sayısını artırma ya da bu
konuyla ilgili bilim adamı ve bilim çalışmalarını artırma, buraya kaynak
aktarma ve her şeyden önce de kanserden önleyici birtakım düzenlemeleri
uygulamaya koyma konusunda AKP’nin sağlık politikaları ne düzeydedir, öncelikle
bunu masaya yatırmak gerektiğini düşünüyoruz.
Bakın, uzman hekim sayısı açısından ya
da yetişmiş bilim adamı sayısı açısından en fazla şu anda Türkiye’de sıkıntı
çekilen konu uzman onkolog ve hematolog sayısıdır. Pek çok bölgede, bölge
hastanelerinde bile uzman hematolog ya da onkolog bulmak konusunda ciddi
sıkıntılar yaşanıyor. Daha bu konuyla ilgili bile Sağlık Bakanlığı kendi önüne
ayrıntılı bir programı alıp onkolog ve hematolog olmayı özendiren kapsamlı bir
projeyle maalesef kanser hastalarının önüne çıkmamıştır.
Yine, özellikle bu konuda, ilaçlara
erişim konusunda hepinizin, her milletvekilinin eminim ki her hafta muhatap
olduğu çok ciddi sıkıntılar var. Bugün Türkiye’de ölümle pençeleşmek zorunda
kalan, yaşam mücadelesi vermek zorunda olan pek çok kanser hastası ilaca erişim
sorunu yaşamaktadır. Türkiye’deki kanser hastaları ilaçların pek çoğuna
maalesef ulaşamamaktadırlar. Yani, bir yönüyle kanser hastası ölümle mücadele
ederken bir yönüyle de ilaçlara ulaşmanın zorlu mücadelesinin yollarına girmek
zorunda kalmaktadır. Bu kullanılması gereken ilaçların pek çoğu yurt dışından
bile temin edilemiyor ya da temin ediliyorsa Bakanlık onayıyla ilgili, yüksek
katkı paylarıyla ilgili, bekleme süreleriyle ilgili çok ciddi sıkıntılarla
karşı karşıya kalıyor. Biliyoruz ki pek çok kanser ilacında neredeyse bir
karaborsa durumu oluşmuş vaziyette. “Karaborsa” demek bu işin bir pazarlık
merkezi hâline gelmesi demektir. Yani, insan sağlığıyla ilgili en temel ilaçlar
konusunda Hükûmetiniz döneminde âdeta “karaborsa pazarlık merkezi” diyebileceğimiz
uygulamalarla karşı karşıyayız. Bununla etkin bir mücadeleyi, bu sorunları
gidermeyi bugüne kadar bu Meclis gündemine getirdiğinize biz tanıklık etmedik.
Bugün yaşanan durum kanser hastaları için de “Paran varsa ilacı temin
edebilirsin, paran kadar tedavi olabilirsin.” anlayışıdır ki bu ülkenin büyük
bir çoğunluğunun yoksul olduğu bir gerçeklikte maalesef çok büyük sıkıntıların
gündemde olduğunun en açık göstergesidir. Dolayısıyla, burada -dediğim gibi- en
temel konularda yani ilaç temini, onkolog sayısı konusunda bile kanser
hastalığına deva olacak uygulamalardan çok uzak bir Hükûmetin getirdiği bir
teklifle karşı karşıyayız. 
Bakın, toplumsal bilinçlenme açısından
da içinde bulunduğumuz durum aynı. Bugün kanser hastalığının etkin bir şekilde
tedavi olması için yürütülen toplumsal bilinçlenme mücadelelerinde Sağlık
Bakanlığının ya da sağlık politikalarının hiç inisiyatif belirleyen, irade
beyan eden bir pozisyonunu görmüyoruz. Ülkenin her tarafına HES barajı, termik
santraller, nükleer santraller yaparsanız kanser vakalarında patlama olmaması
imkânsızdır. Bunu bilmek için sağlıkçı olmaya da gerek yok. Bunu sıradan bir
eğitimden geçmiş olan her vatandaş bilir. Siz bugün ülkenin her tarafına termik
santralleri kurarsanız, nükleer santral hazırlıkları yaparsanız o bacalardan
çıkan atıkların kirlettiği hava, o santrallerden çıkan atık suların kirlettiği
sular tabii ki bir ülkedeki kanserin prevalansını, insidansını artırır, bunlar
bilinmeyen şeyler değil. Bunun için uzaklara gitmeye de gerek yok. Bakın, yakın
dönemde Soma Yırca köyünde 6 bin zeytin ağacı bir gecede bir termik santral
kurma uğruna âdeta katledildi. Bu konu hakkında biz bu ülkenin Sağlık
Bakanından bir tek cümle bile duymadık. İşin siyasi boyutu, toplumsal boyutu,
sosyal boyutu tartışılmış olabilir ama bu ülkenin Sağlık Bakanının zeytin
ağaçları ve termik santral arasındaki ikilem üzerine söyleyeceği birkaç
cümlenin olması gerektiğini düşünüyoruz. Bunu yaşamın her alanına
uyarlayabilirsiniz. Yüksek voltajlı enerjilerin salındığı HES barajlarından tutalım
da, kanserojen olan baz istasyonlarının mantar gibi çoğalmasına kadar, her
toplumsal gösteride insan öldüren biber gazlarının kullanılmasına kadar, bu
ülkenin sağlıkla ilgilenen politikacılarının söylemesi gereken bir çift söz
olması gerektiğini düşünüyoruz. Dolayısıyla, pratiğiniz bu olunca kanserle
ilgili getirmiş olduğunuz bir düzenlemeyi de biz burada getirmiş olduğunuz
olumsuzlukların bir kamuflaj çabası olarak halka anlatma, teşhir etme durumunu
buradan ifade etmek istiyoruz. 
Değerli milletvekilleri, özellikle bu
yasa tasarısında dile getirilen Türkiye sağlık enstitüleri başkanlığı ve sağlık
bilimleri enstitüsü kurulmasıyla ilgili AKP iktidarının genel bütün yasa
tasarılarında görülen merkezîleşme, kadrolaşma ve ranta açma kaygısını burada
da ciddi bir şekilde gördüğümüzü ifade etmek istiyoruz. Siz, bugüne kadar
defalarca 12 Eylül Anayasası’na ve 12 Eylül kurumlarına karşı olduğunuzu
söylediniz ama buradaki getirdiğiniz TÜSEB uygulaması âdeta bir nevi süper YÖK
uygulaması şeklinde, Kenan Evren’i de aratacak bir uygulamayı maalesef
gündemleştiriyor. 
Burada, TÜSEB’in özerk bir kurum olması
üzerinden bazı genel ifadeler var ama hemen altındaki cümleleri okuduğumuzda,
gerekçeyi okuduğumuzda bu özerklikten ne anladığınızı da biz doğrusu
anlayabilmiş değiliz. Burada, TÜSEB’le ilgili yönetim kurulu başkanlığına
Sağlık Bakanını getirmek, yönetim kurulu üyelerinin çoğunu siyasi irade
tarafından belirlemekle eğer bir özerklik tanımı yapıyorsanız, burada sizin
özerklik tanımınızda ciddi bir defekt var demektir. Siz, tam tersine, burada,
özerklik yerine daha fazla merkezîleşmeyi esas alan, daha fazla kadrolaşmayı
esas alan yeni bir uygulama getiriyorsunuz. Yönetim kurulu başkanının, yönetim
kurulu üyelerinin çoğunluğunun siyasi irade tarafından belirlendiği bir
mekanizmada iktidar lehine kararların çıkmasını beklemek kadar doğal bir şey
olamaz ki bu da bahsetmiş olduğumuz bilimsel özerkliğin ruhuna tamamen aykırı
bir uygulamadır. 
Biz, özellikle bu TÜSEB’le yüksek
öğretim kurumları ve onların bünyelerindeki hemen hemen tüm enstitülerin de
görev ve işlevlerini yeniden tanımlayacak şekilde bir uygulamaya imza
attığınızı buradan ifade etmek istiyoruz. Bilimsel ve idari özerklik sadece
sizin belirttiğiniz bir husustur. Bu yasa teklifindeki özerklik kavramının hiçbir
geçerliliği yoktur, tam tersine, sağlık alanında Hükûmetin ve sermayenin
inisiyatifini artıran yeni bir düzenlemeyi burada önümüze getiriyorsunuz. 
Özellikle yasanın içeriği incelendiği
zaman da yine son derece vahim birtakım düzenlemeler var. AKP iktidarının hep
eleştirdiği önceki muktedirlerin OYAK’ına benzer bir uygulamayı âdeta sağlık
alanı OYAK’ı oluşturarak siz bu yasa düzenlemesiyle Meclisin gündemine
getiriyorsunuz çünkü yasa tasarısı incelendiğinde TÜSEB içerisinde şirketlerin
kurulabileceği ve bu şirketlerin de vergiden muaf tutulacağıyla ilgili
gerçekten son derece kuşkulu, son derece şüpheli düzenlemelerin olduğunu
buradan ifade etmemiz gerekiyor.
Yasa tasarısının özellikle bu şirketle
ilgili kısmında, bizde bir hekim olarak “şirket” lafı geçtiğinde aklımıza
sağlıkla ilgili bir şey gelmiyor. Sağlıkta şirketle ilgili hususları
gündemleştirerek siz bir yönüyle artık sağlık alanını da tamamen
ticarileştirdiğinizi, ticari anlayışınıza yedeklediğinizi bizce ortaya
koyuyorsunuz, vergiden muaf tutarak da sosyal ve ekonomik hayata da yeni bir
uygulama getirdiğinizi, yeni bir müdahale yaptığınızı, hatalı müdahale
yaptığınızı uygulamaya koyuyorsunuz düşüncesindeyiz.
Değerli milletvekilleri, özellikle
tasarıda yer alan bu mali borç yükü yüksek olan vakıf yükseköğretimlerinin
kapatılmasıyla ilgili durumu da yine son derece vahim bir düzenleme olarak ele
aldığımızı buradan vurgulamak istiyoruz. Vakıf üniversitelerinin siyasi
iradenin müdahaleleriyle kapatılmasıyla ilgili bir düzenleme var burada ve bu
düzenlemenin de biz Anayasa’ya aykırı olduğunu buradan ifade ediyoruz.
Özellikle, Anayasa’nın 130 ve 131’inci maddeleri nettir. Burada açık bir
şekilde Anayasa’ya aykırı bir düzenlemeyi bu Meclis gündemine getiriyorsunuz.
Yine, özellikle bu tasarıda oluşacak
tıp fakültesinin, Türkiye’deki bütün eğitim ve araştırma hastanelerinin
kendisine bağlanmasıyla güçleneceği savınızın, öngörülen savınızın da doğru
olmadığını, aslında bu uygulamayla tıp fakültelerindeki mevcut sorunları daha
fazla derinleştireceğinizi, tıp alanında yapılan pek çok çalışmayı olumsuz bir
şekilde etkileyeceğinizi ve kendinize bağlı yeni bir kartel oluşturma
hevesinizi buradan biz ifade etmek istiyoruz. 
Yine, bir önceki kurumda olduğu gibi
burada da kurulması düşünülen üniversitenin mütevelli heyetinin; sağlık bakanı,
bakan müsteşarı ve bakanın seçeceği bir üyenin olmasını ise biz yine bir
akademik kadro alımlarında kadrolaşmanın önünü açacak bir arayış olarak
değerlendiriyoruz. 
Değerli milletvekilleri, özellikle bu
sağlıkla ilgili bahsetmiş olduğumuz hususların bir yönüyle millî eğitim
boyutuna da aynı şekilde taşındığını yine bu teklifte görüyoruz. Millî eğitimle
ilgili yapılan düzenlemede de Anayasa’ya aykırı olan pek çok uygulamalar var.
Özellikle yükseköğretim öğrencilerinin okul bitirme sürelerinin azami bir süre
şartına bağlanması bizce eğitim hakkına aykırı bir uygulamadır ve Anayasa’nın
güvence altına aldığı herkesin eğitim hakkından faydalanması hususuna bu aykırı
uygulamayı da burada tekrar gözden geçirmeniz gerektiğini ifade etmek istiyoruz.

Yine, özellikle ikinci yükseköğretimde
katkı paylarının yüzde 50 oranında artırılmasıyla ilgili düzenlemede katkı
paylarını kaldırdığını söyleyen, ücretsiz eğitime geçildiğiyle övünen bir
Hükûmetin çelişkisi, uygulaması olarak buradan ifade edilmesinde fayda olduğunu
düşünüyoruz. 
Eğitim alanıyla ilgili uygulamalarda da
liyakatten çok demin sağlıkta bahsetmiş olduğumuz kadrolaşmayı esas alan
birtakım mülakat usulleriyle bu yasa teklifinde düzenlemelerin olmasını da yine
biz büyük bir talihsizlik olarak değerlendiriyoruz. Genel olarak hem eğitimde
hem de sağlıkta bugüne kadar yaptığınız şeyin daha çok özel sektöre, özel
sermayeye alan yaratma, kendi kadrolaşmasını sağlama ve yeni bir rant alanı
tanımlama olduğunu buradan ifade etmek istiyoruz. Bu yönüyle, bu getirmiş
olduğunuz teklife karşıyız, buna karşıt oy kullanacağız. Sizin de yapmanız
gereken şey bu kanun teklifini geri çekmek, 12 Eylül kurumlarını hatırlatan
düzenlemelere hiç başvurmamak; tam tersine, YÖK başta olmak üzere, bu 12 Eylül
kurumlarını kaldırmak, sağlıkta özelleştirme ve kartel oluşturma anlayışından
vazgeçmek, bilimsel, özerk üniversitelerin önünü açacak uygulamalara hem imkân
sağlamak hem de kaynak aktarmak diyorum.
Hepinizi
saygıyla selamlıyorum. (HDP ve CHP sıralarından alkışlar)
BAŞKAN –
Teşekkür ederiz Sayın Baluken.
Cumhuriyet Halk
Partisi Grubu adına Mersin Milletvekili Aytuğ Atıcı.
Buyurunuz Sayın
Atıcı. (CHP sıralarından alkışlar) 
CHP GRUBU ADINA
AYTUĞ ATICI (Mersin) – Teşekkür ederim Sayın Başkan.
Değerli
milletvekilleri, görüşülmekte olan 615 sıra sayılı Türkiye Sağlık Enstitüleri
Başkanlığı Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın tümü üzerinde Cumhuriyet Halk Partisi Grubu
adına söz almış bulunuyorum. Kendi yandaşlarını kollamak uğruna ülkeyi kaosa
sürüklemeyen bütün milletvekillerini de saygıyla selamlıyorum. 
Değerli
milletvekilleri, bu tasarı ne getiriyor, önce onu maddeler hâlinde bir
özetlemek istiyorum.
Birincisi:
Sağlık Bakanlığı kendisine bağlı Türkiye sağlık enstitüleri başkanlığı yani
TÜSEB kuruyor. Yani, Sağlık Bakanlığı birinci basamak, ikinci basamak
hizmetlerini o kadar mükemmel yaptı ki, her şey bitti, şimdi işin daha üst
basamaklarına çıkıyor yani enstitü kurmaya çalışıyor. Bu yetmez Sağlık Bakanlığımıza,
keser mi bu? Kesmez. Dönüyor, enstitü de neymiş diyor, enstitü bana yetmez,
bütün üniversitelerin üzerinde ciddi yaptırım gücü bulunan, ciddi parası olan
ama yine Sağlık Bakanlığına bağlı bir sağlık bilimleri üniversitesi kuruyor.
Yani, beni doğru duyuyorsunuz, evet, şaşırdığınızın farkındayım ama yani Sağlık
Bakanlığı kendisinin anayasal görevi olan birinci basamak sağlık hizmetlerini,
bizim de vatandaş olarak anayasal hakkımız olan sağlık hizmetleri hakkını
veremediğini birazdan size anlatacağım. Sanki veriyormuş gibi bunu, hiç de
üzerine vazife olmayan, hiçbir şekilde halkın kendisinden beklemediği bir
akademik çalışma içerisine girmeye çalışıyor. Bir de hazır elimiz değmişken,
üniversitelere dokunmuşken, ülkenin millî eğitimine de bakalım, alıştık torba
yasalara, bunu da torbaya çevirelim diyor, vakıf üniversitelerinin mali ve
yönetsel yapısına müdahale ediyor, onları da kendisine bağlıyor bir noktada ve
Millî Eğitim Bakanlığının da Teşkilat Kanunu’nda çok önemli ve yine kendi
yandaşlarını koruyacak birtakım düzenlemeler getiriyor. Yani, özetle, yasalarla
belirlenmiş görev ve yetkilerinin dışına çıkıyor Sağlık Bakanlığı. Halkın
gerçek gereksinimlerini istismar ediyor. Ne için istismar ediyor? Bu daha
vahim: Hadi bir noktaya kadar anlarız, deriz ki, ya Bakanlık yani eğitim
hastaneleri var, araştırma hastaneleri var, hadi akademik kadroları biraz
toparlamak istiyor diye düşünebilirsiniz ama gerçek amacı, gerçek niyeti makam,
mevki dağıtmaktır; nokta. Sağlık Bakanlığı işi gücü bırakmıştır, kendi yandaşlarına
makam, mevki ve ulufe dağıtmakla meşgul olmaktadır; bu da beni bir hekim
olarak, bir sağlık emekçisi olarak derinden yaralıyor.
Yandaşlarına kadro nasıl dağıtacak? Jet
profesörleri çok uzun yollardan geçirmek yerine doğrudan doğruya üniversite
kurma görevini kendine devşiriyor ve ulufeleri bu şekilde dağıtmaya başlıyor,
üstelik de bütün bunları bir kanunla yapıyor.
Ben buradan Sayın Bakana sesleniyorum:
Sayın Bakan, siz, bu yasa tasarısı içerisinde bulunan birçok maddeye kefil
olabilirsiniz ya da altına imza atabilirsiniz; bu, idarenin bir tasarrufudur,
halk bizi seçti, biz de bunu yapıyoruz, halka hesap vereceğiz diyebilirsiniz,
tıpkı diğer bakanların dediği gibi. Ancak, sizi buradan uyarmak istiyorum:
Gelin, Meclisi boşuna meşgul etmeyelim, kurmaya çalışacağınız üniversite
kesinlikle Anayasa’ya aykırıdır. Türkiye Cumhuriyeti devletinde üniversiteler
ya vakıf üniversitesi olur ya devlet üniversitesi olur. Vakıf üniversitesi
kuracaklarsa birileri, kalkarlar mütevelli heyetiyle beraber kurarlar; kanunu
bellidir. Devlet de üniversite kuracaksa YÖK aracılığıyla kurar. Şimdi, siz
kalkıyorsunuz bir karma sistem getirmeye çalışıyorsunuz, devlet eliyle
mütevelli heyeti olan üniversite kurmaya çalışıyorsunuz. 
Bu olmaz Sayın Bakan, bu nasıl olsa
Anayasa Mahkemesinden dönecek. Gelin, hem milleti hem de yüce Meclisi meşgul
etmeyelim. Bunu çıkarın, gerisini konuşalım. 
Şimdi TÜSEB’e bakalım. TÜSEB’le yani
sağlık enstitüleri kurarak neler yapıyorsunuz? Kansere el atıyorsunuz. E, güzel.
Kanser enstitünüz zaten var, niye bir daha yapacaksınız onu anlamadım. 
Biyoteknoloji, bakın arkadaşlar,
biyoteknoloji yapıyor Sağlık Bakanlığımız yani kulağa o kadar hoş geliyor ki
insanın alkışlayası geliyor. Yani anne-bebek ölümleri yükselecek, bu sene geçen
seneye göre 600 tane bebek ölecek. Benim Bakanlığım, o bebeklerin ölümünü
engellemek yerine, kalkacak biyoteknolojiyi geliştirecek. 
Ya, bu ülkenin Bilim Bakanlığı var, bu
ülkenin üniversiteleri var, bu ülkenin akademileri var. Onlar üretecekler,
onlar size hizmet edecekler Sayın Bakan. Siz onların hizmetini alıp halkımızın
yararına kullanacaksınız, göreviniz odur. Siz hem bilimi üretip hem halkın
yararına kullanacak durumda değilsiniz, olamazsınız, olmamalısınız. 
Anne, çocuk, ergen sağlığı enstitüsü
kuruyorsunuz. Ya, bunu kuracağınıza… Anne ölümleri arttı bu sene, haberiniz var
çünkü sizin genel müdürünüzün yayınladığı rakamlara göre, hem anne ölümleri hem
bebek ölümleri kırk yıldır ilk defa arttı. Bunu defalarca buradan dile
getirdim. Bir yılda sizin uygulamalarınız yüzünden, 600 bebek fazladan ölmeye
başladı. Bu sene ne olacak? Henüz onu bilmiyoruz. 
Şimdi, “Kanser enstitüsü kuracağım.”
diye yola çıkıyorsunuz ve buradaki milletvekillerini de doğru
bilgilendirmiyorsunuz. 
Değerli arkadaşlar, bakın, AKP
milletvekili olabilirsiniz ama Hükûmet sizi yanıltıyor, kanser enstitüsü
vardır. Kanser enstitüsü kurmak yerine yani dünyadaki ölümlerin en önemli
sebebi olan kanseri kullanarak bir enstitü kurmaya çalışıyor, farklı bir
şekilde parayı değişik yerlere kullanmak istiyor Hükûmet. Buna siz de izin
vermemelisiniz. Sizlerin de içinde hekim arkadaşlarım var, sağlıkçılar var.
Sizin de benim geçtiğim yollardan geçtiğinizi biliyorum. Çıkın deyin ki: Biz
Sağlık Bakanlığımızdan birinci basamak halk sağlığına yönelik iş ve işlemler
istiyoruz. Sen kanseri istismar ederek bir enstitü kurmaya çalışma, buradaki
parayı bu şekilde kullanma. Zaten yürürlüğe baktığınız zaman kanser enstitüsü
hemen kuruluyor, zaten var. Diğer enstitüler diyor ki: Üç sene sonra kuracağım.
Bu yasayı niye getirdin o zaman? Üç sene sonra getir, çıkaralım ama bu yasayı
getirmekteki amacı birazdan sizlere anlatacağım. 
Bakın, yasanın adında üniversite kurmak
yok, enstitü kurmak var. Çünkü halkımız çok iyi bilir ki üniversite kurmak
Sağlık Bakanlığının görevi değil, üniversite kurmak Adalet Bakanlığının, Millî
Eğitim Bakanlığının görevi değil. Sizler akademilerin ürettiği bilgileri
kullanmak zorundasınız ve ona göre de halkımızın sağlığını korumak
zorundasınız. Bunu ben söylemiyorum, Anayasa’mız söylüyor. Ama siz ne
yapıyorsunuz? Bakın gerekçenizde diyorsunuz ki: “Ben ileri teknoloji ve
inovasyon ihtiyacını karşılayacağım Sağlık Bakanlığı olarak.” Pes doğrusu! Sen
benim bebeklerimi kurtar, annelerimi kurtar; ülkede kızamık patlamış, çocuk
felci gelmiş. Sen bunlarla uğraşacağına Sağlık Bakanlığı olarak, kalkıyorsun
diyorsun ki: “Hayır, ben ülkenin ileri teknoloji ve inovasyon ihtiyacını
karşılayacağım.” Ya, beni küçük düşürmeye hakkınız yok uluslararası arenada
Sayın Bakan, gülerler bize, yemin ediyorum gülerler. Dünyada bir tane sağlık
bakanlığı örneği gösterin ki ileri teknoloji ve inovasyon üretme amacıyla, bu
saikle yola çıkmış olsun. Hiçbir şekilde bulamayacaksınız. Sizin böyle bir şey
yapmaya ve paramızı buraya harcamaya hakkınız yok. Çünkü siz, yürütmenin bir
parçasısınız ve asla böyle bir şey yapmamalısınız. Peki, hadi diyelim ki ileri
bir ülkeyiz ve diyorsunuz ki: Kardeşim her şey bitti, yaptım ben her şeyi.
Bakıyorum OECD göstergelerine, sağlık göstergeleri açısından en son sıradayız.
Şimdi diyoruz ki biz: En son sırada olan Türkiye’yi yukarı çıkar. Bunun yöntemi
inovasyon değildir. Sağlıkta yaptığınız dönüşümle milletvekillerine, hepimize,
iş talebinden sonra gelen en çok talep sağlık talebidir. Bakın, biriniz çıkın
deyin ki: “Bana kimse sağlıkla ilgili bir şey için gelmiyor.” Allah rızası için
bir milletvekili -AKP’den, MHP’den, HDP’den- desin ki: “Vallahi her şey
tıkırında. Bize kimse sağlıkla ilgili hiçbir şey söylemiyor. Biz dönüşüm yaptık
çok rahatladık.” Her gün yirmi otuz telefon alıyorum ki “Randevu al.”, işte
efendim, “Para ödeyemiyorum.”, “Ameliyat olamıyorum.” vesaire vesaire diye.
Vatandaşlarımız artık ameliyat olmak için aylarca sıra bekler duruma geldi.
Üniversite hastanelerinde bile, parasını verse bile -sizin yönteminizle- yine
sıra bekliyor aylarca ve biz araya girerek bunları azaltmaya çalışıyoruz. Hele,
sizin SUT uygulamalarınız -Çalışma Bakanıyla beraber- yüzünden özellikli
ameliyatların tamamı durdu çünkü o özellikli ameliyatı yapmak için kullanılan
aparatların hiçbirisini ödemiyorsunuz. 
Bakın, övünüyorsunuz, diyorsunuz ki:
“Vatandaşlarımız doktora daha kolay erişiyor.” Hesaplar diyor ki: “Ortalama
olarak vatandaşlarımız 8,2 kere doktora gidiyor yılda.” 72 milyon vatandaş 8,2
kere yılda doktora gidiyor, bir türlü iyileşemiyor. Doktor doktor geziyor,
sizin bu sisteminiz yüzünden bir türlü iyileşemiyor. Üstelik de her gittiğinde
tam 11 yerde katkı payı ödüyor Sayın Bakan. Gelin bunu kaldırın. Sizin ne
işiniz var inovasyonla, ileri teknolojiyle, nanoteknolojiyle, bunu üretmekle?
İşiniz tabii ki var, alın kullanın. Onları da üreten benim insanım, onları da
üreten benim bilim insanım. Ama siz bu uygulamalarla üniversiteleri yok edip
Sağlık Bakanlığını güya ön plana çıkarmaya çalışıyorsunuz. Bu doğru bir
yaklaşım değildir. Kızamığı, çocuk felcini mutlaka yok etmek zorundasınız.
Bunlarla uğraşın. 
Şimdi, 3’üncü maddede diyorsunuz ki:
“TÜSEB’i İstanbul’da kuracağım.” Neden? Bütün Bakanlık ve bağlı kuruluşları,
her şey Ankara’da, ama -Komisyonda da söylendiği üzere- efendim, o İstanbul iş
dünyasına biraz daha yakın. Anlamadık yani, ne demek? Siz, bu TÜSEB’i niçin
İstanbul merkezli yapıyorsunuz? Bilimin merkezi İstanbul mudur? Hiçbir şekilde
bunu kabul etmiyoruz. Burada sağlığı yine piyasalaştırıyorsunuz İstanbul’da,
yine götürüyorsunuz üzerinden kâr edilebilir bir duruma getiriyorsunuz. 
Bakın, utanç tablosu 2 vesika
göstereceğim size Sayın Bakan, utanç tablosu. Sağlık Bakanlığı olarak bir
broşür hazırladınız beslenmeyle ilgili, çok güzel, diyor ki: “Kime inanalım,
nasıl beslenelim?” Güzel. İnsanların nasıl besleneceğini yazmışsınız -özellikle
kararttım, reklam olmasın diye, ben o utancı yaşamayayım diye- ama Sağlık
Bakanlığı logosu altında diyorsunuz ki: “Makarna yiyin.” Altında AKP’nin
adayının makarna reklamı var. Böyle bir şey olur mu Sayın Bakan? Benim Sağlık
Bakanlığım kalkıp da bir makarna reklamı yapacak kadar düştü mü? Bunu nasıl
bize yaşattınız?
Bakın, 2’nci bir reklam, diyorsunuz ki:
“Sezaryen doğum değil, bir ameliyattır. Sakın sezaryen olmayın.” Ben ömrümü
geçirdim sezaryenden korumak için insanları. Evet, iyi bir şey, yapın. Ama
arkasında bu reklamın ne işi var “Çocuğunuzun ateşini şuradan ölçün, buradan
ölçün.” diye? Yani siz neyle uğraşıyorsunuz? 
Sağlığı bu kadar piyasalaştırdınız,
sağlık üzerinden bu kadar kâr eder duruma getirdiniz ve ondan sonra kalkmışsınız
diyorsunuz ki: “Ben ileri teknoloji yapacağım.” Kim inanır size? Makarnayla
uğraşan bir Sağlık Bakanlığının ileri teknolojiyle uğraşacağını biz nasıl
anlayacağız? Nasıl inanacağız buna? Hiçbir şekilde bize bunu yaşatmaya hiç
kimsenin hakkı yoktur. Buradan derhâl bunu yapanların cezalandırılması
gerektiğini söylüyorum, sizi uyarıyorum, size şikâyet ediyorum bu insanları
Sayın Bakan, lütfen en kısa sürede gereğini yapın. 
Ve gelin, illa “TÜSEB kuracağım.”, illa
“Yapacağım.” diyorsanız, merkezini Ankara’da kurun. 
Sonra kalkıyorsunuz TÜSEB için
diyorsunuz ki: “Efendim, ben bir yüksek danışma kurulu kuracağım.” Şimdi ben
size sorarım: Bir enstitü kuruyorsunuz, sağlık enstitüleri kuruyorsunuz, yüksek
danışma kurulu, insanın aklına ne gelir? Büyük hocalar, doktorlar, profesörler,
bilmem, sağlıkçılar gelir. Hiç alakası yok. Dar, seçkinci, müsteşar, müsteşar
yardımcılarından oluşan bir kadroyu getirmişsiniz yüksek danışma kurulu
yapıyorsunuz. Yani, bunların hangi birisi bilimsel? Biz Komisyonda uğraşa
uğraşa birazcık oda temsilcileri, birazcık, işte, bilim insanlarını koymaya
çalıştık. Asla bu yeterli değil. Hiçbir şekilde emirle el kaldıran yüksek
danışma kurulu olmaz, olmayacak hiçbir şekilde. 
Bakın, bu işin ticaretini yaptığınız
nasıl belli. Yine 3’üncü maddede diyorsunuz ki: “TÜSEB özel hukuk hükümlerine
tabidir.” Allah Allah! Yani bir sürü iş yapılacak ama siz bunları özel hukuka,
özel hukuk hükümlerine tabi tutacaksınız. Özel bütçeli olacak, bilimsel olacak
ve idari özerk olacak. Yani bütün kurul siyasi iradenin emri altında, Yönetim
Kurulu Başkanı Sağlık Bakanı, yanında Sağlık Bakanının Müsteşarı, Başkanın
atayacağı insanlar, bütün bunlar... Efendim, özerkmişiz! Neresi özerk? Hiç
olmazsa Türk Dil Kurumunun bir sözlüğünü açın, “özerk”in ne olduğunu oradan bir
okuyun Sayın Bakan ve bunun özerk değil, sadece özel bütçeyle, Hükûmet eliyle
maalesef bilim adamlarına para dağıtan bir sistem olduğunu siz de
anlayacaksınız. 
Bakın, diyorsunuz ki: “Bu TÜSEB yurt
içinde, yurt dışında şirket kurar.” Ya, niye şirket kursun bilimle uğraşan
insanlar? Bir insanın kafası üç türlü çalışmaz Sayın Bakan. Bir insanın kafası
ticarete çalışırsa, saygı duyarım, önümü iliklerim, tüccardır. Bir insanın
kafası bilime çalışırsa saygı duyarım, o bilim insanıdır. Bir insanın kafası
hem bilime hem ticarete hem siyasete hem başka bir şeye çalışıyorsa…
ÖZGÜR ÖZEL (Manisa) – AKP’lidir o ya!
AYTUĞ ATICI (Devamla) - …bunun adı
“şarlatan”dır, başka da hiçbir şey değildir. O yüzden lütfen şarlatanları
buraya sokmayınız ve bu kâr amacından da Sağlık Bakanlığımızı arındırınız. 
Bakın, öyle bir noktaya geldi ki Sağlık
Bakanlığımız, siz böyle yapınca alt kademeleriniz daha çok kâr etmek istiyor.
Ah, bir belge daha, AFAD’dan geliyor, AFAD yani Afet ve Acil Durum Başkanlığı.
Yani afetler çok önemli, AFAD çok önemli, her yerde görüyoruz. Bir yazı
gönderiyor, diyor ki aile hekimlerine: “Size gelen Suriyelileri mutlaka kayıt
altına alın ve bize bildirin.” Neden? “Çünkü biz buradan kelle başı Hükûmetten
para alacağız.” diyor. İşte buyurun yazı burada. Tarihini de söyleyeyim: 22
Ekim 2014. Yani siz böyle yaptıkça sizin alt kademeleriniz makarna reklamı
veriyor, sizin alt kademeleriniz Suriyeliler üzerinden kendi bütçesine para
devşirmeye çalışıyor. 
Şimdi, bizim
sağlığımızı bu şekilde idare etmemelisiniz. Ben de bir bilim insanı olmaya
çalışan bir hekimim, bizim kafamız böyle çalışmaz Sayın Bakan. Bizim kafamız
bilimsel yöntemlerle ve hizmet odaklı olarak çalışır ve bu şekilde anlar. Ama
tabii, şu anda parlamenter olduğumuz için okuyup öğrenmeye çalışıyorum ben de.
17’nci maddede diyorsunuz ki: “Şirket kurdum ama bu kuracağı şirket de vergi
ödemeyecek.” Hoppala! Yani hem kâr edeceksin hem bilim yapacaksın, bilimi
satacaksın, üstelik de vergi ödemeyeceksin. Öbür taraftan herhangi bir
üniversite, herhangi bir hastane yaptığı bütün işlerde vergi öderken siz
bunları ödemeyeceksiniz.
Değerli
arkadaşlarım, bu kurulması öngörülen TÜSEB bakın bir başka şey daha yapıyor: Bu
TÜSEB’in içerisine bir sağlık hizmetleri kalite ve akreditasyon enstitüsü
kuruyor. Ne için biliyor musunuz? Kendi kendini denetlemesi için. Yani Bakanlık
diyor ki: “Ben bir enstitü kurdum; gerektiğinde şirketleşir, para alır, bilmem
ne yapar ama aynı zamanda gelir de beni denetler.” Ya kendi kendini denetleyen
bir sistem olur mu? Ee, olduğunu gördük işte madenlerde. Geldiler, oradaki iş
müfettişleri maden patronundan parayı aldılar, denetlediler -denetlediler
tırnak içinde- bütün madenlerimiz çöktü, patladı. Ee, aynı şey burada da
olacak. Yani insanın kendi kendini denetlemesi kadar komik bir şey dünya yüzeyinde
olabilir mi? O yüzden asla böyle bir şeyi yapmamalısınız Sayın Bakan. Daha önce
Anayasa’ya aykırı bir şekilde kişilerin mahrem bilgilerini zorla sattınız
Çalışma Bakanlığıyla beraber. Şimdi 19’uncu maddeyle de bunu yine alışkanlık
hâline getiriyorsunuz ve devam ettiriyorsunuz. 
Bakın Sayın
Bakan, burada çok daha önemli bir madde var. Çok daha önemli bir madde, bu da
sizin sağlık bilimleri üniversitesi kurmanızdır. Sağlık bilimleri üniversitesi kurarak
siz ülkemizin bir asırdan daha fazla olan üniversite birikimine ve hocaların
hayatlarını vererek elde ettikleri akademik ortama ihanet ediyorsunuz. Lütfen
bunu yapmayınız. Sağlık Bakanlığı üniversite kurmaz Sayın Bakan. Üniversiteyi
kurmamalısınız. Üniversiteyi kurmanızın amacının akademik olmadığını biliyoruz.
Arkadaki dağıtılan kadrolardan biliyoruz, yapılan konuşmalardan biliyoruz.
Anayasa’ya aykırılığı bir tarafa gerçekten gereksizdir ama sizin de elinizde
bir şey yok biliyorum. Sayın Cumhurbaşkanı “Bizim çocuklar profesör olsun.”
dediler, siz de kalktınız bu yasayı çıkardınız. Şimdi sizin de elinizde bir şey
yok ama ben olsam vallahi billahi o koltukta oturmam Sayın Bakan. Eğer bir
üstüm bana derse ki “Bizim çocuklar profesör olsun Sayın Bakan, çıkarın bir
yasa, görelim bakalım.” vallahi billahi derim ki buyurun buraya bir başkasını
oturtun, o gitsin yapsın. Bir uzman olmak için on yılını harcıyor bir hekim,
doçent olmak için on beş yılını harcıyor, profesör olmak için yirmi yılını
harcıyor. Şimdi, siz, hiç böyle bir ruhu olmayan bir insanı alıyorsunuz,
“Efendim, gel evladım, sen bizim çocuksun, doçent ol, arkasından benim
fakültemde de gel profesör ol.” Diyorsunuz. Bunun doğru olmadığını, bunun
vebalinin de olduğunu size hatırlatıyorum. 
Hepinizi saygıyla selamlıyorum. (CHP,
MHP, HDP sıralarından alkışlar) 
BAŞKAN – Teşekkür ederiz Sayın Atıcı.
Şahsı adına Muğla Milletvekili Nurettin
Demir.
Buyurunuz Sayın Demir. (CHP
sıralarından alkışlar)
NURETTİN DEMİR (Muğla) – Sayın Başkan,
değerli milletvekilleri; 615 sıra sayılı Türkiye Sağlık Enstitüleri Başkanlığı
Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı’nın geneli üzerinde şahsım adına söz aldım.
Öncelikle yüce Divanı saygıyla selamlıyorum.
Sayın Bakan, gerçekten de günde 100
tane telefon alıyorsak, bu telefonlarda en çok istenen ve bizden, milletvekillerinden
istedikleri öncelikle iş. Türkiye’yi işsiz bir memleket hâline getirdiniz. 
İkinci sırada ise: Efendim, benim
hastama biyopsi için üç ay sonraya –bakın, dikkat edin- altı ay sonraya gün
veriyorlar. Bir tiroit biyopsisi için altı ay sonraya gün veriliyor. Bırakın
üniversiteleri, Sağlık Bakanlığının eğitim hastaneleri de üç ay sonraya
veriyor. Bir ameliyat için, büyük ameliyatlar için aylarca sonrasına randevu
alamamış insanlar var maalesef.
Şimdi, bu kadar sizin birinci ikinci
basamaklardaki hizmetlerinizin durmuş olduğu bir Türkiye’de çıkıyorsunuz
diyorsunuz ki: “Ben sağlık enstitüsü kuracağım, yok üniversite kuracağım.” diye
başınızdan büyük işler yapmaya kalkışıyorsunuz. Siz Bakanlık mı yapacaksınız
yoksa vakıf mı kuruyorsunuz? Türkiye'yi üniversite ortamından yok eden bir
anlayışla ve dünyada da bir örneği olmayan yeniden bir tıp fakültesi veyahut da
üniversite kurmaya kalkışıyorsunuz. Var mı bir örneği? Bir sağlık bakanlığının
bir üniversite kurduğu görülmüş mü?
SAĞLIK BAKANI MEHMET MÜEZZİNOĞLU
(Edirne) – Rusya’da var.
NURETTİN DEMİR (Devamla) – Rusya’da da yok
efendim. Rusya’da da yok.
SAĞLIK BAKANI MEHMET MÜEZZİNOĞLU
(Edirne) – İran’da var.
NURETTİN DEMİR (Devamla) – Ve özellikle
de siz kurdunuz şimdi üniversite, tıp fakültesi hastanesi, bilmem ne fakültesi,
üniversitesi kurdunuz. Peki, Adalet Bakanlığı ne yapacak? Hukuk fakültesi mi
kuracak? Tarım Bakanlığı ziraat fakültesi mi kuracak? Peki, güvenmiyorsanız,
199 üniversiteye ve 86 tıp fakültesine Türkiye’de güvenmiyorsanız ve insan
yetiştirmiyor, bilim yetiştirmiyor diyorsanız ve komisyon başkanı yanınızda
-tıp fakültesi profesörü olarak- acaba yanlış mı yetiştirildik biz? Ben bir tıp
fakültesi profesörü olarak farklı mı, eksik mi yetiştirildim? Ben onu anlamakta
zorluk çekiyorum.
Komisyonda da bu maddeleri görüştük,
Islarla da söyledik, “Bunlar yapılmasın.” dedik, gelin etmeyin eylemeyin dedik,
“Türkiye’deki bu üniversite geleneğini ortadan kaldırmayın.” dedik. Tasarının
1’inci ve 19’uncu maddeleri Sağlık Bakanlığına bağlı Türkiye sağlık bilimleri
enstitüsünün (TÜSEB) kurulmasını düzenliyor. TÜSEB’le ülkemizde ve dünyada en
önemli ölüm sebeplerinden birisi olan kanseri maalesef ve maalesef hem AKP
milletvekillerine hem kamuoyuna gerekçe olarak gösteriyorsunuz. Yapmayın
etmeyin Sayın Bakan. 
TÜSEB’le
-ülkemizin ve dünyanın en önemli ölüm sebeplerinden olan- kanserden başka
farklı 6 enstitü daha kurmaya kalkışıyorsunuz. Ancak, toplumun hassas olduğu
bir konu bahane edilerek üniversitelerin kurulu enstitüleriyle iş birliği
yapılması yerine yeni bir enstitü kurulması anlaşılır bir şey değildir. TÜBİTAK
ve Türkiye’nin saygın üniversiteleri varken yeni bir enstitü başkanlığı
kurulması, kaynak ve israfı, karmaşadan öteye gitmez. Oysaki para ve insan gücü
TÜBİTAK çatısı altında birleştirilebilirdi, daha verimli bir uygulama yapılmış
olurdu.
Buna ek olarak,
Bakanlık ve tüm bağlı kuruluşlar Ankara’da yer alırken, bütün sağlık
alanlarında enstitü kurulabilecek bir yapının İstanbul’da yönetim merkezinden
uzak olması oldukça düşündürücüdür. Yer olarak da rant değeri yüksek olan
Marmara Üniversitesi Haydarpaşa kampüsünün seçilmesi de son derece manidardır. 
Üniversiteler
bürokratik engeller altında eziliyor, onlara hiçbir yatırım yapılmıyor, yerine
özel bütçeli, bilimsel ve idari özerkliğe sahip yeni bir enstitü kuruluyor.
Çünkü, TÜSEB’le tüm kadrolarının siyasi irade tarafından atandığı Hükûmete
bağlı bir yapı oluşturuluyor. Böylesi bir düzenleme güdümlü bir yapının
oluşturulduğunu ortaya koymaktadır. 
Biz bu konuda,
enstitünün kadrolarının bilim kurulları tarafından seçilmesi gerektiğini
tekrarlıyoruz ve yineliyoruz. Sağlık Bakanlığı açıkça yasayla konulmuş
ayrıcalıklarıyla devlet ve vakıf üniversiteleriyle yarış içerisine girmektedir.
Sağlık bilimleri enstitüsü tasarının
bir diğer can alıcı ve üzücü bölümünü oluşturmaktadır. Sağlık Bakanlığına bağlı
bir üniversite kurulmaktadır. Doktor ve diğer sağlık personelinin
yetiştirilmesi için kurulması öngörülen üniversiteye tüm eğitim ve araştırma
hastanelerinin bağlanması düzenlenmektedir. Sağlık Bakanı, bakanlık müsteşarı
ve bakanın seçeceği 1 üye ve rektör ile toplam 5 üyeden oluşan mütevelli
heyetiyle üniversite doğrudan Bakanlığa bağlanmaktadır. Peki, idari özerklik
nerede kaldı Sayın Bakan? Mali özerklik nerede kaldı? Anayasa’nın 130’uncu
maddesi nerede kaldı? 131’inci maddesi nerede kaldı? Hiç olmazsa Anayasa’yı
değiştirin de ondan sonra yapın!
AKP Hükûmetinin uzun bir süredir
üniversite hastanelerinin borç batağında olmasını işaret ederek fiilen tıp
fakültelerinin patronu hâline gelmeye çalıştığını biliyorduk. Bu tasarıyla bu
sağlanmış oluyor, tıp fakülteleri Bakanlığa bağlanmaya çalışılıyor.
Biraz önce söylediğim gibi dünyada bir
başka örneği yok. Bu düzenleme Anayasa’nın 130 ve 131’inci maddelerine
aykırıdır, ayrıca oluşturulan yönetim biçimi de Anayasa’ya aykırılıklar
içermektedir. Bu uygulamanın Adalet Bakanlığının ve diğer bakanlıkların fakülte
açmasından ne farkı vardır? Bu iki kuruluş aracılığıyla, YÖK ve üniversitelerin
yapabildiği tüm işleri Sağlık Bakanlığının yapabileceği… Her şey tamamen
Bakanlığın güdümüne veriliyor; üniversitelerin hizmet denetleme, akredite etme,
bilim üretme ve lisansüstü eğitim yetkileri veriliyor. Yani Bakanlık mı
yapıyoruz yoksa akademik işler mi yapıyoruz, iyice kafam karıştı, anlayamıyorum!

Aslında doğrusu neydi sayın vekiller,
sayın milletvekillerim? Üniversiteler güçlendirilmeliydi ve afiliasyon
sisteminin Batı’da uygulandığı şekilde burada uygulanması gerekirdi. Ama,
maalesef, iktidar hem siyasi hem de şahsi görüşlerini tatmin etme yöntemi
olarak bu yasayı getirmiştir. 
AKP Hükûmeti artık standartlaşan yasa
yapma biçimi olan torba yasa özelliğini bu tasarıda da korumaktadır. İlgili
ilgisiz birçok madde bu tasarıda da yer almaktadır. Buna göre, doçent
adaylarının belirlenmesiyle ilgili esaslar Üniversitelerarası Kuruldan YÖK’e
devredilmektedir. Bunu da anlamış değilim neden yapıyorlar. Siyasi
değerlendirmelere açık, iktidar çevrelerine makbul ancak yeterli akademik
nitelikleri taşımayanların hızlıca unvan alabilmelerinin de yolu açılmaktadır.
Akademide doçentlik unvanının alınması tamamıyla siyasi iradeye
bırakılmaktadır. Üniversitelerde, maalesef, mobbing, baskı, yıldırma, sınırsız
uygulamalar artmaktadır, özerklik yok edilmektedir ve sadece Berkin Elvan
eylemlerine katıldığı için 2-3 tane öğretim üyesi uzaklaştırılmıştır. Bunları
önümüzdeki süreçte daha da artıracaklarının göstergelerini burada maalesef
görüyoruz. Sadece bununla ilgili değil, millî eğitimle ilgili de yeni yasa maddeleriyle,
özellikle çok komik hâle gelen bu yönetici atamalarıyla ilgili, özellikle sözlü
mülakat sınavlarıyla atamaların yapıldığını ve yüzlerine gözlerine
bulaştırdıklarını görüyoruz. 
Teşekkür ediyorum. (CHP sıralarından
alkışlar) 
BAŞKAN – Teşekkür ederiz Sayın Demir.
Hükûmet adına Sağlık Bakanı Mehmet Müezzinoğlu…
Buyurunuz Sayın Bakan. (AK PARTİ
sıralarından alkışlar) 
SAĞLIK BAKANI MEHMET MÜEZZİNOĞLU
(Edirne) –Sayın Başkan, çok değerli milletvekili arkadaşlarım; öncelikle
sizleri saygıyla selamlıyorum.
Tabii sağlık alanı ve tıpta dünyadaki
duruma baktığımızda belki de herkesin her boyutuyla, her türlü cümleyi
söyleyebileceği bir alan. Bir dakika yok ki sağlıkta bilimsel gelişmelerde
yenilikler olmasın, bir dakika yok ki sağlıkta tıbbi teknoloji alanında yeni
yeni gelişmeler olmasın ve insanoğlu da insanlık da her an, her dakika sağlığıyla
ilgili bu gelişmelerin bire bir muhatabı olmak ve bu gelişmelerden istifade
etmek istiyor olmasın. 
Biz Türkiye Cumhuriyeti hükûmetleri
olarak, özellikle AK PARTİ döneminde, sağlıktaki bütün imkânların ülke
insanımızın hizmetine sunumunda hakkaniyetli bir ulaşım ve hakkaniyetli bir
hizmet alımı yönünde bütün sıkıntılara, bütün zorluklara rağmen önünde engel
bırakmama gayreti içinde yoğun bir çalışma gayreti sarf ettik on iki yıldır. Gerek
hekime ulaşmada gerek hastaneye ulaşmada gerek ilaca ulaşmada gerek tıbbi
teknolojiye ulaşmada önemli mesafeler kaydettik. Tabii ki yirmi dört saat
hasta, hasta yakını ve sağlık sorunuyla ilgilenen bir alanın sorunsuz olmasının
veya sorunlar bitiyor, azalıyor deniyor olmasının çok mümkün olmadığını hepimiz
takdir ederiz. 
Ama bugün Türkiye olarak geldiğimiz
nokta: On yıl önce Almanya’yı örnek gösterenler, on yıl önce İngiltere’yi örnek
gösterenler, on-on iki yıl önce “Amerika, Fransa” diyenler, bugün artık
oralardaki insanlar bile Türkiye’deki bu sağlıkta dönüşümün yakaladığı
dinamikleri takdir ediyor ve bu dinamiklerin topluma yansımasının verilerini de
dünya bilimsel olarak, veri olarak değerlendiriyor. Dünya Sağlık Örgütü 2002
yılında Avrupa bölgesinde Türkiye’yi en son sırada gösterirken, 2012 yılında
Dünya Sağlık Örgütü Türkiye’yi sağlıktaki dönüşümle örnek ülke olarak 52
ülkeye, bölgesindeki ülkelere gösterebiliyorsa yakaladığımız önemli bir
performans var. Ama bütün buna rağmen, yirmi dört saat hasta ve sağlık
sorunlarıyla ilgilenen ve yirmi dört saat dünyadaki bilimsel gelişmeleri takip
eden, tıbbi gelişmeleri takip eden, tıptaki teknolojik gelişmeleri ülke
insanına sunan bir yapının tabii ki eleştirilen veya eksik kalan yönleri olacak
veya ceplerimizde telefonlar dinmeyecek. Çünkü bundan on yıl önce çocuk
endokrinoloğunun ne olduğunu bilmeyen anne bugün bize “çocuk endokrinoloğu”
diyor, “çocuk hematoloğu” diyor ve dolayısıyla bunu yalnız İstanbul’da,
Ankara’da demiyor, Şırnak’ın Cizre’sinde diyor, Çanakkale’nin Ezine’sinde
diyor. 
Dolayısıyla, bütün bunlarla hep
birlikte neticede bu ülke insanının sağlığına hizmet veriyoruz. Siz de
eleştirilerinizle katkı sağlamaya çalışıyorsunuz.
KAMER GENÇ (Tunceli) – Sizin yaptığınız
karanlık çağa gitmek…
SAĞLIK BAKANI MEHMET MÜEZZİNOĞLU
(Devamla) – Bu yasa tasarısıyla ilgili alt komisyonda da, Komisyonda da gerek
MHP’nin gerek HDP’nin gerek CHP’nin gerekse AK PARTİ’li arkadaşların
önerilerini, eleştirilerini, şerhlerini ve bu anlamda değerlendirebileceğimiz
önerilerini aldık; fikirlerine saygı duyuyorum, değer veriyorum. Bu anlamda,
ortak önergelerle, yanılmıyorsam 24 önergeyi tüm gruplar ortak olarak verdik ve
o önergeler çerçevesinde değişiklik yaptık, 12 önergeyi AK PARTİ Grubu verdi ve
Cumhuriyet Halk Partisinin, muhalefetin verdiği 6 önergeyi kabul ettik ve bir
olgunlaşma noktasına getirmeye çalıştık.
Değerli arkadaşlar, Türkiye'nin Kanser
Enstitüsü üzerinden gittiğimizi ifade ediyor değerli konuşmacılar. Bakın, iki
taneyi öncelikliyoruz ilk altı ay için: Kanser Enstitüsü ve akreditasyon. Türkiye
sağlık endüstrisinde ve sağlık AR-GE’sinde ve sağlık turizminde bir hedefi
koyacaksa -ki bu ülke bu yakın coğrafyasının bu anlamda merkezi olabilir; bu
tıbbi altyapısı var, birikimi var, tecrübesi var- ve bütün bunu sağlıklı bir
şekilde, vizyoner bir şekilde götürebilecekse akreditasyon enstitüsüne ihtiyacı
var. Bunun yönetim şekli bağımsız mı değil mi tartışırız ve bütün bunları
değerlendiririz ama ihtiyacı var mı yok mu, buna herhâlde hep birlikte
“İhtiyacı var.” deriz. 
Türkiye Kanser Enstitüsü… Değerli
milletvekili arkadaşım diyor ki: “Diğerlerini üç yıl sonra…” Hayır, ilk altı
ayda bu ikisi, üç yıl içinde de diğer altıyı tamamlamak. Bir Halk Sağlığı ve
Kronik Hastalıklar Enstitüsü… kronik hastalıklar yükünün dünyada da, gelişen
ülkelerde de, bizde de her yıl arttığı bir süreçte Halk Sağlığı ve Kronik
Hastalıklar Enstitüsünün bu ülkenin dinamiklerine zarar getireceğini
düşünebilmek veya iddia edebilmek açıkçası belki şu… Yani yine değerli
milletvekili arkadaşım dedi: “Hem bilim adamı hem siyasetçi hem ticaret…” Yani
o zaman arkadaşlar bilim adamı yalnız bilim adamlığı yapsın, niye burada
siyaset yapıyor? Bilim adamı yalnız bilim adamlığı yapsın, niye yönetici
oluyor? Bilim adamı yönetici, hele hele çok… “Yönetici” demek çok yönlü
yönetebilen demektir. Yarın kendisi veya buradan bir arkadaşımız bir
üniversitede rektör olduğunda veya bakan olduğunda yalnız bilim alanında mı iş
yapacak yoksa iyi bir yönetici mi olacak? 
Şimdi, burada inovasyon diyoruz. Evet,
üniversitelerimiz bu ülkede önemli roller üstlenmiştir ama inovasyonda hâlâ
sıkıntılarımızın veya olmamız gereken noktada olmadığımızı kim söyleyebilir?
Biz üniversitelerimizin inovasyon dinamiklerine katkı sağlamak… Eğitim
araştırma hastanelerimiz bu ülkede cumhuriyet öncesinden var olan kurumlar. Haseki
Hastanesinin, Ankara Numunenin yüz-yüz elli yıllık geçmişi var. Bugün için
bizim uzmanlarımızın, tıptaki uzmanlarımızın yüzde 45’ini yani yaklaşık
yarısını biz bu eğitim araştırma hastanelerinde ülkemizin hizmetine sunuyoruz.
Yani ben dahiliye uzmanı olarak Haseki Hastanesinden ihtisas aldım. 59 tane
eğitim araştırma hastanesi -Ankara Numune, İstanbul’daki Şişli Etfal- olan bir
ülkede eğitim araştırma hastanelerimizin dinamiklerinin daha güçlü olmasından
bu ülke mi kazanır, yoksa Sağlık Bakanı Mehmet Müezzinoğlu mu kazanır? O bugün
var, yarın yok ama eğitim hastaneleri bu ülkenin zenginliği, bu ülkenin
kurumsal yapıları. Bu kurumsal yapıların yarınlara daha güçlü yürümesi ve
buralarda doçentin, profesörün görev yapıyor olması kimi niye rahatsız ediyor
veya neden buraların daha güçlü olmasından, millet adına, Türkiye
Cumhuriyeti’nin geleceği adına neden rahatsızlık duyuluyor, anlamakta
zorlanıyorum. 
Diyor ki: “Profesörlüğü yandaş…”
Arkadaşlar, bunların hiçbiri… Ben eğitim araştırma hastanelerinde profesörlük
veya doçentlik unvanı vermiyorum, vermedim ve vermeyeceğim, böyle bir şey yok;
YÖK kime veriyorsa, dün neyse bugün o devam edecek, kanun tasarımız
yasalaştıktan sonra da o devam edecek. Niye toplumu veya kendi algımızı
yanlışlara sürükleyecek, kendi kendimizi yanıltacak cümleleri söylüyoruz,
anlamakta zorlanıyorum. 
Yani şimdi, bu ülkede 6 tane enstitüsü
için “Kanserle başlıyorsunuz.” diye… Ben sondan başlayayım: Biyoteknoloji
enstitüsü bu ülkenin ihtiyacı mı değil mi? Halk sağlığı ve kronik hastalıklar enstitüsü
bu ülkenin ihtiyacı mı değil mi? Anne, çocuk ve ergen sağlığı enstitüsü
ihtiyacı mı değil mi? Geleneksel ve tamamlayıcı tıpta Almanya, Amerika bu
anlamda farklı noktalara geldiyse Türkiye’nin bu noktada kendi dinamiklerini
ortaya koymasından niye rahatsızlık duyulur? Teknik hata bakımından eleştiriler
olabilir ama bütün bunları Sağlık Bakanlığı yapıyor diye rahatsızlık duymayı da
açıkçası… Bu Sağlık Bakanlığı bu ülkenin Sağlık Bakanlığı. 77 milyon ülke
insanının sağlık ihtiyaçlarını daha iyi karşılama sorumluluğu olan bir
bakanlık. Bu sorumluluğu daha iyi yerine getirebilme derdi için, sorumluluğunu
üstlenmek için bu yasalara ihtiyacı var ama değerli milletvekili arkadaşım
diyor ki: “Anne ölümleri arttı, kırk yılda.” Ya arkadaşlar, anne ölümlerinin kırk
yıl öncesi, on yıl öncesi, on iki yıl öncesi rakamlarına bir bakalım, bebek
ölümlerine bir bakalım. Yeni doğan yoğun bakımını bu ülke insanı on yıldır
duymaya başladı. Şu anda yeni doğan eleştirilerini alıyoruz. Niye? Yoğun
bakımlar açtığımız hâlde yeni doğan yoğun bakım uzmanımız yok diye. Bütün
bunların daha iyi olabilmesi için hem üniversite hem de enstitülere bu ülkenin,
bu ülke insanının ihtiyacı var. Dolayısıyla, bunu ideolojik bakışlarla veya “AK
PARTİ bu anlamda puan kazanır.” diyerek karşı çıkıyorsak, arkadaşlar ne olur,
siyaset yapıyoruz. Bu ülkeye hizmet yapıyoruz, siyaseti hizmet için yapıyoruz. 
KAMER GENÇ (Tunceli) – Ama Sayın Bakan…
SAĞLIK BAKANI
MEHMET MÜEZZİNOĞLU (Devamla) – Kamer Bey, anlamadığınız konularda ne olur ya… 
KAMER GENÇ (Tunceli) – Üniversite
bünyesinde yapalım ya!
SAĞLIK BAKANI MEHMET MÜEZZİNOĞLU (Devamla)
– Bakın, ben size değer veriyorum, ne olur.
KAMER GENÇ (Tunceli) – Üniversite
dışından gelmiş bir adamsın ya!
SAĞLIK BAKANI MEHMET MÜEZZİNOĞLU (Devamla)
– Sayın Başkan…
BAŞKAN – Sayın Bakan, lütfen Genel
Kurula hitap ediniz, karşılıklı konuşmayınız.
SAĞLIK BAKANI MEHMET MÜEZZİNOĞLU (Devamla)
– Arkadaşlar, ben şurada polemiğe girmeyeceğim, polemiğe girmiyorum. 
Bakın, ben bu anlamda komisyonlarda ve
samimiyetle ister CHP’den gelsin ister MHP’den gelsin ister HDP’den gelsin,
arkadaşlar, doğru olduğuna inandığımız her önerinin başımızın üstünde yeri var.
Ben Aytuğ Bey’e -burada isim vererek- bir konuda sitem etmek istiyorum
kürsüden: İşte bu obeziteyle ilgili veya sağlıklı beslenmeyle ilgili, konuyu
bana iki üç saat önce gösterdi. Ben de kurum başkanımızı aradım, dedim ki: Bu
yanlışlığı yapan arkadaşımızla ilgili gerekeni yapın. Şimdi, orada bunu
söyledikten sonra ve bununla ilgili gerekeni yapacağımızı onun yanında, kurum
başkanıyla konuştuğum hâlde bu kürsüde, çok böyle popülist bir tarzı Aytuğ
Bey’e yakıştıramadığımı ifade ediyorum ama yine de o söylemeseydi ben burada
onu söylemeyecektim. 
Ben bu yasa tasarısının ülkemizin
sağlıklı geleceğine, sağlık açısından olumlu katkı sağlayacağına inanıyorum.
Sağlıkta, özellikle sağlık endüstrisinde ve sağlık turizminde bu yasa
tasarısına ihtiyacımızın olduğunu ifade ediyor, katkı sağlayan tüm
arkadaşlarıma, Komisyonda katkı sağlayan, bugün, yarın Genel Kurulda katkı
sağlayacak tüm arkadaşlara teşekkür ediyor, saygılar sunuyorum. (AK PARTİ
sıralarından alkışlar)
BAŞKAN – Teşekkür ederiz Sayın
Müezzinoğlu. 
AYTUĞ ATICI (Mersin) – Sayın Başkan…
BAŞKAN – Buyurunuz Sayın Atıcı.
AYTUĞ ATICI (Mersin) – Sayın Başkan,
Sayın Bakan popülist yaklaştığımı söyleyerek sataşmıştır. İzninizle iki dakika
söz istiyorum. 
BAŞKAN – Yeni sataşmalara mahal
vermeyiniz lütfen Sayın Atıcı. 
Buyurunuz. 
X.- SATAŞMALARA İLİŞKİN
KONUŞMALAR (Devam)
3.- Mersin Milletvekili Aytuğ
Atıcı'nın, Sağlık Bakanı Mehmet Müezzinoğlu’nun 615 sıra sayılı Kanun
Tasarısı’nın tümü üzerinde Hükûmet adına yaptığı konuşması sırasında şahsına
sataşması nedeniyle konuşması
AYTUĞ ATICI (Mersin) – Teşekkür ederim
Sayın Başkan. 
Sayın Bakan, evet, doğru, ben size
oturduğum yerde bunları gösterdim, sizinle dertleştim ve size dedim ki: “Sayın
Bakan, ben bunları kürsüde söyleyeceğim.” Siz de bana dediniz ki: “Tabii,
buyurun, söyleyin, ben de memnun olurum.” Şimdi, işin o kısmını çıkardığınız
zaman, ben popülist olurum gerçekten ama ben size konuşmamı hazırladığımı ve
bunları kürsüden ifade edeceğimi orada söyledim, siz de buna “Tamam.” dediniz. 
SAĞLIK BAKANI MEHMET MÜEZZİNOĞLU
(Edirne) – Ben de dedim ki: “Gereğini yapacağım.” Sizin yanınızda yaptım.
AYTUĞ ATICI (Devamla) – “Gereğini
yapacağım.” dediniz ama “Memnun olurum, kürsüden de söyleyin.” dediniz. 
SAĞLIK BAKANI MEHMET MÜEZZİNOĞLU
(Edirne) – Öyle bir şey yok…
AYTUĞ ATICI (Devamla) – Şimdi, kişiler
arasındaki konuşmaları buraya yansıtmak âdetim değildir ama siz yansıttınız,
yapacak bir şey yok. 
Sayın Bakan, birkaç konuya da bu
vesileyle değinmek istiyorum. Benim hem bilim adamı hem siyasetçi olmamam
gerektiğini söylediniz. Ben bilim adamı değilim artık, ben artık bilim adamı
değilim, ben artık hekim de değilim. Ben Parlamentoya seçildiğim günden beri,
hatta öncesinde, aday adayı olduğumdan bu yana kadar bir tek çocuğa dokunmadım.
Çok özledim, o ayrı konu, hakikaten çok özledim mesleğimi. Keşke şu sağlığı iyi
idare etseniz de ben de yavrularıma geri dönebilsem, keşke!
Efendim, “Rektör hem rektör hem
yönetici hem hoca olur mu?” Efendim, rektörler zaten yöneticidirler, rektörler
zaten gidip araştırma yapmazlar, rektörler gidip bilim insanı olup da yazı da
yazmazlar çoğunlukla. Nadir, istisnalar bunun haricindedir. 
Sağlık Bakanlığının gelişimi beni
rahatsız etmez, tam tersi, memnun eder ama Sağlık Bakanlığındaki gelişmeler
beni memnun eder. Bebek ölüm hızı geçen yıla göre artmıştır Sayın Bakan, siz
yokken de, AKP Hükûmeti yokken de sağlık göstergeleri korkunç bir şekilde
iyileşti, düştü bebek ölümlerinde. Bunda sizin de katkınız var, yok diyemem,
bütün hekimlerin, bütün hemşirelerin katkısı var ama son bir yılda arttı, bunu
lütfen önemseyin.
“Dün neyse bugün de o olacak
profesörlük için.” Hayır, efendim, dün jet profesörler vardı, bugün Bakanlık
profesörleri olacak, aradaki tek fark bu olacak, bu da size yakışmıyor
hakikaten Sayın Bakan. (CHP sıralarından alkışlar)
BAŞKAN – Teşekkür ederiz Sayın Atıcı.
XI.- KANUN TASARI VE
TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri
(Devam)
3.- Türkiye Sağlık
Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile Kars Milletvekili
Yunus Kılıç ve Amasya Milletvekili Avni Erdemir ile 79 milletvekilinin; Türkiye
Sağlık Enstitüleri Başkanlığı Kurulması ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Teklifi ve Sağlık, Aile,
Çalışma ve Sosyal İşler Komisyonu Raporu (1/937, 2/2229) (S. Sayısı: 615)
(Devam)
BAŞKAN – Şahsı adına Uşak Milletvekili
İsmail Güneş. 
Buyurunuz Sayın Güneş. (AK PARTİ
sıralarından alkışlar)
İSMAİL GÜNEŞ (Uşak) – Sayın Başkan,
değerli milletvekilleri; 615 sıra sayılı Türkiye Sağlık Enstitüleri Başkanlığı
Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı hakkında şahsım adına söz almış bulunmaktayım.
Bu vesileyle yüce heyetinizi ve aziz milletimizi saygıyla selamlıyorum.
Sayın Başkan, değerli milletvekilleri;
AK PARTİ hükûmetlerimiz süresince 2002 yılından günümüze dek sağlıkta çok büyük
değişim ve dönüşümler gerçekleştirilmiştir. Sağlıkta değişim, dönüşüm programı
neticesinde hastaneler tek çatı altında toplanmış, tüm vatandaşlar sosyal
güvenlik çatısı altına alınmış, hastanelere kalite standartları getirilerek hem
tıbbi donanım anlamında hem de altyapı açısından çok önemli mesafeler katedilmiştir.
Diğer taraftan, sağlıkta ölçülebilir,
izlenebilir, sürdürülebilir politikalara geçilmiştir. Bu değişim ve dönüşüm
politikaları neticesinde nitelikli yatak sayısı yüzde 6’dan yüzde 46’ya çıkmış
ve yoğun bakım yatak sayıları önemli derecede artmıştır. Kişi başına hekime
müracaat -benden önceki konuşmacılar da söyledi- yılda yüzde 3,2’den yüzde
8,2’ye çıkmıştır. Sağlık kriterlerinin önemli göstergelerinden olan doğumda beklenen
yaşam süresi 2002 yılında 71,8 iken 2012 yılında 76’ya yükselmiştir. Ayrıyeten,
bebek ölümleri hızı 2002 yılında, özellikle bunu vurgulamak istiyorum, 1.000
canlı doğumda 31,5 iken bugün yüzde 4,7’ye düşmüştür. Anne ölüm hızları yine
her 100 bin canlı doğumda 64 iken bugün yüzde 15,4’e inmiştir. Sağlık
hizmetlerinden memnuniyet oranı yüzde 39’lardan yüzde 75’lere yükselmiş,
hastanede yapılan doğum sayısı yüzde 69’dan yüzde 97’ye çıkmıştır. Bebek izleme
oranı da yine yüzde 62’den yüzde 99’a çıkmıştır. Yine, diğer taraftan yeni
doğanlarda tarama adına işitme taraması, hipotiroidi taraması, biyotinidaz taraması gibi pek çok
taramalar yapılmaktadır. 
Hükûmetlerimiz döneminde sağlıktaki
ikinci en büyük atılım, altyapıyla ilgili olmuştur. Hükûmetlerimiz döneminde
Türkiye’nin hemen hemen her ilinde ve birçok ilçelerinde yeni devlet
hastaneleri yapılmış ve bunlardan da en sonuncusu olan ve gerçekten de çok
önemli yatak kapasitesine sahip olan şehir hastaneleri yapımına geçilmiştir.
Sağlıkta değişim, dönüşüm uygulamaları ve yeni devlet hastanelerinin
yapılmasıyla sağlık standartlarımız oldukça yükselmiştir. Bu gelişimin üçüncü
basamağı olan Türkiye sağlık enstitüsünün kurulmasıyla, hem kronikleşmiş hem de
büyük maddi külfetler getiren hastalıkların azaltılması, ayrıca teşhis ve
tedavide kullanılan tıbbi cihazların ve ilaçların ithalatından vazgeçilerek
yerli üretimin yapılması, anne ve çocuğun kronik hastalıklardan korunması
sağlanacaktır. Diğer taraftan, insan ölümlerinde önemli bir yer işgal eden
kanser nedenlerinin ve korunma yöntemlerinin araştırılması ve ayrıca halk
tarafından kullanılan ve uzun süredir varlığı bilinen alternatif tıp
metotlarının bilimsel yönden araştırılarak halkın hizmetine sunulması alanında
çalışmalar yapmak gibi sağlığın geliştirilmesi için Türkiye sağlık enstitüsü kurumunun
kurulması sağlanacaktır.
Türkiye’deki AR-GE çalışmalarına
harcanan mali kaynaklara bakıldığında, OECD ve Avrupa ülkeleri gayrisafi millî
hasılasının yüzde 2’si gibi AR-GE’ye kaynak aktarırken bu bizim ülkemizde gayrisafi
millî hasılanın yaklaşık olarak yüzde 1’lik kısmını oluşturmaktadır. Fakat
sağlık AR-GE çalışmalarına baktığımız zaman Avrupa ülkelerinde ve OECD
ülkelerinde sağlık AR-GE çalışmalarına tüm AR-GE çalışmaları içinde ayrılan pay
yüzde 8-9’lardayken bu bizim ülkemizde maalesef yüzde yarım bile değildir,
yarımın da daha altındadır.
Diğer taraftan, dünya örneklerine
baktığımız zaman, Amerika Birleşik Devletleri’nde, Fransa’da, Almanya’da,
Kanada’da, pek çok ülkede kanser enstitüleri ulusal bir politika olarak
izlenmektedir ve bu enstitüler kurulmuştur. Diğer taraftan, bizim ülkemizdeki
bakanlıklara bağlı enstitüler var mı derseniz, yine Orman Bakanlığımıza bağlı
ve Bilim, Sanayi ve Teknoloji Bakanlığımıza bağlı pek çok enstitü vardır. Diğer
taraftan da TÜBİTAK çatısı altında da pek çok enstitü faaliyet göstermektedir
fakat ülkemizde TÜBİTAK son yıllarda ciddi gelişmeler sağlasa da sağlık
alanında ne yazık ki umut edilen başarılar elde edilememiştir. TÜBİTAK’ın pek
çok alanla ilgilenmesinden dolayı sağlık üzerine yeterince eğilememesi, ayrıca
sağlık paydaşlarının yeterince koordine olamaması beklenen sonuçları
vermemiştir. 
Bizim buradaki,
sağlık enstitülerindeki temel amacımız şudur: Yani, burada belki otuz yıllık
üniversitelerimizin, işte, kanser enstitüsü gibi bazı enstitüleri mevcuttur
fakat burada üniversitelerimiz bireysel anlamda çalışmaktadırlar, ülke
politikasını oluşturamamaktadırlar. 
Buradaki, Sağlık
Bakanlığımızın enstitü kurmasındaki temel amaç bu enstitülerde Türkiye çapında
bir politika oluşturmak, bir strateji belirlemek ve bunun üzerinde
yoğunlaşmaktır. 
Diğer taraftan,
tabii ki bu sağlık enstitülerimizin yapısına bakıldığı zaman, gerçekten de
sağlık enstitülerimizde mesela yüksek danışma kurulunun yapısına baktığınız
zaman hem bakanlıklardan üyeler vardır hem de ayrıca diğer sivil toplum
örgütleri olan, işte Türk Tabipleri Birliği, Eczacılar Birliği, Dişhekimleri
Odası gibi pek çok odadan da bunların üyesi vardır. Diğer taraftan da bu
atanacak 6 üyenin de ayrıyeten bu alanda en az doktora yapmış ilgili kişi
olması bunun bilimsel yönden de çok güçlü olduğunu göstermektedir. 
Diğer taraftan,
tabii ki bu sağlık enstitülerinin kurulmasıyla da kazanacak olan Türkiye’dir ve
bu alandaki çalışmalar Türkiye’de pek fazladır ama bunların nihai ürüne döndürülmesi
veya diyelim ki, bunlara göre sağlık politikalarının belirlenmesi veya önleyici
politikaların oluşturulmasında şimdiye kadar etkin bir rol oynamaması etken
olmuştur. Bundan sonra inşallah, bu olumsuzluklar ortadan kalkacaktır. 
Diğer taraftan tabii ki, burada en çok
eleştirilen konulardan bir tanesi de, işte Sağlık Bakanlığı tarafından bir
sağlık üniversitesinin kurulması. Burada tabii pek çok eğitim ve araştırma
hastanemizde yaklaşık 1.500 tane doçent ve profesör öğretim üyesi elemanlarımız
vardır. Bunların özlük haklarına bakıldığı zaman gerçekten de özlük hakları
yönünden çok büyük eksiklikler içindedirler. Hem bunların özlük haklarının
oluşturulması hem de burada eğitim gören, ihtisas yapan binlerce doktorumuz
vardır, buradaki eğitimin bir standarda kavuşturulması, öğretim üyesi
zenginliğinin artırılması yönünden bunun katkısı olacağını düşünüyorum ve bu
hem sağlık enstitülerinin kurulmasının hem de Sağlık Bakanlığına bağlı sağlık
üniversitesinin kurulmasının Türkiye'nin sağlığı açısından önemli katkılar
sağlayacağını düşünüyorum.
Bu kanunun lehinde olduğumu ifade
ediyorum. Bu kanunun ülkemize ve milletimize hayırlı uğurlu olmasını temenni
ediyorum, hepinizi saygılarımla selamlıyorum. (AK PARTİ sıralarından alkışlar) 
BAŞKAN – Teşekkür ederiz Sayın Güneş.
Soru-cevap bölümüne geçiyoruz.
Soru-cevap bölümü yirmi dakikadır. On
dakikasını sorulara ayıracağım. Sisteme girmiş sayın milletvekillerine birer
dakika söz vereceğim.
Sayın Işık, buyurunuz.
ALİM IŞIK (Kütahya) – Teşekkür ediyorum
Sayın Başkan.
Sayın Bakan, bugün Türkiye’de hem
devlet üniversitelerinde hem vakıf üniversitelerinde çok sayıda tıp fakültesi,
sağlık bilimleri fakültesi varken bu sağlık bilimleri üniversitesi kurulma
ihtiyacı nereden doğdu? Birinci sorum bu. Onların güçlendirilmesi yerine böyle
bir yola gidilmesinin sebepleri nelerdir?
İkincisi, bu üniversite ne vakıf
üniversitesi ne devlet üniversitesi. Tabiri caizse ne deve ne kuş;+ deve kuşu.
Anayasa ve mevcut yasa hükümlerine aykırı bir şekilde rektör seçimini aday
adayları arasından mütevelli heyeti oluşturuyor. 6 kişiyi üniversite öğretim
üyeleri seçmesi gerekirken sizin başkanlığınızda toplam 5 kişiden oluşan ve
maalesef 5 kişilik mütevelli heyetinin 3’ü Sağlık Bakanlığının üyeleri olan
kişiler tarafından rektör adayı oluşturuluyor. Yani bu nasıl bir anlayış? Acaba
bu model, kafanızdaki YÖK modelinin bir kopyası mı, bundan sonra onu mu
getireceksiniz? Bunları öğrenmek istiyorum. 
BAŞKAN – Teşekkür ederiz Sayın Işık. 
Sayın Şimşek…
CEMALETTİN ŞİMŞEK (Samsun) – Teşekkür
ederim Sayın Başkanım. 
Sayın Bakan, bugün Sağlık Bakanlığına
bağlı kamu hastanelerinin polikliniklerinde ortalama günde 100-150 hasta
bakılmaktadır. Dolayısıyla da “Yıllık 8,5 hasta müracaatına eriştik.” diye de
zaman zaman iktidar tarafından övünüldüğü tarafımızdan tespit edilmiştir. 
Bir evrak memurunun bile günlük tekâmül
ettireceği evrak belliyken sizce bu kadar kamu hastane polikliniklerinde yoğun
bir şekilde hasta bakılması doğru mudur? Buradan nitelikli sağlık hizmeti
ortaya çıkacağına inanıyor musunuz? SGK, özel hastanelerde poliklinik
sayılarını bazı branşlarda 50, bazı branşlarda 40 olarak sınırlamıştır. Doğrusu
bu mudur yoksa 100-150 hasta bakmak mıdır? Buradan nitelikli bir sağlık hizmeti
çıkar mı? Sorum bu. 
Teşekkür ederim. 
BAŞKAN – Teşekkür ediyoruz Sayın Şimşek.

Sayın Atıcı… 
AYTUĞ ATICI (Mersin) – Teşekkür ederim
Sayın Başkan. 
Sayın Bakan, Sağlık İstatistikleri
Genel Müdürlüğü rakamlarını verdim size. Demin AKP adına konuşan, şahsı adına
konuşan sayın milletvekili de doğru bilgi vermedi. Sağlık İstatistikleri Genel
Müdürlüğü diyor ki: “Anne ölümleri 2012’de yüz binde 15,4, 2013’te 15,9; bebek
ölümleri 2012’de binde 7,4, 2013’te binde 7,8. 
Bakın, kırk yıldan uzun bir süredir ilk
defa yükselişe geçti Sayın Bakan. Bunu çocuk hekimi olarak ben yüreğimde hissediyorum.
Ne olur, bunu siyasi polemik konusu yapmayın.
Sayın milletvekilleri, lütfen, bu
siyasi polemik konusu değildir. Bebek ölümü binde 7,4’ten 7,8’e çıktığında
0,4’lük bir artış demek, yılda yaklaşık 1,5 milyon bebeğin doğduğu bu ülkede
600 bebeğin fazladan ölmesi demektir. Neyi konuşuyoruz biz Allah aşkına? 600
bebek ölüyor diyorum, polemik yapıyorsunuz, lütfen. 
BAŞKAN – Teşekkür ederiz Sayın Atıcı.
Sayın Özel…
ÖZGÜR ÖZEL (Manisa) – Teşekkür ederim
Sayın Başkan.
Sayın Bakan, Türkiye’de bulunmayan, ruhsatlı
olmayan ilaçları Türk Eczacıları Birliği sadece düşük bir masraf karşılığında
getirip hastaların evlerine kadar teslim ediyordu ve yüzde 50’si yetim ilaç,
yüzde 50’si bioteknolojik ürünler. Siz, yasaya açıkça aykırı olarak on beş tane
depoya bu işi yapma izni verdiniz. Bunlardan bir tanesi eski milletvekili
Burhan İsen’e ait İDM. Daha önce de Gatamed Şirketiyle kişisel sağlık
verilerini pazarlamıştı SGK’dan alarak. Bu İDM ilaç takip sistemindeki bütün
verileri ele geçirerek eczacılara, hastalara SMS, e-mail çekiyordu ve İlaç ve
Tıbbi Cihaz Kurumu Başkanlığı bir doktorun yerleştirildiğini, onun sızıntı
yaptığını ve Burhan İsen’e bütün verilerinizi sızdırdığını ifade etti, İlaç ve
Tıbbi Cihaz Kurumu Başkanlığı. Bu soruşturmada durum nedir? Bizim sizi defalarca
uyarıp bu tehlikeyi söylememize rağmen tedbir almadınız, hastaların da sağlığı
ve verileri de tehlikede. Ayrıca da bir yandaş şirkete çok büyük bir rant
sağlamış durumdasınız. Buna ne diyorsunuz?
BAŞKAN – Teşekkür ederiz Sayın Özel.
Sayın Acar…
GÜRKUT ACAR (Antalya) – Teşekkür ederim
Sayın Başkan.
Sayın Bakan, bu kanun tasarısıyla
Sağlık Bakanlığı doktor ve diğer sağlık personeli yetiştirmek için üniversite kurmaktadır.
Bu durum Anayasa’nın yükseköğretimi düzenleyen 130 ve 131’inci maddelerine
aykırı değil midir? Bu yönüyle beraber oluşturulan yönetim biçimi de Anayasa’ya
aykırı değil midir? Oluşturulan tıp fakültesine Türkiye’deki tüm eğitim ve
araştırma hastaneleri bağlanmaktadır. Bu durum ülke gerçeklerini yok saymak değil
midir? Sağlık Bakanlığı üniversite hastaneleriyle haksız ve gereksiz bir yarışa
girmekte değil midir? 
Teşekkür ederim.
BAŞKAN – Teşekkür ederiz Sayın Acar.
Sayın Demir…
NURETTİN DEMİR (Muğla) – Teşekkür
ederim Sayın Başkan.
Türkiye Sağlık enstitüleri başkanlığı hem
bu enstitülere hem de üniversitelerde kurulacak enstitülere, hatta sağlık
alanındaki tüm üniversitelere denetim sağlayacak, tüm üniversiteler üzerinde
yetki ve kontrolü olacak mıdır? 
İkinci sorum: Sayın Bakan, siz de bir
hekimsiniz. Emekli hekimler maalesef çok kötü durumdadır. Bu konuda bir
düşünceniz var mı ya da bir getiriniz var mı? 
Teşekkür ederim. 
BAŞKAN – Teşekkür ederiz Sayın Demir. 
Sayın Dinçer…
CELAL DİNÇER (İstanbul) – Teşekkür
ederim Sayın Başkan. 
Sayın Bakanım -Sayın Işık da benzer
soruyu sordu- ilk sorum: 199 devlet ve vakıf üniversitesi, 86 tıp fakültesi
varken, Hükûmet olarak bu üniversiteleri ve fakülteleri geliştirmeniz
gerekirken bu tasarıyla 12 Eylül YÖK’ünü aratmayacak yeni bir sağlık YÖK’ü mü
devreye sokmak istiyorsunuz? 
İkinci sorum: Suriye’den gelen
“göçmenler” diyelim, “misafir” diyelim veya “mülteci” diyelim, yüzünden
ülkemizde eradike edilmiş çocuk felci hastalığı baş göstermişti o bölgeden.
Yapılan çalışmalar ne aşamadadır? Bu hastalık hangi boyuttadır, eradike edilmiş
midir? 
Teşekkür ederim. 
BAŞKAN – Teşekkür ederiz Sayın Dinçer. 
Sayın Tanal… 
MAHMUT TANAL (İstanbul) – Teşekkür
ederim Sayın Başkan. 
Sayın Bakan, Şanlıurfa Üniversitesinde
üniversite hastanesi ne zaman bitecek? Tabii, Şanlıurfa nüfusu sürekli
artmakta, mevcut olan hastaneler halkın sağlık ihtiyacına cevap verememekte. Bu
konuyla ilgili planlamanız var mı? 
İkinci soru: Bu tasarıda mevcut olan
“Şirket kurabilir.” hükmü vergi muafiyeti getiriyor. Diğer şirketlerle
arasındaki fark Anayasa’mızın 10’uncu maddesindeki eşitlik ilkesine aykırılık
teşkil etmez mi? 
Teşekkür ederim. 
BAŞKAN – Teşekkür ederiz Sayın Tanal. 
Sayın Halaman… 
ALİ HALAMAN (Adana) – Başkanım,
teşekkür ederim. 
Şimdi, sorumuz Sağlık Bakanına. Bu Kamu
Hastaneleri Birliği var, yeni kuruldu bu. Bu Kamu Hastaneleri Birliği
kurulduktan sonra, hastalara bir hastaneden diğer bir hastaneye sevk yapılıyor,
bu hasta yakınlarına da soruluyor ama karşı taraftaki hastane kabul ediyor veya
etmiyor. Bu ambulansların içinde siren sesleriyle şehir içinde dolanan bir sürü
hasta oluyor; zaman zaman, sık sık telefon açıyorlar bize “Yer bul.” diye. Ya,
bu müthiş de bir sorun yaratıyor. Ya, Sayın Bakanım, buna net bir çözüm bulma
imkânımız yok mu? Dolayısıyla, hasta yakınları hastanede yetkili olanları nasıl
ikna edecek, bunlara nasıl yer bulacak? 
Teşekkür ederim.
BAŞKAN – Teşekkür ederiz Sayın Halaman.
Sayın Moroğlu…
MUSTAFA MOROĞLU (İzmir) – Sayın Bakan,
yaptığınız bu tasarıyla ilgili büyük bir işe, büyük bir atılıma soyunduğunuz
gerçeğini ifade ettiniz. Halletmeniz gereken küçük bir işi de arkadaşlarımın
yanında ben de söyleyeyim: Hastanelerimizde hemşire yokluğu yüzünden
ameliyatlar erteleniyor. Hemşireler gece gündüz çok uzun saatler nöbet tutmak
zorunda kalıyor ve hastane yöneticilerimiz de hem size hem de Maliye
Bakanlığına değişik taleplerde bulunmalarına rağmen hâlâ bu hemşire eksiği
giderilebilmiş değil. Bunu gidermek için ne düşünüyorsunuz? Yoksa, “hemşire
vekiller” gibi bir de vekillik düşündüğünüz söylentileri var. “Vekil değil,
hemşire istiyoruz.” diyor yöneticiler. Bunu bir an önce halletmenizi istiyoruz.

BAŞKAN – Teşekkür ederiz Sayın Moroğlu.
Buyurunuz Sayın Bakan.
SAĞLIK BAKANI MEHMET MÜEZZİNOĞLU
(Edirne) – Teşekkür ediyorum.
Öncelikle Alim Işık Bey’in “Üniversite
ihtiyacı nedendir?” Tabii, Komisyonda da, bugün, olabildiğince üniversite
ihtiyacımızı, neden olduğunu anlatmaya çalıştık ama bir daha hemen özetle… 
Alim Bey, değerli arkadaşlar; şu anda
bizim eğitim araştırma hastanelerimizin sayısı 59 ve bunların birçoğu tarihî
geçmişi olan hastaneler ve bunlar zaten “eğitim araştırma hastaneleri” adıyla
varlar ve uzman kadrolarımızın yüzde 45’ini buralar yetiştiriyor. Buralarda iki
tane sorunumuz baş gösterdi: Bunlardan birincisi, daha önce şef, şef muaviniyle
verdiğimiz eğitim. Doçent ve profesör kadrolarını burada istihdam sorunumuz
var. İstihdam edemeyince, buradaki eğitim standardımız düşüyor. Hâlbuki bu,
ülkenin zenginliği. 
İkincisi;
buralarda özellikli ameliyatlar, A grubu ameliyatları yapabilmek ve asistanlara
bunları eğitim olarak verebilmek adına buranın dinamiklerini güçlü hâle
taşımamız lazım. Bunun için de bu eğitim ve araştırma hastaneleri bu ülkenin
Sağlık Bakanlığına bağlı zenginliği ve bu milletin zenginliği ve bu eğitim
araştırma hastaneleri zaten var. Bu var olanların dinamiklerini korumak ve bunu
bir basamak daha yukarıya çıkarabilmek adına böyle bir yapıya ihtiyacımız var.
Yani bu anlamda bu yapının, 86 tane tıp fakültesi olan bir ülkede Sağlık
Bakanlığının bu anlamda da bir yapısının 87 oluyor olması “Üniversitelerimizin
dinamiklerini zayıflatıyor veya ne gereği var?” 86 tane var, 87 olduğu zaman ne
zararı var? Yani bunu da anlamakta… Artı, bir ihtiyaç; bu ülkenin, bu milletin
yapılarının bir ihtiyacı bu. Bu ihtiyacı karşılayabilmek için. 
ALİM IŞIK
(Kütahya) – Ama Hocam, bu, yeni bir model; bu üniversitenin adı belli. Böyle
bir örnek yok yani şu an Anayasa’ya aykırı bu. 
SAĞLIK BAKANI
MEHMET MÜEZZİNOĞLU (Edirne) – Ya, şimdi, Anayasa’ya da aykırı olmadığını
inşallah hep birlikte değerlendiririz ama neticede bir örnek yok. Arkadaşlar,
bugün tıpta dün yapmadığımız birçok ameliyatın örneği var, dün olmayan
branşların bugün birçok örneği var. Bu anlamda da yeni örneğe ihtiyacımız
varsa, bu yeni örneği de doğru olduğuna inanıyorsa bu Meclis bu doğru örneği de
çıkartacak. 
ADNAN ŞEFİK
ÇİRKİN (Hatay) – Bu Meclisin çıkardığı birçok kanun Anayasa Mahkemesinden
döndü. 
SAĞLIK BAKANI
MEHMET MÜEZZİNOĞLU (Edirne) – Yasa hükümlerine aykırı mı, değil mi? Biz
olmadığı kanaatindeyiz. Ona da, bu anlamda yasal dayanaklarına diğer sorularda
inşallah cevap vermeye çalışayım. 
ALİM IŞIK
(Kütahya) – Rektör seçimi belli şu anda. 
SAĞLIK BAKANI
MEHMET MÜEZZİNOĞLU (Edirne) – Efendim?
ALİM IŞIK
(Kütahya) – Rektör seçimleri belli. Siz öğretim elemanını, mütevelli heyetini
YÖK’ten atıyorsunuz. Yani böyle bir şey var mı? Nasıl bunu aşacağız? Çelişki de
olacak. 
SAĞLIK BAKANI
MEHMET MÜEZZİNOĞLU (Edirne) – Ya, YÖK’ün yasalarında var olmayan bir şeyi
koymadık. İsterseniz onu zaman kaybetmemek için sonra paylaşalım. 
Sayın Şimşek,
yani bir defa, 100-150 poliklinik yapılıyor kısmı belki istisnai olarak
olabilir. Doğru olmadığını, bizim burada belirli sınırlamalarla bu sayıyı… Yani
50-60 bile esasında tartışmamız gereken bir poliklinik sayısıdır ama tabii ki,
hekim sayısı açısından sorunu olan bir ülkeyiz. SGK özelde 50 hasta veriyor
veya 40-50-60 gibi filan. Biz de buna özellikle acillerde bir düzen getirmeyi
planlıyoruz ama çok da kolay olmadığını… Sizin talebinizin doğru olduğuna ben
de katılıyorum, planlamanın çok kolay olmadığını da paylaşmak istiyorum.
Sayın Atıcı yani burada ben bir polemik
gibi bu cümleleri söylemedim. Yalnız o “beslenme” kısmını polemik…
AYTUĞ ATICI (Mersin) – Yok, ben
milletvekilimiz için söyledim.
SAĞLIK BAKANI MEHMET MÜEZZİNOĞLU
(Edirne) – Yani burada tabii ki, bir eksik bebek ölümü, bir eksik anne ölümü
temel hedefimizdir. Anne ölümlerinde, bebek ölümlerinde çok daha aşağılara,
5’lere, mümkünse çok daha aşağılara indirmek hep birlikte dinamiklerimizi… Ama
söyledim, bebek yoğun bakım uzmanı, yenidoğan uzmanı olmayan bir ülkeyiz. Bu
dönemde tek bir tane yenidoğan uzmanı yan dalı tamamladı ve onu mecburi hizmete
gönderdik. Çocuk yoğun bakım uzmanı…
NURETTİN DEMİR (Muğla) – Kadro
vermiyorsunuz Sayın Bakan üniversitelere.
SAĞLIK BAKANI MEHMET MÜEZZİNOĞLU
(Edirne) – Nurettin Bey, bu kadroları biz kıyıda stoklamıyoruz, bu ülke
insanının hizmetine planlayarak sunmaya çalışıyoruz. Şimdi, bir yerde depoda
stok tutmuyoruz ki, hepsi bu ülke insanının hizmetinde ya üniversitede ya bizde
ya özel sektörde. Bir tanesinin boş kalmaması için... Ve bir taraftan da
şikâyet ediyoruz, daha çok mesai istiyoruz, daha çok özveri istiyoruz, daha çok
fedakârlık istiyoruz. Aile hekimliğinde sayımız eksik, uzmanda sayımız eksik
ama burada geçmişe doğru gidersek polemiğe gider. “Bu ülkede hekim fazlası
var.” diyerek 2007 yılına kadar tıp fakültesine öğrenci sayısını donduran
yirmi-yirmi beş yıllık bir süreç var, hekim açığımızı da şimdi tartışıyoruz.
2007’den itibaren ilk defa 2.500 fazla öğrenci almışız, şimdi 11.800’lere
çıktık ve burada da neyi tartışıyoruz? “Eğitim kalitesi düşüyor.”u tartışıyoruz.
Arkadaşlar, neticede bu sorunun her boyutu var. Elimizdeki yetişmiş insanımızı
verimli kullanma, paylaşarak değerlendirmek gibi bir görevimiz ve
sorumluluğumuz var. Tabii ki bu anlamda yüzde 30’lardan yüzde 7,4’lere inen
bebek ölümlerini arzumuz yüzde 5’e indirebilmiş olmayı başarmak ve onu burada
konuşmak ama bunu polemik konusu ne siz yapın ne biz yapalım.
AYTUĞ ATICI (Mersin) – Ama yükseldiğini
de görelim Sayın Bakan. Yükseldiğini görelim, tespit edelim, yani ondan da
kaçınmayalım.
SAĞLIK BAKANI MEHMET MÜEZZİNOĞLU
(Edirne) – Bir rakamı ne inkâr ederiz ne de yüzde 7,4’ü çok övünerek söylemek
gibi bir iddiamız yok, keşke 5 olsa. Ama 30’lardan indiğini, bunu da kabul
etmek lazım.
Polioyla veya kızamıkla ilgili… Belki
soru sırası gelmeden söyleyeceğim, şu anda ülkemiz açısından Polio Bilim Kurulu,
risk alanlarında aşılama gerekliliğini söyledi. Yanılmıyorsam mayıs, haziran
aylarında 7 ilimizde iki doz aşılama yaptık. Geçtiğimiz haziran ayında
İstanbul’da 6 ilçede, ikinci periyodu da geçtiğimiz ay ekim ayında -ikinci
dozunu- yaptık. Kızamıkta 2013’ün Mayıs veya Haziranında iki, üç aylık bir pik
oldu. Şu anda yine -Türkiye'nin üç yıl, dört yıl önceki- en alt seviyeye inmiş
durumda. Dolayısıyla, bu anlamda bir sıkıntılı sürecimiz söz konusu değil.
Özgür Özel kardeşimin sorusunu belki
sonra daha detaylı… Ama SGK soruşturması şeklinde bana bir cevap geldi. Onu,
sonra, sizinle, bilgiyi geniş alıp yine paylaşmaya çalışalım. 
Sayın Acar’ın, “Anayasa’ya aykırı değil
mi?” Bu anlamda, biz AK PARTİ Grubu olarak Anayasa’ya aykırı olmadığı
kanaatindeyiz. Dayandırdığımız madde gerekçelerini şu anda zaman kaybı olmasın
diye… Ama, o gerekçeleri de sizlerle paylaşırız.
Emekli
hekimlerin durumu… Başarabilirsek, arzu ediyorum.
NURETTİN DEMİR
(Muğla) – Sizin elinizde.
SAĞLIK BAKANI
MEHMET MÜEZZİNOĞLU (Edirne) – Denetim hakkı konusunu… Belki soruyu eksik aldım.
“TÜSEB üniversiteleri denetleyecek mi?” Öyle bir şey söz konusu değil.
Sayın Tanal,
Şanlıurfa’da Harran Üniversitesi Rektörü’yle yaklaşık bir buçuk ay önce görüşme
yaptık. Afiliasyonla ilgili protokol imzalama aşamasında ve yanılmıyorsam,
yılbaşı itibarıyla da hastaneyi devreye sokabilecek noktadayız. 
MAHMUT TANAL
(İstanbul) – Ben milletvekili olmadan önce planlama vardı, milletvekili sürem
bitti hâlâ bu hastane sorunu halledilmedi.
SAĞLIK BAKANI
MEHMET MÜEZZİNOĞLU (Edirne) – Şimdi, Sayın Tanal, üniversitenin hastanesiyle
ilgili kısmı söylüyorum. Neticede, rektörle bir hafta önce ilkesel anlaştık,
protokolü imzalama aşamasında. Üniversite kısmı şu anda bizim bir buçuk aydır
gündemimize geldi. Kamu-özel iş birliğiyle şehir hastanesinin YPK onayı geldi,
ihale süreci başladı. Eyyübiye’nin de ihalesi yapıldı, haziranda bitiyor. 
Şirket kurmayla
ilgili, Anayasa’ya aykırı değil mi?
(Mikrofon
otomatik cihaz tarafından kapatıldı)
SAĞLIK BAKANI
MEHMET MÜEZZİNOĞLU (Edirne) – Şimdi, bir, TÜBİTAK mevzuatına…
BAŞKAN – Sayın Bakan,
süremizin sonuna geldik.
SAĞLIK BAKANI
MEHMET MÜEZZİNOĞLU (Edirne) – Bitireyim isterseniz.
AYTUĞ ATICI
(Mersin) – İzin verin Sayın Başkan.
BAŞKAN –
İsterseniz cümlenizi bitirin lütfen, devam edin.
SAĞLIK BAKANI
MEHMET MÜEZZİNOĞLU (Edirne) – Şimdi, bu şirket konusunu çok ticari yorumluyor
arkadaşlar.
Şimdi -özellikle,
biyoteknoloji enstitüsünün- bu anlamda bize ilaç sanayisi veya ilaç sanayisinin
AR-GE’si bir anlamda bir proje getiriyor. Diyor ki bu projenin üç yıl, beş yıl,
hatta on yıl… Bu projenin bir yıl, üç yıl, beş yıl, on yıl desteklenmesi
gerekiyorsa, o zaman bize o öneriyi getiren o ilaç sanayisine -bilim kurulu da
bunun sonucunun başarılı çıkabileceğine inanan bir rapor veriyorsa- biz, orada
pozitif bir başarı yakalandığında evet, bu şirket yüzde 10 hissedarı olabilir,
yüzde 5 hissedarı olabilir… Bu anlamda da bu biyoteknoloji enstitüsünün buradan
özel hukuka tabi para kazanıyor olması diğer yatırımları için de… Neticede
maliyenin de hukukun da denetimine açık bir yapı. Ama zaman gelecek biz bu
araştırmalara 1 milyon, 3 milyon, 10 milyon destek vereceğiz. On yıl süresince
desteklenmiş bir proje ve sonunda da başarı kazanıldıysa, buradan bir pay
alıyor olmanın -Aytuğ Bey beni mazur görsün- yani bir yöneticinin düşünmesi
gereken ve bunun da yabancı şirketlerle, gerekiyorsa yabancı şirketlerle de…
Neticede ülkeye… Şimdi, plazma teknolojisi diyoruz, yabancı şirketlerle bunu
yapmadan bu ülkede plazma üretimi yapabilir miyiz? Dolayısıyla, bu anlamda
arkadaşlar, denetime açık olmalı, hukuk bunu takip etmeli ama bu ülke bunları
yapabilmeli. 
Teşekkür ederim Sayın Başkan. 
BAŞKAN – Teşekkür ederiz Sayın Bakan. 
KAMER GENÇ (Tunceli) – Karar yeter
sayısı Sayın Başkan.
BAŞKAN – Bakacağım efendim. 
Tasarının tümü üzerindeki görüşmeler
tamamlanmıştır, maddelerine geçilmesini oylarınıza sunacağım ve karar yeter
sayısı arayacağım. 
Kabul edenler… Kabul etmeyenler… Karar
yeter sayısı yoktur.
Beş dakika ara veriyorum. 
Kapanma Saati:
22.39
BEŞİNCİ OTURUM
Açılma Saati: 22.44
BAŞKAN: Başkan Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ (Diyarbakır)
----0----
BAŞKAN – Sayın milletvekilleri, Türkiye Büyük Millet Meclisinin 12’nci
Birleşiminin Beşinci Oturumunu açıyorum.
615 sıra sayılı Kanun Tasarısı’nın maddelerine geçilmesinin oylamasında
karar yeter sayısı bulunamamıştı. 
Şimdi yeniden oylama yapacağım ve karar yeter sayısı arayacağım.
Kabul edenler... Kabul etmeyenler... 
MUSTAFA ELİTAŞ (Kayseri) – Var, var Başkanım.
BAŞKAN – Ya, “Var.” deyince var olmuyor. 
Karar yeter sayısı yoktur. 
Beş dakika ara veriyorum. 
Kapanma Saati: 22.45
ALTINCI OTURUM
Açılma Saati:
22.47
BAŞKAN: Başkan
Vekili Şükran Güldal MUMCU
KÂTİP ÜYELER: Dilek YÜKSEL (Tokat), Mine LÖK BEYAZ (Diyarbakır)
----0----
BAŞKAN – Sayın milletvekilleri, Türkiye
Büyük Millet Meclisinin 12’nci Birleşiminin Altıncı Oturumunu açıyorum.
615 sıra sayılı Kanun Tasarısı’nın
maddelerine geçilmesinde yapılan iki oylamada da karar yeter sayısı
bulunamamıştı. 
Şimdi yeniden oylama yapacağım ve karar
yeter sayısı arayacağım. 
Kabul edenler… Kabul etmeyenler…
Yapılan üçüncü oylamada da karar yeter
sayısı bulunamadığından alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için 12 Kasım 2014
Çarşamba günü saat 14.00’te toplanmak üzere birleşimi kapatıyorum. 
Kapanma Saati:
22.48




(x) (10/1092), (10/1093), (10/1094),
(10/1095), (10/1096), (10/1097), (10/1098), (10/1099), (10/1100), (10/1101),
(10/1102), (10/1105), (10/1106) esas numaralı Meclis araştırması önergeleri
tutanağa eklidir.


(x) 615 S.Sayılı Basmayazı 10/07/2014
tarihli 115’inci Birleşim Tutanağı’na eklidir.




