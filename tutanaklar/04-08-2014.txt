



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

128’inci Birleşim
4 Ağustos 2014 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

İÇİNDEKİLER


I.- GEÇEN TUTANAK
ÖZETİ
II.- GELEN KÂĞITLAR
III.- YOKLAMA
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı'nın, Başkanlık Divanı olarak, milletvekillerinin, Meclis
çalışanlarının ve basın mensuplarının Ramazan Bayramı’nı kutladığına ilişkin
konuşması 
V.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bitlis Milletvekili Vedat Demiröz'ün, mali
müşavirlerin sorunlarına ilişkin gündem dışı konuşması
2.- Kayseri Milletvekili Yusuf Halaçoğlu'nun, Sincar’da
Türkmenlere ve Doğu Türkistan’da Uygur Türklerine yapılan zulümlere ilişkin
gündem dışı konuşması



VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Manisa Milletvekili Sakine Öz ve 19
milletvekilinin, başta Manisa'daki SÜREKO tesisi olmak üzere katı atık
tesislerinden kaynaklı çevre sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1046)
2.- İstanbul Milletvekili Sebahat Tuncel ve 21
milletvekilinin, ders kitaplarındaki hak ihlallerini içeren muhafazakâr,
milliyetçi, militarist ve cinsiyetçi ifadelerin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1047) 
3.- Batman Milletvekili Ayla Akat Ata ve 21
milletvekilinin, tutuklu ve hükümlülerin farklı cezaevlerine nakillerinden
doğan sorunların sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1048)
VII.- AÇIKLAMALAR
1.-İzmir Milletvekili Ertuğrul Günay'ın, Cumhurbaşkanı
adaylarından birinin İzmir’de yaptığı konuşmasındaki bazı ifadelerine ilişkin
açıklaması
VIII.- ÖNERİLER
A) Siyasî Parti Grubu Önerileri
1.-MHP Grubunun, Osmaniye Milletvekili Hasan Hüseyin
Türkoğlu ve arkadaşları tarafından, gençlerimizin sınır komşularımızda yaşanan
savaşlara ve terör örgütlerine katılım sebeplerinin araştırılması ve gerekli
önlemlerin alınması, bu sorunların giderilmesi ve çözüm yollarının belirlenmesi
amacıyla 16/7/2014 tarihinde, Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 4 Ağustos 2014 Pazartesi
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi
IX.- SATAŞMALARA İLİŞKİN KONUŞMALAR
1.- Iğdır Milletvekili Sinan Oğan'ın, Isparta
Milletvekili Recep Özel’in MHP grup önerisi üzerinde yaptığı konuşması
sırasında şahsına sataşması nedeniyle konuşması
2.- Isparta Milletvekili Recep Özel'in, Isparta
Milletvekili Ali Haydar Öner’in MHP grup önerisi üzerinde yaptığı konuşması
sırasında şahsına sataşması nedeniyle konuşması
3.- Isparta Milletvekili Ali Haydar Öner'in, Isparta
Milletvekili Recep Özel’in sataşma nedeniyle yaptığı konuşması sırasında
şahsına sataşması nedeniyle konuşması
4.- Iğdır Milletvekili Sinan Oğan'ın, Amasya
Milletvekili Mehmet Naci Bostancı’nın MHP grup önerisi üzerinde yaptığı
konuşması sırasında şahsına sataşması nedeniyle konuşması
5.- Amasya Milletvekili Mehmet Naci Bostancı'nın, Iğdır
Milletvekili Sinan Oğan’ın sataşma nedeniyle yaptığı konuşması sırasında
şahsına sataşması nedeniyle konuşması
6.- Adıyaman Milletvekili Ahmet Aydın'ın, Iğdır
Milletvekili Sinan Oğan’ın sataşma nedeniyle yaptığı konuşması sırasında AK
PARTİ Grup Başkanınasataşması nedeniyle konuşması
7.- Kayseri Milletvekili Yusuf Halaçoğlu'nun, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
8.- Iğdır Milletvekili Sinan Oğan'ın, Adıyaman
Milletvekili Ahmet Aydın’ın sataşma nedeniyle yaptığı konuşması sırasında
şahsına sataşması nedeniyle konuşması
X.- YAZILI SORULAR VE CEVAPLARI
1-. Kocaeli Milletvekili Lütfü Türkkan'ın, Kocaeli'de
Basın Yayın Enformasyon İl Müdürlüğü açılmamasına ilişkin sorusu ve Başbakan
Yardımcısı Bülent Arınç’ın cevabı (7/47242)
2.- Bursa Milletvekili Aykan Erdemir'in, IŞİD
tarafından rehin alınan Musul Başkonsolosuna ilişkin sorusu ve Başbakan
Yardımcısı Bülent Arınç’ın cevabı (7/47357)
3.- İstanbul Milletvekili Mustafa Sezgin Tanrıkulu'nun,
afetlere karşı hazırlık ve sivil savunma konusunda yapılan çalışmalara ilişkin
sorusu ve Başbakan Yardımcısı Bülent Arınç’ın cevabı (7/47368)
4.- İstanbul Milletvekili Mustafa Sezgin Tanrıkulu'nun,
bir bakanın korumalarının bazı kişileri darp ettiği iddiasına,
Fethi Paşa Korusu'nda çıkan yangın sonucu tahrip olan
bir yalının bedelsiz olarak bir firmaya verildiği iddiasına,
Hüseyin Avni Paşa Yalısı'nın da içinde bulunduğu
korunun TMSF tarafından bir sermaye grubuna devri ile ilgili çeşitli hususlara
İlişkin soruları ve Başbakan Yardımcısı Bülent Arınç’ın
cevabı (7/47369), (7/47370), (7/47373)
5.- İstanbul Milletvekili Mustafa Sezgin Tanrıkulu'nun,
Reklam Kurulunun üye sayısının azaltılmasına ilişkin sorusu ve Başbakan
Yardımcısı Bülent Arınç’ın cevabı (7/47385)
6.- Kütahya Milletvekili Alim Işık'ın, Hükümet
tarafından Gülen Cemaatine yönelik hazırlandığı iddia edilen eylem planına
ilişkin sorusu ve Başbakan Yardımcısı Bülent Arınç’ın cevabı (7/47947)
4 Ağustos 2014 Pazartesi
BİRİNCİ OTURUM
Açılma Saati: 14.00
BAŞKAN: Başkan Vekili Ayşe Nur BAHÇEKAPILI 
KÂTİP ÜYELER:
Fehmi KÜPÇÜ (Bolu), Muhammet Rıza YALÇINKAYA (Bartın) 
----- 0 -----
BAŞKAN – Türkiye Büyük Millet
Meclisinin 128’inci Birleşimini açıyorum.
IV.- OTURUM BAŞKANLARININ
KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı'nın, Başkanlık Divanı olarak,
milletvekillerinin, Meclis çalışanlarının ve basın mensuplarının Ramazan
Bayramı’nı kutladığına ilişkin konuşması 
BAŞKAN - Sayın milletvekilleri, Divan,
olarak sizlerin, Meclis personelinin ve basın mensuplarının geçmiş bayramını
kutluyoruz, barış içinde, kardeşlik içinde nice bayramlar diliyoruz. (Alkışlar)
Teşekkür ederim.
Toplantı yeter sayısı vardır,
görüşmelere başlıyoruz.
Gündeme geçmeden önce iki sayın
milletvekiline gündem dışı söz vereceğim.
Gündem dışı ilk söz, mali müşavirlerin
sorunları hakkında söz isteyen Bitlis Milletvekili Sayın Vedat Demiröz’e
aittir.
Buyurun Sayın Demiröz. (AK PARTİ
sıralarından alkışlar)
Sayın milletvekilleri, biraz sessiz
olmanızı rica edebilir miyim acaba.
V.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Bitlis Milletvekili Vedat
Demiröz'ün, mali müşavirlerin sorunlarına ilişkin gündem dışı konuşması
VEDAT DEMİRÖZ (Bitlis) – Sayın Başkan,
değerli milletvekilleri; bugün mali müşavir meslektaşlarımın sorunlarını
sizlerle paylaşmak için gündem dışı söz almış bulunmaktayım.
3568 sayılı Kanun’la serbest
muhasebecilik, mali müşavirlik ve yeminli mali müşavirlik mesleği Maliye
Bakanlığının denetim konusundaki ağır yükünü hafifletmek, kayıt dışıyla
mücadele etmek ve vergi kanunlarının uygulamasından doğacak uyuşmazlıkları en
aza indirebilmek amacıyla bir kamu mesleği olarak kurulmuştur. Muhasebe meslek
mensupları ülke genelinde çalışan 93 bin meslek mensubu, 17 bin stajyer ve 150
bin büro çalışanıyla sayısı 260 bine ulaşan geniş bir örgütlenme ağı içinde
faaliyetlerini yürütmektedirler. 
1989’dan bu yana yirmi beş yıllık yasal
geçmişe sahip olan muhasebe mesleği bir taraftan hazine ile mükellefler
arasında köprü görevi görmekte, diğer taraftan devletin tüm kurumlarının
işleyişine yardımcı olmaktadır.
Düzenli bir
muhasebe ve denetim sisteminin oluşması adına yüklenilen tüm görevlerin yanında,
meslek mensuplarının sorumlulukları sürekli çoğalmakta ve doğal olarak da iş
yükleri gün geçtikçe artmaktadır. Başta Maliye Bakanlığı, Çalışma ve Sosyal
Güvenlik Bakanlığı, Gümrük ve Ticaret Bakanlığı olmak üzere tüm devlet
birimlerine vergi ve sosyal güvenlik bildirimleri muhasebe meslek mensupları
tarafından yapılmaktadır. Ayrıca, BDDK, SPK, EPDK ve Hazine Müsteşarlığı gibi,
ekonomideki diğer düzenleyici ve denetleyici kamu kurumları da muhasebe meslek
mensuplarından hizmet almaktadırlar. Bu nedenle, muhasebe mesleğinin temel
sorunlarını çözmek ve taleplerini yerine getirmek durumundayız. Sistemin yasada
öngörülen amaca ulaşabilmesi için muhasebe meslek mensuplarına, başta Maliye
Bakanlığı olmak üzere, tüm kurumlarımızın yardımcı olması gerekmektedir. 
Gelir İdaresi
Başkanlığının, muhasebe camiasını ilgilendiren önemli kanun, kararname ve
tebliğ hazırlıklarında uygulamanın sağlıklı ve düzgün işleyebilmesi için bir
paydaş olarak meslek mensuplarının görüşlerini dikkate alınması gerekmektedir. 
1989 yılında
kabul edilen meslek yasasının birçok maddesinin günümüz koşullarına göre
değiştirilmesi ve mesleğin yirmi beş yıllık deneyimleri doğrultusunda yeniden
revize edilmesi gereği vardır. 
Gerek yeminli
mali müşavirlerin tasdikten doğan gerekse de mali müşavirlerin beyanname ve
mali tablo imzalamaktan doğan sorumlulukları yeniden düzenlenmelidir. 
Yeminli mali
müşavirlerin mükellefle birlikte vergi açısından müştereken ve müteselsilen
sorumlu tutulması yanlış bir uygulamadır. Meslek mensubu, kendi hatası
nedeniyle mükellefine uygulanan vergi ve cezalardan devlete karşı değil kendi,
müşterisine karşı sorumlu olmalıdır. 
BA-BS
formlarıyla ilgili uygulamalarda birtakım sorunlar mevcuttur. Bu formların
sahte veya muhteviyatı itibarıyla yanıltıcı belge kullanımında Gelir İdaresi
Başkanlığının en etkin mücadele aracı olduğunu muhasebe meslek mensupları çok
iyi bilmektedirler. 
Dördüncü dönem
geçici vergi beyanı kaldırılmalıdır. Katma değer vergisi ve muhtasar beyanname
birleştirilip tek beyan olarak alınmalıdır. 
Vergi daireleriyle ilgili sorunlarımız
vardır. Bir vergi dairesi tarafından uygun görülen herhangi bir işlem, diğeri
tarafından kabul edilmemekte ve uygulama birliği sağlanamamaktadır. 
Bilindiği üzere, ilgili mevzuat gereği
1 ile 20 Temmuz arası mali tatil uygulaması mevcuttur. Mali tatil süresince
verilmesi gereken beyannameler, bildirimler ve formlar, takip eden ay içinde
verilecek beyannamelerle birleştirilerek beyan edilmeli, idareye bağlı hiçbir
birimin inceleme yapmaması esas olmalıdır çünkü defter ve belgelerin incelemeye
hazırlanması, sadece meslek mensupları tarafından gerçekleştirilmektedir. 
Uzlaşma komisyonlarında bir meslek
mensubu bulunmalıdır. Özelgelerin tek bir merkez tarafından verilmesi işlemi
nedeniyle sorunlar yaşanmaya başlanmıştır. Özelgelerin verilme süresini
hızlandırıcı idari tedbirlerin Gelir İdaresi Başkanlığınca alınması gereği
vardır. 
Mesleki ücret tarifesi yeniden
düzenlenmelidir. KDV’yi doğuran olay tahsilata bağlanmalıdır. Bu nedenle Gelir
Vergisi ile Katma Değer Vergisi Kanunu arasındaki çelişkiyi düzeltici yasal
düzenleme mutlaka yapılmalıdır. Muhasebe meslek mensupları ve müşterileri
arasında yapılan sözleşmeye dayalı tahsilatların, sözleşmenin imzalandığı anda
nakit veya bir belgeye bağlanması zorunluluğu getirilmelidir. Serbest meslek
erbabına yıpranma indirimi hakkı verilmelidir. Bilgisayar ve yazılım giderleri
iki yıl içerisinde amorti edilmelidir. Serbest meslek giderleri yeniden
belirlenmelidir. 
Bütün meslek mensubu arkadaşlarım adına
hepinize teşekkür ederim. (AK PARTİ sıralarından alkışlar) 
BAŞKAN – Teşekkür ederim.
Gündem dışı ikinci söz, Sincar’da
Türkmenlere yapılan zulümler ve duyarsızlık hakkında söz isteyen Kayseri
Milletvekili Yusuf Halaçoğlu’na aittir.
Yalnız, sayın milletvekilleri, lütfen,
rica ediyorum, sessiz olabilirseniz çalışmalarımıza daha sağlıklı devam
edeceğiz. 
Buyurun Sayın Halaçoğlu.
2.- Kayseri Milletvekili
Yusuf Halaçoğlu'nun, Sincar’da Türkmenlere ve Doğu Türkistan’da Uygur
Türklerine yapılan zulümlere ilişkin gündem dışı konuşması
YUSUF HALAÇOĞLU (Kayseri) – Değerli
arkadaşlar, Sayın Başkanım; saygıyla selamlıyorum. 
Arkadaşlar, Gazze’den bahsedecek olsam
herhâlde hepiniz çok dikkatlice dinlersiniz.
BAŞKAN – Sayın milletvekilleri…
YUSUF HALAÇOĞLU (Devamla) – Şimdi,
lütfen sadece Gazze’dekileri insan olarak görmeyin, Irak’takileri de görün,
Urumçi’dekileri de görün. Onun için, lütfen, biraz dikkat ederseniz… Oradakiler
de can taşıyor, onlar da Müslüman, onlar da bizim birer soydaşımız ama soydaşımızın
olmasının ötesinde insan. Bunlarla ilgili sizlere bilgi vermek istiyorum. 
Değerli arkadaşlar, Doğu Türkistan,
1878’de Çin’in işgali altına girdi. 1949 yılında ise Komünist Partisi
tarafından tamamen Çin’e dâhil edildi ve ondan sonra Çin, Uyguristan’da, Doğu
Türkistan’da büyük katliamlar ve zulümlere başladı. 
Değerli arkadaşlar, bir ramazan
geçirdik, Allah kabul etsin tuttuğumuz oruçları. Allah, ramazanın yüzü suyu
hürmetine ülkemize, dünyaya, barış getirilmesini sağlasın, bunu diliyorum. Ama
ne yazık ki Urumçi’de insanlar oruç tutmama konusunda zorlandılar, baskı
gördüler ve onlara, oruç tuttukları için bedava yiyecek dağıtıp, yedirtmek
suretiyle oruç tutup tutmadıklarını denetlediler. Bunlardan haberiniz var mı
bilmiyorum ama bu olaylar, bugün meydana gelen olaylar değil. Urumçi’de bundan
önceki dönemlerde de meydana gelmiş olaylar var. Nitekim 5 Temmuz 2009’da
meydana gelen olaylarda 156 Uygur Türk’ü katledildi Çinliler tarafından. 10 bin
Uygur Türk’ünün şu an için bile hâlâ nerede olduğu belli değil ve onlardan hâlâ
haber alınamamakta. 
Değerli arkadaşlar, 16 Haziran 2014
yılında Çin, işgal altındaki Doğu Türkistan’da 13 kişiyi terör faaliyetleri
düzenlemek, kasten adam öldürmek ve kundaklamak iddialarıyla idam etti. Şimdi
burada “terör örgütü” adını vermeleri, Çin’in baskılarına boyun eğmemelerinden
kaynaklanıyordu. Nitekim yine 16 Haziran 2014’te Çin işgal yönetiminin Doğu
Türkistan’ın Maralbaşı ilçesinde yine aynı sebeplerle 5 Müslüman’ı katlettiğini
biliyor musunuz bilmem, ama Pekin’de Çince yayımlanan Dünyada Zaman gazetesinin
haberine göre, 25 Mayısta tarlada çalışmakta olan ve sabah namazlarını tarlada
kılan Uygur çiftçiler duadan sonra yüksek sesle tekbir getirdikleri için
öldürüldüler. Bakın, neler meydana geliyor? Tarih 12 Temmuz 2014, Çin’in işgal
altında tuttuğu Doğu Türkistan bölgesinde bazı üniversite öğrencileri
oruçluyken, öğretmenlerinin gözetiminde, yemek yemeye zorlandı, yemeyenler
gözaltına alındılar; zorla yemek yedirildiler. 
Yine, 24 Haziran 2014, işgalci Çin’in
Doğu Türkistan’da gerçekleştirdiği operasyonlarda evleri basılarak gözaltına
alınan Müslüman Türklerin sayısı 400 kişi olarak -resmî rakamlara göre-
açıklandı. Bu sanık olarak gözaltına alınanların 315’i idamla yargılanmaya
başladılar. 1 Ağustos 2014 Salı günü, Çin yanlısı ve Çinliler için fetva veren
imam, Uygur Türkleri tarafından öldürüldü ve bundan sonra cami kapatıldı,
askerler şehri muhasara altına aldılar.
Yine, işgalci Çin yönetimi, tüm
dünyanın gözleri önünde Müslüman Türkleri katletmeye devam etti buna rağmen ve
fakat işin enteresan tarafı, bu kez Çinliler, öldürdükleri Uygur Türklerinin
fotoğraflarını yayınlayarak diğerlerine gözdağı verdiler. 26 Temmuz 2014’te
yine Uygurlara çeşitli yasaklar geldi.
Çin’le ilgili, Uygur Türkleriyle ilgili
bihaber olmayın, lütfen onlara da aynı hassasiyeti gösterin. Sizlerden bunu
diliyorum. 
Hepinize saygılar sunuyorum. (MHP
sıralarından alkışlar) 
BAŞKAN – Teşekkür ederim.
Sayın milletvekilleri, gündeme
geçiyoruz.
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır.
ERTUĞRUL GÜNAY (İzmir) – Sayın Başkan…
ADNAN KESKİN (Denizli) – Başkanım, söz
istendi.
BAŞKAN - Okutuyorum:
VI.- BAŞKANLIĞIN GENEL KURULA
SUNUŞLARI
A) Meclis Araştırması
Önergeleri
1.- Manisa Milletvekili
Sakine Öz ve 19 milletvekilinin, başta Manisa'daki SÜREKO tesisi olmak üzere
katı atık tesislerinden kaynaklı çevre sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1046)
Türkiye Büyük
Millet Meclisi Başkanlığına
Gerekçesini ekte sunduğumuz, başta
Manisa'nın Kula ilçesindeki SÜREKO tesisi olmak üzere, Türkiye'deki katı atık
tesislerinden kaynaklı çevre sorunlarının araştırılması, sorunların tespit
edilmesi ve alınacak önlemlerin belirlenmesi için Anayasa’mızın 98, TBMM
İçtüzüğü’nün 104 ve 105’inci maddeleri gereğince bir Meclis araştırma komisyonu
kurulmasını arz ve talep ederiz.
1) Sakine Öz (Manisa)
2) Namık Havutça (Balıkesir)
3) Haydar Akar (Kocaeli)
4) Hasan Akgöl (Hatay)
5) Ali Sarıbaş (Çanakkale)
6) Mustafa Sezgin Tanrıkulu (İstanbul)
7) Rahmi Aşkın Türeli (İzmir)
8) Ali Demirçalı (Adana)
9) Aylin Nazlıaka (Ankara)
10) Mehmet Hilal Kaplan (Kocaeli)
11) İhsan Özkes (İstanbul)
12) Mehmet Şevki Kulkuloğlu (Kayseri)
13) Mehmet Ali Ediboğlu (Hatay)
14) Bülent Tezcan (Aydın)
15) Özgür Özel (Manisa)
16) Veli Ağbaba (Malatya)
17) Celal Dinçer (İstanbul)
18) Ahmet İhsan Kalkavan (Samsun)
19) Doğan Şafak (Niğde)
20) İlhan Demiröz (Bursa)
Gerekçe:
Türkiye'de katı atıkları bertaraf etmek
amacıyla kurulan tesislerle ilgili her geçen gün yeni iddialar gündeme
gelmektedir. Modern ve çevreye duyarlı bazı işletmelerin yanı sıra, çevreye
zarar verdiği öne sürülen bazı tesisler de bulunmaktadır.
Bu tesislerden biri de Manisa'nın Kula
ilçesi Sandal Beldesinde faaliyet göstermektedir. Katı atıkları bertaraf etme
amacıyla kurulan tesis ile ilgili yöre halkı önemli kaygılar taşımaktadır.
Kimyasal atıkların toprağa gömüldüğü iddiaları nedeniyle hem insan sağlığının
hem de tarım arazilerinin zarar gördüğü yönünde şüpheler doğmuştur. Özellikle
tesisin yakınında bulunan Esenyazı köylüleri, hayvanlarının düşük yaptığını,
hamile kadınlar için de büyük kaygı yaşadıklarını, arazilerinde bulunan tarım
ürünlerinin zarar gördüğünü belirtmişlerdir. Bu köylüler, kendileriyle geçen
yıl yapılan bir röportajda,
"Ne tarlamız kaldı, ne domatesimiz
kaldı. Hepsi kurudu. Üzümler böyle olur mu?"; "Sağlığımız bozuldu.
Hangi doktora gitsek, havadan, pislikten oluyor diyor. Ben nereye göçeceğim.
Evim yok barkım yok. 10 dönüm bağım var, hepsi böyle kurudu";
"Benim çocuğum hastalandı.
Birilerinin cebine üç beş kuruş girecek diye, gelecek nesli zehirletmeye
kimsenin hakkı yok";
"Geçen sene bu 130 koyunun hepsi
düşük yaptı. Bundan mı, başka şeyden mi bilemiyorum. Tahlile götürdük hayvanları
İzmir'e, koyunda hastalık da çıkmadı. Kokudan falan olabilir dediler"
diyerek isyanlarını dile getirmişlerdir.
Bu bölge de, Manisa'nın diğer yöreleri
gibi dünyanın en verimli topraklarından birine ve kusursuz bir doğaya sahiptir.
Yörenin bu doğal güzellikleri ortadayken, bu iddiaların gündeme gelmesi,
çevrenin ve insan sağlığının tehdit altında olduğu kuşkusu yaratmaktadır.
Ayrıca gündeme gelen bu iddialarla, söz konusu tesis için verilen çevresel etki
değerlendirme raporları ve gerekli izinler bir arada düşünüldüğünde, araştırma
yapılarak giderilmesi gereken birtakım çelişkiler ortaya çıkmaktadır. Üstelik,
Türkiye'nin diğer bölgelerinde kurulu olan katı atık tesisleri çevresinde
yaşayanların da benzer birtakım kaygılar taşıması kaçınılmazdır.
Anayasamızın 56’ncı maddesi,
"Herkes, sağlıklı ve dengeli bir çevrede yaşama hakkına sahiptir. Çevreyi
geliştirmek, çevre sağlığını korumak ve çevre kirlenmesini önlemek Devletin ve
vatandaşların ödevidir" hükmünü içermektedir.
Bu çerçevede, başta Kula Sandal
beldesinde olmak üzere, Türkiye'de çevreye zarar verdiği yönünde iddialar
bulunan tüm katı atık tesislerinin mercek altına alınması görevinin Türkiye
Büyük Millet Meclisi tarafından üstlenilmesi, bu tesislerin çevresinde oturan
vatandaşlarımız için önemli bir güvence olacaktır. Kaldı ki, yapılacak bir TBMM
araştırması sonucu, çevreye zarar vermeyen kurumların da belirlenerek
şaibelerin ortadan kalkması, katı atık tesislerinin yöneticileri açısından da
bir gereklilik hâlini almıştır.
Yukarıda sıralanan gerekçelerle, başta
Kula Sandal beldesinde kurulu olan olmak üzere, hakkında çevreye zarar verdiği
yönünde iddialar bulunan, Türkiye'nin çeşitli yerlerinde bulunan katı atıkları
bertaraf etmek amacıyla kurulmuş olan tesisler hakkında, çevre ve insan
sağlığına zararlı faaliyetlerinin bulunup bulunmadığının araştırılması, suç
konusu eylemler varsa bunun tespit edilerek ortaya çıkarılması için, TBMM
İçtüzüğünün 104, ve 105’inci maddeleri gereğince bir Meclis araştırma komisyonu
kurulmasını arz ve talep ederiz.
2.- İstanbul Milletvekili
Sebahat Tuncel ve 21 milletvekilinin, ders kitaplarındaki hak ihlallerini
içeren muhafazakâr, milliyetçi, militarist ve cinsiyetçi ifadelerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1047) 
Türkiye Büyük
Millet Meclisi Başkanlığına
Türkiye'de kamusal eğitimde kullanılan
ders kitaplarındaki hak ihlallerini içeren muhafazakâr, milliyetçi, militarist
ve cinsiyetçi ifadelerin araştırılarak tespit edilmesi ve demokrasi ve eşitlik
ilkesine dayanan, kadın-erkek eşitliğine vurgu yapan bir eğitim sisteminin
kurulabilmesi için dünya örneklerinin araştırılması amacıyla Anayasa’nın
98'inci, İç Tüzük’ün 104 ve 105'inci maddeleri gereğince Meclis araştırması
açılması için gereğini arz ederiz.
1)
Sebahat Tuncel  (İstanbul)
2)
Pervin Buldan (Iğdır)
3)
Sırrı Sakık (Muş)
4)
Halil Aksoy  (Ağrı)
5)
Hasip Kaplan  (Şırnak)
6)
Emine Ayna  (Diyarbakır)
7)
Altan Tan  (Diyarbakır)
8)
Esat Canan  (Hakkâri)
9)
Erol Dora  (Mardin)
10)
İdris Baluken  (Bingöl)
11)
Murat Bozlak  (Adana)
12)
Ayla Akat Ata  (Batman)
13)
Hüsamettin Zenderlioğlu  (Bitlis)
14)
Nursel Aydoğan  (Diyarbakır)
15)
Adil Zozani  (Hakkâri)
16)
Sırrı Süreyya Önder  (İstanbul)
17)
Mülkiye Birtane  (Kars)
18)
Ertuğrul Kürkçü  (Mersin)
19)
Demir Çelik  (Muş)
20)
Nazmi Gür  (Van)
21)
İbrahim Binici  (Şanlıurfa)
22)
Özdal Üçer  (Van)
Gerekçe:
Eğitim
bireyin yetişmesi, kişiliğin oluşumunda ve toplumun şekillenmesinde önemli bir
yer tutmaktadır. Okul ortamı ve okullarda verilen eğitim toplumsal cinsiyet
rollerinin yeniden üretildiği, erkek iktidarının sürdürülmesinde bir toplumsal
alan olarak var olduğu tespiti bilim insanlarınca yapılmaktadır. Dolayısıyla
cinsiyetçilikle mücadele eril zihniyetin olduğu her kurumda olduğu gibi bu
alanda da devam etmektedir. Eğitim sürecinde bilginin içeriği, aktarım biçimi,
yorumlanması açısından cinsiyetçi, muhafazakâr ve militarist bir dilin
kullanılması eril zihniyetin devam ettirilmesi demektir. Bu açıdan Türkiye'de
özellikle ilköğretim ve lise müfredatları incelendiğinde cinsiyetçi, eril,
muhafazakâr ve militarist hatta zaman zaman nefret söylemi üreten bir dilin
kullanıldığı görülmektedir. Oysaki Türkiye gibi çalışmalı ve çok kültürlü
yapısıyla henüz barışmamış devletlerde, eğitimde kullanılan dil çok büyük öneme
sahiptir. Toplumsal barışın sağlanması, insan haklarına saygılı, farklılıkların
hoşgörüyle karşılandığı, kadın-erkek eşitliğinin sağlandığı bir toplumun
oluşmasında eğitimde kullanılan bilginin diline çok dikkat etmek gerekmektedir.
Ders Kitaplarında
İnsan Hakları Projesi II gönüllüleri tarafından, 2007 yılından itibaren 139
ders kitabı incelendiğinde kitaplarda milliyetçi, muhafazakâr, militarist ve
cinsiyetçi ifadeler saptanmıştır. Bu taramalarda elde edilen bazı örnekler şu
şekilde sıralanmıştır: "Türkler tarih boyunca ordu-millet geleneğini
sürdürerek yaşamışlardır. Bu geleneğe göre çocuklar küçük yaştan itibaren
askerliğe hazırlanır. Türk devletlerinde her Türk savaşa hazır durumdadır.
Askerlik, özel bir meslek değildir. Türk milletinin dili Türkçedir. Türk dili
dünyada en güzel, en zengin ve en kolay öğrenilebilecek bir dildir. Onun için
her Türk dilini çok sever ve onu yükseltmek için çalışır. Baba, ailenin
geçimini sağlayan kişidir; anne, babanın yardımcısı olarak ailenin beslenmesi,
çocukların bakımı, aile içinde sevgi ortamını sağlayan kişidir. Batır,
Karadeniz'e, hamsilere yem olsun diyeceğim; ama gâvur etiyle beslenen hamsiden
hayır mı gelir? " Tarih Vakfı'nın yürüttüğü projede ise iki yıl boyunca
190 ders kitabı taranmıştır ve 4 bin ihlal içeren cümleye rastlanmıştır. Bu
örnekler bile ders kitaplarının Türkiye'nin çok kültürlü yapısına göre,
cinsiyetçi ve milliyetçi öğelerden arındırılarak gelecek nesillerin demokrasi
ve eşitlik ilkesine göre yetişmelerinin aciliyetini göstermektedir.
Türkiye'de çok tartışmalara yol açan ve
bütün itirazlara rağmen 4+4+4 yeni eğitim sisteminde de bu yaklaşım devam
etmektedir. Eğitim sisteminin kadın-erkek eşitliğini sağlamada temel bir ilke
olarak alınmalıdır. Ancak kadın örgütlerinin tespit ettiği üzere bu ilkenin
ihlaline yönelik içerikli müfredat uygulanacağı göstermektedir. Eğitimdeki bu
muhafazakâr, militarist ve cinsiyetçi dilin değişmediğine son örnek ise 4+4+4
yeni bir eğitim sistemi olarak sunulan sistemde yeni eklenen Kur’an-ı Kerim ve
Hazreti Muhammed'in hayatı dersinde kadın kurumlarının tespit ettiği, ağırlıklı
olarak kadın-erkek ilişkilere değinilerek "iffetli olmanın önemi",
"evlilik dışı ilişkilerin zararları" konu başlıkları da lise
öğrencilerine anlatılacaktır. Eğitimde ayrımcı ve milliyetçi ve cinsiyetçi
dilin kullanımı devletin resmî ideolojisiyle oldukça ilişkilidir. Daha önce
olduğu gibi, AKP de kendi muhafazakâr, milliyetçi, tekçi ve ayrımcı yaklaşımını
eğitim yoluyla devam ettirmektedir. Ancak milliyetçi, kadın-erkek eşitliğine
inanmayan nesillerin yetişmesinin sakıncaları kavrandığında eğitimde kullanılan
ders kitaplarının diline mutlaka dikkat edilmelidir. Eğitimle ilgili hazırlanan
müfredat, yöntemlerin belirlenmesinde bu alanda uzman eğitimciler, sendikalar
dikkate alınmalıdır. Demokratik, eşitlikçi özgürlükçü bir temelde eğitim
sistemi Türkiye'de eğitimde kullanılan ders kitaplarındaki hak ihlallerini
içeren muhafazakâr, milliyetçi, militarist ve cinsiyetçi ifadelerin
araştırılarak tespit edilmesi, bu durumun düzeltilmesi için yöntemlerin
araştırılması ve demokratik ve eşitlikçi bir yaklaşımla, kadın-erkek eşitliğine
vurgu yapan bir eğitim sisteminin kurulabilmesi için dünya örneklerinin
araştırılması amacıyla bir araştırma komisyonu kurulmasını önermekteyiz.
3.- Batman Milletvekili Ayla
Akat Ata ve 21 milletvekilinin, tutuklu ve hükümlülerin farklı cezaevlerine
nakillerinden doğan sorunların sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1048)
Türkiye Büyük
Millet Meclisi Başkanlığına
Tutuklu ve hükümlülerin farklı
cezaevlerine nakillerinden doğan sorunları ve nakilleri esnasında yaşanan
sıkıntıların tespiti, yine bu sorunların çözümü için alınabilecek önlemlerin,
yasal mevzuatta yapılabilecek değişikliklerin belirlenmesi amacıyla Anayasa’nın
98'inci ve İç Tüzük’ün 104’üncü ve 105’inci maddeleri gereğince Meclis
araştırması açılması için gereğini arz ederim. 24/09/2012
1)
Ayla Akat Ata (Batman)
2)
Pervin Buldan (Iğdır)
3)
Sırrı Sakık (Muş)
4)
Halil Aksoy (Ağrı)
5)
Hasip Kaplan  (Şırnak)
6)
Emine Ayna (Diyarbakır)
7)
Altan Tan (Diyarbakır)
8)
Esat Canan (Hakkâri)
9)
Sebahat Tuncel (İstanbul)
10) Erol Dora (
Mardin)
11) İdris Baluken 
(Bingöl)
12) Murat Bozlak 
(Adana)
13) Hüsamettin Zenderlioğlu 
(Bitlis)
14) Nursel Aydoğan 
(Diyarbakır)
15) Adil Zozani 
(Hakkâri)
16) Sırrı Süreyya Önder  (İstanbul)
17) Mülkiye Birtane  (Kars)
18) Ertuğrul Kürkcü  (Mersin)
19) Demir Çelik  (Muş)
20) Nazmi Gür  (Van)
21) İbrahim Binici  (Şanlıurfa)
22) Özdal Üçer  (Van)
Gerekçe:
Ülkemizde son yıllarda tutuklu ve
hükümlü sayısında Hükûmetin toplumsal muhalefeti baskı yoluyla susturma
politikası nedeniyle büyük ölçüde artış yaşanmıştır. Adalet Bakanlığı hükümlü
ve tutuklu sayısını Nisan 2012 tarihi itibarıyla 132 bin olarak açıklamıştır. Bu
artış, cezaevlerinin kapasitesinin çok üstünde hükümlü ve tutuklu barındırması
sonucunu doğurmuştur.
Cezaevlerinin doluluk oranındaki
yükseklikten doğan sorunları Hükûmet, yeni cezaevleri açmak, hükümlü ve
tutukluları bulundukları cezaevlerinden başka cezaevlerine sevk etmek gibi
yüzeysel uygulamalarla çözmek istemektedir. Özellikle Diyarbakır D Tipi, Batman
M Tipi, Mardin M Tipi, Urfa E Tipi, Siirt E Tipi cezaevlerinden yüzlerce
tutuklu ve hükümlü son birkaç yılda ülkenin farklı şehirlerinde bulunan cezaevlerine
sevk edilmiştir. Soruna çözüm olarak uygulanan nakil yöntemi ise birçok sorunu
beraberinde getirmiştir. Öncellikle hükümlülerin ailelerinin ikamet ettiği
şehirlerden çok uzak olan kentlerdeki cezaevlerine sevk edilmiş olması aileler
açısından ciddi bir mağduriyet yaratmıştır. Keza bu durum hükümlüler ile
ailelerinin görüşme olanağını önemli oranda azaltmıştır, hatta ziyaret hakkının
fiilî engellenmesi sonucunu doğurmuştur.
Tutuklu yargılanan yurttaşlarımız
açısından da sevk edilmeleri mühim problemlere yol açmaktadır. Öncellikle,
tutukluların yargılandıkları dava dosyasının bakıldığı ilden uzak bir cezaevine
götürülmeleri yargılama sürecini sağlıksız kılmaktadır çünkü tutukluların
dosyalarının görüldüğü celselerde mahkemede bulunmaları zorlaşmaktadır.
Özellikle, sağlık sorunları olan tutuklular için bu durum daha belirgindir.
Ayrıca, tutukluların başka cezaevlerine nakilleri Adalet Bakanlığına ek bir
maliyet de yüklemektedir.
Öte yandan, nakillerin yapılış şekli de
başlı başına önemli bir sorundur. Kara yoluyla yapılan sevkler hak ihlallerine
zemin olmaktadır. Uzun yolculuğa elverişli olmayan taşıma araçları sürekli bir
tehlike arz etmektedir. Nitekim 15 Eylül 2011'de ring aracında meydana gelen
yangın sonrası 5 tutuklu yaşamını kaybetmiştir. Bu acı olayda da gördüğümüz
üzere bu araçlar uzun yolculuklar için riskler barındırmaktadır. Ayrıca, bu sevkler
esnasında tutuklu ve hükümlüler sürekli kelepçeli kalmakta, yeterince gıda
alamamakta ve havasız bir ortamda yolculuk yapmak durumunda kalmaktadır. Çoğu sevklerde
tutuklu ve hükümlülerin görevlilerden kaynaklanan hakaret, tehdit ve fiilî
saldırıya maruz kaldığı basına yansımaktadır. Nakiller esnasında görevlilerin
tutum ve davranışlarının yeterince denetlenememesi bu tür olayların önünü
açmaktadır. Yine, sevklerin maliyetinin düşürülmesi için bazen daha kısa
sürebilecek yolculuklar günler alabilmektedir. Ring aracının sevk kararı çıkan
her mahkûmu tek bir araçla taşıyabilmesi için uzun süre bekletilmesi
gerekmektedir. Yeni uygulanmaya başlanan görece olumlu bir yöntem olan hava
yoluyla nakillerin yapılması da tutuklu ve hükümlülerin eşya ve paralarını
birlikte götürememeleri gibi farklı sıkıntılara neden olabilmektedir.
Tutuklu ve hükümlülerin yaşam koşulları
bir ülkenin demokrasi standardını önemli ölçüde yansıtan bir parametredir.
Demokrasiden ayrılamaz bir ilke olan hukuk devleti de yargılamanın adil ve
sağlıklı olmasını gerektirir. Tutuklu ve hükümlülerin mevzuat uyarınca farklı
nedenlerden dolayı başka cezaevlerine nakledilmeleri normal bir işleyiştir. Fakat
bu sürecin nasıl işleyeceği ve bu yöntemin nasıl işletileceği açıklıkla
belirlenmelidir. Keyfî uygulamaların sınırlandırılabilmesi için tutuklu ve
hükümlülerin nakillere itiraz hakkı da yasal bir çerçeveye kavuşturulmalıdır.
Tüm bu nedenlerden ötürü tutuklu ve
hükümlülerin farklı cezaevlerine nakillerinden doğan sorunları ve nakilleri
esnasında yaşanan sıkıntıların tespiti, yine bu sorunların çözümü için
alınabilecek önlemlerin, yasal mevzuatta yapılabilecek değişikliklerin
belirlenmesi amacıyla bir Meclis araştırması açılması gerekmektedir.
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması açılıp açılmaması
konusundaki görüşmeler sırası geldiğinde yapılacaktır.
Sayın Günay buyurun.
ERTUĞRUL GÜNAL (İzmir) – Sayın Başkan…
BAŞKAN - Ne için söz istediğinizi
lütfen söyler misiniz Sayın Günay?
ERTUĞRUL GÜNAY (İzmir) – Ben sözlerimi
-bir dakika zaten- söyleyeceğim sonra siz…
BAŞKAN – Neden söz istediğinizi
söyleyin kayda geçsin, ona göre söz vereceğim Sayın Günay.
ERTUĞRUL GÜNAY (İzmir) – Haftasonu
İzmir’de Cumhurbaşkanı adaylarından birisinin yapmış olduğu konuşmanın
demokratik cumhuriyet esaslarına, laik devlet esaslarına aykırı olduğu
kanaatindeyim. Bu konudaki görüşümü açıklamak istiyorum.
BAŞKAN – Gündemle ilgisi yok yalnız,
Sayın Günay.
ERTUĞRUL GÜNAY (İzmir) – Gündemle
ilgisi olmaz zaten bu tür konuşmaların.
BAŞKAN – Şu anda görüştüğümüz gündemle
ilgisi yok. Sayın Günay lütfen benimle tartışmayın.
ERTUĞRUL GÜNAY (İzmir) – Sayın Başkan,
siz de gereksiz tartışmalara sebebiyet vermeyin. Bu tür konuşmalarda
milletvekilleri görüşlerini, tespitlerini, gözlemlerini bir dakika içinde Genel
Kurula sunarlar.
BAŞKAN – Hangi maddeye sığınarak bunu…
ERTUĞRUL GÜNAY (İzmir) – İç Tüzük’ü
açarsınız.
BAŞKAN – Sayın Günay…
ERTUĞRUL GÜNAY (İzmir) – İç Tüzük’ü
açarsınız…
BAŞKAN – Hangi maddeye sığınarak bunu
yaparlar?
ERTUĞRUL GÜNAY (İzmir) – Var burada. 
BAŞKAN – Hangi maddeye dayanarak söz
istediniz? Bunu önce bir söyleyin bana.
ERTUĞRUL GÜNAY (İzmir) – İç Tüzük’te
hüküm var. İç Tüzük önümde açık değil.
BAŞKAN – Hangi maddeye göre söz
istediniz?
ERTUĞRUL GÜNAY (İzmir) – İç Tüzük’te
hüküm var Sayın Başkan. Siz biliyorsunuz bunu.
BAŞKAN – Hangi hükme göre?
ERTUĞRUL GÜNAY (İzmir) – İç Tüzük
elimde değil, madde ezberlemem ben.
BAŞKAN – Ama o zaman siz bana
diyeceksiniz ki…
ERTUĞRUL GÜNAY (İzmir) – Hukukçu olarak
ben madde ezberlemem. Ezberci anlayış…
BAŞKAN – Sayın Günay, burada söz almak,
konuşmak, İç Tüzük’ün belli hükümlerine tabidir.
HAYDAR AKAR (Kocaeli) – 60’ıncı madde.
ERTUĞRUL GÜNAY (İzmir) – 60’ıncı madde
Sayın Başkan. 
BAŞKAN – 60’ıncı maddeyle ilgili de…
ERTUĞRUL GÜNAY (İzmir) – Dinleyin…
Dinleyin… O kürsüde tarafsız görev yapmak zorundasınız.
BAŞKAN – Sayın Günay, önce ben
konuşacağım ve size söz verip vermemeyi takdir edeceğim.
ERTUĞRUL GÜNAY (İzmir) – O kürsüde
tarafsız görev yapmak zorundasınız.
BAŞKAN- Lütfen, gerginlik çıkarmayın.
Bizim usulümüz şudur: Milletvekili yerinden kalkar, söz istediğini söyler,
gerekçesini de söyler, gerekli görürsem ben mikrofonu açarım, kendisine söz
veririm. Ben bu usulü gerçekleştirmek için uğraşıyorum yoksa size karşı
herhangi bir kastım yok. Siz, lütfen söyleyin, beyanınız zapta geçsin, ona göre
size söz verip vermemeyi belirleyeceğim.
ERTUĞRUL GÜNAY (İzmir) – Mikrofonu
açın, söyleyeyim.
BAŞKAN – Lütfen, ayağa kalkıp söyler
misiniz Sayın Günay. Yani bir ayrıcalık yapmak durumunda değilim, lütfen. 
ERTUĞRUL GÜNAY (İzmir) – Söz istediğimi
ben buradan size işaret ettim Başkan, siz de kayda aldınız ve bana “Buyurun.”
dediniz. Neyi soruyorsunuz?
BAŞKAN – Ben size şunu soruyorum: Niçin
söz istediğinizi ve hangi maddeye dayanarak söz istediğinizi soruyorum Sayın
Günay. Size “Sayın Günay” demekle “Size söz veriyorum, mikrofonu açın.” demek
aynı anlamda değil. 
ERTUĞRUL GÜNAY (İzmir) – Söz kaydımı
aldınız siz.
BAŞKAN – Sizin söz kaydınızı aldım.
Yalnız burada olan söz kayıtları belli zamanlarda, belli maddelere, belli
teamüllere göre veriliyor. Buraya her ismini yazdıran her zaman söz sahibi olup
kendisine söz veremiyoruz. Belli teamüllerimiz var Sayın Günay. 
ERTUĞRUL GÜNAY (İzmir) – O kürsüde
tarafsız görev yapmak zorundasınız.
BAŞKAN – Önce bu usulü öğreneceksiniz,
size sonra cevap vereceğim, size sonra söz verip vermeyeceğimi söyleyeceğim. Şu
anda söylediklerinizin hiçbiri de anlaşılmıyor. 
Bir dakikalık süre veriyorum,
yerinizden lütfen. 
Size usulü hatırlatıyorum, başka bir
şey değil. Lütfen...
Buyurun.
VII.- AÇIKLAMALAR
1.-İzmir Milletvekili
Ertuğrul Günay'ın, Cumhurbaşkanı adaylarından birinin İzmir’de yaptığı
konuşmasındaki bazı ifadelerine ilişkin açıklaması
ERTUĞRUL GÜNAY (İzmir) – Sayın Başkan,
mezhep ve etnik köken ayrımcılığını cumhuriyetin esaslarına, demokratik ve laik
cumhuriyet ilkelerine aykırı görüyorum. Böyle bir üslubu Türkiye Büyük Millet
Meclisinin bir mensubu olarak şiddetle kınıyorum. 
Ayrıca, şunu belirtmek istiyorum ki hiç
kimse bu politikadan medet ummasın. Türkiye Cumhuriyeti’nde her izanlı ve
vicdanlı ve her imanlı yurttaş, mağrur, muzaffer ve merhametsiz bir galip
olmaktansa Hazret-i Hüseyin gibi mütehammil, mazlum bir şehit olmayı tercih
eder. Hiç kimse bu kaba siyasetten medet ummasın. Sadece bunun altını çizmek
istiyorum. 
BAŞKAN – Milliyetçi Hareket Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
ADNAN KESKİN (Denizli) – Sayın Başkan,
benim de söz talebim vardı.
BAŞKAN – Söz taleplerini şu anda yerine
getiremiyorum Sayın Keskin, lütfen…
ADNAN KESKİN (Denizli) – Neden yerine
getiremiyorsunuz? Orası babanızın çiftliği mi sizin!
VIII.- ÖNERİLER
A) Siyasî Parti Grubu
Önerileri
1.-MHP Grubunun, Osmaniye
Milletvekili Hasan Hüseyin Türkoğlu ve arkadaşları tarafından, gençlerimizin
sınır komşularımızda yaşanan savaşlara ve terör örgütlerine katılım
sebeplerinin araştırılması ve gerekli önlemlerin alınması, bu sorunların
giderilmesi ve çözüm yollarının belirlenmesi amacıyla 16/7/2014 tarihinde,
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 4 Ağustos 2014 Pazartesi günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi
“04/08/2014
Türkiye Büyük
Millet Meclisi Başkanlığına
Danışma Kurulu 04/08/2014 Pazartesi
günü (bugün) toplanamadığından grubumuzun aşağıdaki önerisinin…”
ADNAN KESKİN (Denizli) – Sayın Başkan,
neden yerine getiremiyorsunuz?
(Kâtip Üye Bolu Milletvekili Fehmi
Küpçü tarafından önerinin okunmasına devam edildi)
“…İç Tüzük'ün 19'uncu maddesi gereğince
Genel Kurulun onayına sunulmasını arz ederim.
Saygılarımla.
 Oktay
Vural
 İzmir
 MHP
Grup Başkan Vekili
Öneri:
16 Temmuz 2014 tarih ve 7852 sayı ile
TBMM Başkanlığına vermiş olduğumuz, Osmaniye Milletvekili Hasan Hüseyin
Türkoğlu ve arkadaşlarının ‘Gençlerimizin sınır komşularımızda yaşanan
savaşlara ve terör örgütlerine katılım sebeplerinin araştırılması ve gerekli
önlemlerin alınması, bu sorunların giderilmesi ve çözüm yollarının belirlenmesi
amacıyla’ verdiği Meclis araştırma önergemizin 04/08/2014 Pazartesi günü
(bugün) Genel Kurulda okunarak görüşmelerinin bugünkü birleşiminde yapılması
önerilmiştir.”
BAŞKAN – Milliyetçi Hareket Partisi
Grubu önerisinin lehinde ilk konuşmacı Sayın Sinan Oğan, Iğdır Milletvekili.
Buyurun. (MHP sıralarından alkışlar)
SİNAN OĞAN (Iğdır) – Sayın Başkan,
değerli milletvekilleri; öncelikle, yüce Meclisimizin değerli
milletvekillerinin ve Türk halkının geçmiş bayramını kutluyorum.
Değerli arkadaşlar, Osmaniye
Milletvekilimiz Hasan Hüseyin Türkoğlu’nun gençlerimizin sınır komşularımızda
yaşanan savaşlara ve terör örgütlerine katılım sebeplerinin araştırılması ve
gerekli önlemlerin alınması, bu sorunların giderilmesi ve çözüm yollarının
belirlenmesi amacıyla vermiş olduğu Meclis araştırma önergemiz üzerine
konuşuyorum. Hepinizi saygıyla selamlıyorum.
Konuşmamıza geçmeden önce -siz de
televizyonlardan izlediniz- bir hususun burada altını çizmem lazım. 
Değerli arkadaşlar, hafta sonu, bayram
sonrasında Türk televizyonlarında bir utanç vesilesini hep beraber izledik.
Iğdır’ın Karaçomak köyünden bir vatandaşımız -çocuğu havale geçiriyor- 4
yaşındaki çocuğu Iğdır Devlet Hastanemize getiriyor. Orada, çocuğun havale
geçirdiği ve daha büyük bir hastaneye sevk edilmesi gerektiği ifade ediliyor.
Bir an önce ambulans uçakla en yakın hastaneye ve dolayısıyla da Konya’ya
sevkine karar veriliyor ancak on beş saat çocuk hastanede hava ambulansını
beklemek zorunda kalıyor. Bununla da bitmiyor, çocuğu -kalbi duruyor birkaç
defa- araçla götürmeye karar veriyorlar ve Sivas’a geldiğinde çocuk artık vefat
ediyor. Çocuğun yaşı küçük olduğu için Sivas’ta tabut verilmiyor ve baba ambulans
alamıyor ve o acılı baba o çocuğunu bin lira ücret karşılığı bir taksiye koyup
dokuz saatlik yolculuktan sonra Iğdır’a getirmek zorunda kalıyor. 
Şimdi, vicdan sahibi insanlara
soruyorum buradan: Bu mudur sizin sağlık sisteminiz? Bu acılı babanın yerine kendinizi
bir dakika koyun. Bu ülkede çocuklar maalesef ki tabut bulamıyor. Sebep: Çocuk
olduğu için. Ölüyor çocuklar havale geçirmekten. Hangi çağdayız? Hani sağlık
sistemimiz çağ atlamıştı! Hani sağlıkta bilmem ne yapmıştınız? O zaman Iğdırlı
-Karaçomak köyümüzden- 4 yaşındaki bir çocuk niye ölüyor? Bu çocuğu öldüren
sizsiniz, sizin yanlış sisteminizdir; hava ambulansı vermeyen sisteminizdir,
çocuğa tabut vermeyen sisteminizdir. Bu utanç bütün Meclise yeter, özellikle de
iktidarınıza bu utanç yeter. Kınıyorum sizi, Iğdırlı 4 yaşında bir çocuğa sahip
çıkamadığınız için kınıyorum sizi; Iğdır adına, insanlık adına sizi kınıyorum. 
Değerli arkadaşlar, maalesef, çocuklar
her yerde ölüyor. Çocuklar sadece Türkiye’de havale geçirerek ölmüyor,
susuzluktan ölüyor yanı başımızda, Türkmen coğrafyasında çocuklarımız ölüyor.
Kim öldürüyor bu çocukları? Yine, içinde Türkiye’den giden insanlarımızın da
bulunduğu katiller. Peki, nasıl geçiyor bunlar sınırlardan? Gelin bunu
araştıralım. Osmaniye Milletvekilimiz Hasan Hüseyin Türkoğlu’nun verdiği
araştırma önergesi var, gelin hep beraber araştıralım, bu işi iktidar muhalefet
meselesi yapmayalım. Türkiye’den giden ve orada Müslüman’ı öldüren, Türk’ü
öldüren kimdir, gelin araştıralım. Yarın, o gidenler, orada daimî mi kalacaklar?
Her türlü terör faaliyetini öğrenen, her türlü terör faaliyetinde uzmanlaşan bu
insanlar yarın nereye gelecekler? Ankara’ya gelecekler, İstanbul’a, Adana’ya,
Hatay’a, Mersin’e gelecekler. Peki, Türkiye için bu tehdit değil mi, Avrupa
için bu tehdit değil mi? 
Sincar’da dün
bir insanlık zulmü, dramı daha yaşandı ve Musul’da Asuriler zulüm görüyor,
Sincar’da Türkmenlerle beraber Yezidiler zulüm görüyor. Değerli arkadaşlar,
bunların hepsi insan, Osmanlının bakiyesi, hepsi bizim insanımız. İlla Türk
olması şart değil. Orada bir insanlık dramı yaşanıyor ama Gazzeli değiller,
Filistinli değiller. Meydanlardan dün sayın cumhurbaşkanı adayı Gazze’ye
sürekli selam gönderdi, doğru da yaptı. Peki, o meydanlar niye bir Telafer’e
selam çakamıyor? Türk oldukları için mi? 
Doğu
Türkistan’da iki köy yerle bir edildi, yeryüzünden silindi. Sebepleri ne
biliyor musunuz? Oruç tuttukları için -biraz önce Sayın Grup Başkan Vekilimiz
Yusuf Halaçoğlu burada anlattı- Müslüman oldukları için, Türk oldukları için.
Peki, Avrupa’nın en büyük meydanından bir selam gönderseniz orada zulüm altında
inleyen Türk’e, olmaz mı? Telafer’de, millî kıblegâh olarak gördükleri
Türkiye’den hiç olmazsa bir selam bekliyorlar. Selam bekleyen sadece Gazzeliler
mi? Peki, Gazze kimliği mi olması lazım bu insanların sizin gündeminize
girebilmesi için? 
Değerli arkadaşlar, orada zulüm gören
insan Müslüman ama maalesef ki zulmeden de Müslüman. Bunun için siz ne
yapıyorsunuz? O zulüm dursun diye ne yapıyorsunuz? Dışişleri Bakanı piyasada
niye yok? Meclise gelmeye yüzü yok mu bu adamın? Gelsin, Sayın Davutoğlu
Meclise bir gelsin. Dış politikamız kan ağlıyor. Karabağ’da da şimdi bir savaş
çıkmak üzere. Dış politika diye bir şey kalmadı. Dünyanın her yerinde Türk
zulüm görüyor, dünyanın her yerinde Türk katlediliyor, Müslüman her yerde
ağlıyor. Peki, Meclisi bu işlerle ilgili bilgilendirmesi gereken kişi Tarım
Bakanı mıdır? O zaman Tarım Bakanını davet edelim buraya, Tarım Bakanı gelsin
bilgi versin madem Dışişleri Bakanı bu konularla ilgilenmiyor. 
Değerli arkadaşlar, daha önce de burada
defaatle dile getirdik. Türkmen kardeşimiz Musul’dan, Telafer’den sürüldü,
canını kurtaran Sincar’a geldi. Dün IŞİD teröristleri Sincar’ı da işgal etti.
Nereye gidecek bu insanlar? Türkiye'ye gelmek istiyor. Öyle ya, mazlumun, dünyadaki
öksüz Türk’ün arkasında kim duracak, katil İsrail mi duracak? Türkiye duracak
elbet. Amerika mı duracak; Rusya, Çin mi duracak? Elbette Türkiye duracak.
Sınırın yanı başında kim var? Türkiye var. “Ben de Türküm, Müslümanım.” diyor,
“Açın sınırı geleyim.” diyor. Niye açmıyorsunuz sınırı, Türkmen’e sınırı niye
kapatıyorsunuz? Ne hakkınız var buna? Bunların suçu Türkmen olmak mı? Bunlar
Arap olsaydı sınırı hemen açardınız. Türkmen telefonda ağlıyor, “Benim günahım
nedir? Sınır kapısında benden niye pasaport istiyorsunuz? Kaç tane Arap’tan
pasaport sordunuz?” diyor. Size soruyorum: Kaç Arap’tan, kaç Suriyeliden
geçerken pasaport sordunuz? Peki, Türkmen’e niye pasaport soruyorsunuz, niye
Türkmen’i içeri almıyorsunuz? Bize yük olmaz, Türk milleti bakar. 1,5 milyon
Suriyeliye bakan, oradan gelecek 20 bin Türkmen’e de bakar; AKP’liler bakmasın,
Türk milleti bakar. Açın sınırı, açın sınırı Türkmen gelsin veyahut da gidin,
orada Türkmen’in hakkını savunun. Siz Türk milletinin hükûmetiyseniz, dünyanın
neresinde bir Türk’ün burnu kanasa sorumluluğunun bir kısmı sizin
üzerinizdedir. Kaldı ki bu IŞİD terörünü siz besleyip büyüttünüz, sizin bunda
sorumluluğunuz var, sizin gönderdiğiniz silahlarla Türkmen katlediliyor. O
yüzden, gelin, bu sorumluluğunuzun hiç olmazsa bir kısmını yerine getirin,
kanayan vicdanınızın hiç olmazsa bir kısmını durdurun. Türkmen orada
katledilirken sınırı niye açmıyorsunuz? Niye açmıyorsunuz? Gelin burada konuşun,
“Biz Türkmen’e sınırı bunun için açmıyoruz.” veya “Sinan Oğan, yalan
konuşuyorsun, açtık sınırı, şu kadar Türkmen’i aldık.”deyin. Gelin söyleyin,
gelin deyin ki: “Ben 5 Türkmen’i aldım buraya.” 
Daha önce de söyledim burada, Yezidi
kardeşlerimiz de orada zulüm altında, onları da alalım; Kürt kardeşlerimiz de,
onları da alalım. 
Arkadaşlar, Türkiye büyük bir ülke. 1,5
milyona açtık kapımızı, 50 bin insan için açmıyoruz. Bu ırkçı zihniyetinizi
kınıyorum, bu faşist zihniyetinizi kınıyorum, bu çifte standardınızı kınıyorum.

AHMET AYDIN (Adıyaman) – Aynaya bak,
aynaya.
SİNAN OĞAN (Devamla) – Türkmen’e siz
eğer orada ayrımcılık yapıyorsanız, kusura bakmayın, ırkçısınız; Türkmen’i siz
sınırdan içeri almıyorsanız, kusura bakmayın, faşistsiniz siz. 
Açın kapıyı, Arap kardeşimizi aldığımız
gibi, Gazzeli kardeşimizi alacağımız gibi, Türkmen kardeşimize de açın. Onu
yapamıyor musunuz? 
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Oğan. 
SİNAN OĞAN (Devamla) – Buradan o adaya
çağrıda bulunuyorum: Ey aday, yüreğin yetiyorsa çıktığın bir meydanda “Telafer,
Telafer, buradan sana selam gönderiyorum.” de, eğer yüreğin yetiyorsa bunu da
de. (MHP sıralarından alkışlar) 
RECEP ÖZEL (Isparta) – Hadi oradan ya!
AHMET AYDIN (Adıyaman) – Diyor da sen
duymuyorsun. 
BAŞKAN – Milliyetçi Hareket Partisi
grup önerisinin aleyhinde ilk konuşmacı Sayın Recep Özel, Isparta Milletvekili.

Buyurun. (AK PARTİ sıralarından
alkışlar)
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla selamlıyorum. 
Milliyetçi Hareket Partisinin vermiş
olduğu, sınır bölgelerimizden yurt dışına terör örgütlerine giden
vatandaşlarımızla ilgili, özellikle IŞİD terör örgütüyle ilgili araştırma
önergesinin aleyhinde söz almış bulunmaktayım.
Sayın konuşmacının konuşmasına
başlarken, belirttiği, Iğdır’daki 4 yaşındaki bir çocuğumuzun havale geçirerek
ölmesi tabii ki üzüntü verici; ailesine başsağlığı diliyoruz. Eğer burada bir
kamu görevlisinin uçak ambulansın tahsisinde, oraya naklinde ihmali, eğer
tedavi kısmında da bir hata, eksiklik, yanlışlık, ölümden sonra da cenazenin
naklinde bir sıkıntı varsa soruşturma açılır, gereği yapılır; hiç kimsenin,
hata yapanın yanına kalmaz. Acılar üzerinden de burada siyaset yapmak, buradan
AK PARTİ Grubuna “Siz öldürdünüz.” demek de -affedersiniz- o babanın, o
çocuğun, o acılı ailenin acısından siyaseten faydalanmak olur diye düşünüyoruz.
(MHP sıralarından gürültüler)
YUSUF HALAÇOĞLU (Kayseri) – Peki, Gazze
falan acılı değil mi?
OKTAY VURAL (İzmir) – Demek ki Gazze’de
olanlardan acı duymuyorsunuz siz. Zevk mi duyuyorsunuz?
HAYDAR AKAR (Kocaeli) – Siz dünyanın
acısından faydalanıyorsunuz. Be Recep, Esma’ya “kardeşim” diyorsun, Ekmeleddin
Bey’e “Kahire’den geldi.” diyorsun be.
RECEP ÖZEL (Devamla) - Lütfen ona da,
biraz acıyı yaşamasına da imkân tanıyın.
NECATİ ÖZENSOY (Bursa) – Niye iktidar
oldunuz o zaman ya?
RECEP ÖZEL (Devamla) - “Katil sizsiniz,
siz öldürdünüz.” gibi bir cümleyi de kabul etmemiz mümkün değil. 
OKTAY VURAL (İzmir) – İsrail’in
öldürdüğü çocuklardan zevk mi duyuyorsunuz da “Burada dile getirin, istismar
etmiyorsunuz.” diyorsunuz?
RECEP ÖZEL (Devamla) - Buraya çıkan,
kürsüye çıkan hatip de ne konuştuğunu iyi bilecek. Şimdi burada çıkıyor, diyor
ki: “Faşistsiniz.”
NECATİ ÖZENSOY (Bursa) – Evet.
RECEP ÖZEL (Devamla) - Burada yapılan
konuşmanın içeriğine bakınız komple, kimin ne faşist olduğunu, hangi faşist
söylemi de burada yaptığını görürsünüz diyorum. Türkmenleri, Arapları,
bölücülüğü… Burada konuşmanız A’dan Z’ye bunun üzerine ya. 
HAYDAR AKAR (Kocaeli) – Sen anlamazsın
Recep bu işlerden, girme o konulara, gündemi meşgul etme. 
YUSUF HALAÇOĞLU (Kayseri) – Bölücülüğü
siz yapıyorsunuz, Arapları alıyorsunuz, Türkmenleri almıyorsunuz.
RECEP ÖZEL (Devamla) - Türkmenlere siz
mi sahip çıkıyorsunuz? 
SİNAN OĞAN (Iğdır) – Siz mi sahip
çıkıyorsunuz?
RECEP ÖZEL (Devamla) - Bakın, Yurtdışı
Türkler ve Akraba Topluluklar Başkanlığını ilk kuran bu Hükûmet ya. 
NECATİ ÖZENSOY (Bursa) – Yok ya!
Yurtdışı Türkleri siz mi kurdunuz be? Yalan söyleme bari, yalan söyleme.
HAYDAR AKAR (Kocaeli) – Recep, doğru
söyle!
RECEP ÖZEL (Devamla) - Nerede dünyanın
bir coğrafyasında Osmanlının, Türk’ün gittiği bir yer varsa, bir eser varsa,
yaşayan bir kişi bile, akraba topluluk varsa sahip çıkan biziz ya. 
OKTAY VURAL (İzmir) – Efendim, hatip
doğru söylemiyor ya!
RECEP ÖZEL (Devamla) - Sahip
çıkmıyorsunuz, burada sadece söylemini yapıyorsunuz. 
HAYDAR AKAR (Kocaeli) – Recep, doğru
söyle, doğru. Siz kurmadınız.
NECATİ ÖZENSOY (Bursa) – Bilmeden
konuşma bari, bilmeden konuşma.
RECEP ÖZEL (Devamla) - Dün
Başbakanımızın Maltepe’de meydanda Gazze’ye, Filistin’e… Siz Gazze’ye, Filistin’e
herhâlde hiç duyarlı değilsiniz. 
SİNAN OĞAN (Iğdır) – Duyarlıyız. Bir o
kadar Türkmen’e de duyarlıyız, Türkmen’e de duyarlıyız. 
RECEP ÖZEL (Devamla) – Duyarlısınız,
değil mi? Güzel, duyarlıysanız. 
SİNAN OĞAN (Iğdır) – “Gazze” diyorsa
niye “Türkmen” diyemiyor? Niye “Türkmen” diyemiyor, diline “Türkmen” niye
gelmiyor?
RECEP ÖZEL (Devamla) - Bizim de
Türkmenlere karşı duyarsız olduğumuzu nereden çıkartıyorsunuz? 
OKTAY VURAL (İzmir) – Gazze de bizim,
Türkmeneli de bizim, acılar hepimizin.
RECEP ÖZEL (Devamla) - Yani, bu konuda,
lütfen arkadaşlar, lütfen sevgili milletvekilleri, bölücülük tohumları
konuşmanızda ekmeyiniz. 
NECATİ ÖZENSOY (Bursa) – Ya, en büyük
bölücü sizsiniz.
RECEP ÖZEL (Devamla) - Konuşmanızın
A’dan Z’ye her tarafı bölücülük tohumları. Biz Türkmen’i de severiz, biz Arap’ı
da severiz, biz insanı Yaradan’dan ötürü severiz. (AK PARTİ sıralarından
alkışlar)
EMİN HALUK AYHAN (Denizli) – Nereden
belli?
RECEP ÖZEL (Devamla) - Öyle “Türk
sınırları Türkmenlere kapalı…”
SİNAN OĞAN (Iğdır) – Evet, kapalı.
RECEP ÖZEL (Devamla) - Kardeşim, oradan
gelmeleri mi daha iyi, orada varlıklarını sürdürmeleri, orada mücadele etmeleri
mi daha iyi? 
SİNAN OĞAN (Iğdır) - Ya, nerede edecek?
RECEP ÖZEL (Devamla) - Bu ikisini bir
mukayese edin, ondan sonra gelip burada…
SİNAN OĞAN (Iğdır) – Sen hiç haritaya
baktın mı? Sen hiç haritaya baktın mı? 
RECEP ÖZEL (Devamla) - Şimdi… 
OKTAY VURAL (İzmir) - Yuh be! Yuh be!
Takiyecilere bak, işine geldiği zaman papaz elbisesi giyiyor ya!
RECEP ÖZEL (Devamla) - Fazla zıplamayın
arkadaşlar, fazla zıplamayın, fazla zıplamayın.
BAŞKAN – Sayın milletvekilleri…
RECEP ÖZEL (Devamla) – Fazla, lütfen,
zıplamayın.
SİNAN OĞAN (Iğdır) – Peki, Suriyeliyi
niye aldın o zaman? Orada kalsa daha iyi değil miydi? 
RECEP ÖZEL (Devamla) – Şimdi, Suriye’nin
durumuyla bu IŞİD’in durumunu aynı platforma, Türkmenlerin durumunu aynı konuma
lütfen getirmeyin. 
OKTAY VURAL (İzmir) – IŞİD’in eline
silahı ver, Türkmenlerin canına okusun!
RECEP ÖZEL (Devamla) - Elmayla armudu
mukayese ediyorsunuz. Birinin tadıyla öbürünün lezzeti farklıdır.
SİNAN OĞAN (Iğdır) - Peki, o zaman, Esad
IŞİD’den daha mı merhametli?
HAYDAR AKAR (Kocaeli) – Çuvalladın
Recep, çuvalladın.
RECEP ÖZEL (Devamla) - Çok değerli
arkadaşlar, sevgili milletvekili arkadaşlarımız; şimdi, gerçekten, bütün Orta
Doğu’da yaşanan sıkıntının, yaşanan…
NECATİ ÖZENSOY (Bursa) – Demek
Türkmenler IŞİD’e karşı mücadele etsin! IŞİD’e silah ver! Ne güzel be!
RECEP ÖZEL (Devamla) - Biraz sonra
Sayın Naci Hocam, bu tür, terör örgütlerinin her birine giden vatandaşlarımızı,
giden yurttaşlarımızı, hangi ülkeden kaç kişinin IŞİD’e katıldığını burada
açıklayacaklar.
NECATİ ÖZENSOY (Bursa) – Demek ki
Türkmen katliamını siz planladınız. 
OKTAY VURAL (İzmir) – Evet, evet,
itiraf edin.
RECEP ÖZEL (Devamla) - Orada, en az
sayıda, Türkiye’den giden vatandaşlarımız. Tabii ki gitmemeli. 
Şimdi “Oradaki militanları getirip
Ankara’ya naklediyorsunuz.” demeniz de pek şık bir şey değil yani pek hoş bir
şey de değil.
YUSUF HALAÇOGLU (Kayseri) – 5 bin kişi
katıldı demiyor.
OKTAY VURAL (İzmir) – Türkmenleri
IŞİD’e teslim ettiğini itiraf ediyor, şu zihniyete bak ya!
RECEP ÖZEL (Devamla) - Ben, terör
örgütü nerede varsa, nerede buna yardım eden varsa, nerede terör örgütünün
ekmeğine…
OKTAY VURAL (İzmir) – Suriye’den
geldiği zaman kapımız açık, Türkmen geldiği zaman, orada ölsünler...
RECEP ÖZEL (Devamla) - …terör örgütüne
yardım ediyorsa biliniz ki orada, AK PARTİ Hükûmeti, AK PARTİ karşısındadır.
Terör örgütü terör örgütüdür.
SİNAN OĞAN (Iğdır) – IŞİD terör örgütü
mü? 
RECEP ÖZEL (Devamla) - IŞİD de terör
örgütüdür.
SİNAN OĞAN (Iğdır) – Söyleyin bunu.
RECEP ÖZEL (Devamla) - IŞİD de terör
örgütüdür. 
SİNAN OĞAN (Iğdır) – Başbakan da
söylesin. 
RECEP ÖZEL (Devamla) - Bunu, Hükûmetimizin
bütün yetkilileri de söylemekte. 
SİNAN OĞAN (Iğdır) – Başbakandan
duymadık.
RECEP ÖZEL (Devamla) - Nerede bir terör
örgütü varsa karşısında AK PARTİ olarak duruyoruz. Ben bu terör örgütüne
yardım, yataklık, her tür, kim yapıyorsa, onların da cezasını çekmesini…
EMİN HALUK AYHAN (Denizli) – Ayağına
bakın, ayağına.
RECEP ÖZEL (Devamla) - … dünyada bütün
bunlara karşı kim ne mücadele veriyorsa yanında olmamız gerektiğini…
OKTAY VURAL (İzmir) – Ona silahı
verenleri de lanetliyoruz, destek olanlarıda lanetliyoruz.
RECEP ÖZEL (Devamla) - Bugünkü
gündemimiz belli. 
NECATİ ÖZENSOY (Bursa) – 49
vatandaşımız nerede?
RECEP ÖZEL (Devamla) - Bu IŞİD’le
ilgili, bu konuyla ilgili, 3 tane, HDP vermiş, 1 tane CHP vermiş, 1 tane de MHP
vermiş, bu 2’nci; 6’ıncı defa aynı konuyu burada konuşuyoruz. Tabii, konuşmak
lazım, bunları konuşa konuşa çözmek lazım. 
SİNAN OĞAN (Iğdır) – IŞİD diye bir
problem yok mu memlekette, yok mu? IŞİD diye bir sorun yok mu burada?
RECEP ÖZEL (Devamla) - Bu araştırma
önergesinin de sadece gündemi uzatmak için olduğunu düşünüyorum. Gündemdeki,
torba yasayı bayramdan önce çıkaramadık, inşallah seçime kadar çıkarırız. O
nedenle de araştırma önergesinin lehinde olmadığımızı..
SİNAN OĞAN (Iğdır) – IŞİD’i araştırmaya
gerek yok diyorsun.
RECEP ÖZEL (Devamla) - …aleyhinde oy
kullanacağımızı belirtiyor…
SİNAN OĞAN (Iğdır) – Tabii, IŞİD’i
araştırmayalım aman, ucu size dokunur. 
RECEP ÖZEL (Devamla) - …hepinize
saygılar sunuyorum efendim. (AK PARTİ sıralarından alkışlar) 
BAŞKAN – Teşekkür ederim. 
SİNAN OĞAN (Iğdır) – Sayın Başkanım,
sayın konuşmacı konuşmasında bana “yalancı” demiştir, “bölücü” demiştir ve
hakaret etmiştir.Müsaade ederseniz cevap hakkımı… 
BAŞKAN – “Bölücülük tohumları atan”
dedi konuşmasında..
NECATİ ÖZENSOY (Bursa) – Ne fark eder? 
BAŞKAN - “Bölücü” demedi ama. 
SİNAN OĞAN( Iğdır) – Daha kötü, daha
kötü Sayın Başkanım. 
BAŞKAN – Buyurun, iki dakika. 
Lütfen, yeni sataşmalara neden olmayın
Sayın Oğan. 
SİNAN OĞAN (Iğdır) – Yok, vermem, merak
etmeyin. 
HAYDAR AKAR (Kocaeli) – Bir de TİKA’yı
kendilerinin kurduğunu söyledi, onu düzelt de vatandaş öğrensin, doğruyu
öğrensin. 
BAŞKAN – Sayın Akar, siz de yardımcı
oluyorsunuz. Güzel bir dayanışma. 
Buyurun. 
IX.- SATAŞMALARA İLİŞKİN
KONUŞMALAR
1.- Iğdır Milletvekili Sinan
Oğan'ın, Isparta Milletvekili Recep Özel’in MHP grup önerisi üzerinde yaptığı
konuşması sırasında şahsına sataşması nedeniyle konuşması
SİNAN OĞAN (Iğdır) – Sayın Başkan,
burada partilerin işi doğruyu söylemektir. Doğruyu söylüyor, kendisine de
teşekkür ediyorum, doğru. TİKA’yı Türk cumhuriyetlerine göre organize eden,
TİKA’yı kuran kendileri değildi. Bunun burada bilinmesinde fayda var. TİKA’yı
Türk cumhuriyetlerinden çekip Arap coğrafyasına yönlendiren sizin iktidarınız,
doğrudur. 
Değerli arkadaşlar, bölücü kimdir
biliyor musunuz? Bölücü kimdir biliyor musunuz? İzmir’de meydana çıkıp
insanların mezhebi şudur, insanların geçmişi şudur, etnik kökeni budur diyen,
bölücü odur işte. Biz bölücülük yapmıyoruz. Bölücülüğün daniskası birine
“Zaza”, birine “Alevi” diyendir. Burada kimin bölücü olduğunu millet görüyor.
HALUK EYİDOĞAN (İstanbul) – Aynı
zamanda nefret suçu. 
SİNAN OĞAN (Devamla) - Burada gelip kaç
defadır soruyorum. Bir defa, bir Allah’ın kulu, gel şurada de ki “5 Türkmen’i
aldım.” veya “Sınırı açacağız, Türkmen de gelsin.” de. Niye diyemiyorsunuz? 
IŞİD’i araştıralım. Niye araştırmaktan
korkuyorsunuz? Siz saydınız: 3 tane HDP, 1 CHP, 1 MHP vermiş. Ne diyoruz?
“Gelin, şu IŞİD’i araştıralım.” diyoruz. AKP, çıkan milletvekilleri ne diyor?
“Biz aleyhineyiz.” diyor. Neden? “Çünkü, IŞİD’i araştırırsak ucu bize dokunur. Sınırdan
nasıl IŞİD militanlarının geçtiği belli olur; Suriye’ye, Irak’a giden
silahların, “Türkmenlere gönderiyoruz.” diye giden silahların IŞİD’e gittiği
belli olur...” Aksini mi söylüyorsunuz? Var mı yüreğiniz? Gelin, araştıralım.
Gelin, IŞİD’İ araştıralım. Siz haklısınız belki de. Korkmayın bundan, IŞİD’den
korkmayın, IŞİD’i araştıralım. IŞİD terör örgütüdür ve IŞİD dönecek, gelecek,
Türkiye'yi vuracak; bunu da burada söylüyorum.
Hepinizi saygıyla selamlıyorum. (MHP
sıralarından alkışlar)
BAŞKAN - Teşekkür ederim.
Milliyetçi Hareket Partisi grup
önerisinin lehinde ikinci konuşmacı Sayın Ali Haydar Öner, Isparta
Milletvekili. (CHP sıralarından alkışlar)
VIII.- ÖNERİLER (Devam)
A) Siyasî Parti Grubu
Önerileri (Devam)
1.-MHP Grubunun, Osmaniye
Milletvekili Hasan Hüseyin Türkoğlu ve arkadaşları tarafından, gençlerimizin
sınır komşularımızda yaşanan savaşlara ve terör örgütlerine katılım
sebeplerinin araştırılması ve gerekli önlemlerin alınması, bu sorunların
giderilmesi ve çözüm yollarının belirlenmesi amacıyla 16/7/2014 tarihinde,
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 4 Ağustos 2014 Pazartesi günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi (Devam)
ALİ HAYDAR ÖNER (Isparta) – Sayın
Başkan, değerli milletvekilleri; merhaba, günaydın, selamünaleyküm,“…”(x)
Hangi dilden anlıyorsanız o dilden hayırlı sabahlar, iyi günler. 
Arkadaşlar, geçen hafta HDP'nin önergesi
vardı, duymadınız, aldırmadınız; bugün Milliyetçi Hareket Partisinin önergesi
var, duyun, anlayın, insafla, vicdanla ile değerlendirme yapın. 1 Ağustosta
Cumhuriyet Halk Partisinin önergesi var IŞİD’le ilgili. Hangi kulağınızın
üstüne yatıyorsunuz? Bir kulağınız sağırsa öteki de mi sağır? IŞİD, İstanbul’u
fethetmekten söz ediyor. Musul’u işgal etti, Türkmenleri sürdü, Kürtleri sürdü,
Arapları sürdü, Hristiyanları sürdü, niye sesiniz Allah rızası için çıkmıyor?
SONER AKSOY (Kütahya) – Arkasında sizin
adamlarınız var.
ALİ HAYDAR ÖNER (Devamla) – Hadi be! Sen
gel bir gün burada konuş, seni dinleyelim, gel bir gün konuş. Uzaktan uzağa
bağırıyorsun, hiçbir anlam ifade etmeyen laflar ediyorsun. Gel konuş, ver
cevap.
BAŞKAN – Sayın milletvekilleri, lütfen Konuşmacıya
müdahale etmeyin. 
Sayın Konuşmacı, siz de Genel Kurula
hitap edin lütfen.
ALİ HAYDAR ÖNER (Devamla) – Sayın Milletvekili,
sana sataşıyorum, gel burada konuş, cevap ver. Yiğitsen gel, cevap ver. (AK
PARTİ sıralarından gürültüler) 
BAŞKAN – Sayın konuşmacı, siz Genel
Kurula hitap edin. 
Sayın Milletvekili, siz de lütfen
konuşmacıya müdahalede bulunmayın.
Buyurun.
ALİ HAYDAR ÖNER (Devamla) – Değerli
milletvekilleri, IŞİD’in adamları İstanbul’u fethedecekmiş!
OKTAY VURAL (İzmir) – Kâbe’yi
yıkacakmış ya.
ALİ HAYDAR ÖNER (Devamla) - İstanbul ne
zamandan beri küffar şehri? Söyleyin bakalım, ne zamandan beri İstanbul küffar
şehri? Yüce Peygamberimizin müjdelediği kutlu komutan Fatih Sultan Mehmet
1453’ün 29 Mayısında İstanbul’u fethetmedi mi? İslam’ın büyük önderinin
müjdelediği, kutlu komutanın fethettiği İstanbul işgal edildiğinde Türk’ün
büyük önderi Atatürk onları İstanbul’dan defetmedi mi? 1994’ten beri İstanbul
AKP’li yöneticilerle yönetilmiyor mu? Yirmi yıldan beri mi İstanbul küffar
şehri oldu? Biriniz Allah rızası için çıkın, böyle gayriciddi yaklaşımlarla…
“Bu önergenin aleyhindeyiz.” Niye IŞİD’in aleyhinde değilsiniz? Niye önlem
almıyorsunuz? Niye İstanbul’da IŞİD’in bayram kutlamasını tantanayla yapmasına
izin veriyorsunuz? İstanbul’da kaç mescit IŞİD’e yardım topluyor, farkında
değil misiniz? 
Tekrar günaydın, tekrar merhaba, tekrar
selamünaleyküm… 
Uyanın ey millet! 
RECEP ÖZEL (Isparta) – O yardım hangi
camide toplandı, söylesene bir. Hangi camide toplandı, söyle hadi.
HAYDAR AKAR (Kocaeli) – O senin işin.
ALİ HAYDAR ÖNER (Devamla) – 24 mescitte
toplanıyor, farkına var.
RECEP ÖZEL (Isparta) – Söyle, bir tane,
bir tane cami ismi söyle, şu mescitte toplandı de.
ALİ HAYDAR ÖNER (Devamla) – Bak, ben
sana Hatay Valisinin dediklerini diyeyim, dur 
RECEP ÖZEL (Isparta) – Hadi, şu camide
toplandı desene. Böyle afaki konuşma.
ALİ HAYDAR ÖNER (Devamla) – Sayın Recep
Özel, boş konuşuyorsun. Bak, bak, ben sana… 
RECEP ÖZEL (Isparta) – Hadi söyle
söyle, bir tane cami ismi söyle. Şu camide toplandı de, hadi söyle caminin
ismini.
ALİ HAYDAR ÖNER (Devamla) – Nerede namaz
kıldılar? Bayram namazını nerede kıldılar? Nerede kıldılar bayram namazını?
Hatay Valimiz ne diyor? Hatay Valimiz
diyor ki: “Türkiye’yi tağut yani kafir ilan eden IŞİD…”
RECEP ÖZEL (Isparta) – Öyle afaki yok.
HAYDAR AKAR (Kocaeli) – Recep, o senin
işin, onu sen yapacaksın. Araştıracaksınız, senin işin araştırmak.
ALİ HAYDAR ÖNER (Devamla) – Sayın Özel,
IŞİD Türkiye’yi kafir ilan etmiş, sen uyuyorsun, uyuyorsun, senin gibiler de
uyuyor. 
RECEP ÖZEL (Isparta) – Hadi oradan! Sen
uyuyorsun, o yüzden, belli, Isparta’ya gelemiyorsun.
HAYDAR AKAR (Kocaeli) – Recep, bizim
camide toplandı bayram sabahı.
BAŞKAN – Sayın Akar… Sayın Özel… 
ALİ HAYDAR ÖNER (Devamla) – Hatay
Valisi “Türkiye’yi kafir ilan eden IŞİD’e katılmak için İran, Irak, Lübnan ve
Mısır dışındaki ülkelerin vatandaşları ülkemiz topraklarını kullanıyor.” diyor.
Vali, senin Atabey’in damadı olan vali. “Reyhanlı’nın Bükülmez, Kuşaklı,
Beşaslan köylerinden; Hatay’ın Altınözü ilçesinin Hacıpaşa beldesinden,
Yayladağı’nın Güveççi köyünden geçiyorlar. Yerli iş birlikçileri var.” diyor,
devletin valisi diyor. 
ALİ UZUNIRMAK (Aydın) – Devletin değil,
Hükûmetin valisi.
ALİ HAYDAR ÖNER (Devamla) – Hükûmete
rapor vermiş. Hükûmet nerede belli değil. Hükûmet milleti birbirine düşürmekle
meşgul. 
HAYDAR AKAR (Kocaeli) – Hükûmet
istikbali peşinde, istikbali peşinde.
RECEP ÖZEL (Isparta) – Sen valilik
yaptın, niye…
ALİ HAYDAR ÖNER (Devamla) – “Biz de
Amerika Birleşik Devletleri’nin 11 Eylülden sonra izlediği politikayı
izlemeliyiz.” diyor vali. Devletin valisi böyle diyor ama AKP ne yapıyor,
AKP’li milletvekillerinden bir bölümü ne yapıyor? Devam ediyor Hatay Valisi
Lekesiz: “IŞİD’in Suriye alanındaki hâkimiyeti ve sınır bölgelerini ele
geçirmesiyle ülkemiz tamamen hedef hâline gelecektir ey millet. Ülkemizin iç
güvenliği açısından ciddi tehlike oluşturacaktır. Hava yoluyla İstanbul’a gelen
militanlar yerel iş birlikçileri aracılığıyla…” Bunu vali söylüyor, Hatay’ın
Valisi söylüyor, senin enişten olan vali söylüyor, hemşehrin.
RECEP ÖZEL (Isparta) – Benim eniştem
senin de enişten.
ALİ HAYDAR ÖNER (Devamla) – Evet, senin
enişten.
RECEP ÖZEL (Isparta) – Sen Ispartalı
değilsin.
ALİ HAYDAR ÖNER (Devamla) – Sen
Atabeylisin. 
HAYDAR AKAR (Kocaeli) – Recep, senin
eniştenmi?
RECEP ÖZEL (Isparta) – Doğru, eniştem.
YILMAZ TUNÇ (Bartın) – Atabey nerede?
ALİ HAYDAR ÖNER (Devamla) – Ben
Isparta’nın da milletvekiliyim, Türkiye’nin de milletvekiliyim. Ben
sorumluluğumu müdrikim, sen böylesine gayriciddi bir adamsın.
“Üç beş kişilik gruplar hâlinde
Suriye’ye geçiş yapıyorlar.” diyor. İstanbul’u işgal edeceklermiş. Dehşete
bakın, bu IŞİD’in söylemleri ne insanlığa uyuyor ne İslami anlayışa uyuyor ne
Kur’an-ı azimüşşan hükümlerine uyuyor ne insafa, vicdana sığıyor arkadaşlar.
Bunun farkına varamayanlar yarın nasıl hesabını verecekler?
Musul IŞİD tarafından basıldı, ramazan
geçti, haberiniz olsun, bayram da geçti. Oradaki soydaşlarımız, oradaki
görevlilerimiz, Türkiye Cumhuriyeti adına görev yapan güvenlik güçlerimiz, konsolosluk
mensuplarımız, aileleri hâlâ esir. Dışişleri Bakanı ne diyordu yirmi dört saat
önce? “Musul’la ilgili her türlü önlem alınmıştır.” Hani?
HAYDAR AKAR
(Kocaeli) – Uygun ortam bulamadılar şov için ya, uygun ortam bulamadılar daha
henüz.
ALİ HAYDAR ÖNER (Devamla) – Şovun
zamanı bekleniyor. “Sabah gelir.” diyorlardı. Ne zaman dolacak şov günü, ne
zaman gelecek?
Meclisi niye 14 Ağustosa kadar bloke
ediyorsunuz? 10 Ağustosta seçim var. İnsafla söyleyin, vicdanla söyleyin, Allah
rızası için söyleyin -Cumhurbaşkanlığı seçimi 10 Ağustosta, evvelki gün yurt
dışında seçimler yapıldı- Meclis niye bloke ediliyor? Milletvekilleri
Anadolu’ya çıkıp propaganda yapmasın, Sayın Ekmeleddin İhsanoğlu’nu tanıtamasın
diye bloke ediyorsunuz; birinin talimatıyla, onun emriyle hareket ediyorsunuz.
Bunların farkına varılamıyor… (AK PARTİ sıralarından gürültüler)
SONER AKSOY (Kütahya) – Öyle bir
şeyimiz yok.
ALİ HAYDAR ÖNER (Devamla) – Gel burada
konuş dedim sana, gel. Gel hadi gel, gel dinleyelim seni.
HAYDAR AKAR (Kocaeli) – Hadi, hadi, çağırıyor,
gitsene.
BAŞKAN – Sayın Konuşmacı, Sayın
Milletvekili, lütfen...
ALİ HAYDAR ÖNER (Devamla) – 1 Temmuzda
tatile girecekti. Önce “24 Temmuz” dediniz, sonra 14 Ağustosa uzattınız. Daha
kaç türlü hileli numaranız var?
Arkadaşlar, Avusturya’dan geliyorum, bu
sabah dört- dört buçukta geldim. Avusturya’daki vatandaşlarımız, Almanya’nın
Bavyera bölgesine geçtim, oradaki vatandaşlarımız çok şikâyetçi. “Ne zaman
AKP’li bir bakan gelse, Başbakan gelse aramıza soğukluk giriyor.” diyorlar.
MEHMET MUŞ (İstanbul) – Allah Allah!
ALİ HAYDAR ÖNER (Devamla) – Evet, aynen
böyle.
MEHMET MUŞ (İstanbul) – Soğukluğu sen
sokmuşsun.
ALİ HAYDAR ÖNER (Devamla) – Vay vay
vay! “Başbakan gelmesin.” diyen ne kadar insan var.
HAYDAR AKAR (Kocaeli) – Anlat Sayın
Valim, anlat, onlar basmaz.
BAŞKAN – Sınıf mümessili değilim, ben
yeterli ihtarı yapıyorum.
ALİ HAYDAR ÖNER (Devamla) – Değerli
milletvekilleri, oradaki yurttaşlarımız arasında ayrım yapılıyor. En yakın
konsoloslukta, başkonsoloslukta oyları kullandırılmıyor yurttaşlarımızın. Bregenz
bölgesindeki yurttaşlarımız başka yerlerde; Radolfzell, Baden-Württemberg
bölgesindeki yurttaşlarımız merkezde kullanmaları gerekirken ta Berlin’de…
Kullanmaları gereken yer 300 kilometre, kullandırılmaları istenen yer 850
kilometre. Anne ayrı gün, baba ayrı gün, çocuk ayrı gün kullandırılıyor yani oy
kullanma hakkı fiilen engelleniyor.
YILMAZ TUNÇ (Bartın) – Buna biz itiraz
ettik, siz itiraz etmediniz.
ALİ HAYDAR ÖNER (Devamla) - Zaten yaz
tatili, zaten okullar tatil olmuş, kapanmış. Bu kadar hileyle, bu kadar
dalavereyle seçimlere gidilir mi? 
Bu seçimin hayrını göremeyeceksiniz.
Sayın Başbakana haber verin, 29 Ağustos için istifasını hazırlasın, Sayın
Ekmeleddin İhsanoğlu’na sunsun.
Hepinize saygılar. (CHP ve MHP
sıralarından alkışlar)
BAŞKAN – Teşekkür ederim.
RECEP ÖZEL (Isparta) – Sayın Başkan…
BAŞKAN – Buyurun Sayın Özel.
RECEP ÖZEL (Isparta) – “Ciddi
değilsin.” diye bir ithamda bulundu, biraz önceki konuşmama…
HAYDAR AKAR (Kocaeli) – Ne dedi?
BAŞKAN – Eniştenizle ilgili mi?
RECEP ÖZEL (Isparta) – Hem onunla
ilgili hem sataşmadan efendim.
BAŞKAN – O zaman, açıklama yapacaksınız
yerinizden. Şimdi, sataşmadan dolayı…
RECEP ÖZEL (Isparta) – Efendim,
ciddiyetsizlikle suçladı.
BAŞKAN – Neden? (AK PARTİ ve CHP
sıralarından gürültüler)
OKTAY VURAL (İzmir) – Ne demiş efendim?
BAŞKAN - Ama arkadaşlar, duymuyorum,
lütfen…
OKTAY VURAL (İzmir) – Bizde duymuyoruz,
onun için...
RECEP ÖZEL (Isparta) – Efendim, “Siz
ciddi bir milletvekili değilsiniz.” dedi de… Sataşmadan dolayı.
HAYDAR AKAR (Kocaeli) – Öyle demedi
Sayın Başkan.
BAŞKAN - Ne dediğini söyler misiniz?
RECEP ÖZEL (Isparta) – “Ciddi bir
milletvekili değilsiniz.” dedi.
BAŞKAN - Buyurun, iki dakika... (AK
PARTİ sıralarından alkışlar)
HAYDAR AKAR (Kocaeli) – Öyle demedi
Sayın Başkan, ”gayri ciddi” dedi.
ÖZGÜR ÖZEL (Manisa) – Sayın Başkan, on
dakikalık konuşmayı beş dakika yapıp ilave iki dakika istiyor, ben de anlamadım
bu işi.
RECEP ÖZEL (Isparta) – Yok, bir
dakikada bitireceğim, merak etme.
BAŞKAN – Memnun olurum ben de öyle
yaparsanız.
IX.- SATAŞMALARA İLİŞKİN
KONUŞMALAR (Devam)
2.- Isparta Milletvekili
Recep Özel'in, Isparta Milletvekili Ali Haydar Öner’in MHP grup önerisi
üzerinde yaptığı konuşması sırasında şahsına sataşması nedeniyle konuşması
RECEP ÖZEL (Isparta) - Sayın Başkanım,
saygılar sunuyorum. Teşekkür ediyorum öncelikle söz verdiğiniz için.
Şimdi, ciddi olup olmamak, konuşmacının
burada konuştuğu konu, konuşan kişinin konumuyla ilgilidir. Burada ciddi bir
konu konuşmadığı için bizim de tavrımız öyle oldu çünkü camilerle ilgili “IŞİD
Ramazan Bayramı’nda yardım topluyor.” diye burada bir iddiada bulundu. “Bir
tane cami ismi söyle.” diyoruz, cami ismi söylemiyor, yuvarlak…
HAYDAR AKAR (Kocaeli) - Sen söyle.
RECEP ÖZEL (Devamla) – Yok ki öyle bir
şey. 
HAYDAR AKAR (Kocaeli) – Ben söyleyeyim
mi?
OKTAY VURAL (İzmir) – Cami mi yok?
Nasıl yok?
HAYDAR AKAR (Kocaeli) - “Camileri ahır
yaptılar.” dediler. Hangi cami söyleyemediler. 
RECEP ÖZEL (Isparta) – Böyle, içi boş
bir konuşmanın da elbette ki ciddiye alınacak bir durumu yok. Şimdi, burada
şöyle de bir…
OKTAY VURAL (İzmir) – Her toprağında
var cami. Cami olmaz olur mu ya.
RECEP ÖZEL (Devamla) – Sayın Hatay
Valisi Isparta Atabey’in eniştesidir. Tabii kendisinin Isparta’yla bir ilgisi
olmadığı için bizim eniştemiz diyemiyor, Isparta’yla bir ilgisi yok.
OKTAY VURAL (İzmir) – Caminin orada
olduğunu bile bilmiyorsun sen.
RECEP ÖZEL (Devamla) – Bizim Meclisi
bloke ettiğimiz, çalıştırmadığımız, Ekmeleddin Bey’i gidip sahada anlatmanıza
imkân tanımadığımız gibi cümle… Bakın, bayram tatili vardı sekiz dokuz gün, diyen
kişi Isparta’ya bir gün bile gelmedi, bir de gelip anlatsaydı madem Ekmel Bey’i
orada, bu kadar çok bloke ediyorduk… Bayramda gelmiyorsun, anlatmıyorsun, sonra
bize “Blokeyi gel de anlat.” diyorsun.
Hepinize saygılar sunuyorum efendim.
(AK PARTİ sıralarından alkışlar, CHP ve MHP sıralarından gürültüler)
BAŞKAN – Teşekkür ederim.
Şimdi, sayın milletvekilleri…
ALİ HAYDAR ÖNER (Isparta) – Isparta’yla
ilgim olmadığını söyledi efendim.
BAŞKAN – Bir dakika Sayın Öner.
Söz talebi var, bir itiraz var daha doğrusu.
İtirazın ne olduğunu anlamak için duyabilmem gerekiyor, bunun için de sessiz
olmanız gerekiyor.
Buyurun.
ALİ HAYDAR ÖNER (Isparta) – Efendim,
Isparta’yla ilişkim olmadığını söyledi. Sataşma nedeniyle söz istiyorum. 
BAŞKAN – Neyle ilgili?
ALİ HAYDAR ÖNER (Isparta) – Isparta’yla
ilişkim olmadığını söyledi. Sataşma nedeniyle 69’uncu madde uyarınca söz
istiyorum.
BAŞKAN – Bu bir hakaret değil yalnız.
Size bir dakika söz vereyim yerinizden. (CHP ve MHP sıralarından gürültüler)
SİNAN OĞAN (Iğdır) – Isparta
Milletvekiline “Isparta’yla ilgin yok.” demek hakaretin daniskasıdır.
BAŞKAN – Sayın milletvekilleri, ben bir
milletvekilinizle konuşuyorum, itiraz eden milletvekilinizle konuşuyorum.
Herhâlde kendisini savunma yetisine sahip bir kişidir Kuşkumuz da yoktur bundan
OKTAY VURAL (İzmir) – “Bunda hakaret
yok.” diyemezsiniz yani. 
MUHARREM İNCE (Yalova) – Yine hakaret
ediyorsunuz “herhâlde” diyerek. “Herhâlde” diyerek siz de hakaret ediyorsunuz. 
ALİ HAYDAR ÖNER (Isparta) – Hakaretten
söz etmiyorum, sataşmadan söz ediyorum Sayın Başkanım. 
BAŞKAN - Peki, hadi gelin bakalım, iki
dakika…
MUHARREM İNCE (Yalova) – Allah razı
olsun!
BAŞKAN - Rica ederim efendim,
vazifemiz.
OKTAY VURAL (İzmir) – Çok teşekkür
ederiz (!)
MUHARREM İNCE (Yalova) – Vallahi ya, bu
iyiliğinizi hiç unutmayacağız (!)
OKTAY VURAL (İzmir) – Alkışlayalım mı
Başkanı?
BAŞKAN - Sizi kırar mıyım Sayın İnce? 
MUHARREM İNCE (Yalova) – Allah razı
olsun!
BAŞKAN - Buyurun Sayın Öner.
3.- Isparta Milletvekili Ali
Haydar Öner'in, Isparta Milletvekili Recep Özel’in sataşma nedeniyle yaptığı
konuşması sırasında şahsına sataşması nedeniyle konuşması
ALİ HAYDAR ÖNER (Isparta) – Sayın Recep
Özel’in hiç ciddi bir şey konuştuğunu görmedim, ne burada ne Isparta’da...
Bakın, şu hâlini görün.
RECEP ÖZEL (Isparta) – Senin hâline
gülüyorum.
ALİ HAYDAR ÖNER (Devamla) – Burası
Meclis, biraz ciddiyet lazım, bir tek gün ciddiyetini görmedik. 
OKTAY VURAL (İzmir) – IŞİD ve bir
katliamdan bahsediyoruz, gülüyor ya.
OSMAN BOYRAZ (İstanbul) – O seni
görünce gülüyor!
ALİ HAYDAR ÖNER (Devamla) – Sayın Recep
Özel, sen de duy, değerli milletvekillerimiz de duysun. Ben, yirmi üç ay
Isparta Valiliği yaptım, şerefle, onurla, bir dakikası boş geçmedi arkadaşlar.
Öyle olsaydı Ispartalılar bana 55.800 oy verir de millî iradeyle Mecliste Isparta’yı
temsil yetkisi tanır mıydı? Millî iradeye saygısı olan böyle bir şey konuşur
mu? Ben Ispartalıların, her partiden Ispartalı aziz hemşehrilerimin oylarıyla
geldim. 
RECEP ÖZEL (Isparta) – Enişteniz Hatay
Valisi değil mi, ondan dedim. 
ALİ HAYDAR ÖNER (Devamla) – Sen boş
ver, boş konuşmayı bırak.
BAŞKAN – Sayın milletvekilleri…
ALİ HAYDAR ÖNER (Devamla) – Türkiye
Cumhuriyeti’nin milletvekilleri hem temsil ettikleri ilin hem Türkiye’nin bütün
illerinin milletvekilleridir. O bakımdan, böylesine Anayasa dışı, millî irade
anlayışına aykırı bir düşünceyi ancak Recep Özel taşır.
Bir diğer konu: Bakın “AKP’den çok
yardım gördük.” “İstanbul’da IŞİD’e militan devşiren 25 mescit var.” Biz hiçbir
zaman boş konuşmadık, elimizde belgelerle, delillerle buradayız.
RECEP ÖZEL (Isparta) – Gazete
kupürlerine belge diyorsunuz.
ALİ HAYDAR ÖNER (Devamla) – Allah
rızası için, sen de bir gün delillerle konuşmayı becer! Sana görev veriliyor
“Recep, çık şunu oku.” diyorlar, çıkıp okuyorsun. Kendi özgür iradenle bir tek
gün konuşma yapamadın, yazıklar olsun! (CHP sıralarından alkışlar)
RECEP ÖZEL (Isparta) – Bayramda
neredeydin, bayramda?
VIII.- ÖNERİLER (Devam)
A) Siyasî Parti Grubu
Önerileri (Devam)
1.-MHP Grubunun, Osmaniye
Milletvekili Hasan Hüseyin Türkoğlu ve arkadaşları tarafından, gençlerimizin
sınır komşularımızda yaşanan savaşlara ve terör örgütlerine katılım
sebeplerinin araştırılması ve gerekli önlemlerin alınması, bu sorunların
giderilmesi ve çözüm yollarının belirlenmesi amacıyla 16/7/2014 tarihinde,
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 4 Ağustos 2014 Pazartesi günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi (Devam)
BAŞKAN – Milliyetçi Hareket Partisi
grup önerisinin aleyhinde son konuşmacı Amasya Milletvekili Sayın Mehmet Naci
Bostancı.
Buyurun. (AK PARTİ sıralarından
alkışlar) 
MEHMET NACİ BOSTANCI (Amasya) – Sayın
Başkan, değerli arkadaşlar; hepinizi saygıyla selamlıyorum. 
Bu, IŞİD konusunda 5’inci önerge; 3
kere BDP vermiş, 1 CHP, 1 MHP. Aklıma millete ilişkin tanım geldi: “Tasada
ortaklık.” diyor. BDP’nin 3 kere vermiş olduğu bir konuda MHP’nin de 1 kere
aynı konuda önerge vererek bu “tasada ortaklık” çerçevesinde millet olma hâlini
bize göstermesi bakımından memnuniyet duyuyorum. Demek ki aynı kaygılar; MHP’li
de, CHP’li de, BDP’li de bir arada olabiliyor. 
NECATİ ÖZENSOY (Bursa) – Yeni mi
öğrendin daha ne olduğunu?
MEHMET NACİ BOSTANCI (Devamla) - Bu iyi
bir şey, bunu olumlu anlamda değerlendiriyorum.
OKTAY VURAL (İzmir) – Sen olamadın ama
bir türlü.
MEHMET NACİ BOSTANCI (Devamla) - Sayın
Vural, bağırmanız gerekemez. 
SİNAN OĞAN (Iğdır) – Bir de AKP versin
görelim; o da milletle beraber mi, değil mi? Bir de AKP verisin.
NECATİ ÖZENSOY (Bursa) – Yeni mi
farkına vardın daha, yeni mi? 
SİNAN OĞAN (Iğdır) – Siz bu milletle
beraber değil misiniz? 
MEHMET NACİ BOSTANCI (Devamla) –
İkincisi: Tabii, burada verilen önerge biraz “diyorlar” tarzında, dedikodu
kabîlinden kaleme alınmış. En basit, akademik hayatta da öyledir, ortaya bir
önerme koyuyorsanız, arkasına biraz bilgi koyarsanız; sadece “öyle söyleniyor,”
dedikodu ve söylenti üzerinden önerge vermek benim anlayışıma göre Meclisin
ciddiyetiyle de bağdaşmaz. Ne kadar adam gitmiş? Türkiye’den bahsediyoruz,
başka yerlerden gidenler olmuş mu? Niye gidiyorlar? Buna ilişkin önerge
verildiğine göre, herhâlde arkasında bir fikrî müktesebat olması gerekir ama şu
önergeyi okuduğumda ben böyle bir arka plan görmüyorum, sadece dedikodu
tarzında hazırlanmış bir önerge görüyorum. 
IŞİD meselesine gelince, daha önce de
burada konuşuldu. Bir örgütün 
ortaya çıkışı, gelişmesi, zulümleri, yağması, talanı… Bütün
bunları anlayabilmek için, o coğrafyada neler oluyor, kim nerede duruyor,
bunlar desteği nereden alıyorlar, niçin bu kadar kolay orta Irak bölgesinde
gelişip kök salabiliyorlar, militanları nerelerden devşiriyorlar ve bunun
arkasındaki dinamikler neler? Buna ilişkin analitik bir muhakeme gerekir. Ben
bu önergede öyle bir muhakeme de görmüyorum.
Şimdi, bu önergeye baktığınızda, sanki sadece Türkiye’den
IŞİD’e giden birtakım militanlardan bahsediliyormuş intibası edinirsiniz.
Oysaki nerede bir savaş ve çatışma var ise dünyanın birçok ülkesinden oraya
çeşitli saiklerle giden insanlar olur; bir kısmı macera duygusuyla gidebilir,
bir kısmı geçmişte yaşadığı kolektif travmaları rehabilite etmek için
gidebilir, bir kısmı hayatının davasını bulmuştur, baştan çıkartıcı bir biçimde
o sese cevap verir ve koşarak gider. IŞİD’e de 81 ülkeden gidenler var, Türkiye
de başlarda değil. Bakın, Suudi Arabistan 2.500 kişiyle en başlarda, Tunus’tan
3 bin kişi gitmiş, Fas’tan 1.500 kişi gitmiş, Cezayir’den 200 kişi gitmiş,
Fransa’dan 700 kişi gitmiş, İngiltere’den 400 kişi gitmiş. Peki, Türkiye’den
kaç kişi gitmiş? Yapılan araştırmalara göre, Türkiye’den de IŞİD’e katılan
insanların sayısı aşağı yukarı 400. Tabii, 1 kişi bile katılsa “Bu
vatandaşımız, bu gencimiz niye IŞİD’e katıldı?” diye düşünmek, anlamak ve bunun
önünü kesmek durumundayız ama “IŞİD’e 400 kişi Türkiye’den katılmış, Türkiye
IŞİD’in ortağı.” Böyle bir mantık çıkartmak mantıksızlıktır. IŞİD’in ortağı,
oraya 2.500 kişi gittiyse ve biraz da bölgeye ilişkin okumalarınız varsa, aynı Selefî
ekolden
gelen Suudi Arabistan’ın yakın desteğini görmeniz gerekir, bu işte rol alan
ülkeleri görmeniz gerekir. Ama, mesele, IŞİD’e kim destek veriyor, bunu anlamak
değil, IŞİD mevzusu üzerinden AK PARTİ’ye karşı laf söylemek olunca gayet
tiyatrovari…
HAYDAR AKAR (Kocaeli) – Kime
söyleyeceğiz?
YUSUF HALAÇOĞLU (Kayseri) – İktidar
sizsiniz, iktidar. 
MEHMET NACİ BOSTANCI (Devamla) – …gayet
öfkeli, gayet saldırgan bir dille gelip burada mantıkla ilgisi zayıf konuşmalar
yapılabiliyor. Ben muhalefetten bazı arkadaşların konuşmalarına baktığımda şu
kanaate ulaşıyorum: Sanki, AK PARTİ üzerinden kendi partileri için kariyer
yapmaya çalışıyorlar. Herhâlde şöyle bir mantık var: Kim daha çok bağırırsa,
kim daha çok saldırırsa partisinde yükselecek. 
OKTAY VURAL (İzmir) – Yani, sende
onlara vurarak kendine yer mi ediniyorsun?
MEHMET NACİ BOSTANCI (Devamla) – Oktay
Bey, siz de herhâlde böyle bağıra bağıra yükseldiniz, aynı yolda devam
ediyorsunuz. (AK PARTİ sıralarından alkışlar) 
OKTAY VURAL (İzmir) – Sen kabul
ettirmek için...
MEHMET NACİ BOSTANCI (Devamla) – Ama,
çok bağırdığınızda, baştan sona bağırdığınızda…
OKTAY VURAL (İzmir) – Yaranıyor musun?
Yaranmak için mi konuşuyorsun? Kendini ispat için mi konuşuyorsun?
MEHMET NACİ BOSTANCI (Devamla) – …Allah
aklınızdan alır sesinize verir. (AK PARTİ sıralarından alkışlar) 
YILDIRIM TUĞRUL
TÜRKEŞ (Ankara) – Tayyip Bey için de geçerli mi bu kural?
MEHMET NACİ BOSTANCI (Devamla) – Yüce
Rabb’im niye böyle bir hikmette bulunmuş, onu anlamak için de düşünmek lazım. 
OKTAY VURAL (İzmir) – Herhâlde düşünmek
lazım. “Oğluma helal lokma yedirmedim.” diyenlerin düşünmesi lazım tabii. 
MEHMET NACİ BOSTANCI (Devamla) – Ama,
çok bağıranın kendi kulağı bile duymaz.
NECATİ ÖZENSOY (Bursa) – Senin de
aklını almışlar.
YILDIRIM TUĞRUL TÜRKEŞ (Ankara) – Sayın
Hatip, Tayyip Bey için de geçerli mi söylediklerin? O da aynı sebeple mi
bağırıyor? 
MEHMET NACİ BOSTANCI (Devamla) – Şimdi,
Sinan kardeşim -bana öyle geliyor ki- lokantaya gitse, kendisine çorba söylese
aynı şekilde bağırır ve garson “Acaba kiminle kavga ediyor?” diye düşünür.
OKTAY VURAL (İzmir) – Yakında bunu da
paralelci diye götürürler zaten. Bu da paralelci.
MEHMET NACİ BOSTANCI (Devamla) – Iğdır
milliyetçiliği oluyor, Sinan ateşli; Türkmen milliyetçiliği oluyor, Sinan
ateşli ama Sinan kardeşim geliyor burada diyor ki: “IŞİD’e…
SİNAN OĞAN (Iğdır) – Hoca, saygılı ol.
Milletvekillerine isimle hitap edilmez, saygılı ol. 
MEHMET NACİ BOSTANCI (Devamla) – Ben de
“kardeşim” diyorum, “Sinan kardeşim” diyorum.
SİNAN OĞAN (Iğdır) – Demiyorsun. 
MEHMET NACİ BOSTANCI (Devamla) –
Bağırdığından bahsediyorum, hakaret etmiyorum.
NECATİ ÖZENSOY (Bursa) – Mazide kaldı
kardeşlik.
MEHMET NACİ BOSTANCI (Devamla) –
Ayrıca, bakın, IŞİD’e şu sebeple, bu sebeple adamlar gidiyor. Ben düşünürüm ki
gelip burada bu kadar ateşli, bu kadar gece gündüz Türkmen’i düşünen bir
arkadaşımın, vallahi, şu bayramda Türkmen cephesine gidip orada mücadele
ettiğini hayal ederdim, beni şaşırttı. (AK PARTİ sıralarından alkışlar)
OKTAY VURAL (İzmir) – Sen de Filistin’e
gittiğini, hayal ettin değil mi? Yani, Tayyip’e şunu mu diyorsun: “Filistin’e
git.” Öyle mi? “Gazze’ye niye gidemiyorsun?”
MEHMET NACİ BOSTANCI (Devamla) – Tabii,
Shakespeare’in bir lafı var, diyor ki: “Tiyatroyu öldüren tiyatro yapmaktır.” 
OKTAY VURAL (İzmir) – Vay anasına be,
bu kadar da ağır eleştirilmezdi Tayyip ha, Tayyip bu kadar ağır eleştirilmezdi.
“Bu kadar konuşuyorsun da…”
MEHMET NACİ BOSTANCI (Devamla) – Öyle
tiyatro yaparsın ki böyle sakil düşer, sakil. 
OKTAY VURAL (İzmir) – “... Gazze’ye
gitseydin.” demek istiyor. “Kızım sana söylüyorum, gelinim sen anla.” Diyor.
Vay, vay vay!
MEHMET NACİ BOSTANCI (Devamla) – Oktay
Bey, Allah’tan size kulak vermesini, kulak ile aklınız arasında da bağ
kurmasını dua ediyorum, temenni ediyorum. (AK PARTİ sıralarından alkışlar) 
OKTAY VURAL (İzmir) – Sataşmadan dolayı
bir söz verin...
MEHMET NACİ BOSTANCI (Devamla) – Böyle
çok bağırınca sizin aklınız başka türlü çalışıyor yani mevcut kapasitesiyle
elbette.
Değerli arkadaşlar…
OKTAY VURAL (İzmir) – Senin zekâ
seviyen bunları ölçecek seviyede değil, biraz yufka yufka.
NECATİ ÖZENSOY (Bursa) – Aklının boyu
yetmez, aklının.
BAŞKAN – Sayın Konuşmacı, sayın
milletvekilleri; lütfen kişiselleştirmeyin konuyu ve birbirinize lütfen hakaret
etmeyin.
MEHMET NACİ BOSTANCI (Devamla) – Oktay
Bey’in sempati ve ironi dolu konuşmalarını dinliyoruz oradan ama bu işte ilgili
partiye zarar verir. 
OKTAY VURAL (İzmir) – Benim üzerimden
prim yapmaya kalkma ya.
MEHMET NACİ BOSTANCI (Devamla) – Böyle
bağıran çağıran, sürekli yerinden laf atan bir insanın kendi partisine de
faydası sadece haykırmaktan ibaret olur, haykırarak bir şey olmaz. 
OKTAY VURAL (İzmir) - MHP’ye dil
uzatarak prim yapmaya çalışma.
NECATİ ÖZENSOY (Bursa) – Recep’e mi
söylüyorsun?
MEHMET NACİ BOSTANCI (Devamla) –
Bağırarak çağırarak yıkıcılık yapabilirsiniz ama yapıcılık olmaz. Bağırarak
çağırarak züccaciyeci dükkânına giren bir fil gibi davranabilirsiniz.
OKTAY VURAL (İzmir) – Aynen, işte Recep
Tayyip Erdoğan bağırıyor çağırıyor.
MEHMET NACİ BOSTANCI (Devamla) – Ama,
bu hayata ilişkin inceliklerden, estetikten, aklın getirdiği zarafetten yoksun
kalırsınız. 
OKTAY VURAL (İzmir) – Vay vay vay! AKP
Grubu dinliyor, Erdoğan’dan kurtulmak için…
MEHMET NACİ BOSTANCI (Devamla) – Bu
kadar bağırma, böyle pala gibi önüne geleni kesen bir akletme, bir tavır
içerisine götürür insanı. 
OKTAY VURAL (İzmir) – Profesörmüş ya!
Ne olur, profesör olsan ne olur?
MEHMET NACİ BOSTANCI (Devamla) – Tabii,
biraz nezaket, biraz edep, biraz incelik… 
ALİ UZUNIRMAK (Aydın) – Başbakana söyle
bunları Başbakana. Ustana söyle, ustana Naci.
MEHMET NACİ BOSTANCI (Devamla) – İnsan
konuşacağı kelimelere ilişkin böyle arkasında çok fazla müktesebat olmazsa o
boşluğu bağırarak almaya çalışır. 
ALİ UZUNIRMAK (Aydın) – Peki, sen ne
olacaksın Naci? Bırak bu işleri.
MEHMET NACİ BOSTANCI (Devamla) –
Bağırıp çağırarak karşısındakini ayartmaya, baştan çıkartmaya çalışır. Tabii,
herkes elinden geleni yapıyor. 
OKTAY VURAL (İzmir) – Efendim,
kulakları sağır olunca…
MEHMET NACİ BOSTANCI (Devamla) – Normal
konuşma yapma niteliği olmayanların böylesine bağırarak bir tür terörize
teknikle konuşma yapmasını ben anlayabiliyorum. 
ALİ UZUNIRMAK (Aydın) – Naci, ustana
söyle bunları be.
YUSUF HALAÇOĞLU (Kayseri) – Uzun adama
söyle, uzun adama.
MEHMET NACİ BOSTANCI (Devamla) – Bunun
bağlamını zaten milletimiz de gayet iyi takdir ediyor.
Değerli arkadaşlar, burası Parlamento. 
OKTAY VURAL (İzmir) – Aa, yapma ya!
Günaydın, günaydın!
MEHMET NACİ BOSTANCI (Devamla) –
Bağırmak çağırmak isteyenler yazıya çıksınlar, türkü söylesinler, oradan kime
kızıyorlarsa bağırsınlar ama birbirlerine bağırmanın ötesinde söz söylemek,
eleştiri ortaya koymak ve ortak bir akıl çıkartmak konusunda bir görevle buraya
gelmiş olanların yapması gereken konuşabilmektir. Bağırmak burada hiç kimseye
fayda sağlamaz, kişinin kendisine, kendi partisine de fayda sağlamaz ve insanı
gerçekçilikten uzaklaştırır. O yüzden, birbirimizle konuşabileceğimiz,
birbirimize nüfuz edebileceğimiz bir dil mühim. Bağırırsanız tabanınızdaki Üç
beş kişiyi memnun edebilirsiniz ama eğer bir parça gücünüzü artırmak
istiyorsanız bu taraftaki insanlara seslenen bir dil geliştireceksiniz.
Saygılar sunuyorum. (AK PARTİ
sıralarından alkışlar)
BAŞKAN – Teşekkür ederim.
HAYDAR AKAR (Kocaeli) – Evet, Başbakana
sataştı arkadaşlar, kim cevap verecek? Sataşmaya kim cevap verecek?
ALİ UZUNIRMAK (Aydın) – Naci, önce
nefsine vaaz et. Naci, sana tavsiyem, önce nefsinize vaaz edin. 
MEHMET NACİ BOSTANCI (Amasya) –
Aliciğim, seni severim.
ALİ UZUNIRMAK (Aydın) – Ustanızdan
başlayın vaaz etmeye. Vaaz etmeye ustanızdan başlayın, nefsinize vaaz edin
önce.
BAŞKAN – Sayın Uzunırmak, Sayın Oğan’ı
dinleyeceğim.
OKTAY VURAL (İzmir) – Bu kadar ağır
hakaret olmazdı AKP’ye ya.
BAŞKAN – Buyurun Sayın Oğan.
SİNAN OĞAN (Iğdır) – Sayın konuşmacı
“dedikoducu” diyerek, “bilgiden yoksun” diyerek sataşmıştır, ismimi de
defalarca zikrederek sataşmıştır. Müsaade ederseniz…
BAŞKAN – Buyurun, iki dakika…
IX.- SATAŞMALARA İLİŞKİN
KONUŞMALAR (Devam)
4.- Iğdır Milletvekili Sinan
Oğan'ın, Amasya Milletvekili Mehmet Naci Bostancı’nın MHP grup önerisi üzerinde
yaptığı konuşması sırasında şahsına sataşması nedeniyle konuşması
SİNAN OĞAN (Iğdır) – Sayın Naci
Bostancı, 15 Temmuzda burada, IŞİD’le ilgili görüşme yaptığımızda bu rakamları
-tutanaklarda vardır-detaylarıyla verdim. Siz 15 Temmuz konuşmasında bir tane
rakam vermediniz, IŞİD’le ilgili bir tane konuşma yapmadınız. Bizden öğrenmişsiniz,
almışsınız, gelmişsiniz, şimdi bir de burada bize satıyorsunuz. Yani
akademisyenlerin bazılarının arasında –ki sizde de bakanlık yapanlar oldu-
akademik hırsızlığı görmüştük ama bu kadarına da pes! Kusura bakmayın. (CHP
sıralarından alkışlar)
RECEP ÖZEL (Isparta) – Allah Allah!
SİNAN OĞAN (Devamla) – Kaldı ki
Milliyetçi Hareket Partisi orada, bizzat eliyle, sizin engellemelerinize
rağmen, yardım dağıtıyor. Milliyetçi Hareket Partisi alandadır. Ülkü Ocakları
Genel Başkanımız Olcay Kılavuz daha yeni döndü. 
Ha, eğer ateşli konuşmadan
bahsediyorsanız Sayın Bostancı, eğer ateşli konuşmayı burada bir suç olarak
görüyorsanız Başbakana söyleyin. Başbakanın her konuşmasında, yüzüne
baktığınızda cinayet işleyecek gibi bir hâli var. (MHP sıralarından “Bravo” sesleri,
alkışlar, AK PARTİ sıralarından gürültüler) 
RECEP ÖZEL (Isparta) – Hadi oradan!
SİNAN OĞAN (Devamla) – Başbakan, âdeta
cinayet işleyecek gibi vatandaşına bakıyor, ona söyleyin.
OSMAN AŞKIN BAK (İstanbul) – Aynaya bak.
Sen kendine hâline bak, kendi hâline.
SİNAN OĞAN (Devamla) – Başbakana
söyleyemediğinizi, içinizde biriktirdiğinizi eğer burada gelip söylüyorsanız
yani “Muhalefet sana söylüyorum, Başbakan sen dinle.” diyorsanız, buyurun devam
edin. (AK PARTİ sıralarından gürültüler) 
Saygılar sunuyorum. (MHP sıralarından
alkışlar) 
OSMAN AŞKIN BAK (İstanbul) –
Maltepe’den selam yolluyor, Maltepe’den. Önce kendine bak.
AHMET AYDIN (Adıyaman) – Sayın
Başkanım...
MEHMET NACİ BOSTANCI (Amasya) – Sayın
Başkan...
BAŞKAN – Teker teker...
Buyurun Sayın Vural, siz de mi söz
istediniz?
OKTAY VURAL (İzmir) – Yok yok, ben
muhatap alacak birisi değilim çünkü onun aklını başka yerlere...
BAŞKAN – Bir dakika Sayın Vural, lütfen...
AHMET AYDIN (Adıyaman) – Sayın
Başkanım...
BAŞKAN – Sayın Aydın, buyurun.
AHMET AYDIN (Adıyaman) – “Sayın
Başbakan her konuştuğunda cinayet işleyecek gibi bakıyor.” dedi. 
BAŞKAN – Sayın Bostancı, sizinkini
dinleyeyim.
MEHMET NACİ BOSTANCI (Amasya) – Beni
intihalle suçladı Sinan Bey.
ALİ UZUNIRMAK (Aydın) – Seni değil
canım, seni suçlamadı ya.
YILDIRIM TUĞRUL TÜRKEŞ (Ankara) – Ömer
Dinçer’e söyledi.
HAYDAR AKAR (Kocaeli) – İntihal demedi
ya, nereden çıktı o?
BAŞKAN – Buyurun Sayın Bostancı, size
iki dakika...
Size sonra vereceğim iki dakika. (AK
PARTİ sıralarından alkışlar) 
5.- Amasya Milletvekili
Mehmet Naci Bostancı'nın, Iğdır Milletvekili Sinan Oğan’ın sataşma nedeniyle
yaptığı konuşması sırasında şahsına sataşması nedeniyle konuşması
MEHMET NACİ BOSTANCI (Amasya) – Sayın
Oğan, megalomani böyle bir şeydir. (AK PARTİ sıralarından alkışlar) İnsan
kendisini hakikatin yegâne kaynağı sayar, eğer ona atıf yapmazsanız “Nereden
öğrendin? Benim dışımda hiç kimseden öğrenemezdin. Benden öğrendiğin hâlde bunu
dip not vermeden konuşuyorsun.” tarzında bir megalomanik tavırla davranır. Çok
ayıp! Hakikatin tek kaynağı siz değilsiniz, IŞİD’in bütün bilgileri sizde
değil. Piyasada bu konulara ilişkin bir sürü çalışma var. 
HALUK EYİDOĞAN (İstanbul) –
Araştıralım, araştıralım.
FATMA NUR SERTER (İstanbul) – İki
cümlede bilgi verseniz.
OKTAY VURAL (İzmir) – Zaten bütün
bilgiler sizde! Oara... Nereden gitti silahlar?
MEHMET NACİ BOSTANCI (Devamla) – Siz de
söyleyebilirsiniz, başkaları da söyleyebilir. Yani, sanki sizden alıp da
satıyorum...
Bir de ayrıca şu çok ayıp: Oradan da
akademik hayata ve oradaki intihale utanmazca bir gönderme yapmak.
Sinan, çalışacaksın, benim yazılarımı
okuyacaksın. Şu yaptığın göndermeye ilişkin eğer bir kanıtla buraya gelmezsen
çok ayıp, çok ayıp!
NECATİ ÖZENSOY (Bursa) – Yok ya! Allah
Allah!
OKTAY VURAL (İzmir) – Parmağını indir,
parmağını. Parmağını indir, öyle...
MEHMET NACİ BOSTANCI (Amasya) –
Bekliyorum, bekliyorum tamam mı? (AK PARTİ sıralarından alkışlar) 
BAŞKAN – Sayın Aydın, buyurun. (AK
PARTİ sıralarından alkışlar) 
OKTAY VURAL (İzmir) – Sayın Aydın’la ne
ilgisi var? Sataşmadan mı?
BAŞKAN – “Sayın Başbakana hakaret
etti.” dediler.
OKTAY VURAL (İzmir) – Efendim?
HAYDAR AKAR (Kocaeli) – Kim etti?
BAŞKAN - “Sayın Grup Başkanımıza
hakaret etti.” dediler.
OKTAY VURAL (İzmir) – Kim AKP sözcüsü
mü hakaret etti? AKP sözcüsünün Başbakana yaptığı hakaretten dolayı mı
verdiniz?
RECEP ÖZEL (Isparta) – Hayır canım ya.
Bu kadar pişkinliğe pes ya, vallahi pes. 
BAŞKAN – “Grup Başkanımıza” dedi Sayın
Vural, lütfen…
OKTAY VURAL (İzmir) – Evet, öyle
dediniz. Anlaşıldı. 
BAŞKAN - Buyurun Sayın Aydın.
6.- Adıyaman Milletvekili
Ahmet Aydın'ın, Iğdır Milletvekili Sinan Oğan’ın sataşma nedeniyle yaptığı
konuşması sırasında AK PARTİ Grup Başkanına sataşması nedeniyle konuşması
AHMET AYDIN (Adıyaman) – Teşekkür
ediyorum Sayın Başkanım.
Tabii, değerli arkadaşlar, eğer bir gün
siz de Başbakanın, AK PARTİ’nin bu milletin gönlüne nasıl taht kurduğunu
anlayabilseydiniz, siz de bir gün millet adına, milletin faydasına birtakım
işler yapabilseydiniz…
ALİ UZUNIRMAK (Aydın) – Yalanlarla,
dolanlarla, ondan korkuyoruz şimdi.
AHMET AYDIN (Devamla) – …bugün bu
konuşmaları yapmazdınız ve size şunu özellikle söylüyorum: Siz bu muhalefeti
devam ettirdiğiniz müddetçe, siz AK PARTİ’nin yaptıklarını yok saydığınız
müddetçe…
YUSUF HALAÇOĞLU (Kayseri) – Yo,
yaptıklarını yok saymıyoruz. 
AHMET AYDIN (Devamla) – …siz milletin
gönlüne hitap etmediğiniz müddetçe bu millet sizi bir daha iktidar
yapmayacaktır, bir daha iktidar yapmayacaktır. 
HAYDAR AKAR (Kocaeli) – Son günlerin
Mecliste Ahmet. Başka parti bul, başka parti bul.
AHMET AYDIN (Devamla) – Bundan
vazgeçin. Eğer siz Başbakanı anlamak istiyorsanız dolayısıyla siz milleti
anlamak istiyorsanız, dünkü Maltepe mitingine bakın. Dünyada var mıdır eşi
benzeri?
ALİ UZUNIRMAK (Aydın) – Ya, Hitler de
topladı kalabalıkları.
AHMET AYDIN (Devamla) – 2,5 milyon
insanı toplayacaksınız. Silah zoruyla toplanmamış o insanlar, parayla
toplanmamış o insanlar. 
HAYDAR AKAR (Kocaeli) – Hitler de aynı
yapıyordu, Hitler de, 1941’de topluyordu adam o kalabalığı.
AHMET AYDIN (Devamla) – Tamamen gönlüyle
orada var olan milletin sesini, milletin iradesini, “Seninle beraberiz.” diyen
bu milleti anlayamazsınız işte o zaman, anlayamazsınız. (AK PARTİ sıralarından
alkışlar) 
OKTAY VURAL (İzmir) – Ya, dayına söyle
sen, dayına. Dayına söyle ya, Dengir- ne diyor, Dengir?
AHMET AYDIN (Devamla) – Değerli
arkadaşlar, her olayda kalkıp Türkmenleri gündeme getiriyorsunuz ama
Türkmenlere giden yardım tırlarını durduran zihniyetle berabersiniz bir de.
Yazık değil mi size! Türkmenlere giden yardım tırlarını durduran zihniyetle
berabersiniz.
ALİ UZUNIRMAK (Aydın) – Ya, Türkmenlere
gittiğini kim söylüyor o tırların ya?
AHMET AYDIN (Devamla) – IŞİD üzerinden,
Türkmenlere giden yardım tırları üzerinden, kalkacaksınız, Türkiye’yi teröre
destek veren ülke konumuna getirmek için elinizden gelen gayreti sarf
edeceksiniz. Bu yakışır mı size? Milliyetçilik bu mudur? Bu ülkeye bu yapılır
mı? 
NECATİ ÖZENSOY (Bursa) – Sen
milliyetçilikten söz etme.
AHMET AYDIN (Devamla) – Yapılmaz ama
maalesef sizin gözünüz kara. “Yeter ki biz kazanalım, Türkiye kaybederse
kaybetsin.” Diyorsunuz, biz de tam tersi yeter ki millet kazansın, yeter ki
Türkiye kazansın diyoruz…
OKTAY VURAL (İzmir) – Bir de Bilal
kazansın, Bir de Bilal kazansın ya(!)
AHMET AYDIN (Devamla) – …Siyaseten ne
olursa önemli değil diyoruz.
Değerli kardeşlerim, bizler ki
TİKA’yla, AFAD’la, Kızılayla, sadece Kürtler, sadece Araplar, sadece Türkmenler
değil, dünyanın her yerinde nerede bir mazlum…
(Mikrofon otomatik cihaz tarafından
kapatıldı)
AHMET AYDIN (Devamla) – …nerede bir
masum, nerede bir mağdur varsa...
YILDIRIM TUĞRUL TÜRKEŞ (Ankara) – Uygur
Türkleriyle ilgili ne yapıyorsunuz canımın içi? 
AHMET AYDIN (Devamla) – …yardım eden
Hükûmetin üyeleriyiz ve bununla da gurur duyuyoruz. (AK PARTİ sıralarından
alkışlar) 
YILDIRIM TUĞRUL TÜRKEŞ (Ankara) – Nerede
ya? Yok bir örneği.
YUSUF HALAÇOĞLU (Kayseri) – Sayın
Başkan…
BAŞKAN – Buyurun Sayın Halaçoğlu. 
YUSUF HALAÇOĞLU (Kayseri) – Sayın
Başkanım, Sayın Grup Başkan Vekili bizi anlamamakla, akılsızlıkla suçladı.
Sataşmadan söz istiyorum. 
BAŞKAN – Buyurun, iki dakika…
SİNAN OĞAN (Iğdır) – Efendim, sonrasında,
bana açık hakarette bulundu sayın konuşmacı…
BAŞKAN – Tamam. 
Başka söz isteyen de varsa onlara
vereyim bari bu arada, oylamaya geç kalırız. 
7.- Kayseri Milletvekili
Yusuf Halaçoğlu'nun, Adıyaman Milletvekili Ahmet Aydın’ın sataşma nedeniyle
yaptığı konuşması sırasında Milliyetçi Hareket Partisine sataşması nedeniyle
konuşması
YUSUF HALAÇOĞLU (Kayseri) – Teşekkür
ederim.
Sayın Başkan, değerli milletvekilleri;
anlamamakla suçladınız bizi. Evet, aslında bir şeyleri anlamıyoruz. 
Şunu anlamıyoruz: Sayın Başbakan 2011
yılında Avrupa Konseyi Parlamentosunda “Haçlı Seferleri, aslında sanıldığından
çok daha farklı bir nitelikte ele alınması gerekir ve Doğu’ya medeniyet
getirmiştir, yemek kültürümüzü değiştirmiştir.” dedi. Zaten yemek tariflerini
öğrenmek için gelmişti Haçlılar, hepiniz biliyorsunuz bunu! Ama, onun ötesinde,
iki gün önce, İsrail’in Gazze’ye yapmış olduğu saldırı dolayısıyla “Yeni bir
haçlı seferiyle karşı karşıyayız.” dedi. Yani, 2011’de Avrupa Konseyi
Parlamentosunda söyledikleri ile üç gün önce söyledikleri tamamen birbirinden
farklıydı. Gerçekten anlamıyoruz, haklısınız (!)
AHMET AYDIN (Adıyaman) – Siz
anlayamamışınız.
YUSUF HALAÇOĞLU (Devamla) – Evet,
anlayamıyoruz, anlayamıyoruz. Anlayamıyoruz çünkü anlamamız için bizim de cahil
olmamız gerekiyor.
OKTAY VURAL (İzmir) – Dayısı da
anlamamış ki...
YUSUF HALAÇOĞLU (Devamla) – Anlamamız
için cahil olmamız gerekiyor. 
Şimdi, sadece bu değil,- bir tane değil
ki, iki tane değil ki- geçen gün gene şunu söyledi: “Ya, Filistinlilere
bakmıyorsunuz. Filistinliler bizimle millî mücadelede omuz omuza savaşmıştır.”
dedi. Ya, Allah aşkına, Millî Mücadele dediğiniz tarih 1918’den sonra başlayan
tarihtir, Filistinlilerle bizim hiç alakamız olmayan bir tarihtir. Yani, siz,
Birinci Dünya Savaşı ile Millî Mücadeleyi karıştıran bir Başbakandan bahsediyorsunuz.
(AK PARTİ sıralarından gürültüler) Dolayısıyla gerçekten anlamıyoruz Başbakanı.
Anlamamız bu şartlarda mümkün değil çünkü Başbakan diyor ki… 
FATOŞ GÜRKAN (Adana) – Siz
anlayamamışsınız.
AHMET AYDIN (Adıyaman) – Millet
anlıyor, millet anlıyor. Millet Başbakanı anlıyor. 
YUSUF HALAÇOĞLU (Devamla) – Sadece o
kadar değil, sadece bu kadar değil tarihte, Allah aşkına!
AHMET AYDIN (Adıyaman) – Millet
anlıyor.
YUSUF HALAÇOĞLU (Devamla) – Tarihten
anlamamaktan söz ediyor, tarihi kendisi bilmiyor. Lütfen, yani… Yapmayın Allah
aşkına! İstiklal Marşı’nı kendisi yanlış okuyor. Kendisi tarihlerini kendi
çocuğunun doğum tarihini bilmiyor ya, bırakın. 
HAYDAR AKAR (Kocaeli) – “Promter”dan
yanlış okuyor üstelik!
MEHMET ŞÜKRÜ ERDİNÇ (Adana) – İstiklal
Marşı’nın ne olduğunu bilmeyen adayın peşindesiniz. 
YUSUF HALAÇOĞLU (Devamla) – Kendi
çocuğunun doğum tarihi’ni bilmiyor.
YILMAZ TUNÇ (Bartın) – Sabredin beş gün
kaldı, beş gün.
YUSUF HALAÇOĞLU (Kayseri) – Nasıl
anlayacağız biz hakikaten? Onu anlamayız, anlamamız için seviyemizin düşmesi
lazım.
Hepinize saygılar. (MHP sıralarından
alkışlar) 
BAŞKAN – Teşekkür ederim. 
SUAT ÖNAL (Osmaniye) – Bize oy veren
milletin, yüzde 50’nin seviyesi düşük mü, cahil mi, onu mu demek istedin?
HAYDAR AKAR (Kocaeli) – Öyle demedi. 
BAŞKAN - Sayın milletvekilleri… 
NECATİ ÖZENSOY (Bursa) – Anlamadın mı
sen de yoksa?
SİNAN OĞAN (Iğdır) – Sayın Başkan...
BAŞKAN - Sayın Oğan, buyurun. 
OKTAY VURAL (İzmir) – Zaten bu millet
anlasaydı, oy vermezdi değerli kardeşim. 
SUAT ÖNAL (Osmaniye) – Millet çok iyi
anladı, sizi de anladı, bizi de anladı. 
YUSUF HALAÇOĞLU (Kayseri) – Sizin de
anlamadığınızı söylüyorum. Onu diyor zaten.
OKTAY VURAL (İzmir) – Millet anlasaydı
oy vermezdi, Sen anlasan oy verir misin? Vermezsin vallahi! Sen bunların doğru
olduğunu bile bile oy verirmisin? Vermezsin. 
BAŞKAN - Sayın Vural, Sayın Oğan’ı
dinliyorum. 
SUAT ÖNAL (Osmaniye) – Vallahi Oktay
Bey, senin konuşmanı vatandaş olarak dinlesem zaten kaçarım senden. 
SİNAN OĞAN (Iğdır) – Sayın konuşmacı
konuşmasında sataşmıştır. Burada o cümleleri tekrar ifade etmekten ar duyarım. 
Müsaade ederseniz cevap vermek
istiyorum. 
BAŞKAN - Sayın Oğan, size iki dakika
söz vereceğim sataşmadan dolayı ama rica ediyorum, lütfen, yeni bir sataşmaya
neden olmayın, şu oylamayı yapıp gündemimize devam edelim lütfen. 
Buyurun. 
8.- Iğdır Milletvekili Sinan
Oğan'ın, Adıyaman Milletvekili Ahmet Aydın’ın sataşma nedeniyle yaptığı
konuşması sırasında şahsına sataşması nedeniyle konuşması
SİNAN OĞAN (Iğdır) – Sayın Başkan,
değerli milletvekilleri; 15 Temmuzda burada benzer bir konuda yine bir
araştırma önergesi vardı ve bu araştırma önergesinde biz IŞİD’le ilgili dünyada
hangi ülkeden ne kadar katılım var, bununla ilgili rakamları verdik; 15 Temmuz
tutanaklarına bakabilirsiniz. 
ALİ UZUNIRMAK (Aydın) – Ya, başka
ülkelerde de Türk vatandaşları var yani İngiltere’nin yarısı İngiliz değil. 
 SİNAN OĞAN (Devamla) - Sayın Mehmet
Naci Bostancı o günkü konuşmada tek bir rakam vermemiştir, konuya doğrudan dahi
girmemiştir, biz de “Sayın Hocam, burada konferans vermeyin, rakam verin. Gelin,
bu işi araştıralım.” dedik. Aradan yirmi gün geçmiştir, Sayın Mehmet Naci
Bostancı kürsüye gelmiştir, bizi bu rakamları vermemekle suçlamıştır. Kusura
bakmayın, biz, on beş gün önce verdiğimiz rakamları anladınız varsaymıştık. O
yüzden, anlayan insana bir defa konuşmak yeterlidir, burada ikinci defa tekrar
etmeyelim diye düşünmüştük ama öyle anlaşılıyor ki size bir defa anlatmak
yetmiyormuş, her çıktığımızda birkaç defa anlatmamız lazım ki anlayabilesiniz.
Bu, bizim bilmediğimiz anlamına gelmiyor, sizin anladığınızı varsayma gibi bir
hataya düşmüştük. Ha, gelin o zaman, rakamları mı konuşacağız, zaten bu
önergenin amacı da odur; gelin, rakamları burada araştıralım. Meclisin amacı,
burada torba yasa çıkarmak değil ki bir tek, IŞİD’e kaç kişi gitmiş, niye
gitmiş, bunun sosyolojik şartları nedir… Bugün, Çanakkale’den bir imam gitmiş,
katılmış. Diyanete bağlı bir imam Çanakkale’den kalkıp eğer IŞİD saflarında
savaşmaya gidiyorsa bu araştırılmaya değer bir konu değil midir sayın
milletvekilleri? Bunları burada araştırmayacağız da neyi araştıracağız? 
HAYDAR AKAR (Kocaeli) – Müslüman’ın
kafasını kesmeye gidiyorsa bu nasıl imam?
SİNAN OĞAN (Devamla) - Tamam, doğru,
sıfırlayamadığınız para kutularını araştıracağız ama o da burada mümkün değil.
Peki, neyi araştıracağız? Sayın bakanların yolsuzluğunu. O da mümkün olmadı.
Peki, torba yasa çıkarmak mı görevimiz? Değil. Görevimiz, aynı zamanda,
Müslüman kafası kesen, IŞİD’e katılan Türkleri de araştırmaktır. Yüreğiniz
yetiyorsa ucunun size dokunmayacağını düşünüyorsanız buyurun araştıralım.
Hepinize saygılar sunuyorum. (MHP
sıralarından alkışlar)
OKTAY VURAL (İzmir) – Eğer IŞİD
taraftarı değilseniz…
BAŞKAN – Teşekkür ederim Sayın Oğan.
Milliyetçi Hareket Partisi grup
önerisini oylarınıza sunacağım.
OKTAY VURAL (İzmir) – Karar yeter
sayısı…
III.- YOKLAMA
(CHP sıralarından bir grup milletvekili
ayağa kalktı)
MUHARREM İNCE (Yalova) – Yoklama istiyoruz.
BAŞKAN – Karar yeter sayısı mı, yoklama
mı?
MUHARREM İNCE (Yalova) – Yoklama
istiyoruz.
OKTAY VURAL (İzmir) – Yoklama önce
gelir efendim.
BAŞKAN – Peki, yoklama yapalım o zaman,
sizi kırmak istemedim Sayın Vural da o yüzden.
OKTAY VURAL (İzmir) – Ben kalkmadım ki
efendim, ben kalkmadım ki.
BAŞKAN - Sayın İnce, Sayın Akar, Sayın
Ayaydın, Sayın Eyidoğan, Sayın Akova, Sayın Demiröz, Sayın Kaplan, Sayın
Kalkavan, Sayın Çam, Sayın Özel, Sayın Çetin, Sayın Ekşi, Sayın Serter, Sayın
Koç, Sayın Havutça, Sayın Haberal, Sayın Özgümüş, Sayın Öner, Sayın Sarıbaş,
Sayın Türeli.
Yoklama için iki dakika süre veriyorum
ve yoklamayı başlatıyorum.
(Elektronik cihazla yoklama yapıldı)
BAŞKAN - Toplantı yeter sayısı vardır. 
Önergeyi oylarınıza sunuyorum…
(CHP ve MHP sıralarından “Okutun”
sesleri)
BAŞKAN – Peki, pusulaları okuyalım.
Mehmet Erdoğan? Burada.
Bülent Turan? Yok.
Hasan Karal? Yok.
ALİ UZUNIRMAK (Aydın) - Vay sahtekârlar
vay ya.
BAŞKAN - Sayın milletvekilleri… Lütfen…

ALİ UZUNIRMAK (Aydın) – Burada olmayan bir
milletvekilinin… 
BAŞKAN - Sayın milletvekilleri lütfen
kullandığınız kelimelere dikkat edin…
ALİ UZUNIRMAK (Aydın) – Sahtekârlık bu,
kleptoman…
BAŞKAN - Sayın Uzunırmak…
ALİ UZUNIRMAK (Aydın) – Evet,
sahtekârlık bu.
BAŞKAN – Sayın Gürsoy Erol? Burada.
ALİ UZUNIRMAK (Aydın) – Yani sizin
söylemeniz lazım bunu, ayıp Sayın Başkan ya! 
BAŞKAN - Bu durumda toplantı yeter
sayısı yoktur. 
ALİ UZUNIRMAK (Aydın) –Sizin söylemeniz
lazım bunu Sayın Başkan.
BAŞKAN – Birleşime on beş dakika ara
veriyorum; Sayın Uzunırmak, size çok kırgın olduğumu belirtiyorum.
Kapanma Saati:
15.32
İKİNCİ OTURUM
Açılma Saati: 16.27
BAŞKAN: Başkan Vekili Ayşe Nur BAHÇEKAPILI 
----- 0 -----
BAŞKAN – Sayın milletvekilleri, Türkiye Büyük Millet Meclisinin 128’inci
Birleşiminin İkinci Oturumunu açıyorum.
Ancak, Başkanlık Divanı teşekkül etmediğinden görüşmelere devam
edemiyoruz. 
Bu nedenle, alınan karar gereğince, kanun tasarı ve teklifleri ile
komisyonlardan gelen diğer işleri sırasıyla görüşmek için, 5 Ağustos 2014 Salı
günü saat 13.00’te toplanmak üzere birleşimi kapatıyorum.
Kapanma Saati: 16.28




(x) Bu bölümde Hatip tarafından Türkçe
olmayan kelimeler ifade edildi.




