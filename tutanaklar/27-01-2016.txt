



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 33’üncü
Birleşim
 27
Ocak 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Antalya Milletvekili Mustafa Köse’nin,
Antalya’da yapılan uluslararası organizasyonlar, etkileri ve EXPO 2016’ya
ilişkin gündem dışı konuşması
2.- Konya Milletvekili Mustafa Hüsnü
Bozkurt’un, iç barış ve dış politikaya ilişkin gündem dışı konuşması
3.- Diyarbakır Milletvekili Sibel
Yiğitalp’in, sokağa çıkma yasaklarına ilişkin gündem dışı konuşması

IV.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün,
Diyarbakır Milletvekili Sibel Yiğitalp’in yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
2.- Diyarbakır Milletvekili Sibel
Yiğitalp’in, Aksaray Milletvekili İlknur İnceöz’ün sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
3.- Manisa Milletvekili Erkan Akçay’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Milliyetçi Hareket Partisine sataşması nedeniyle konuşması
4.- Aksaray Milletvekili İlknur İnceöz’ün,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
5.- İstanbul Milletvekili Selina Doğan’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
6.- Şanlıurfa Milletvekili Osman
Baydemir’in, Manisa Milletvekili Erkan Akçay ile Aksaray Milletvekili İlknur
İnceöz’ün sataşma nedeniyle yaptıkları konuşmaları sırasında şahsına
sataşmaları nedeniyle konuşması
7.- İstanbul Milletvekili Mehmet
Metiner’ın, Şanlıurfa Milletvekili Osman Baydemir’in sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
8.- Şanlıurfa Milletvekili Osman
Baydemir’in, İstanbul Milletvekili Mehmet Metiner’in sataşma nedeniyle yaptığı
konuşması sırasında şahsına ve Halkların Demokratik Partisine sataşması
nedeniyle konuşması
9.- Gaziantep Milletvekili Mahmut
Toğrul’un, Sağlık Bakanı Mehmet Müezzinoğlu’nun yaptığı açıklaması sırasında
Halkların Demokratik Partisine sataşması nedeniyle konuşması
10.- Diyarbakır Milletvekili Çağlar
Demirel’in, Aydın Milletvekili Abdurrahman Öz’ün HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
11.- Aksaray Milletvekili İlknur İnceöz’ün,
Muş Milletvekili Burcu Çelik Özkan’ın 68 sıra sayılı Kanun Tasarısı’nın 19’uncu
maddesiyle ilgili önerge üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
12.- Muş Milletvekili Burcu Çelik Özkan’ın,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
13.- Siirt Milletvekili Besime Konca’nın,
Aksaray Milletvekili İlknur İnceöz’ün yerinden sarf ettiği bazı ifadeleri
sırasında Halkların Demokratik Partisine sataşması nedeniyle konuşması
14.- Aksaray Milletvekili İlknur İnceöz’ün,
Siirt Milletvekili Besime Konca’nın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
15.- Amasya Milletvekili Mehmet Naci
Bostancı’nın, İstanbul Milletvekili Mehmet Bekaroğlu’nun 68 sıra sayılı Kanun
Tasarısı’nın 22’nci maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
16.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
17.- Manisa Milletvekili Erkan Akçay’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Milliyetçi Hareket Partisine sataşması nedeniyle konuşması
18.- Diyarbakır Milletvekili Çağlar
Demirel’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
19.- Amasya Milletvekili Mehmet Naci
Bostancı’nın, Van Milletvekili Tuğba Hezer Öztürk’ün 68 sıra sayılı Kanun
Tasarısı’nın 22’nci maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
20.- Van Milletvekili Tuğba Hezer
Öztürk’ün, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Balıkesir Milletvekili Ahmet Akın ve 21
milletvekilinin, zeytincilik sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/75)
2.- Malatya Milletvekili Veli Ağbaba ve 28
milletvekilinin, ülkemize sığınan Suriyeli mültecilerin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/76)
3.- Aydın Milletvekili Bülent Tezcan ve 20
milletvekilinin, jeotermal enerjinin çevre dostu enerji olarak kullanılabilmesi
için yapılması gerekenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/77)

VI.- AÇIKLAMALAR
1.- İstanbul Milletvekili Mahmut Tanal’ın,
Şile Devlet Hastanesindeki doktor ve araç gereç yetersizliğinin yol açtığı
sorunlara ilişkin açıklaması
2.- Diyarbakır Milletvekili Çağlar Demirel’in,
Kürt sorununun sokağa çıkma yasaklarıyla değil, Meclisin bir an önce yetki
alması, demokratik siyasetin hayata geçirilmesi ve müzakereyle çözülebileceğine
ilişkin açıklaması
3.- Mersin Milletvekili Aytuğ Atıcı’nın,
Cizre’deki olaylarda yaralananlar için ambulans gidemediğine ve bu konuda
Hükûmetin duyarlı olması gerektiğine ilişkin açıklaması
4.- Sağlık Bakanı Mehmet Müezzinoğlu’nun,
Mersin Milletvekili Aytuğ Atıcı’nın yaptığı açıklamasındaki bazı ifadelerine
ilişkin açıklaması
5.- İstanbul Milletvekili Engin Altay’ın,
Kalkınma Bakanı Cevdet Yılmaz’ın 68 sıra sayılı Kanun Tasarısı’nın ikinci
bölümü üzerindeki soru-cevap işlemi sırasındaki bazı ifadelerine ilişkin
açıklaması
6.- Diyarbakır Milletvekili Çağlar
Demirel’in, HDP Grubundan 3 milletvekilinin, Cizre’de bir bodrum katında mahsur
bulunan yaralıların hastaneye götürülmemesi nedeniyle İçişleri Bakanlığında
açlık grevine başladıklarına, bu sorunun bir an önce çözülmesi ve Hükûmetin bu
konuda bir açıklama yapması gerektiğine ilişkin açıklaması
7.- Manisa Milletvekili Özgür Özel’in,
Kalkınma Bakanı Cevdet Yılmaz’ın 68 sıra sayılı Kanun Tasarısı’nın ikinci
bölümü üzerindeki soru-cevap işlemi sırasındaki bazı ifadeleri ile Diyarbakır
Milletvekili Çağlar Demirel’in yaptığı açıklamasındaki bazı ifadelerine ilişkin
açıklaması
8.- Kalkınma Bakanı Cevdet Yılmaz’ın,
İstanbul Milletvekili Engin Altay ile Manisa Milletvekili Özgür Özel’in
yaptıkları açıklamalarındaki bazı ifadelerine ilişkin açıklaması
9.- İstanbul Milletvekili Selina Doğan’ın,
sataşma nedeniyle yaptığı konuşmasındaki bazı ifadelerini düzelttiğine ilişkin
açıklaması
10.- Ankara Milletvekili Şenal Sarıhan’ın,
68 sıra sayılı Kanun Tasarısı’nın 20’nci maddesiyle ilgili önerge üzerinde
yaptığı konuşmasındaki bazı ifadelerini düzelttiğine ilişkin açıklaması
11.- İstanbul Milletvekili Mehmet
Bekaroğlu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, sokağa çıkma yasakları adı
altında kent merkezlerine uygulanan ablukalarda yaşanan insan hakları
ihlalleriyle ilgili AİHM’in aldığı tedbir kararlarının uygulanmamasının
araştırılması, AİHM kararlarına uyulması konulu süreçlerin işletilmesi amacıyla
26/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Ocak 2016 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi

VIII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ahmet
Aydın’ın İç Tüzük’ün 69’uncu maddesini uygulamasıyla ilgili tutumunun İç Tüzük
hükümlerine uygun olup olmadığı hakkında
2.- Oturum Başkanı TBMM Başkan Vekili Ahmet
Aydın’ın Genel Kurul çalışmalarında İç Tüzük hükümlerine uygun davranıp davranmadığı
hakkında

IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23 Milletvekilinin;
Bazı Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (1/517, 2/434) (S. Sayısı: 68)
27 Ocak
2016 Çarşamba
BİRİNCİ
OTURUM
Açılma
Saati: 14.02
BAŞKAN:
Başkan Vekili Ahmet AYDIN
KÂTİP ÜYELER: Ali Haydar
HAKVERDİ (Ankara), Sema KIRCI (Balıkesir) 
----- 0
-----
BAŞKAN
– Türkiye Büyük Millet Meclisinin 33’üncü Birleşimini açıyorum.
Toplantı
yeter sayısı vardır, görüşmelere başlıyoruz. 
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Antalya’da yapılan uluslararası organizasyonlar, etkileri ve EXPO
2016 hakkında söz isteyen Antalya Milletvekili Mustafa Köse’ye aittir. 
Buyurun
Sayın Köse. (AK PARTİ sıralarından alkışlar)
Süreniz
beş dakikadır. 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Antalya Milletvekili Mustafa Köse’nin,
Antalya’da yapılan uluslararası organizasyonlar, etkileri ve EXPO 2016’ya
ilişkin gündem dışı konuşması
MUSTAFA
KÖSE (Antalya) – Sayın Başkanım, değerli milletvekilleri; hepinizi saygıyla selamlıyorum.

Efendim,
Antalya’da yapılan uluslararası organizasyonlar, etkileri ve EXPO 2016’yla
ilgili gündem dışı söz almış bulunmaktayım. İktidarlarımız döneminde birçok
yatırım yaptık, birçok hizmet ürettik. Eğitimden sağlığa, bayındırlıktan
ulaşıma, tarımdan turizme çok önemli alanlarda çok ciddi yatırımlar yaptık ama…
BAŞKAN
– Sayın Köse, bir saniye. 
Sayın
milletvekilleri, hatip kürsüde. Bir uğultu var, lütfen hatibi dinleyelim. 
Buyurun
Sayın Köse. 
MUSTAFA
KÖSE (Devamla) – Teşekkür ederim Sayın Başkanım. 
Birçok
yatırımı gerçekleştirdik, yatırımlara imza attık ama bütün bu yatırımların
ötesinde başka bir şey daha yaptık; şehirlerimizin marka değerini yükselttik,
marka değerini arttırdık. Bunlara en güzel örnek Antalya’dır. Antalya’nın marka
değeri, AK PARTİ iktidarları döneminde, on dört yılda çok ciddi anlamda artmış,
yükselmiştir. Bakın, Antalya’ya iktidarlarımız döneminde 18 milyar TL’nin
üzerinde yatırım gerçekleştirdik ama bu yatırımların ötesinde başka işler de
yaptık. Elimizi -tabiri caizse- Antalya’nın üzerine değdirdik. Ne yaptık,
bunlara birkaç örnek vermek istiyorum: Birtakım uluslararası organizasyonlar
gerçekleştirdik sadece 2015 yılında. 2015 yılının 13-14 Mayıs tarihlerinde
Antalya’da NATO Dışişleri Bakanları Zirvesi’ni gerçekleştirdik. Bu organizasyon
son derece önemliydi ve bütün dünyanın gözünün üzerinde olduğu bir
organizasyondu. Bu organizasyonun altından hakkıyla Antalya kalktı ve alnının
akıyla bir sınav verdi. Ardından bir başka şey oldu 2015 yılı içerisinde.
Birleşmiş Milletler nezdinde güçlü şehirler ağı kuruldu. Bu güçlü şehirlerin
içerisinde, 20 kurucu şehir içerisinde Antalya da yer aldı ve dünyanın en
güvenli, en güçlü şehirlerinin içerisinde, geçtiğimiz yıl 12 milyon turist
ağırlayan Antalya’nın da yer alması çok önemli bir mesajdı. Nasıl bir mesajdı
biliyor musunuz? Birileri, bazıları Türkiye'yi bir Orta Doğu ülkesi, Türkiye'yi
bir savaş ülkesi, Türkiye'yi yangının ortasında kalmış bir ülke olarak dünya
kamuoyuna yansıtmaya çalışırken, Türkiye'nin en önemli şehirlerinden birisi
olan Antalya dünyanın en güvenli şehirlerinden birisi seçildi.
Antalya
bununla da yetinmedi, durmadı, “Durmak yok, yola devam.” dedi, yoluna devam
etti ve OECD’nin en dayanıklı şehirleri kapsamında Antalya da yerini aldı, yer
almış oldu. E bitmedi, Antalya başka ne yaptı? Dünyanın en önemli zirvesi olan
G20’ye ev sahipliği yaptı. Kolay bir iş değildi, çok zor bir organizasyondu ama
şunu ifade etmeliyiz ki, zirveye katılan 26 ülke ve 7 uluslararası örgütün
başkanları bizlere gelerek şunu ifade ettiler: “Gelmiş geçmiş en iyi G20
zirvesi Antalya’da gerçekleşti.” 13 bin katılımcı vardı, 13 bin kişi ve ayrıca
3 binin üzerinde basın mensubu Antalya’daki G20 zirvesinden âdeta büyülenerek
ayrıldılar.
Evet,
Antalya’da çok önemli organizasyonlar yapıyoruz, Antalya’nın marka değerini
yükseltiyoruz, geliştiriyoruz ama bugün hem bunları anlatmak hem de bir
meseleye dikkat çekmek amacıyla gündem dışı söz almış bulunuyorum. O da şudur:
Önümüzdeki günlerde, 23 Nisan 2016 tarihinde Antalya’da EXPO 2016’yı
düzenleyeceğiz. “EXPO” deyip geçmeyin, “Ya, bunlar bir fuar da yapıyormuş, bir
sergiymiş.” filan deyip “Alt tarafı bir fuardır.” deyip geçmeyin. EXPO 2016 çok
önemli bir organizasyondur. Dünyada EXPO’lar 1851 yılından beri yapılmaktadır,
her beş yılda bir gerçekleştirilmektedir ama ilk kez Türkiye bir EXPO’ya ev
sahipliği yapma imkânını kazanmıştır ve bu da Antalya’ya nasip olmuştur. 
“Çiçek
ve çocuk” temalı bir EXPO gerçekleştireceğiz. Burada 190 ülkeye davet mektubu
gönderdik, bu ülkelerden 44’ü davetimize olumlu cevap verdi ve 21 ülkeyle de
sözleşmeyi imzaladık. Bu 21 ülke gelecek, kendi kültürlerini, bitkilerini kendi
kuracakları alanlarda, stantlarda tanıtacaklar, anlatacaklar ve bir anlamda bir
kaynaşmayı, uluslararası anlamda bir kaynaşmayı Antalya’da gerçekleştirmiş
olacağız. Çok önemli bir organizasyon bu ve “çiçek ve çocuk” temasıyla
yaptığımız bir organizasyon. Başlangıç tarihi de manidardır, Ulusal Egemenlik
ve Çocuk Bayramı’mızın olduğu gün, 23 Nisan’da bu organizasyonu
gerçekleştireceğiz ve altı ay süreyle bu EXPO’ya Antalya ev sahipliği yapacak
ve Antalya yine hem Türkiye’nin hem dünyanın gündeminde olacak.
(Mikrofon
otomatik cihaz tarafından kapatıldı)
MUSTAFA
KÖSE (Devamla) – Ben bütün milletvekillerimizi, aziz milletimin temsilcisi olan
bütün milletvekillerimizi ve milletimizi 23 Nisanda gerçekleştireceğimiz
EXPO’ya davet ettiğimi belirtiyor, hepinizi saygıyla selamlıyorum. (AK PARTİ
sıralarından alkışlar)
BAŞKAN
– Teşekkürler Sayın Köse.
Gündem
dışı ikinci söz, iç barış ve dış politika hakkında söz isteyen Konya
Milletvekili Mustafa Hüsnü Bozkurt’a aittir.
Buyurun
Sayın Bozkurt. (CHP sıralarından alkışlar)
Sizin
de süreniz beş dakikadır. 
2.- Konya Milletvekili Mustafa Hüsnü
Bozkurt’un, iç barış ve dış politikaya ilişkin gündem dışı konuşması
MUSTAFA
HÜSNÜ BOZKURT (Konya) – Teşekkür ediyorum Sayın Başkanım.
Saygıdeğer
milletvekilleri, yüce Meclisi saygıyla selamlıyorum.
Değerli
arkadaşlar, bu hafta Demokrasi Haftası. Tam da iç barışımızın ciddi tehdit
altında olduğu, ulusal birliğimizin tartışıldığı, sınırlarımızın tartışıldığı
ve ülkemizin hem iç barış yönünden hem de dış politika yönünden ciddi
sorunlarla karşı karşıya olduğu, âdeta kan kaybettiği bir dönemde, 24 Ocak 1993
Uğur Mumcu’nun katli ve 31 Ocak 1990 Muammer Aksoy Hocamızın katlini kapsayan
bu bir hafta biz bu ülkenin devrimcileri, solcuları açısından son derece
önemli. Çünkü Uğur Mumcu şunu söylüyordu: “Ben Atatürkçüyüm, ben
cumhuriyetçiyim, ben laikim, ben antiemperyalistim, ben özgürlükçüyüm, ben tam
bağımsız Türkiye'den yanayım.” diyordu. Ben bu Mecliste bu söylemlere karşı
çıkan bir tek milletvekili olduğuna inanmak istemiyorum. Ama o bunları dediği
için yok edildi. Onunla birlikte ülke pek çok değerini de kaybetti. Uğur
Mumcu’nun şahsında biz araştırmacı gazeteciliği, ülke sorunlarına doğru ve
demokrasi açısından bakışı da yitirdik. Uğur Mumcu “Tam bağımsız Türkiye’den
yanayım.” derken, tıpkı Mustafa Kemal Atatürk’ün Samsun’dan yola çıkarken
söylediği gibi, ya istiklal ya ölüm yolundaydı, tıpkı 1969’da Samsun’dan
Ankara’ya tam bağımsız ve gerçekten demokratik Türkiye yürüyüşünü yapan Deniz
Gezmişlerin idealini dile getiriyordu. Biz Mustafa Kemal Atatürk’ü “iki ayyaş”
diye aşağılarken, biz Deniz Gezmiş’i 25 yaşında ipe gönderirken, biz Uğur
Mumcu’yu “Tam bağımsız Türkiye'den yanayım.” dediği için, “Atatürkçüyüm,
bağımsızlıkçıyım, özgürlükçüyüm.” dediği için arabasının içinde paramparça
ederken ülkemiz, sevgili kardeşlerim, o kadar çok değerlerini yitirdi ki. 
Bakın,
bugün, aylardır çırpınmamıza rağmen, ülkemizde çok ciddi kardeşlik kaybımıza
rağmen, ülkemiz kanıyorken bu Mecliste hepimiz halkımızın oylarıyla buraya
gelmiş milletvekilleri olarak bir araya gelemediğimiz için, sorunlarımızı
tartışamadığımız için, Suruç katliamından sonra bu Meclise grubumuzca verilen
araştırma önergesi reddedildiği için bugün yazık ki 10 bin kilometre öteden
gelen büyük biraderin gözetiminde sorunlarımızı tartışmak gibi bir durumla
karşı karşıyayız.
Sevgili
arkadaşlar, benim kanıma dokunuyor. Allah aşkına, sizin gücünüze gitmiyor mu?
Gerçekten, samimiyetle soruyorum: Biz, burada 550 milletvekili olarak,
ülkemizin temel sorunlarını bir araya gelip bir komisyonda tartışamıyorken,
acaba Amerika Birleşik Devletleri Başkan Yardımcısı Joe Biden iç barıştan
demokrasiye, hatta hukuka nizamat vermeye kalktığı zaman, bu bizim gücümüze
gitmiyor mu? 
Bakın,
ülkemizin Sayın Cumhurbaşkanı, evet, doğru, halkımızın yüzde 52 oyuyla seçilmiş
Sayın Recep Tayyip Erdoğan, altı ay önce “Onu öyle bırakmam, bedelini
ödeyecek.” diyor, altı ay sonra ısmarlama bir davayla Can Dündar ve Erdem Gül Silivri’ye
konuluyor, iki gün önce Joe Biden -ABD Başkan Yardımcısı- Can Dündar’ın oğluna
diyor ki: “Çok cesur bir baban var, onunla gurur duy.” Ne demek istiyor? 
NURETTİN
YAŞAR (Malatya) – “Senin baban bir kahramandır.” diyor.
MUSTAFA
HÜSNÜ BOZKURT (Devamla) – Yani Türk yargısına diyor ki: “Can Dündar’ı serbest
bırakın.” Ee, tabii, bu ülkenin Cumhurbaşkanı yargıya altı ay önceden talimat
verip davalar açtırırsa, Amerikan Başkan Yardımcısı da gelip o davanın sonucu
üzerinde akıl ve fikir yürütebilir.
Sevgili
kardeşlerim, gelin, şu halkın bize verdiği oyların hakkını verelim, bir araya
gelelim…
(Mikrofon
otomatik cihaz tarafından kapatıldı) 
MUSTAFA
HÜSNÜ BOZKURT (Devamla) – …kaymakamlara “Mevzuatı dinlemeyin.” demeyelim,
denilmesine izin vermeyelim. 
Biz
bu ülkenin milletvekilleriysek, ne olur, gelin, hep birlikte bu ülkenin
sorunlarına çözüm üretmek için bu Mecliste bir araya gelelim.
Sayın
Başkan teşekkür ediyorum.
Değerli
milletvekilleri, hepinizi saygıyla selamlıyorum. (CHP sıralarından alkışlar)
BAŞKAN
– Teşekkürler Sayın Bozkurt.
Gündem
dışı üçüncü söz, sokağa çıkma yasakları hakkında söz isteyen Diyarbakır
Milletvekili Sibel Yiğitalp’e aittir.
Buyurun
Sayın Yiğitalp. (HDP sıralarından alkışlar)
Sizin
de süreniz beş dakikadır.
3.- Diyarbakır Milletvekili Sibel
Yiğitalp’in, sokağa çıkma yasaklarına ilişkin gündem dışı konuşması
SİBEL
YİĞİTALP (Diyarbakır) – Sayın Başkan, değerli milletvekilleri; evet, sokağa
çıkma yasaklarının sadece Halkların Demokratik Partisi üzerinden konuşulduğu,
sadece bizim parti üzerinden durumun anlatıldığı, hakikatlerin anlatıldığı bir
Meclisteyiz ne yazık ki. Bugün, bu Meclis, sokağa çıkma yasaklarını bütün
partilerin konuşması gereken bir Meclis olması gerekirken, biz sadece
anlatıyoruz, biz sadece katliamları söylüyoruz ve bu Meclis de Türkiye Büyük
Millet Meclisi, Türkiye halklarının, 80 milyonun Meclisi olarak burada pratikte
siyaset yaptığını iddia ediyor. 
Bugün
Diyarbakır’da 6 sokağın bulunduğu yasaklı alanın üzerine artı 5 yasaklı sokak
konarak 11 sokak yasaklı alan olarak ilan edilmiştir ve bunun üzerine de bir
cadde vardır. Sur bir bütün olarak abluka altına alınmış, bir bütün olarak
temel insani yaşam hakları gasbedilmiş bir güvenlik politikası şu anda devam
ediyor. İstanbul’da bir saat elektrik kesintisi bütün ulusal medyada, havuz
medyasında haber konusu olurken, elli yedi gündür Sur’da sokağa çıkma yasakları
bulunan alanda elektriklerin, suların ve bütün temel ihtiyaçların kesildiği bir
yaşamı onlara zorla dayatarak sadece teslim almaya çalışan, kendini zorla
dayatan bir politika var. 
Tekçi
anlayışa karşı biz ne diyoruz? “Öz yönetim” diyoruz. Siz ne diyorsunuz? “Tekiz,
her şeye biz karar vereceğiz.” Ama şunu da söylüyorsunuz: “Biz kardeşiz.” Hani
kardeşliğiniz? Yirmi sekiz gün cenaze bekletirken hiç mi kardeşinizden yana
canınız yanmadı? Hiç mi kardeş olmanın hukukunu görmediniz? Kardeşlik bu mudur?
Sizin kardeşlik anlayışınız nedir biliyor musunuz?
YILMAZ
TUNÇ (Bartın) – Teröristlerle kardeşlik olmaz! 
SİBEL
YİĞİTALP (Devamla) – “Her şeyi en iyi ben bilirim, benim dilimi konuşacaksın,
benim kültürümü yaşayacaksın, benim tarihimi yaşayacaksın, onun dışında ben
sana ‘kardeşim’ diyeceğim.” Yok öyle bir kardeşlik, olmayacak. Kardeşsek eşit
haklar üzerinde kardeş olacağız. Ama kardeşlik halklar arasında bizim var. Biz
Türk ve Kürt halkları olarak kardeşiz ama sizin zihniyetinizle asla kardeş
değiliz ve olmayacağız. 
YILMAZ
TUNÇ (Bartın) – Teröristlerle kardeş olunmaz! Kürt halkıyla kardeşiz.
SİBEL
YİĞİTALP (Devamla) – Sizin dayatmacı, katliamcı ilkel zihniyetlerinizle asla kardeş
olmayacağız. Bize bunu dayatamazsınız.
Biz
size şunu söylüyoruz: “Eşit olsun.” Siz diyorsunuz: “Hayır, eşit olmayacak?”
Niye eşit olmuyor? Hani yaratılanı Yaradan’dan ötürü severdiniz? Niye
sevmiyorsunuz? Niye insanların… 24 insanı beş gündür ambulans için burada
oturup izliyorsunuz ya! Bu mu sizin kardeşliğiniz? Beş gündür… Bakın 5 insan
yaşamını yitirdi. Dün akşam bir insan daha yaşamını yitirdi. Bunun vebali
hepinizin boynundadır. Bunun vebali, bunun katliamı… Siz taammüden, bilerek ve
isteyerek o 5 insanı öldürdünüz, bunu kabul edin ve şunu söylemeyin bir daha,
buraya çıkıp da “Biz Kürtlerle kardeşiz.” demeyin.
FUAT
KÖKTAŞ (Samsun) – Biz PKK’yla kardeş değiliz, Kürtlerle kardeşiz.
SİBEL
YİĞİTALP (Devamla) – Eğer Kürtlerle kardeş olsaydınız 24 insanı orada ölüme
mahkûm etmezdiniz, kardeş olsaydınız sokağa çıkma yasakları üzerinden terbiye
etmeye kalkmazdınız. Siz mi kardeşsiniz?
NURETTİN
YAŞAR (Malatya) – Sen Kürtler adına konuşamazsın.
SİBEL
YİĞİTALP (Devamla) – Oradan ön yargıyla… Bir gün gelin kürdistana, gelin…
FUAT
KÖKTAŞ (Samsun) – Sen dağa git, dağa git, dağda konuş, burada konuşma! Dağa
git, senin muhatabın dağ! 
SİBEL
YİĞİTALP (Devamla) – Sen dağa gel. Ben dağa gitseydim burada durmazdım, sana
bunu anlatmazdım. Önce oradan laf atma, oradan konuşma, vicdanını dinle. Vicdan
yok ki sizde, olmayacak da hiçbir zaman!
FUAT
KÖKTAŞ (Samsun) – Dağa git, dağa! 
BAŞKAN
– Sayın milletvekilleri, lütfen…
Sayın
Hatip, siz de Genel Kurula hitap edin, kimseyi takip etmeyin.
SİBEL
YİĞİTALP (Devamla) – Benim dakikamı alıyorlar, bakın, bunu lütfen gözetin.
BAŞKAN
– Buyurun.
SİBEL
YİĞİTALP (Devamla) – Ben şimdiye kadar, bizim partimiz de dâhil olmak üzere,
bir gün bir ölümü kutsamadım ama siz her gün ölümleri kutsadınız. Çünkü,
ölenler sizin yakınlarınız değildi, ölenler sizin bir gün canınızı yakmadı.
Ölenlere bakın, bir gün…
FUAT
KÖKTAŞ (Samsun) – O şehitlerin acısı hâlâ yüreğimizde bizim.
SİBEL
YİĞİTALP (Devamla) – Öyle mi? Sen hâlen şehit vermek için uğraşıyorsun ama,
hâlen oraya çılgınlar gibi asker, polis gönderiyorsun, ölmelerini istiyorsun.
YILMAZ
TUNÇ (Bartın) – Silahı bırak, silahı bırak!
SİBEL
YİĞİTALP (Devamla) – Çünkü sen ölümler üzerinden besleniyorsun, ölümler senin
iktidarının aracı olmuş, ölümler üzerinden kendini yaşatıyorsun. Sen yaşatmak
üzerine kendini yaşatmıyorsun. Tamam mı? 
YILMAZ
TUNÇ (Bartın) – Teröristi savunma!
NURETTİN
YAŞAR (Malatya) – Ayıp, ayıp, vicdanlı olun! 
SİBEL
YİĞİTALP (Devamla) – Sen orada öyle alkış çalıp günlerdir orada gülüyorsun. Bir
gün gel şurada konuş, konuş, bir gün vicdanınla konuş, tamam mı? Ben vicdanım
kadar…
NURETTİN
YAŞAR (Malatya) – Biz Kürtlerle kardeş değiliz, Kürt’üz.
SİBEL
YİĞİTALP (Devamla) – Siz Kürt olmayı beceremediğiniz Kürtlerdensiniz.
NURETTİN
YAŞAR (Malatya) – Kürt değilsiniz siz.
SİBEL
YİĞİTALP (Devamla) – Kimliğini taşımaktan utanıyorsun, kimliğini söylemekten
utanıyorsun, kimlik mücadelesi verenlere hakaret ediyorsun, kimlik mücadelesi
veren insanlara her türlü zulmü görüyorsun; yirmi sekiz gün cenazesini yerde
bekletiyorsun, yirmi sekiz gün, o cenazeye işkence ediyorsun.
NURETTİN
YAŞAR (Malatya) – Kürtler sizden intikamını alacak.
AHMET
GÜNDOĞDU (Ankara) – Kardeşim, Kürtler adına konuşamazsın, kendi adına
konuşuyorsun çünkü. 
SİBEL
YİĞİTALP (Devamla) – Bana “kardeşim” deme, tamam mı? Sende o kardeşlik zihni
yok, sende o kardeşlik bilinci yok. 
FUAT
KÖKTAŞ (Samsun) – Sana demiyor ki zaten “kardeş”, Kürtlere diyor.
NURETTİN
YAŞAR (Malatya) – Sizi vicdana davet ediyorum, vicdan, vicdan! Vicdansızlar!
YILMAZ
TUNÇ (Bartın) – Şuna bak, karşısındaki Kürt’e hakaret ediyor. PKK’ya oy
vermeyen Kürt değil midir?
SİBEL
YİĞİTALP (Devamla) – Ben, son, şimdi şunu söylüyorum: Bakın…
MİHRİMAH
BELMA SATIR (İstanbul) – Kimlik mücadelesi değil, demokrasi mücadelesi.
SİBEL
YİĞİTALP (Devamla) – Müdahale eder misiniz.
(Mikrofon
otomatik cihaz tarafından kapatıldı) 
MİHRİMAH
BELMA SATIR (İstanbul) – Savaştan besleniyorsunuz siz.
NURETTİN
YAŞAR (Malatya) – Kürtleri istismar etmeyin, başka bir şey…
SİBEL
YİĞİTALP (Devamla) – Savaş istemiyorsanız gelin, bu konuyu konuşun. 
YILMAZ
TUNÇ (Bartın) – Silahı bırak, teröristi savunma!
SİBEL
YİĞİTALP (Devamla) – Suruç’u niye tartışmıyorsunuz, niye Ankara’yı konuşmaktan
korkuyorsunuz?
FUAT
KÖKTAŞ (Samsun) – Silahı ne zaman bırakıp giderseniz o zaman…
SİBEL
YİĞİTALP (Devamla) – Niye komisyonları engelliyorsunuz, neden, neden
engelliyorsunuz?
BAŞKAN
– Süreniz dolmuştur Sayın Yiğitalp.
SİBEL
YİĞİTALP (Devamla) – Hayır, sürem dolmadı! 
BAŞKAN
– Nerede? Sayın Yiğitalp…
SİBEL
YİĞİTALP (Devamla) – Hayır, siz süremi burada kısıtladınız. Süremi ona göre
verin.
BAŞKAN
- Sayın Yiğitalp, lütfen, rica ediyorum…
SİBEL
YİĞİTALP (Devamla) - Hayır...
MİHRİMAH
BELMA SATIR (İstanbul) - Sayın Vekil, burası Meclis, Meclis, dağ değil!
SİBEL
YİĞİTALP (Devamla) - Siz Suruç katliamı… 
MİHRİMAH
BELMA SATIR (İstanbul) - Sayın Vekil, burası Meclis!
SİBEL
YİĞİTALP (Devamla) - Suruç, Ankara katliamını saklayarak siz kardeşlik
üzerinden her türlü cümleyi kurdunuz.
Size
şunu söylüyorum…
BAŞKAN
- Sayın Yiğitalp… 
SİBEL
YİĞİTALP (Devamla) - Gerçekten Allah inancınız varsa ben sizi Allah’a havale
ediyorum ve bu halkın vicdanına havale ediyorum. Havale ediyorum sizi. (HDP
sıralarından alkışlar)
BAŞKAN
- Evet, gündeme geçiyoruz.
İLKNUR
İNCEÖZ (Aksaray) - Sayın Başkanım…
BAŞKAN
- Sayın İnceöz…
İLKNUR
İNCEÖZ (Aksaray) - Sayın Başkanım, biraz evvelki konuşmada çok ciddi niyet
okuyuculuğuyla grubumuza karşı sataşma vardır. Sataşmadan söz talep ediyorum.
BAŞKAN
- Buyurun Sayın İnceöz, iki dakika süre veriyorum. 
Yeni
bir sataşmaya meydan vermeyelim lütfen.
IV.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün,
Diyarbakır Milletvekili Sibel Yiğitalp’in yaptığı gündem dışı konuşması
sırasında Adalet ve Kalkınma Partisine sataşması nedeniyle konuşması
İLKNUR
İNCEÖZ (Aksaray) - Sayın Başkanım, değerli milletvekili arkadaşlarım; biraz
evvel konuşan hatibi yerimden dinlerken hakikaten üzüldüm. Yani, niyet
okuyuculuğu artık, bilinçaltı zihniyet okuyuculuğu çok daha ileri safhalara
gitti. Burada her birimizin niyetlerini sorgulama noktasında bir konuşmaydı
biraz evvelki. Tüm konuşmayı aynen iade ediyorum. 
Şunu
özellikle belirtmek istiyorum: Evet, biz, siz ne kadar zorlarsanız zorlayın,
Türk-Kürt kardeşiz, et tırnak olmuşuz. Ve bugüne kadar burada yaptığınız tüm
konuşmada da bunu sorguladınız. Buna asla halel getiremeyeceksiniz. 
Ben
sizden, bütün bu konuşmanız içerisinde, dönüp terör örgütüne, terör örgütünün
sözcülüğünü yapmak yerine: “Dur kardeşim, oradaki Kürt vatandaşlarımın
hayatını, yaşam hakkını, can, mal güvenliğini tehdit edemezsiniz!” bir Kürt
vatandaşı, Kürt kardeşi, Kürt olarak bunu söylemenizi tercih ederdim. 
Biz
buradan, Türk-Kürt kardeşliğimize halel gelmeyecek şekilde, oradaki her bir
vatandaşımızın güvenliğini temin edecek şekilde… Bugüne kadar da söylediğimiz
bir şey var: Evet, biz yaratılanı Yaradan’dan ötürü seviyoruz. Ve iktidara
geldiğimiz ilk günden beri de şunu söylüyoruz: Her türlü milliyetçiliğe karşı
olduğumuzu söyledik. Bölgesel milliyetçilik, etnik milliyetçilik, dinsel
milliyetçilik… Ve farklılıklarımızı zenginlik olarak kabul ettik. Bundan sonra
da bin yıllık kardeşliğimizi, kardeşlik hukukumuzu burada gelip niyet
okumalarınızla asla bozamayacaksınız. (AK PARTİ sıralarından alkışlar) Oradaki
terörle mücadelemiz de sonuna kadar sürecek; kesinlikle, inkıtaya uğramayacak
şekilde, her bir vatandaşımızın güvenliğini temin edene kadar da bu mücadelemiz
sürecek. Sizden de istirhamım, dönün, terör örgütüne “Yeter, durun.” deyin.
YILMAZ
TUNÇ (Bartın) – Diyemezler ki, onları aşar, onlar onu diyemez.
İLKNUR
İNCEÖZ (Devamla) – Sivil vatandaşlarımızın, oradaki vatandaşlarımızın yanında
olduğunuzu bu Parlamentoda, birlik içerisinde, göstermenizi diliyorum. (AK
PARTİ sıralarından alkışlar) 
ÇAĞLAR
DEMİREL (Diyarbakır) – Sayın Başkan… 
BAŞKAN
– Sayın Demirel… 
ÇAĞLAR
DEMİREL (Diyarbakır) – Sayın Başkan, açık bir şekilde grubumuza ve partimize
yönelik ithamlarda bulundu sayın hatip. Biz buna ilişkin söz hakkı talep
ediyoruz. 
BAŞKAN
– Buyurun efendim, sataşmadan dolayı iki dakika söz veriyorum. Kim konuşacak
grup adına? 
ÇAĞLAR
DEMİREL (Diyarbakır) – Sibel Hanım konuşacak. 
BAŞKAN
– Buyurun Sayın Yiğitalp. 
Sayın
Yiğitalp, lütfen yeni bir sataşmaya meydan vermeyelim. 
ÇAĞLAR
DEMİREL (Diyarbakır) – Sayın Başkan, salona, lütfen…
BAŞKAN
– Ben salona söylüyorum ama, lütfen, her hatip de biraz daha böyle kaba ve
yaralayıcı söz kullanmadan konuşursa çok daha iyi olur. (AK PARTİ sıralarından
alkışlar) 
2.- Diyarbakır Milletvekili Sibel
Yiğitalp’in, Aksaray Milletvekili İlknur İnceöz’ün sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
SİBEL
YİĞİTALP (Diyarbakır) – Bakın, biz şunu söyledik, halkların kardeşliğinden
bahsettik. Halkların kardeşliği demek, hiçbirinin ölmemesi demektir. Bunu
güvenlik politikaları üzerinden halkları kutuplaştırmaya dönüştürürseniz
halklar arasında bir kardeşlikten bahsedemezsiniz, asla bahsedemezsiniz. 
MEHMET
UĞUR DİLİPAK (Kahramanmaraş) – Silahları bırakın. 
SİBEL
YİĞİTALP (Devamla) – Eğer silahlar üzerinden tartışma yürütecekseniz,
gidersiniz, yeri bellidir, adresi bellidir, orada tartışırsınız, burada
konuşmazsınız. (AK PARTİ sıralarından gürültüler) 
Bugün,
burada bize düşen, çözüm ve müzakerenin zeminini oluşturmaktır, çözüm ve
müzakere üzerinden burada tartışma yürütmektir. Gelip ölümleri ötekileştirerek,
birini diğerinin ölümüne üstün tutarak siz hiçbir kardeşlikten bahsedemezsiniz.

MEHMET
UĞUR DİLİPAK (Kahramanmaraş) – Silahlar susacak, başka yolu yok, aklınıza yazın
bunu. 
SİBEL
YİĞİTALP (Devamla) – Ölümlerde gözyaşının rengi yoktur. Her anne için evladı
kıymetlidir, her anne için çocuğu kutsaldır. Her anne çocuğu için dünyadır ve o
çocukların anneleri ağlamasın dediniz ama ne yazık ki bütün Kürt ve Türk
annelerini ağlattınız. 
YILMAZ
TUNÇ (Bartın) – Sizin yüzünüzden, sizin yüzünüzden! 
SİBEL
YİĞİTALP (Devamla) – Bugün, üç yıl öncesine kadar, Sayın Öcalan manifestosunda,
biz “Artık siyaset konuşsun.” dedikten sonra dağlar, taşlar, mezarlıklar, her
yer bombalandı, bütün ormanlar yakıldı…
YILMAZ
TUNÇ (Bartın) – Neden, neden? 
SİBEL
YİĞİTALP (Devamla) – …Ankara katliamı oldu, Suruç katliamı oldu, Amed katliamı
oldu ve bu kadar şey oldu, biriniz de şunu demediniz: “Bu katliamlar oluyorsa
biz bir komisyona evet diyelim de bunu bir araştıralım. Burada bir hesabımız
varsa bize düşenin hesabını verelim.” Her ne hikmetse, olan bütün katliamlara karşı
ret oyu verdiniz. Kardeşlik dediyseniz önce onun araştırılması için pratikte
cevap almanız gerekirdi 
RECEP
UNCUOĞLU (Sakarya) - Hipnoz siyaseti!
SİBEL
YİĞİTALP (Devamla) - Pratikte bunun gerçekten çabasını yürütmeniz gerekirdi ama
hiçbir çaba olmadığı gibi hâlen ev ev, sokak sokak, mahalle mahalle temizliğe
gidiyorsunuz. 
FUAT
KÖKTAŞ (Samsun) – Terörü bırakın.
SİBEL
YİĞİTALP (Devamla) - Kimi nereden temizliyorsunuz? Orada binlerce yıldır
yaşayan bir halktan bahsediyoruz biz. Kimin evinden kimi kovuyorsunuz? Kimin
sokağını kimin sokağından boşaltıyorsunuz? 
YILMAZ
TUNÇ (Bartın) – Teröristleri.
SİBEL
YİĞİTALP (Devamla) - Kimin mahallesini kimin mahallesinden boşaltıyorsunuz?
Kimi kimin mahallesinden boşaltıyorsunuz?
MEHMET
UĞUR DİLİPAK (Kahramanmaraş) – Niye rahatsız oluyorsun?
SİBEL
YİĞİTALP (Devamla) - Bunlarla mı çözülecek? Kırk yıldır 70 bin insan öldü,
çözüldü mü?
(Mikrofon
otomatik cihaz tarafından kapatıldı)
SİBEL
YİĞİTALP (Devamla) – Yine binlerce insan ölecek? Yine o masaya gidecek, yine o
masaya gidecek, yine o masaya gidecek! 
RECEP
UNCUOĞLU (Sakarya) – Sizde o kafa varken çözülmez.
SİBEL
YİĞİTALP (Devamla) - Öyle veya böyle o masaya gidecek ama ölümler artarak
gitmesin. Ölümler olmadan gitsin diyoruz ama siz ısrarla ölümler üzerinden
siyaset yapıyorsunuz. 
YILMAZ
TUNÇ (Bartın) – Siz yapıyorsunuz.
FUAT
KÖKTAŞ (Samsun) – Terörü bırakın.
SİBEL
YİĞİTALP (Devamla) - Bunu da herkes iyi görüyor, bütün Türkiye halkları
görüyor. İleride bunun hesabını elbet vereceksiniz. (HDP sıralarından alkışlar)

BAŞKAN
– Evet, gündeme geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç adet önerge vardır.
Önergeleri
ayrı ayrı okutacağım. İkinci ve üçüncü sırada okutacağım Meclis araştırması
önergeleri 500 kelimeden fazla olduğu için önerge özeti okunacaktır. Ancak
önergelerin tam metni Tutanak Dergisi’nde yer alacaktır.
MAHMUT
TANAL (İstanbul) – Sayın Başkan…
ÇAĞLAR
DEMİREL (Diyarbakır) – Sayın Başkan, sisteme girmiştik ama söz hakkı verilmedi.
BAŞKAN
– Önergeleri okutayım, vereceğim. Tamam, artık işleme başladık.
Önergeleri
okutuyorum:
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Balıkesir Milletvekili Ahmet Akın ve 21
milletvekilinin, zeytincilik sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/75)
Türkiye Büyük Millet Meclisi Başkanlığına
Sağlıklı
ve dengeli beslenme alışkanlıklarına paralel olarak zeytin ve zeytinyağı
tüketimi de artmaktadır. Dünya'da zeytin yetiştiriciliğinin yüzde 90'lık
kısmının Akdeniz havzasında, geri kalan bölümünün ise Latin Amerika'da
yapıldığı bilinmektedir. Önemli zeytin üreticisi ülkeler sırasıyla İspanya,
İtalya, Yunanistan, Tunus, Suriye ve Türkiye'dir. Dünyada üretilen zeytinyağının
750-800 bin tonu, sofralık zeytinin ise 700-750 bin tonu ihracata konu
olmaktadır.
Yapılan
çalışmalarda ülkemizde yaklaşık 320 bin zeytinci aile işletmesi bulunduğu
belirtilmektedir. Türkiye'de 2001-2002 sezonunda 600 bin hektar olan zeytin
dikili alanlarımız sürekli artmış ve 2012-2013 sezonunda 813.765 hektara
ulaşmıştır. İstatistiklerde yer alan verilere göre 2002 yılında 101 milyon 600
bin adet zeytin ağacı varken uygulanan teşviklerle bugün zeytin ağacı
varlığımız 168 milyon sayısına ulaşmıştır. Zeytin ve Zeytinyağı Rekoltesi
Ulusal Resmî Tespit Heyetinin tespitlerine göre 2015-2016 üretim sezonunda ağaç
başına verim 7,6 kg olacaktır. Ülkemizde 2015-2016 sezonunda yaklaşık 1 milyon
108 bin ton zeytin ve 143 bin ton zeytinyağı üretileceği tahmini yapılmıştır.
Modern
zeytinliklerin sayısı son yıllarda bir artış eğilimi gösterse de istenilen
noktada değildir. Ekonomik ve sosyal yönüyle ülkemiz için önemli bir sektör
olan zeytinciliğimizin çözüm bekleyen bir dizi sorunu vardır.
Ağırlıklı
olarak geleneksel tarzda yapılan zeytinciliğimizde verim, modern zeytincilik
yapan ülkelere göre çok düşüktür. Örneğin, İspanya ve İtalya'da ağaç başına
verim 45-50 kg iken ülkemizde 9-14 kg arasındadır. Verimlilik,
zeytinciliğimizin en önemli sorunu olarak karşımıza çıkmaktadır. 2000’li
yıllardan bu yana ağaç sayısındaki ciddi artışlara rağmen zeytin ve zeytinyağı
üretiminde benzer bir artış olmamıştır.
Ülkemizde
natürel zeytinyağı üretimi toplam üretimimizin yüzde 25-30'u kadardır, rafine
zeytinyağı üretimi ise yüzde 70-75'tir. Bu durum zeytinyağı ihracatımızı
olumsuz etkilemektedir. Diğer üretici ülkelerde natürel zeytinyağı üretimi
yüzde 80-90 oranındadır. Ambalajlı ihracata AB yüksek gümrük vergisi uyguladığı
için AB'ye yaptığımız ihracatın büyük bölümü dökme olarak gerçekleşmektedir.
Türkiye'nin ambalajlı zeytinyağı ihracatı toplam ihracatın üçte 1’i
düzeyindedir.
Ülkemizde
kişi başı zeytinyağı tüketiminin 2 litre civarında olduğu bilinmektedir. Bu
rakam diğer zeytinyağı üreticisi ülkeler olan Yunanistan'da 24 litre, İtalya ve
İspanya'da 14 litre, Tunus, Portekiz, Lübnan ve Suriye'de 8 litredir.
2008
yılında, TBMM'de, zeytin ve zeytinyağı ile diğer bitkisel yağların üretiminde
ve ticaretinde yaşanan sorunların araştırılarak alınması gereken önlemlerin
belirlenmesi amacıyla bir Meclis Araştırması Komisyonu kurulmuş ve Komisyon
gerekli çalışmalarını yaparak çok değerli öneriler geliştirmiştir. Ancak Meclis
Araştırması Komisyonu raporu önerileri aradan geçen uzun zamana rağmen
uygulamaya aktarılmamıştır. İçinde bulunduğumuz yeni koşullarda ve
zeytinciliğimizin geldiği nokta itibarıyla konunun yeniden ele alınarak gerekli
çalışmanın yapılması önemli yararlar sağlayacaktır.
Zeytinliklerimizde
verimlilikte ve kalitede yaşanan sorunların tespiti ile zeytinciliğimizin dış
ticaret olanaklarının artırılması, örgütlenme ve pazarlama sorunlarının tespiti
ve çözüm önerileri geliştirilmesi amacıyla Anayasa’nın 98, TBMM İçtüzüğü’nün
104 ve 105’inci maddeleri uyarınca bir Meclis araştırması açılmasını arz ve
teklif ederiz.
1)
Ahmet Akın (Balıkesir) 
2)
Kamil Okyay Sındır (İzmir) 
3)
Mehmet Tüm (Balıkesir) 
4)
Mazlum Nurlu (Manisa) 
5)
Candan Yüceer (Tekirdağ) 
6)
Ömer Fethi Gürer (Niğde) 
7)
Namık Havutça (Balıkesir) 
8)
Bülent Öz (Çanakkale) 
9)
Mahmut Tanal (İstanbul) 
10)
Özgür Özel (Manisa) 
11)
Sibel Özdemir (İstanbul) 
12)
Gülay Yedekci (İstanbul) 
13)
Gürsel Erol (Tunceli) 
14)
Nurhayat Altaca Kayışoğlu (Bursa) 
15)
İbrahim Özdiş (Adana) 
16)
Erdin Bircan (Edirne) 
17)
Özkan Yalım (Uşak) 
18)
Gamze Akkuş İlgezdi (İstanbul) 
19)
Niyazi Nefi Kara (Antalya) 
20)
Musa Çam (İzmir) 
21)
Ünal Demirtaş (Zonguldak) 
22)
Yaşar Tüzün (Bilecik) 
2.- Malatya Milletvekili Veli Ağbaba ve 28
milletvekilinin, ülkemize sığınan Suriyeli mültecilerin sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/76) (X)
Türkiye Büyük Millet Meclisi Başkanlığına
Ülkemize
sığınan Suriyeli mültecilerin sorunlarının tespit edilerek çözüm önerilerinin
geliştirilmesi ve mültecilerin toplumla uyumunun sağlanması amacıyla
uygulanacak politikaların belirlenmesi amacıyla Anayasa’nın 98’inci, Türkiye
Büyük Millet Meclisi İçtüzüğü’nün 104’üncü ve 105’inci maddeleri gereğince
Meclis araştırması komisyonu kurulmasını arz ve teklif ederiz.
1)
Veli Ağbaba (Malatya)
2)
Özgür Özel (Manisa)
3)
Mustafa Sezgin Tanrıkulu (İstanbul)
4)
Özcan Purçu (İzmir)
5)
Mustafa Ali Balbay (İzmir)
6)
Burcu Köksal (Afyonkarahisar)
7)
Elif Doğan Türkmen (Adana)
8)
Nurettin Demir (Muğla)
9)
Selina Doğan (İstanbul)
10)
Haydar Akar (Kocaeli)
11)
Gülay Yedekci (İstanbul)
12)
Tahsin Tarhan (Kocaeli)
13)
Necati Yılmaz (Ankara)
14)
Candan Yüceer (Tekirdağ)
15)
Gamze Akkuş İlgezdi (İstanbul)
16)
Namık Havutça (Balıkesir)
17)
Muharrem Erkek (Çanakkale)
18)
Kamil Okyay Sındır (İzmir)
19)
Gürsel Erol (Tunceli)
20)
Nurhayat Altaca Kayışoğlu  (Bursa)
21)
Onursal Adıgüzel  (İstanbul)
22)
İbrahim Özdiş  (Adana)
23)
Erdin Bircan  (Edirne)
24)
Özkan Yalım  (Uşak)
25)
Mahmut Tanal  (İstanbul)
26)
Niyazi Nefi Kara  (Antalya)
27)
Musa Çam  (İzmir)
28)
Ünal Demirtaş  (Zonguldak)
29)
Yaşar Tüzün  (Bilecik)
Gerekçe
Özeti:
2011
yılından bu yana Suriye'de süren çatışma ortamının bir sonucu olarak sayıları
milyonlara ulaşan Suriye vatandaşı ülkemize sığınmak durumunda kalmıştır. Toplu
olarak sınır geçişinde kayıt tutulamamış, sınırdan geçişle birlikte gerekli
kriz yönetimi sağlanamamıştır.
Aradan
geçen iki yıla karşın Suriye'den gelen sığınmacıların yaşam koşulları istenilen
düzeyde düzeltilebilmiş değildir. Ülkemizde bulunan milyonlarca sığınmacının
büyük kısmı, kendi yaşam koşullarını sağlamak amacıyla kamplardan ayrılmakta,
daha sonra Avrupa ülkelerine iltica etmeye çalışırken insan ticareti gibi en
ağır insanlık suçları ile karşı karşıya kalmaktadırlar. Ülkelerindeki siyasi
ortamın düzelmemesine bağlı olarak dönüş umudunun azalmasıyla birlikte
sığınmacıların Türkiye'de barınma, çalışma, eğitim, sağlık başta olmak üzere
hemen her alanda toplum ile uyumu gerekmektedir.
Ülkemizde
kayıtlı bulunanların dışında kayıt altına alınmayan çok sayıda sığınmacı bulunmaktadır.
Sığınmacılar, kendilerine verilen ve kimlik yerine geçen evrak ile Türkiye'de
işlem yapabilmekte ve kısıtlı imkânlara karşın eğitim ve sağlık gibi
olanaklardan yararlanabilmektedirler. Fakat sınırdan geçişleriyle birlikte
kayıt altına alınmayan sığınmacıların bu imkânlardan faydalanması mümkün
olmamaktadır.
Sığınmacıların
yaşamlarını sürdürebilmeleri için çalışmaları gerekmektedir. Fakat içinde
bulundukları zor koşullardan yararlanılarak ekonomik istismara maruz
bırakılmaktadırlar. Bir başka deyişle, düşük ücretlerle ve kayıt altına
alınmadan çalışmaktadırlar. Bu durum hem çalışma yaşamının güvenliği bakımından
hem de sığınmacıların insani yaşam koşulları bakımından olumsuz bir tablo
ortaya çıkarmakta, emeğin sömürülmesi söz konusu olmaktadır.
Kamplardan
ayrılarak kendi hayatlarını sürdürmeye çalışan sığınmacılar, sokaklarda, köprü
ve merdiven altlarında sağlıksız koşullarda soğuk hava şartlarına karşı
mücadele etmekte ve barınmaya çalışmaktadır. Bu durum da hem kişisel hem de
toplumsal sağlığı ciddi biçimde tehdit etmektedir.
İnsan
Hakları İzleme Örgütü, raporlarında, 2014-2015 yıllarında, toplamda 708 bin
okul çağındaki Suriyeli mülteci çocuk bulunduğunu, bunların 400 binden
fazlasının ise okula gitmediğini tespit etti. Raporda, mülteci kamplarında
okula kayıt oranlarının yüzde 90'lara ulaşmasına karşın, kampların dışında
yaşayan Suriyeli çocukların sadece yüzde 25'inin okula yazdırıldığı da
vurgulanmıştır. 
Son
üç yıldır ağırlıklı olarak Türkiye'ye gelen Suriyeli mülteciler ülkemizde
düzenli bir yaşantı kuramamalarına paralel olarak Avrupa'ya gitmeye çalışmakta
fakat Avrupa ülkeleri kendilerinin de sorumluluğuyla Orta Doğu'da açılan bu
yaranın sonuçlarıyla yüzleşmekten kaçınmakta ve Türkiye’yle baş başa bırakmaya
çalışmaktadır. Yüzlerce kişi sınırı geçmeye çalışırken Ege Denizi'nde hayatını
kaybetmekte, Türkiye her sabah kıyıya vuran cansız bedenlerle güne
başlamaktadır. Bu durum tüm sorumlular tarafından da izlenmekte ve
kabullenilmektedir. 
Suriye
üzerinde hedeflerini gerçekleştirmek uğruna iç savaşı körükleyenler, bugün,
kıyıya vuran Aylan bebek için, minik Sena için sahte gözyaşı dökmekte ancak
sorunun çözümü ve mültecilerin insani koşullarda dünyayla uyumu noktasında adım
atmaktan kaçınmaktadır. 29 Kasım 2015'te gerçekleştirilen AB-Türkiye Zirvesi’nde
kamuoyuna yansıdığı ölçüde Suriyeli mültecilerin yaşam koşullarının pazarlık
konusu edilmesi gibi insanlık adına utanç verici bir sonuç ortaya çıkmıştır. Bu
anlaşma, Türkiye'nin mültecilerin Avrupa'ya geçişini engelleme noktasında
tampon devlet olması karşılığında rüşvet verildiği şeklinde değerlendirmelere
de neden olmuştur.
Sadece
Türkiye veya Suriyeli mülteciler değil, tüm dünyada önümüzdeki yüz yıl boyunca
etkileri görülebilecek bu sorunların tespit edilerek çözüm yollarının
geliştirilmesi ve mültecilerin toplumla uyumu için Türkiye'nin gerek ulusal
gerek uluslararası platformlarda uygulayacağı politikaların belirlenmesi
gerekmektedir.
3.- Aydın Milletvekili Bülent Tezcan ve 20
milletvekilinin, jeotermal enerjinin çevre dostu enerji olarak kullanılabilmesi
için yapılması gerekenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/77) (X)
Türkiye Büyük
Millet Meclisi Başkanlığına
Türkiye,
yıllardan beri uygulanan yanlış ve ağırlıklı olarak ticari çıkarı ön plana alan
politikalar sonucunda enerji tüketiminin yüzde 73,5’ini ithalatla karşılayan
bir ülke konumuna getirilmiştir. 1990 yılında yüzde 51 olan enerjide dışa
bağımlılık oranımız 2002 yılında yüzde 67'ye ve nihayet 2014 yılında yüzde
73,5'e yükselmiştir.
Yerli
ve özellikle yenilenebilir kaynaklarımızı atıl bırakan bu politikaların
sonucunda 2002 yılında 9,2 milyar dolar olan enerji ithalat faturamız 2014
yılında 55 milyar dolara yükselmiştir. Enerjide artan dışa bağımlılık cari açığımızın
da en önemli nedenlerinin başında gelmektedir. Bu durum sürdürülebilir değildir
ve çözüm yerli ve yenilenebilir kaynaklarımızın, yerli imalat sanayimizi de
hızla geliştirerek, çevre dostu teknolojilerle devreye alınmasından ve enerji
verimliliğimizi artırmaktan geçmektedir.
Hâlen
yeterince devreye alınmamış konumdaki yenilenebilir kaynaklarımızdan biri de
jeotermal kaynaklarımızdır. Mevcut teknolojilerle 16 milyar kilovatsaat
elektrik üretimi sağlayabilecek jeotermal potansiyelimizin henüz yaklaşık yüzde
15’i devreye alınabilmiştir. Her ne kadar yerli ve yenilenebilir kaynaklarımız
bize enerjide bağımsızlık yönünde büyük bir potansiyel vadetmekteyse de bu
kaynakların geliştirilmesi ve üretime kazandırılmaları sürecinde yapılan bir
dizi hukuksuz ve sorumsuz uygulama, yatırımların yapıldığı çevrelerde büyük
tepkilere neden olmaktadır. Eko sistemi ve yöre insanını hiçe sayan uygulamalar
nedeniyle hem doğa geri dönülmez biçimde tahrip edilmekte hem de yörede
yaşayanların yaşamları ve sağlıkları riske sokulmaktadır. Torba kanunlarla
“Çevre Etki Değerlendirmesi'ne (ÇED) gerek yoktur." uygulaması neredeyse
kural hâline getirilirken, ÇED raporları da âdeta kes-yapıştır yöntemiyle bir
yasak savma uygulamasına dönüşmüştür.
Ülkemiz
için çok önemli bir ekonomik kaynak ve istihdam potansiyeli taşıyan jeotermal
kaynaklarımız da bu duyarsız ve salt ticari çıkara endeksli politikaların
kurbanı olmaktadır. Nitekim, Aydın Tabip Odası 19 Kasım 2015 tarihinde yaptığı
bir basın açıklamasıyla bu tehlikeyi kamuoyumuzun gündemine taşımıştır. Aydın
Tabip Odası, jeotermal enerji yatırımlarının yoğunlaştığı Aydın ili çevresinde
(Germencik vb.) zeytin, kestane, incir, pamuk rekoltesinde önemli azalmalar
yaşandığını öne sürmektedir. Aydın Tabip Odasına göre son bir yıl içinde kuru incir
üretimi yüzde 50, zeytin rekoltesi yüzde 23 oranında düşmüştür. Diğer yönden,
solunum ve dolaşım sistemi rahatsızlıkları ile kanser vakalarında ciddi
artışlar olduğu dile getirilmektedir. İddialara göre 2010-2013 döneminde Aydın
ilindeki kanser vakalarının sayısı Türkiye ortalamasının 2,5 katıdır.
Yöre
insanını mağdur eden uygulamalar yargı kararlarının tanınmamasıyla doruk
noktaya ulaşmıştır. Aydın Büyükşehir Belediyesinin yeni 36 jeotermal sahasının
açılmasına yönelik ihaleye karşı açtığı davada Temmuz 2015 tarihinde ihalenin
iptali kararı alınmıştır. Buna rağmen söz konusu faaliyetler bu kez de acele
kamulaştırma kararlarıyla sürdürülmektedir. Bakanlar Kurulu, 9 Kasım 2015
tarihinde, 8229 sayılı Kararı’yla Aydın ili Köşk ilçesi Yavuzköy Mahallesi Kuruçeşme
mevkisinde, 17.100 metrekarelik tarım arazisi ve sulak alanın acele
kamulaştırılmasına karar vermiştir.
Hukuksuz
ve salt ticari çıkara dayalı bu uygulamalar, gelecekte yerli ve yenilenebilir
kaynaklarımızın uygun biçimde devreye alınabilmesine de engel olacaktır.
Yukarıdaki
açıklamalar çerçevesinde, jeotermal santrallerin kurulması ve işletilmesi
sürecinde çevreye, tarım alanlarına ve insan sağlığına zarar verilmemesi için
alınması gereken önlemlerin neler olduğu, bu önlemlerin alınıp alınmadığı, jeotermal
enerjinin çevre dostu enerji olarak kullanılabilmesi için hangi önlemlerin
alınması gerektiği hususlarında TBMM İçtüzüğü’nün 104 ve 105’inci maddeleri ile
Anayasa’nın 98’inci maddesi gereğince Meclis araştırması açılmasını arz ederiz.
1)
Bülent Tezcan  (Aydın)
2)
Namık Havutça  (Balıkesir)
3)
Barış Karadeniz  (Sinop) 
4)
Ahmet Akın  (Balıkesir)
5)
Mahmut Tanal  (İstanbul)
6)
Erkan Aydın  (Bursa)
7)
Ömer Fethi Gürer  (Niğde)
8)
Gülay Yedekci  (İstanbul)
9)
Candan Yüceer  (Tekirdağ)
10)
Sibel Özdemir  (İstanbul)
11)
Ali Haydar Hakverdi  (Ankara)
12)
Zeynel Emre  (İstanbul)
13)
Gürsel Erol  (Tunceli)
14)
Didem Engin  (İstanbul)
15)
Melike Basmacı  (Denizli)
16)
Özkan Yalım  (Uşak)
17)
Tekin Bingöl  (Ankara)
18)
Gamze Akkuş İlgezdi  (İstanbul)
19)
Yaşar Tüzün  (Bilecik)
20)
Musa Çam  (İzmir)
21)
Ünal Demirtaş (Zonguldak)
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Sayın
Demirel, siz sisteme girmiştiniz. Size sonra söz vereceğimi söyledim.
Sayın
Tanal, siz?
VI.- AÇIKLAMALAR
1.- İstanbul Milletvekili Mahmut Tanal’ın,
Şile Devlet Hastanesindeki doktor ve araç gereç yetersizliğinin yol açtığı
sorunlara ilişkin açıklaması
MAHMUT
TANAL (İstanbul) - Değerli Başkanım, seçim bölgem olan İstanbul ili Şile
ilçesinde devlet hastanesi var. Acil olarak hastaneye müracaat eden
vatandaşlarımız da yeteri kadar doktor, araç ve gereç olmadığından dolayı
İstanbul’a sevk ediliyor, yolda bu şekilde Hakk’ın rahmetine kavuşan
hastalarımız oluyor. Bu anlamda, bölgeden bolca şikâyetler geliyor. Mümkünse,
Sayın Bakanlık bu konuyu eğer notlarının arasına alırlarsa, Şile Devlet
Hastanesindeki yeteri kadar doktor sayısı, araç gereçle ilgilenirlerse memnun
olurum.
Bunun
için ben söz istemiştim.
BAŞKAN
– Teşekkürler Sayın Tanal. 
Sayın
Demirel, buyurun.
2.- Diyarbakır Milletvekili Çağlar
Demirel’in, Kürt sorununun sokağa çıkma yasaklarıyla değil, Meclisin bir an
önce yetki alması, demokratik siyasetin hayata geçirilmesi ve müzakereyle
çözülebileceğine ilişkin açıklaması
ÇAĞLAR
DEMİREL (Diyarbakır) – Sayın Başkan, teşekkür ediyorum.
Öncelikle,
bugün, yine aylardır ifade ettiğimiz sokağa çıkma yasakları daha da büyütülerek
artan Diyarbakır’dan bahsetmek istiyorum. Diyarbakır Sur’da elli beş gündür
sokağa çıkma yasağı 6 mahallede yürürlüğe kondu, bir de 1 caddede, Gazi
Caddesi’nde. Bugün itibarıyla da yine Sur ilçemizin 5 mahallesi ve 1 caddesi de
tekrar sokağa çıkma yasakları ilanıyla başladı. Aslında, Sur’un geneli bir
abluka altındadır. Biz bu sokağa çıkma yasaklarını bir ölüm ablukası olarak
değerlendiriyoruz, ölümlerin gerçekleştirileceği bir alan olarak
değerlendiriyoruz çünkü sokağa çıkma yasağı ilan edildikten sonra yaşamını
yitiren, katledilen insanların sayısı gittikçe artmaktadır. Bugün örneğini
Silopi’de, Cizre’de gördük; Silvan’da, Nusaybin’de, Dargeçit’te gördük. Yine
aynı şekilde Sur’da elli beş gündür halk sokağa çıkamıyor, başını evinden
dışarıya çıkaramıyor. Böyle bir yaşam, böyle bir ülke düşünülebilinir mi? Yani
bugün siz, eğer bulunduğunuz evin dışına çıkamıyorsanız, bu size yasaksa o
zaman ilçenin bir bütünü cezaevi konumundadır. Bunu böyle görmek gerekiyor. Bir
an önce sokağa çıkma yasağının kaldırılması gerekirken ne yazık ki bugün diğer
mahallelerimizde ve Sur’un genelinde bir kez daha sokağa çıkma yasakları ilan
edildi. Sabahın erken saatlerinde halkın mahalleyi boşaltmasına yönelik…
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Başkanım, bir dakika, sözümü bitireceğim sadece.
BAŞKAN
– Tamamlayalım Sayın Çağlar, bir dakika daha ilave…
ÇAĞLAR
DEMİREL (Diyarbakır) – Teşekkürler Başkan.
Sokağa
çıkma yasağı ilan edilmeden önce sabahın erken saatlerinde polislerin zırhlı
araçlarla halka anons yaparak “Evinizi terk edin çünkü burada sokağa çıkma
yasağı uygulanacak.” deniliyor. Ya göç etme politikası uygulanıyor ya da
katledeceksiniz. Halka iki seçenek sunuluyor: “Ya burayı, evini terk edip
gideceksin ya da seni katledeceğiz.” deniliyor. Yani bunu bir kez daha buradan
ifade etmek istiyoruz. Sokağa çıkma yasaklarını ilan etmekle, katliamlar
gerçekleştirmekle Kürt sorunu ve yaşanan sorunları çözemeyiz. Bir an önce
Meclisin bu konuda yetki alması ve demokratik siyasetin hayata geçmesiyle,
müzakereyle bu sorunun çözülebileceğini bir kez daha ifade etmek istiyorum.
Teşekkür
ediyorum.
BAŞKAN
– Teşekkürler Sayın Çağlar.
AYTUĞ
ATICI (Mersin) – Sayın Başkan…
BAŞKAN
– Sayın Atıcı…
3.- Mersin Milletvekili Aytuğ Atıcı’nın,
Cizre’deki olaylarda yaralananlar için ambulans gidemediğine ve bu konuda
Hükûmetin duyarlı olması gerektiğine ilişkin açıklaması
AYTUĞ
ATICI (Mersin) – Sayın Başkan, iki gündür Cizre’den çok sayıda telefon
alıyorum. “Cizre’de yaralanan insanlar için ambulans giremiyor.” diyorlar. Bunu
söyleyen Türk, Kürt, pek çok farklı inanca sahip insanlar. Güneydoğuda yaşanan
savaş ortamının sebepleri, sonuçları, her şeyi tartışılabilir; bu ortamda
tartışıyoruz. Ben bir hekimim, tartışmayacağımız bir tek şey var, insan yaşamı.
Eğer orada yaralılar için ambulans gidemiyor ise buna Hükûmetimizin acilen bir
çözüm bulması gerekiyor. Oradaki ortamda o yaralılar ambulanssız kalamaz.
Bunların içinde çocuklar var Sayın Başkan. Bunların içerisinde yaşlılar var,
kadınlar var. Terörist bile olsa, terörist bile olsa gidilecek, alınacak,
tedavisi yapılacak, adalete teslim edilecek. Bizim anlayışımız budur. Bir hekim
olarak iki gündür uyuyamıyorum. Lütfen Sayın Bakan, siz de duyarlısınız bu
konuda, bu konuyu Hükûmete lütfen taşıyın, biran önce oradaki yaralılara
ambulans ulaşsın; değilse hekim olarak bizzat ben gideceğim, bunu da buradan
ilan ediyorum. (CHP ve HDP sıralarından alkışlar)
BAŞKAN
– Teşekkürler Sayın Atıcı.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, sokağa çıkma yasakları adı
altında kent merkezlerine uygulanan ablukalarda yaşanan insan hakları ihlalleriyle
ilgili AİHM’in aldığı tedbir kararlarının uygulanmamasının araştırılması, AİHM
kararlarına uyulması konulu süreçlerin işletilmesi amacıyla 26/1/2016 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 27 Ocak 2016 Çarşamba günkü birleşiminde sunuşlarda
okunmasına ve görüşmelerinin aynı tarihli birleşiminde yapılmasına ilişkin
önerisi
27/01/2016
Türkiye Büyük Millet Meclisi Başkanlığına
Danışma
Kurulu 27/01/2016 Çarşamba günü (bugün) yaptığı toplantısında toplanamadığından
grubumuzun aşağıdaki önerisinin İç Tüzük’ün 19’uncu maddesi gereğince Genel
Kurulun onayına sunulmasını saygılarımla arz ederim.
 İdris
Baluken
 Diyarbakır
 Grup
Başkan Vekili
Öneri:
26
Ocak 2016 tarihinde Diyarbakır Milletvekili Grup Başkan Vekili İdris Baluken
tarafından verilen (823 sıra numaralı) “Sokağa çıkma yasakları adı altında kent
merkezlerine uygulanan ablukalarda yaşanan insan hakları ihlalleriyle ilgili
AİHM’in aldığı tedbir kararlarının uygulanmamasının araştırılması, AİHM
kararlarına uyulması konulu süreçlerin işletilmesi” amacıyla Türkiye Büyük
Millet Meclisine verilmiş olan Meclis araştırma önergesinin Genel Kurulun
bilgisine sunulmak üzere bekleyen diğer önergelerin önüne alınarak 27/01/2016
Çarşamba günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir.
BAŞKAN
– Öneri üzerinde ilk söz, lehinde olmak üzere, Şanlıurfa Milletvekili Osman
Baydemir’e aittir. 
Buyurun
Sayın Baydemir...
MAHMUT
TOĞRUL (Gaziantep) – Sayın Başkan…
BAŞKAN
– Buyurun. 
MAHMUT
TOĞRUL (Gaziantep) – İç Tüzük 60’a göre bizim söz hakkı talebimiz var ama biz
istedikçe siz kapatıyorsunuz yani neden bunu kullandırmıyorsunuz?
BAŞKAN
– Ben gündeme geçtim, bugün İç Tüzük 60’a göre söz vermeyeceğimi ifade ettim.
Gündeme geçtim, gündeme geçtikten sonra da böyle bir kullanmaya müsaade
etmiyorum. 
MAHMUT
TOĞRUL (Gaziantep) – Sayın Başkan, bizim burada vekil olarak görevimiz
bölgemizde ve memlekette yaşanan sorunları buraya taşımaktadır. Bunu sürekli
olarak kullanmanız doğru değil. 
BAŞKAN
– Tam da bu sorunu tartışacağız, grup önerisi var, grup önerisi üzerinde de
Osman Baydemir’i ben davet ettim kürsüye. 
ÇAĞLAR
DEMİREL (Diyarbakır) – Ama bireysel hakkımız var. 
BAŞKAN
- Buyurun Sayın Baydemir. (HDP sıralarından alkışlar) 
Süreniz
on dakikadır. 
OSMAN
BAYDEMİR (Şanlıurfa) – Sayın Başkan, saygıdeğer milletvekilleri; bugün
Cizre’de, bugün Diyarbakır Sur’da yaşanan insanlık trajedisi, yaşanan insanlık
ailesine karşı suçlara her gün, her dakika, her saniye yenileri ekleniyor. Bir
kez daha son söylemem gereken sözü ilk başta söyleyeceğim: Savaş çözüm
değildir, çatışma çözüm değildir, silah çözüm değildir; otuz beş yıl boyunca
çözüm olmadı, bundan böyle de çözüm olmayacaktır. Her patlayan silah, her ateş
eden tank ve top yeni travmaların, yeni acıların ve bir daha bir arada yaşamama
zemininin inşasına hizmet etmekte, katkı sunmaktadır. Her ne olursa olsun, her
ne olursa olsun, çocukların korunması hepimizin ahlaki, insani, vicdani
görevidir. Her ne olursa olsun, kadınların, sivillerin korunması hepimizin
ahlaki, insani, vicdani görevimizdir. 
(Malatya
Milletvekili Nurettin Yaşar tarafından fotoğraf gösterilmesi)
NURETTİN
YAŞAR (Malatya) – Çocuk bunlar. 
OSMAN
BAYDEMİR (Devamla) – Çınar’da çocukları katledenler, çok açık ve net
söylüyorum, Sur’da çocukları katledenler, Silopi’de çocukları, kadınları
katledenler… 
NURETTİN
YAŞAR (Malatya) – Osman Bey, “…”(x)
OSMAN
BAYDEMİR (Devamla) – …bir gün gelecek mutlaka hukukun, mutlaka yargının
karşısına çıkacaklar. Dün Sayın Cumhurbaşkanı kaymakamlara hitap ederken şöyle
bir cümle kurdu: “Gerekirse mevzuatı bir kenara bırakın.” İşte, şu anda olan
tam da budur. Gırtlağımızı patlatıyoruz, feryat figan ediyoruz, savaş çözüm
değildir diyoruz. Gücümüz yetmiyorsa savaşı durdurmaya ki yetmiyor, HDP
Grubunun gücü yetmiyor savaşı durdurmaya, elinde silah tutanlara HDP Grubunun
gücü yetmiyor, evet, bunu kabul ediyoruz, gücümüz yetmiyor, gücümüz yetse bir
saniyede durdururuz. Ama savaşın da bir ahlakı var, bir haysiyeti var; savaşta
çocuklara dokunulmaz, kadınlara dokunulmaz, yaralılar ölüme terk edilmez. Bu,
aynı zamanda ulusal hukukun, uluslararası hukukun da bir gereğidir. 
Türkiye,
Avrupa İnsan Hakları Sözleşmesi’nin imzalayıcısı ve Avrupa İnsan Hakları
Mahkemesinin yargılama yetkisini tanıyan bir ülkedir. İç hukuk işlemediği için,
yerelde idare mahkemeleri, Anayasa Mahkemesi işlemediği için zorunlu olarak
insanlar Avrupa İnsan Hakları Mahkemesine tedbir kararı için başvuruda
bulundular. Ve tedbir kararları ne zaman veriliyordu biliyor musunuz? İç hukuk
yolları tüketilmeden bireysel başvuru hakkı Avrupa İnsan Hakları Mahkemesinde
1990’lı yıllarda -1992, 1993- kabul ediliyordu. Bugün, bugünün Türkiyesi’nde
bir kez daha Avrupa İnsan Hakları Mahkemesi iç hukuk yolları tüketilmeden
tedbir kararını aldı. Tedbir kararının alınmış olmasının anlamı şudur: İç hukuk
yolları artık işlevsizdir yani Cumhurbaşkanın ifade etmiş olduğu yasalar,
mevzuatlar, haklar, hukuk, özgürlükler bir kenara bırakılmıştır ve şu anda
orada başka bir realite, başka bir dünya, başka bir yaşam, hayat sürüyor. 
Bakın,
şu ana kadar Cizre’de uygulanan kırk üç günlük sokağa çıkma yasağı içerisinde
Avrupa İnsan Hakları Mahkemesinde 5 tedbir kararı alındı; Cihan Kahraman,
Hüseyin Paksoy, Serhat Altun, Orhan Tunç ve Helin Öncü. Bunlardan Cihan
Kahraman, Hüseyin Paksoy ve Serhat Altun isimli siviller AİHM kararının
gereğinin yerine getirilmemesinden kaynaklı hayatını yitirdiler, yaşamlarını
yitirdiler. Sabah 10.00’dan beri Grup Başkan Vekilimiz İdris Baluken, Adana
Milletvekilimiz Meral Danış Beştaş’la birlikte İçişleri Bakanlığındayız. Tek
bir gayemiz var. Orada bulunan 24 sivilin ölmeden, öldürülmeden yaralıların
hastaneye taşınması, güvenlikli bir ortama taşınması. Birlikte koordine etmeye
çalışıyoruz. Ambulanslar yola çıktı ama şu anda gelen haberler o bina ateş
altında ve binanın çökme riski var. Allah aşkına, Muhammed aşkına, her neye
inanıyorsanız, onun aşkına, o binada ölenler sizsiniz, siz, siz. O binada
ölenler MHP sırasıdır, HDP sırasıdır, CHP sırasıdır, AKP sırasıdır, Allah’tan korkmuyor
musunuz! “…”(x) Daha ne kadar ölüme sessiz…(HDP
sıralarından alkışlar)
RUHİ
ERSOY (Osmaniye) – Ya, tiyatro yapmayalım.
AHMET
SELİM YURDAKUL (Antalya) – PKK’lı teröristlere söyle de teslim olsunlar.
OSMAN
BAYDEMİR (Devamla) – Şiddet çözüm değil.
AHMET
SELİM YURDAKUL (Antalya) – PKK’lı teröristlere söyle de teslim olsunlar madem
öyle.
OSMAN
BAYDEMİR (Devamla) – Silah çözüm değil, ölmek çözüm değil, öldürmek çözüm
değil. Gelin…
İLKNUR
İNCEÖZ (Aksaray) – Sen bunu terör örgütüne söyle.
RUHİ
ERSOY (Osmaniye) – Git, bunu PKK’ya söyle. Teröristlere söyle bunu. 
OSMAN
BAYDEMİR (Devamla) – İnsan Hakları Evrensel Beyannamesi’nin bütün hükümleri şu
anda ihlal ediliyor.
AHMET
SELİM YURDAKUL (Antalya) – Ne sivili? PKK teröristleri çekilsin madem, teslim
olsunlar. 
BAŞKAN
– Sayın milletvekilleri…
RUHİ
ERSOY (Osmaniye) – Çıksınlar oradan, defolup gitsinler oradan.
OSMAN
BAYDEMİR (Devamla) – Şu anda ihlal ediliyor.
ÇAĞLAR
DEMİREL (Diyarbakır) – Başkan, süreyi ekle.
BAŞKAN
– Sayın milletvekilleri, lütfen.
OSMAN
BAYDEMİR (Devamla) – İnsan Hakları Evrensel Beyannamesi’nin bütün hükümleri
ihlal ediliyor ve İnsan Hakları Evrensel Beyannamesi’nin altında Türkiye Büyük
Millet Meclisinin imzası var.
İLKNUR
İNCEÖZ (Aksaray) – Avrupa’da böyle bir durum olsa ne yapardı acaba?
OSMAN
BAYDEMİR (Devamla) – Birleşmiş Milletler Kişisel ve Siyasal Haklar Uluslararası
Sözleşmesi ihlal ediliyor, altında Türkiye Büyük Millet Meclisinin imzası var.
Birleşmiş Milletler Ekonomik, Sosyal ve Kültürel Haklara Dair Sözleşme ihlal
ediliyor; bunun altında Türkiye Büyük Millet Meclisinin milletvekillerinin,
parlamenterlerin imzası var. Çiğnenen, yere serilen, sadece gencecik bedenler
değil, Türkiye Büyük Millet Meclisinin de imzasıdır, onurudur, haysiyetidir.
Sizlere, gelin, birlikte bu yere düşürülen onuru, haysiyeti ayağa kaldıralım
çağrısında bulunuyoruz. Gelin, bir kez daha, şiddet ortamının, çatışma
ortamının, ölmenin ve öldürmenin Kürt’e de Türk’e de hayır getirmeyeceği
bilincinden hareketle 2013-2015 dönemi içerisindeki hatalarla, eksiklerle yüzleşerek
bir kez daha 2015’in, 2014’ün, 2013’ün ruhuna geri dönelim çağrısında
bulunuyoruz. 
FUAT
KÖKTAŞ (Samsun) – Onu fırsat bildiniz. Yer altına tünel kazın, bütün tuzaklamaları
yapın, ondan sonra “Gelin…”
OSMAN
BAYDEMİR (Devamla) – Bakın, şu anda İşkence ve Diğer Zalimane, Gayri İnsani
veya Küçültücü Muamele ve Cezaya Karşı Sözleşme’de bu Parlamentonun imzası var
ve iç hukuk da olduğu gibi uluslararası hukuk da ayaklar altına alınmış
durumda. Peki, ne olacak, böyle giderse ne olacak? Böyle giderse olacağı şudur:
Türkiye, Avrupa Konseyinden ihraç edilme riskiyle karşı karşıyadır. 
MURAT
BAYBATUR (Manisa) – İstediğiniz o değil mi?
OSMAN
BAYDEMİR (Devamla) – Çok açık ve net söylüyorum. Bugün bir yandan müzakereler
sürerken, Avrupa Birliğiyle fasıllar açılmış, müzakereler yürürken öte yandan
çocuk ölümleri, kadın ölümleri, kentlerin, şehirlerin, kasabaların yerle bir
edilmesi süreci eş başlı yürüyemez. 18 yaşının altındaki, 16 yaşındaki, 15
yaşındaki hiçbir çocuğun silah altına alınmasını reddediyoruz, kabul etmiyoruz,
kabul edilemez buluyoruz.
ZİHNİ
AÇBA (Sakarya) – PKK silah altına alıyor onları, PKK. 
OSMAN
BAYDEMİR (Devamla) – Bizim gücümüz var olduğu sürece, nefesimiz çıktığı
müddetçe silaha, çatışmaya, öldürmeye karşı çıkmaya devam edeceğiz. 
ZİHNİ
AÇBA (Sakarya) – PKK silah altına alıyor onları. Kürt’ü kendinize zırh
yapmayın! Kürt sizin zırhınız olamaz! Kürt, PKK’yla özdeş değildir. 
ÇAĞLAR
DEMİREL (Diyarbakır) – Başkan, böyle bir oturum olamaz yani.
OSMAN
BAYDEMİR (Devamla) – Sayın Grup Başkan Vekili, demin konuşmanızda “Bin yıldır
et ve tırnak olmuşuz.” demiştiniz. Ben Kürt olarak tırnak olmayı reddediyorum,
Kürtler tırnak değildir çünkü tırnak mekruhtur. (AK PARTİ sıralarından
gürültüler) Zaten, yetmiş yıl boyunca uygulamış olduğunuz muamele de bu muameleydi.
Eşit yurttaşlar, özgür yurttaşlar, birlikte yaşam, eşitçe yaşam, kardeşçe
yaşam! Ama, şu anda uygulanan politika bir vahşet politikasıdır, şu anda
uygulanan politika birlikte yaşamı ve zeminini zehirleyen bir ortamdır. Bakın,
bir bardağı kırmak çok kolaydır, yere bırakırım, kırılır ama bunu inşa etmek
çok zordur. Bardak kırılır, yeni bir bardak alırsınız…
İLKNUR
İNCEÖZ (Aksaray) – İşte, terör örgütü onu yapmaya çalışıyor, biz de onu
yapmasına müsaade etmeyeceğiz.
OSMAN
BAYDEMİR (Devamla) - …ama can gittiğinde o canın yerine başka bir canı
getiremezsiniz ve şu anda canlar yitiyor, bu coğrafyada canlar yitiyor. Bugün
Bakanlıkla yürütmüş olduğumuz diyalogda, ambulanslar gitmesi gerekirken, bize
“Ambulans gidiyor ve ateş edilmeyecek.” taahhüdü verilmesine rağmen, zırhlı
araçlar şu anda 24 sivilin bulunduğu, yaralının bulunduğu mekânı
kurşunluyorlar.
RUHİ
ERSOY (Osmaniye) – PKK’yı kurşunluyorlar, PKK’yı!
OSMAN
BAYDEMİR (Devamla) - Ve bir kez daha söylüyorum: Oradan çıkacak her ölü, bu
Meclisin ölmesi anlamına gelmektedir.
RUHİ
ERSOY (Osmaniye) – Vatandaşı değil, PKK’yı kurşunluyorlar.
OSMAN
BAYDEMİR (Devamla) – Meclis, onuruna sahip çıksın, Meclis, imzasına sahip
çıksın.
RUHİ
ERSOY (Osmaniye) – PKK çekilsin oradan, PKK! Onlara seslenin önce!
OSMAN
BAYDEMİR (Devamla) – Meclis birlikte yaşama sahip çıksın. Meclis, savaşa karşı
barışa sahip çıksın. (HDP sıralarından alkışlar) 
ERKAN
AKÇAY (Manisa) – Sayın Başkan…
BAŞKAN
– Evet, Sayın Akçay…
ERKAN
AKÇAY (Manisa) – Sayın Başkan, konuşmacı, kürsüde partimizin ve diğer
partilerin de adını zikrederek “Allah’tan korkmuyor musunuz?” gibi birtakım
ifadeler de kullandı. Sataşmadan söz istiyorum. 
BAŞKAN
– Buyurun efendim, iki dakika süre veriyorum. 
Lütfen,
yeni bir sataşmaya meydan vermeyelim. 
IV.- SATAŞMALARA İLİŞKİN KONUŞMALAR (Devam)
3.- Manisa Milletvekili Erkan Akçay’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; bu, nasıl bir sözdür?
Siz, Allah’tan korkmuyor musunuz? Otuz küsur yıldır beşikteki bebeler, ana
karnındaki çocuklar, kadınlar, masumlar, on binlerce insan, askerimiz,
polisimiz katledilirken, şehit edilirken siz, Allah’tan korkmadınız mı? Bunlara
destek verirken hâlâ, Allah’tan korkmuyorsunuz siz! (MHP ve AK PARTİ
sıralarından “Bravo” sesleri, alkışlar) Allah’tan korksaydınız bu sözleri
burada söylemezdiniz!
Daha
bir saat önce haber aldık, yine Diyarbakır’da 3 askerimiz şehit. 
ERKAN
HABERAL (Ankara) – 5 şehit. 
ERKAN
AKÇAY (Devamla) – Alçakça, şerefsizce, Kanasla keskin nişancılar tarafından
şehit edildi. Yeter artık! Herkes söylediği söze iyi dikkat edecek, kulağı
duyacak, vicdanı duyacak! Burada sadece demagoji yapıyorsunuz, samimi değilsiniz!
Terör örgütü PKK’nın sözcülüğünü yapıyorsunuz. Bir günden bir güne PKK’nın
terör eylemlerini kınamadınız, “dur” demediniz. Sadece terör yaratmakla ve bu
teröre destek vermekle melun emellerinize ulaşacağınızı sanıyorsunuz. 
Değerli
arkadaşlar, terör, savaşın ve saldırının bir çeşididir ve bir irade kırma
faaliyetidir. PKK terör örgütü ve diğer terör örgütleri, bütün terör örgütleri,
Türk milletinin, Türkiye Cumhuriyeti'nin iradesini kırmak istiyor. İşte, bu
“çözüm süreci” denilen sürece de iktidar ve hepimiz, bu çerçeveden bakmak
durumundayız. Vicdansızlıkla itham ediyorum bu sözleri ve tahammülle
dinliyoruz. Eğer biz, Allah’tan korkmasaydık davranışlarımız ve tutumlarımız
çok daha farklı olurdu. Biz, istiyoruz ki vatanımızın, milletimizin birliği,
bütünlüğü bozulmasın, Türkiye Cumhuriyeti'nin bütün vatandaşlarının bir ve
bütün olarak kardeşlik içerisinde tasada, kıvançta ortak bir yaşama azmini
kuvvetlendirelim ama sizler bunu bölmenin…
(Mikrofon
otomatik cihaz tarafından kapatıldı) 
ERKAN
AKÇAY (Devamla) – …vatandaşların birlik, beraberliğini parçalamanın
derdindesiniz. Bütün dertleri bu.
Hepinize
saygılar. (MHP sıralarından alkışlar) 
İLKNUR
İNCEÖZ (Aksaray) – Sayın Başkanım…
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın İnceöz daha önce söz istemişti, sizi de dinleyeceğim sonra.
Buyurun
Sayın İnceöz.
İLKNUR
İNCEÖZ (Aksaray) – Az evvelki hatip yani bir önceki hatip -sayın grup başkan
vekilini kastetmiyorum az evvelki hatip derken- biraz evvel bütün ölümlerden
bizleri mesul tutmak suretiyle grubumuza sataşmada bulunmuştur. 69’a göre söz
istiyorum. 
BAŞKAN
– Buyurun Sayın İnceöz. (AK PARTİ sıralarından alkışlar)
Size
de iki dakika veriyorum.
Lütfen,
yeni bir sataşmaya meydan vermeyelim. 
4.- Aksaray Milletvekili İlknur İnceöz’ün,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Adalet ve Kalkınma Partisine sataşması nedeniyle konuşması
İLKNUR
İNCEÖZ (Aksaray) – Sayın Başkanım, değerli milletvekili arkadaşlarım; biraz
evvelki hatip, konuşmasında gerçekten tam bir tiyatro sergiledi. Eğer bu
konuşmasını dönüp orada hendek kazanlara, oradaki vatandaşlarımızın oyuyla
seçilmiş, belediyede temsil hakkını kazanmış belediye başkanlarının
imkânlarıyla kazılan hendeklere, açılan çukurlara döşenen mayınlarla,
bombalarla, el yapımı patlayıcılar döşenilmesi, tabutun içerisine birtakım
silahlar, alet edevatlar yerleştirilmesi, cenazelerin bu şekilde kullanılması…
OKAN
GAYTANCIOĞLU (Edirne) – Ülkeyi kim yönetiyordu o zaman?
İLKNUR
İNCEÖZ (Devamla) – Ambulanslar çağrılıyor, ambulans şoförü taranıyor,
ambulanslar zarar görüyor, ondan sonra da gelip bu kürsüde başka hikâyeler
anlatıyoruz. Okullar… Daha dün burada otururken söyledim, geçtiğimiz cuma günü
bir okulun avlusuna bomba atılıyor. 
SİBEL
YİĞİTALP (Diyarbakır) – Araştıralım.
ÇAĞLAR
DEMİREL (Diyarbakır) – Araştıralım onları, kim yaptı görelim.
İLKNUR
İNCEÖZ (Devamla) – Çocukları katleden kim? Bunlarla mücadele eden kim?
Camilere, kutsal mabetlerimize, ibadet yerlerimize bomba fırlatıp Kur’an-ı
Kerim’lerin yakılmasına hedef olan kim, yapan kim?
ÇAĞLAR
DEMİREL (Diyarbakır) – Gördünüz mü? Biz gördük onları ama… Siz gördünüz mü?
İLKNUR
İNCEÖZ (Devamla) – İşte burada eğer biraz evvelki hatip, konuşmasında o
gözyaşlarını akıtırken terör örgütüne seslenebilseydi, bunu samimi bulurdum!
(AK PARTİ ve MHP sıralarından alkışlar) 
Bir
de bütün bu konuşmanın içerisine şunu dercetti ya, dokunan taraftan bir tanesi
de bu. Sözünüzü terör sözcülüğü değil, terör örgütüne, PKK’ya, oradaki sivil,
masum vatandaşımızı hedef alanlara karşı yönlendirmeniz gerekiyordu. 
ATİLA
SERTEL (İzmir) – Siz seslenin terör örgütüne. Siz niye seslenmiyorsunuz?
Beraber oturdunuz beraber, Oslo’da oturdunuz beraber.
İLKNUR
İNCEÖZ (Devamla) – Bununla beraber yine şu yapılıyor değerli milletvekili
arkadaşlarım, bundan önce olduğu gibi tıpkı Kobani konuşmasında…
ATİLA
SERTEL (İzmir) – Oslo’da beraber oturdunuz. (AK PARTİ ve CHP sıraları arasında
karşılıklı laf atmalar)
BAŞKAN
– Sayın milletvekilleri, lütfen…
İLKNUR
İNCEÖZ (Devamla) – Sayın Cumhurbaşkanımızın yine konuşma metni içerisinden bir
cümlesi alınıyor, cımbızlanıyor, tırnaklanıyor yine başka manalara
ulaştırılmaya çalışılıyor. Anlaşılan o ki Sayın Cumhurbaşkanımızın
kaymakamlarla toplantı yapması hayli zorunuza gitmiş. Bakın, o konuşmada
“Gerekirse mevzuatı bir kenara koyun.” denilirken kastedilen şey, biraz evvel
söylediğim şekilde, yetkileri gayrimeşru bir şekilde kullanmak suretiyle,
hendek kazmak suretiyle, terör örgütüne destek vermek, terörün sözcülüğünü
yapmak suretiyle, evet, özellikle son aylarda…
ÇAĞLAR
DEMİREL (Diyarbakır) – Başkan süre kaç oldu!
İLKNUR
İNCEÖZ (Devamla) – …doğu ve güneydoğuda belediyelerin ne tür yasa dışı
faaliyetler içerisinde…
(Mikrofon
otomatik cihaz tarafından kapatıldı) 
İLKNUR
İNCEÖZ (Devamla) – …olduğunu biz gördük. Bunu yasal çerçeveye, kılıfa uydurmaya
çalışıyor olabilirler. İşte bunlarla mücadele.
ÇAĞLAR
DEMİREL (Diyarbakır) – Zaman sınırlaması yok sanırım Başkanım.
BAŞKAN
– Sistemi ben de uyardım şimdi. 
İLKNUR
İNCEÖZ (Devamla) – Yani orada yapılanlar… Hangi mevzuattan bahsediyorsunuz?
Ben
yine cümlenin cımbızlanarak, çarpıtılarak bir algı oluşturulmasını kınadığımı,
reddettiğimi belirtmek istiyorum.
Teşekkür
ediyorum. (AK PARTİ sıralarından “Bravo” sesleri, alkışlar) 
BAŞKAN
– Tamam Sayın İnceöz.
Evet,
Sayın Özel…
ÖZGÜR
ÖZEL (Manisa) – Sayın Başkanım, aynı gerekçeyle…
ÇAĞLAR
DEMİREL (Diyarbakır) – Sayın Başkan, şimdi her iki parti…
İLKNUR
İNCEÖZ (Aksaray) – Terörün sözcülüğünü yapmaya devam edin siz!
BAŞKAN
– Sayın Demirel, söz vereceğim ama daha önce birlikte, hep birlikte kalktılar,
önceki sataşmaya dayanarak Sayın Özel söz istemişti.
Buyurun.
ÖZGÜR
ÖZEL (Manisa) – Partimizin ismi zikredilerek… Biraz önce Milliyetçi Hareket
Partisinin de ortaya koyduğu gerekçeyle grubumuz adına söz istiyoruz.
Uygun
görürseniz, Selina Hanım cevap verecek.
BAŞKAN
– Buyurun Sayın Doğan. (CHP sıralarından alkışlar)
Sizin
de iki dakikadır süreniz. 
5.- İstanbul Milletvekili Selina Doğan’ın,
Şanlıurfa Milletvekili Osman Baydemir’in HDP grup önerisi üzerinde yaptığı
konuşması sırasında Cumhuriyet Halk Partisine sataşması nedeniyle konuşması
SELİNA
DOĞAN (İstanbul) – Sayın Başkan, sayın vekiller; bizler burada aylardır
güneydoğuda yaşanan olayları oradaki halkın kimliği üzerinden, oradaki halkın
temsil edildiği parti üzerinden belki tartışıyoruz ama her ne kadar Sayın
Cumhurbaşkanı hukuku göz ardı etmeyi buyurmuş olsa da biz, Allah’tan değil,
hukuktan ve bu ülkenin elden gitmesinden korkuyoruz.(x) O
yüzden, hukukun… Hukukun… (AK PARTİ ve MHP sıralarından gürültüler)
METİN
GÜNDOĞDU (Ordu) – Allah’tan korkmuyor musunuz yani?
SELİNA
DOĞAN (Devamla) – …hukukun üstünlüğü üzerinden tartışmak zorundayız. Bakın,
biz, sokağa çıkma yasakları ilan edildiği günden beri bu konuda soru önergeleri
veriyoruz. Kurucusu olduğumuz Avrupa Konseyinin ve tarafı olduğumuz Avrupa
İnsan Hakları Sözleşmesi’nin maddelerine göre savaş hukukunda dahi, olağanüstü
hâllerde dahi uygulanması gereken, riayet edilmesi gereken en temel insan
haklarının orada uygulanmadığını söylüyoruz. 
KAMİL
AYDIN (Erzurum) – Savaş yok orada, terör var, terör. Ne savaşı ya!
SELİNA
DOĞAN (Devamla) – Savaş hukukunda dahi insanların suya, temel gıdalara, sağlık
hizmetlerine erişmesi, insancıl hukukun gereğidir. 
Sayın
Vekilimiz Mahmut Bey -biz Diyarbakır’daydık cuma günü- orada sayın valiye
“İnsancıl Hukuk” kitabını hediye etti. Hepinizin okumasını tavsiye ediyorum o
kitabı. Savaş hukukunda bile riayet edilmesi gereken insan haklarından
bahsediyoruz burada. 
İSMAİL
OK (Balıkesir) – Savaş yok, terörist var, terörist! Neden bahsediyorsunuz? Ne
savaşı? Terör var!
SELİNA
DOĞAN (Devamla) – Soruyorum size Sayın Bakan: O soru önergemize neden cevap
verilmedi? Askıya alınan, sokağa çıkma yasaklarının yasal dayanağı olmadığını
ısrarla söylüyoruz. 
ERKAN
HABERAL (Ankara) – Atatürk’ün kurduğu partinin temsilcisi, cumhuriyete savaş
açanlara böyle mi sahip çıkacak ya!
BAŞKAN
– Sayın milletvekilleri, müdahale etmeyelim.
SELİNA
DOĞAN (Devamla) – Hadi uygulanıyor, “Ya eve hapsolun ya orayı terk edin!”
deniliyor. (AK PARTİ ve MHP sıralarından gürültüler)
İSMAİL
OK (Balıkesir) – Atatürk’ün CHP’sine bakın, utanın!
SELİNA
DOĞAN (Devamla) – Sokağa çıkma yasağının kaç gün süreceğinin Avrupa Konseyine
bildirilmesi gerekiyor. Biz bu anlamda gerek Avrupa Konseyini gerek
uluslararası insan hakları kuruluşlarını sorumluluğa davet ediyoruz. Bu
kürsüden bir kere daha davet ediyoruz. 
İSMAİL
OK (Balıkesir) – Terörist kim?
SELİNA
DOĞAN (Devamla) – Teröristin kim olduğunu tartışmıyoruz burada. Teröristin…
(Mikrofon
otomatik cihaz tarafından kapatıldı)
BAŞKAN
– Sayın Doğan, süreniz dolmuştur. 
SELİNA
DOĞAN (Devamla) – Saygılar sunuyorum. (CHP sıralarından alkışlar)
ADNAN
GÜNNAR (Trabzon) – Biz Allah’tan korkuyoruz kardeş!
ERKAN
HABERAL (Ankara) – Sayın Özel, sizden bekliyorduk açıklama.
BAŞKAN
– Sayın milletvekilleri…
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun Sayın Demirel.
ÇAĞLAR
DEMİREL (Diyarbakır) – Sayın Başkan, şu anda yapılan konuşmalar sırasında MHP
Grubu adına konuşan, AKP Grubu adına konuşan iki hatip de hem grubumuza hem de
Osman Bey’in şahsına ithamlarda bulundu. Onun için biz ayrı ayrı bunlara cevap
vermek istiyoruz. Dolayısıyla, şu anda Osman Bey’in hem MHP Grubunun hem AKP
Grubunun yapmış olduğu ithamlar için hem de kendi şahsı adına konuşması
gerekiyor. O yüzden süreyi ona göre ayarlarsanız…
BAŞKAN
– İki dakika veriyorum sataşmadan.
ÇAĞLAR
DEMİREL (Diyarbakır) – Sayın Başkan, sataşmadan iki dakika o zaman AKP Grubu
adına…
OSMAN
BAYDEMİR (Şanlıurfa) – Sayın Başkan, iki dakika değil. Hem şahsıma…
BAŞKAN
– Ayrıca grup adına düşünürüz. Tamam. İki dakika şahsına…
Buyurun
Sayın Baydemir…
ERKAN
HABERAL (Ankara) – Başkan, Türkiye Cumhuriyeti’nin bütün değerlerine burada her
gün küfrediliyor sataşma olarak algılanmıyor da bizim bir tek cevabımız mı
burada sataşma olarak algılanıyor? Cumhuriyetin bir tane değeri kalmadı burada!
6.- Şanlıurfa Milletvekili Osman
Baydemir’in, Manisa Milletvekili Erkan Akçay ile Aksaray Milletvekili İlknur
İnceöz’ün sataşma nedeniyle yaptıkları konuşmaları sırasında şahsına
sataşmaları nedeniyle konuşması
OSMAN
BAYDEMİR (Şanlıurfa) – Sayın Başkan, her kim ki Kurşunlu Camisi’ni yaktıysa,
her kim ki kutsalımıza el uzattıysa Allah, önce onu ıslah etsin. Islaha
gelmiyorsa, Allah onu gark etsin; bir. (Gürültüler) 
KAMİL
AYDIN (Erzurum) – Vatan kutsaldır, vatan! En kutsal, vatandır, öğren! O mayınları
sizin zamanınızda döşediler! 
ÇAĞLAR
DEMİREL (Diyarbakır) – Sayın Başkan, böyle olmaz yani!
OSMAN
BAYDEMİR (Devamla) – İki, her kim ki okulun bahçesine, çocukların bulunduğu bir
ortama bomba attıysa Rabb’im önce onu ıslah etsin. Islaha gelmiyorsa, Allah onu
gark etsin. 
HÜSNÜYE
ERDOĞAN (Konya) – Bomba kimlerin…
OSMAN
BAYDEMİR (Devamla) – Her kim ki kiliseyi, camiyi, mabedi, cemevini yakıyorsa,
kapatıyorsa, işlevsiz kılıyorsa, Allah onun belasını versin!
KAMİL
AYDIN (Erzurum) – Askeri, polisi, koruyucu… 
Versin!
FUAT
KÖKTAŞ (Samsun) – Bir kere PKK’yı lanetleseniz!
BAŞKAN
– Sayın milletvekilleri, müdahale etmeyelim.
OSMAN
BAYDEMİR (Devamla) – Bakın, bir kez daha söylüyorum, mesele şudur: Hayat
kurtarmak, hayat vermek… Bir ülkenin bekasını sağlamanın yolu öldürmekten
geçmiyor. Neden 2013’le 2015 Temmuzuna kadar insanlarımız hayatını yitirmedi? 
ERKAN
HABERAL (Ankara) – Koyun koyuna olduğunuz için.
OSMAN
BAYDEMİR (Devamla) – Askeriyle, polisiyle, siviliyle, genciyle, çocuğuyla neden
insanların hayatı korundu?
FUAT
KÖKTAŞ (Samsun) – “Siyasi hayatıma mal olsa dahi terörü bitireceğim.” diyen
Tayyip Erdoğan’ı Esed suistimal etti. 
KAMİL
AYDIN (Erzurum) – Mayın döşemekle meşguldünüz, mayın! Bombaları döşüyordunuz o
zaman!
ÇAĞLAR
DEMİREL (Diyarbakır) – Ayıp ya…
OSMAN
BAYDEMİR (Devamla) – Çünkü çatışmasızlık vardı. Çünkü diyalog vardı. 
İLKNUR
İNCEÖZ (Aksaray) – Kim bozdu? Terör örgütü bozdu. 
OSMAN
BAYDEMİR (Devamla) – Çünkü umut vardı, umut, umut… Birlikte yaşam umudu vardı.
Ne zaman ki “Masa yok.”, ne zaman ki “Kürt sorunu yok.”, ne zaman ki “Bundan
sonra buzdolabında.” denildi, işte ülkenin içerisinde yer almış olduğu tablo
bu. 
FUAT
KÖKTAŞ (Samsun) – Ceylânpınar’ı konuş, Ceylânpınar’ı… Gece saat iki, enseye
dayanan silah kurşunlarıyla…
OSMAN
BAYDEMİR (Devamla) – Bu tablonun kimseye hayrı yok. Bu tablo kimseyi düze
çıkarmaz. Gelin, bir kez daha, çözüm sürecinin ruhuna geri dönün. 
ERKAN
HABERAL (Ankara) – Her tarafa bomba doldurun, her tarafı mayın yapın! 
OSMAN
BAYDEMİR (Devamla) – Bir kez daha, mutlaka bu dünyada yargı… 
ERKAN
HABERAL (Ankara) – Askeri arkadan vurun, polisi arkadan vurun, her tarafa pusu
atın, her tarafa bunu yapın, bir daha çözüme geri dönün! 
OSMAN
BAYDEMİR (Devamla) – …mekanizmasının işleyeceği gelecek olacaktır, mutlaka
mahkemeikübrada bütün bunların sorumlularının hesap verdiği süreçler olacaktır.

(Mikrofon
otomatik cihaz tarafından kapatıldı) 
OSMAN
BAYDEMİR (Devamla) – O süreçten kurtulmak istiyorsanız, gelin, bir kez daha her
şeye rağmen, el ele verelim, şiddeti de, silahı da, her türlü kıyımı da ortadan
kaldıracak… (AK PARTİ ve MHP sıralarından gürültüler)
BAŞKAN
– Süreniz dolmuştur Sayın Baydemir.
OSMAN
BAYDEMİR (Devamla) – …yeni bir sürecin başlangıcını hayata geçirelim. (HDP
sıralarından alkışlar)
ÇAĞLAR
DEMİREL (Diyarbakır) - Sayın Başkan…
BAŞKAN
– Sayın Demirel…
Süreniz
dolmuştur buyurun Sayın Baydemir.
Buyurun
Sayın Baydemir. Siz buyurun yerinize geçin. 
ÇAĞLAR
DEMİREL (Diyarbakır) – Sayın Başkan…
BAŞKAN
– Onu düşüneceğim, bir saniye. 
OSMAN
BAYDEMİR (Şanlıurfa) – Ne demek “Düşüneceğim.” ya?
ÇAĞLAR
DEMİREL (Diyarbakır) – Hayır, düşünme değil…
BAŞKAN
– Sayın Demirel…
ÇAĞLAR
DEMİREL (Diyarbakır) – Başkan, bizim grubumuza direkt itham var. Hayır, ifade
edeyim, kullandıkları…
BAŞKAN
– Sayın Demirel, ben kim konuşacak dedim, “Sayın Baydemir konuşacak.” dediniz. 
ÇAĞLAR
DEMİREL (Diyarbakır) – Tamam, Sayın Baydemir şahsına yönelik konuştu. Hatip,
grubun şahsına yönelik ithamda bulundu.
BAŞKAN
– Sayın milletvekilleri… 
İLKNUR
İNCEÖZ (Aksaray) – Sayın Başkanım…
BAŞKAN
– Buyurun oturun siz… 
Sayın
İnceöz…
OSMAN
BAYDEMİR (Şanlıurfa) – Sayın Başkan, ayrımcılık yapmayın lütfen. 
BAŞKAN
– Ayrımcılık yapmıyorum. 
OSMAN
BAYDEMİR (Şanlıurfa) – Her iki gruba söz verdiniz, hem şahsıma hem grubuma
sataşma oldu. 
BAŞKAN
– Ama lütfen siz de benim yönetimime müdahale etmeyin. Ayrımcılık yapmıyorum.
Ben nasıl idare ettiğimi biliyorum.
OSMAN
BAYDEMİR (Şanlıurfa) – Başkan, açık ve net bir şekilde… Bu, doğru değil ki. 
BAŞKAN
– Doğru olana ben karar veririm. Ben bilirim doğru olduğunu. İç Tüzük’ü
uyguluyorum ben. 
ÇAĞLAR
DEMİREL (Diyarbakır) – Başkan, biz İç Tüzük’ü uyguluyoruz.
OSMAN
BAYDEMİR (Şanlıurfa) – Grubumuza sataşma var, niye söz vermiyorsunuz?
ÇAĞLAR
DEMİREL (Diyarbakır) – Biz, İç Tüzük’ün uygulanmasını istiyoruz. 
BAŞKAN
– Sayın Demirel…
ÇAĞLAR
DEMİREL (Diyarbakır) – Hayır Başkan, İç Tüzük’ün uygulanmasını…
BAŞKAN
– Bir dakika beni dinle. 
ÇAĞLAR
DEMİREL (Diyarbakır) – …adaletli bir şekilde uygulanmasını istiyoruz. 
BAŞKAN
– Ben adaletli bir şekilde uyguluyorum. 
ÇAĞLAR
DEMİREL (Diyarbakır) – MHP Grubu özelde partimize yönelik ithamlarda bulundu…
BAŞKAN
– Tamam, birlikte cevap verseydiniz…
KAMİL
AYDIN (Erzurum) – İthamlarına cevap verdik, ne ithamda bulunduk! İtham ettiniz,
cevap verdik. Hayret bir şey!
BAŞKAN
– Sayın İnceöz…
İLKNUR
İNCEÖZ (Aksaray) – Sayın Başkanım, az evvelki hatip…
ÇAĞLAR
DEMİREL (Diyarbakır) – Sayın Başkan… Ben bu ayrımcılığı kabul etmiyorum Başkan.

BAŞKAN
– Ayrımcılık yapmıyorum, lütfen.
ÇAĞLAR
DEMİREL (Diyarbakır) – İkincisi, AKP Grubunun da ithamları var. Bize söz hakkı
vereceksiniz. 
BAŞKAN
– Sayın Demirel, Sayın İnceöz’ü dinliyorum şimdi. 
ÇAĞLAR
DEMİREL (Diyarbakır) – Sayın Baydemir’e ilişkin, şahsına yönelik bir ithamdı. 
İLKNUR
İNCEÖZ (Aksaray) – Sayın Başkan, az evvelki hatip, yine konuşmasında ölümlerden
grubumuzu, iktidarımızı sorumlu kılmaktadır. 
ÇAĞLAR
DEMİREL (Diyarbakır) – Başkan, biz oturmadan, sözümüzü bitirmeden karar
aldınız, başka bir gruba söz hakkı verdiniz. 
İLKNUR
İNCEÖZ (Aksaray) – Dolayısıyla buna cevap vermek gerekmektedir. 69’a göre
sataşmadan söz istiyoruz, grubumuz adına da Mehmet Metiner konuşacak.
BAŞKAN
– Buyurun, iki dakika süre veriyorum. (AK PARTİ sıralarından alkışlar) 
ÇAĞLAR
DEMİREL (Diyarbakır) – Başkan, bu, hukuksuz bir uygulamadır. Sizi İç Tüzük’e
uymaya davet ediyorum. 
BAŞKAN
– Sayın Demirel, ben İç Tüzük’e uyuyorum. Ben sataşmanın olduğu zamanlarda
veriyorum…
ÇAĞLAR
DEMİREL (Diyarbakır) – Hayır, İç Tüzük’e uygun hareket etmiyorsunuz!
BAŞKAN
– Bırakın Allah aşkına ya. 
ÇAĞLAR
DEMİREL (Diyarbakır) – Bizim, sözümüzü söylememize izin vermiyorsunuz. 
BAŞKAN
- Buyurun Sayın Metiner… 
ÇAĞLAR
DEMİREL (Diyarbakır) – Sataşmalara cevap vermemize izin vermiyorsunuz. Biz bunu
kabul etmiyoruz! 
BAŞKAN
– Bir saniye…
Sayın
Metiner, buyurun.
7.- İstanbul Milletvekili Mehmet
Metiner’ın, Şanlıurfa Milletvekili Osman Baydemir’in sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
MEHMET
METİNER (İstanbul) – Sayın Başkan, değerli milletvekilleri…
ÇAĞLAR
DEMİREL (Diyarbakır) – Başkan, İç Tüzük’e uygun hareket etmediğinizi, partimize
yönelik söz hakkımızı kullanmamıza izin vermediğinizi bir kez daha söylüyorum.
BAŞKAN
– Sayın Demirel, istirham ediyorum, lütfen, hatip kürsüde.
ÇAĞLAR
DEMİREL (Diyarbakır) – Sataşmalara yönelik söz hakkı vermediniz.
GÖKCEN
ÖZDOĞAN ENÇ (Antalya) – Burası dağ başı değil Sayın Başkan ya!
BAŞKAN
– Mehmet Metiner, buyurun.
MEHMET
METİNER (Devamla) – Tekrar başa alalım Sayın Başkan. 
MİHRİMAH
BELMA SATIR (İstanbul) – Sayın Başkan, öğrenecekler, burası Meclis; dağ değil,
dağ değil burası. Usulü, adabı öğrenecekler.
BAŞKAN
– Sayın Metiner, buyurun.
MEHMET
METİNER (Devamla) – Sayın Başkan, değerli milletvekilleri; hepinizi sevgiyle
saygıyla selamlıyorum.
Şimdi,
hakikaten tam bir tiyatro oynanıyor… 
SİBEL
YİĞİTALP (Diyarbakır) – Oyuncu olan sensin, tiyatro oyuncusu! Hiç sahici
değilsin, sahici olmayan bir adamsın!
MEHMET
METİNER (Devamla) – Yani yavuz hırsız buraya gelse var ya siyaseten yavuz
hırsızlık yapan insanların suratına bakarken utanır yani.
SİBEL
YİĞİTALP (Diyarbakır) – 24 yurttaş şu anda bombardıman altında, ambulans
gitmesi gerekirken hepiniz bunu izliyorsunuz! 
MEHMET
METİNER (Devamla) – Çözüm sürecini bozan sizsiniz. 
SİBEL
YİĞİTALP (Diyarbakır) – Hepiniz bunu izliyorsunuz ya! Hiç mi vicdanınız
sızlamıyor ya!
BAŞKAN
– Müdahale etmeyelim Sayın Yiğitalp, lütfen.
MEHMET
METİNER (Devamla) – Silahlı güçleri şehirlere yığan sizsiniz.
SİBEL
YİĞİTALP (Diyarbakır) – Şu anda 24 insan bombardıman altında. Ambulans gitmesi
gerekirken…
BAŞKAN
– Müdahale etmeyelim, konuşursunuz, cevap verirsiniz sonra.
MEHMET
METİNER (Devamla) – Ölüm çukurları açan sizsiniz.
SİBEL
YİĞİTALP (Diyarbakır) – Konuşma! Vicdanın varsa 24 insan ölüyor orada, ölüyor.
MEHMET
METİNER (Devamla) – Burada gelip ölümlerden şikâyet etmeye asla hakkınız yok.
Eli silahlı terörist unsurlarla Kürt halkına zulmeden sizsiniz. Onların seyahat
özgürlüğünü engelleyen sizsiniz. Onların kutsal mabetlerini yakan sizsiniz. (AK
PARTİ sıralarından alkışlar) 
SİBEL
YİĞİTALP (Diyarbakır) – Bakma buraya, bakma!
ÇAĞLAR
DEMİREL (Diyarbakır) – Herkes sizi de biliyor, bizi de! Halkımız sizi biliyor.
MEHMET
METİNER (Devamla) – Siz ölüme sebebiyet veren bir anlayışın mensuplarısınız.
Siz kandan besleniyorsunuz.
SİBEL
YİĞİTALP (Diyarbakır) – Elinizden kan damlıyor, kan! Kan damlıyor elinizden!
MEHMET
METİNER (Devamla) – Siz ölümden besleniyorsunuz. Siz silahtan besleniyorsunuz. 
SİBEL
YİĞİTALP (Diyarbakır) – Kan damlıyor elinden! Sus, konuşma!
GÖKCEN
ÖZDOĞAN ENÇ (Antalya) – Ne yapacaksın konuşursa?
MEHMET
METİNER (Devamla) – Efendim, “Biz et tırnak değiliz. Mekruhla uğraşıyorsun.”
Sayın Baydemir, adam öldürmek haramdır, haram. 
BURCU
ÇELİK ÖZKAN (Muş) – Aynı şeyi söylüyorsun da yanlış yere bakıyorsun Metiner!
MEHMET
METİNER (Devamla) – Dibine kadar harama batacaksınız, burada kalkıp mekruh
işlemenin bilmem ne olduğunu anlatacaksın. Önce PKK’nın ölüm timlerine karşı
çıktığını açıklayacaksın. “Efendim, masa devrildiği için silahlar konuştu.”
Silahlara arka çıkmayacaksın. Bir siyasetçi hiçbir şekilde silahın gücüne
inanmaz. Tut ki masa devrilmiş olsun, bu, PKK’nın silah siyasetini, adam
öldürmesini meşru kılar mı? Bir siyasetçi burada terörün siyasetini yapar mı,
terör örgütüne arka çıkar mı? O zaman, siz siyasetçi olarak varlık
nedenlerinizi ortadan kaldırıyorsunuz. Durduğunuz yeri netleştirin. Şu an
Türkiye’de tam bir tiyatro oynanıyor. Terör örgütü yakıp yıkıyor, bugün de 3
şehidimiz geldi. Hiçbirine itirazınız yok. 
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Başkanım, söz hakkı bitmiş ama yine de devam ediyor.
MEHMET
METİNER (Devamla) – Ama hem öldürüyorsunuz hem de devletin öldürdüğünü iddia
ederek burada timsah gözyaşları döküyorsunuz. Yazıklar olsun! (AK PARTİ
sıralarından alkışlar) 
ÇAĞLAR
DEMİREL (Diyarbakır) – Başkan…
BAŞKAN
– Buyurun Sayın Demirel, kim konuşacak?
ÇAĞLAR
DEMİREL (Diyarbakır) – Başkan, sizi İç Tüzük’e uymaya davet ediyorum.
MİHRİMAH
BELMA SATIR (İstanbul) – Tamam, söz verdi, buyurun.
BAŞKAN
– Ben İç Tüzük’e uyuyorum.
ÇAĞLAR
DEMİREL (Diyarbakır) – Başkan…
BAŞKAN
– Buyurun. 
MİHRİMAH
BELMA SATIR (İstanbul) – Buyurun kürsüye. Allah Allah!
ÇAĞLAR
DEMİREL (Diyarbakır) – MHP Grubunun, AKP Grubunun bizim partimize sataşmasını
çok net olarak gördünüz, tek tek ifade edebilirim. Osman başkan kendisine
yapılan sataşmadan söz aldı ama siz, bizim sataşmaya ilişkin söz almamız
gerekirken, biz daha konuşmamızı bitirmeden başka bir grup başkan vekilini
kaldırıp ona söz veriyorsunuz. O yüzden…
BAŞKAN
– Konuşmanızı bitirdiniz, sataşmadan dolayı iki dakika süre verdim, bitti,
sonra çağırdım.
ÇAĞLAR
DEMİREL (Diyarbakır) – Hayır Başkan, biz kesinlikle, bize sataşan gruplara
cevap vermek zorundayız.
BAŞKAN
– Sayın Demirel…
ÇAĞLAR
DEMİREL (Diyarbakır) – Bize sataşan gruplara cevap vereceğiz. Bugün, şu anda…
BAŞKAN
– Evet, şu anda sataşmadan dolayı…
ÇAĞLAR
DEMİREL (Diyarbakır) – Ben bir şey söyleyeyim. Şu anki sataşmaya ilişkin de hem
Osman Bey’in şahsına hem de grubumuza sataşma var Başkan. Yani o yüzden sizi İç
Tüzük’ü uygulamaya davet ediyorum.
BAŞKAN
– Sayın Demirel, bakın, Osman Bey’e ben iki dakika süre verdim.
“Şahsına-grubuna sataşma” nasıl addediyorsanız edin. Ben Osman Bey’e iki
dakikalık süre verdim, iki dakika konuştu, oturdu yerine. Şimdi yine aynı
şekilde “Sataşma var.” diyorsanız, aynı şekilde var, ben Osman Bey’e gene iki
dakika şahsına ve…
ÇAĞLAR
DEMİREL (Diyarbakır) – Osman Bey şahsına ilişkin konuşacak, biz grup adına
konuşacağız. 
BAŞKAN
– Sayın Demirel, bu işi bu şekilde sonuçlandıramayız.
ÇAĞLAR
DEMİREL (Diyarbakır) – Başkan, ama İç Tüzük bunu gösteriyor. 
BAŞKAN
– Şimdi, sizin her söylediğinize bir başkası karşı çıkarsa, bir başkasının
söylediğine herkes…
ÇAĞLAR
DEMİREL (Diyarbakır) – Başkan, İç Tüzük bunu uygulamayı gerektiriyor. Osman
Bey’in şahsına o kendisi cevap verecek, grubumuz adına da biz cevap vereceğiz.
İç Tüzük bunu gösteriyor Başkan, İç Tüzük’ü uygulamak zorundasınız. 
BAŞKAN
– Bakın Sayın Demirel, az önce sordum “Osman Bey konuşacak.” dediniz. 
ÇAĞLAR
DEMİREL (Diyarbakır) – Hayır “şahsına” dedim.
BAŞKAN
– Sordum, hayır.
ÇAĞLAR
DEMİREL (Diyarbakır) – Ama “şahsına” dedim.
BAŞKAN
– Ben az önce sordum, Osman Bey konuşacak, hatta…
ÇAĞLAR
DEMİREL (Diyarbakır) – Başkan, kayıtlara bakabilirsiniz. 
AYTUN
ÇIRAY (İzmir) – Sayın Başkan, dirayetli olun, Meclisi çalıştırmıyorlar. Böyle
şey olmaz, dirayetli olun Sayın Başkan.
ÇAĞLAR
DEMİREL (Diyarbakır) – Biz, daha konuşmamızı bitirmeden başka bir grup başkan
vekilini kaldırıyorsunuz. Bu, hakkaniyete uygun değil. 
BAŞKAN
– Sayın Demirel, konuşmayı bitirdi.
ÇAĞLAR
DEMİREL (Diyarbakır) – İç Tüzük’ü uygulamıyorsunuz Başkan.
BAŞKAN
– Ben İç Tüzük’ü uyguluyorum, ben gayet iyi uyguluyorum, İç Tüzük’ü biliyorum.
ÇAĞLAR
DEMİREL (Diyarbakır) – Ben sizi İç Tüzük’ü uygulamaya davet ediyorum ve şu anda
grubumuz adına üç ayrı konuşma hakkımız var, bir de Osman başkanın şahsı adına
konuşma hakkı var.
BAŞKAN
– Başka?
ÇAĞLAR
DEMİREL (Diyarbakır) – Biz bunu İç Tüzük’ü hatırlatarak söylüyoruz. 
BAŞKAN
– 4 defa sataşmadan söz mü istiyorsunuz?
SİBEL
YİĞİTALP (Diyarbakır) – Evet. 
BAŞKAN
– Sayın Demirel, bu sizin istediğiniz, İç Tüzük’e uygun bir şey mi?
Hakkaniyetli bir şey mi?
ÇAĞLAR
DEMİREL (Diyarbakır) – Evet, vermediniz, zamanında vermediniz. 
BAŞKAN
– Her ağzınıza geleni söyleyeceksiniz, siz her şeyi söyleyeceksiniz, ondan
sonra da karşı bir şey söylendiği zaman “Herkes bize sataştı.” diyeceksiniz.
Böyle bir şey olur mu! (AK PARTİ sıralarından alkışlar) 
ÇAĞLAR
DEMİREL (Diyarbakır) – Hayır, hayır Başkan, İç Tüzük’e uygundur. Hayır, ama
zamanında bize vermediniz.
BAŞKAN
– Böyle bir şey var mı ya!
ÇAĞLAR
DEMİREL (Diyarbakır) – Siz zamanında bize vermediniz. 
BAŞKAN
– Bırakın Allah aşkına!
KAMİL
AYDIN (Erzurum) – On dakikadır konuşuyor ya, on dakikadır konuşuyor!
ÇAĞLAR
DEMİREL (Diyarbakır) – MHP’li hatip konuştuktan sonra biz söz hakkı istedik. 
BAŞKAN
– İlk sataşmadan önce…
ÇAĞLAR
DEMİREL (Diyarbakır) – Ben daha önce kalktım ama siz söz hakkını AKP Grubuna
verdiniz. 
BAŞKAN
– İlk sataşmadan dolayı MHP, CHP, AK PARTİ üçü birden söz talep etti. 
ÇAĞLAR
DEMİREL (Diyarbakır) – Tamam. 
BAŞKAN
– Çünkü üç ayrı gruba da “Allah’tan korkmuyorsunuz!” diye sataşıldı. 
ÇAĞLAR
DEMİREL (Diyarbakır) – Tamam, o zaman…
BAŞKAN
– Tamam, ondan sonra da size verdim işte. 
ÇAĞLAR
DEMİREL (Diyarbakır) – Hayır, onu şahsına ait verdiniz Başkan. 
BAŞKAN
– Sayın Demirel…
ÇAĞLAR
DEMİREL (Diyarbakır) – Hayır, hayır, şahsına ait verdiniz. 
ERKAN
AKÇAY (Manisa) – Sayın Başkan…
BAŞKAN
– Lütfen, benimle pazarlık yapmayın. 
Şimdi
kim söz isteyecek?
ÇAĞLAR
DEMİREL (Diyarbakır) – Şimdi Osman Bey şahsı adına isteyecek. Hem grubumuz
adına sataşma var hem de Osman Bey’e hem ismi kullanılarak hem de yapmış olduğu
konuşmadan dolayı sataşma var. Osman Bey şahsı adına, biz de grup adına
konuşacağız. 
BAŞKAN
– Ben Osman Bey’e iki dakika süre veriyorum, ister şahsı adına ister grup adına
konuşsun. 
ÇAĞLAR
DEMİREL (Diyarbakır) – Hayır Başkan! İç Tüzük’ü uygulayacaksınız. 
ERKAN
AKÇAY (Manisa) – Sayın Başkan…
ÇAĞLAR
DEMİREL (Diyarbakır) – Osman Bey şahsı adına…
BAŞKAN
– Buyurun.
ÇAĞLAR
DEMİREL (Diyarbakır) – Şahsı adına Osman Bey konuşacak. 
BAŞKAN
– Bir saniye…
Sayın
Akçay…
ATİLA
SERTEL (İzmir) – Ya, aynı masada otururken ne güzel anlaşıyordunuz. Niye kavga
ettiniz siz?
SİBEL
YİĞİTALP (Diyarbakır) – Ölümler yoktu. Ölümler hoşunuza mı gidiyor?
BAKİ
ŞİMŞEK (Mersin) – Belli oluyor kimin anlaştığı Atila Bey. Biraz önce dinledik
kimin anlaştığını. Çok iyi savundu. Müthişti yani. 
SİBEL
YİĞİTALP (Diyarbakır) – Sen işine bak!
ERKAN
AKÇAY (Manisa) – Sayın Başkan, ben biraz evvel grubumuza… Partimizin adı
zikredilmesi nedeniyle kürsüde cevap verdim sataşmadan dolayı. Ancak siz de
hatırlayacaksınız ki hatip, konuşmasında “MHP sıraları…” diyerek bütün grubumuzun
milletvekillerini kastetmiştir. HDP grup başkan vekilinin görüşünü, tezini
kabul edecek olursak biz de MHP Grubu adına bütün arkadaşlar talepte bulunur. 
BAŞKAN
– Bütün herkes…
ÇAĞLAR
DEMİREL (Diyarbakır) – Hayır Başkan! Başkan, ben kabul etmiyorum. 
BAŞKAN
– Sayın Demirel, sizin kabul edip etmemeniz değil, burada usul neyse ben onu
uygularım. 
ÇAĞLAR
DEMİREL (Diyarbakır) – Başkan, tutanakları istiyorum. 
BAŞKAN
– Sayın Baydemir, buyurun, iki dakika süre veriyorum size, şahsınıza ve
grubunuza…
ÇAĞLAR
DEMİREL (Diyarbakır) – Başkan tutanakları istiyorum. “Siz terör örgütünün
sözcülüğünü yapıyorsunuz.” dedi. 
BAŞKAN
– Tamam. 
ÇAĞLAR
DEMİREL (Diyarbakır) – Grubumuza MHP Grubunun direkt sözlü ifadesi budur. 
BAŞKAN
– O zaman buyurun, ben iki dakika süre veriyorum. 
ÇAĞLAR
DEMİREL (Diyarbakır) – Biz konuşacağız. 
BAŞKAN
– Buyurun, kim istiyorsa buyurun, iki dakika süre veriyorum. 
OSMAN
BAYDEMİR (Şanlıurfa) – Grup adına konuşma…
ÇAĞLAR
DEMİREL (Diyarbakır) – Şahsı adına da Osman başkan konuşacak. (AK PARTİ, CHP ve
MHP sıralarından gürültüler)
BAŞKAN
– Ben böyle pazarlık yapmıyorum, hayır efendim!
ÇAĞLAR
DEMİREL (Diyarbakır) – Pazarlık değil Başkan. 
BAŞKAN
– Kim konuşuyorsa konuşsun, yoksa geçeceğim ben burayı. Böyle bir şey olur mu
ya!
ÇAĞLAR
DEMİREL (Diyarbakır) – Başkan biz İç Tüzük’ü hatırlatarak söylüyoruz. 
BAŞKAN
– Sayın Baydemir, hanginiz konuşacaksınız?
ÇAĞLAR
DEMİREL (Diyarbakır) – Şahsı adına…
BAŞKAN
– Hayır, hanginiz konuşacaksınız Sayın Baydemir?
ÇAĞLAR
DEMİREL (Diyarbakır) – Şimdi, Başkan…
BAŞKAN
– O zaman iki dakika siz buyurun Çağlar Hanım, başka da vermiyorum. 
ÇAĞLAR
DEMİREL (Diyarbakır) – Hayır, biz… 
BAŞKAN
– Bu işi kapatıp gidiyorum. Böyle şey mi var ya!
ÇAĞLAR
DEMİREL (Diyarbakır) – Şahsı adına Osman başkana bir itham var orada Başkan.
BAŞKAN
– Tamam, o zaman Osman Bey çıksın.
ÇAĞLAR
DEMİREL (Diyarbakır) – Osman başkana itham var.
BAŞKAN
– Tamam, çıksın Osman Bey.
ÇAĞLAR
DEMİREL (Diyarbakır) – Ama grubumuz adına da her iki partinin de söylemiş
oldukları sözler var.
BAŞKAN
– Az önce ben hem grubunuz hem de Osman Bey’in şahsı adına Osman Bey’e söz
verdim.
ÇAĞLAR
DEMİREL (Diyarbakır) – Hayır işte, biz grubumuz adına ayrı, Osman Bey’in
şahsına ayrı diyoruz.
BAŞKAN
– Efendim, siz konuşuyor musunuz, konuşmuyor musunuz? 
ÇAĞLAR
DEMİREL (Diyarbakır) – Şimdi, Osman Bey şahsı adına, biz de grup adına
konuşacağız.
BAŞKAN
– Konuşuyor musunuz, konuşmuyor musunuz?
ÇAĞLAR
DEMİREL (Diyarbakır) – Şimdi, Osman Bey…
Başkan,
Osman Bey, şahsı adına konuşacak, biz de grup adına konuşacağız.
BAŞKAN
– Sayın Demirel…
Sayın
Baydemir, konuşuyor musunuz?
OSMAN
BAYDEMİR (Şanlıurfa) – Grup başkan vekilimizin…
BAŞKAN
– Konuşuyor musunuz?
OSMAN
BAYDEMİR (Şanlıurfa) – Konuşuyorum, konuşuyorum.
ÇAĞLAR
DEMİREL (Diyarbakır) – Başkan, Osman…
Ben
konuşacağım…
BAŞKAN
– Bakın, son kez soruyorum, konuşmuyorsanız ben bir sonraki konuşmacıya
geçiyorum.
ÇAĞLAR
DEMİREL (Diyarbakır) – Başkan, Osman Bey şahsı adına, biz de grup adına
konuşacağız.
BAŞKAN
– Hayır.
Osman
Bey, buyurun.
Hem
şahsı adına hem grup adına iki dakika süre veriyorum.
ÇAĞLAR
DEMİREL (Diyarbakır) – Hayır Başkan, biz grup adına konuşacağız, Osman Bey
şahsı adına konuşuyor. (AK PARTİ sıralarından gürültüler) 
İLKNUR
İNCEÖZ (Aksaray) – Böyle bir şey yok ya!
Biz
de yaptık aynısını, kimin konuşacağını söyledi. O zaman sonsuz konuşmalarla
burayı tıkayalım. Sokağı tıkıyorsunuz, burayı tıkayalım!
8.- Şanlıurfa Milletvekili Osman
Baydemir’in, İstanbul Milletvekili Mehmet Metiner’in sataşma nedeniyle yaptığı
konuşması sırasında şahsına ve Halkların Demokratik Partisine sataşması nedeniyle
konuşması
OSMAN
BAYDEMİR (Şanlıurfa) – Sayın Başkan, “yeni Türkiye” dedikleri bu olsa gerek. 
MİHRİMAH
BELMA SATIR (İstanbul) – “Yeni Türkiye” dedikleri demokrasiyi bilmeyen sizin
gibiler.
OSMAN
BAYDEMİR (Devamla) – Yeni Türkiye’de diyalog şu anda Mecliste olduğu gibi
yürüyecek demek. Aslında birileri, o üst akıl dedikleri, bana sorarsanız üst
akılsızlık. Şu anda Parlamento işlemiyor, parlamenter rejim işlemiyor. (AK
PARTİ sıralarından “Sayenizde.” sesleri) Bakın, işlemediği için de “Yeni bir
rejime ihtiyacımız var.” dedirtmek için… 
FUAT
KÖKTAŞ (Samsun) – Biz buraya yasama yapmaya geliyoruz ama altı saat PKK’yı
konuşuyoruz.
OSMAN
BAYDEMİR (Devamla) – …AKP Grubuna Parlamentoyu işletmemenin politikasını hayata
geçirtiyor.
Çok
açık ve net söylüyorum, siz ne yaparsanız yapın, hangi hakareti bize
getirirseniz getirin; biz barışın çığlığı olmaya devam edeceğiz. (AK PARTİ
sıralarından gürültüler) Savaşa karşı net bir duruşu, dik bir duruşu… 
FUAT
KÖKTAŞ (Samsun) – Osman Bey, silahları bırakıp…
OSMAN
BAYDEMİR (Devamla) – …ortaya koymaya devam edeceğiz.
FUAT
KÖKTAŞ (Samsun) – “PKK terör örgütüdür.” deyin…
BEHÇET
YILDIRIM (Adıyaman) – Başkanım, bir şey söyleyin ya.
BAŞKAN
– Sayın milletvekilleri, lütfen müdahale etmeyiniz.
OSMAN
BAYDEMİR (Devamla) – Eğer Allah’a inancınız varsa, elinizi vicdanınıza koyun,
Diyarbakır meydanında, istasyon meydanında…
MEHMET
METİNER (İstanbul) – Geç bunları ya.
BAŞKAN
– Sayın milletvekilleri, lütfen müdahale etmeyiniz.
OSMAN
BAYDEMİR (Devamla) – …2010 yılında, daha çözüm süreci yokken…
MEHMET
METİNER (İstanbul) – Geç bunları ya.
OSMAN
BAYDEMİR (Devamla) – …“Askere gelen, polise gelen, gerillaya gelen, sivile
gelen kurşun bana gelsin.” diyen bir insanım ben. (AK PARTİ sıralarından
gürültüler) 
MEHMET
METİNER (İstanbul) – Geç bunları ya, sadece duygu sömürüsü yapıyorsun ya.
OSMAN
BAYDEMİR (Devamla) – Bu politikayla gitmez. Ben, kendi halkına ihanet eden
herhangi bir birey… 
MİHRİMAH
BELMA SATIR (İstanbul) – Siz, siz, kendinizden bahsediyorsun.
OSMAN
BAYDEMİR (Devamla) – …kim olursa olsun, onun sataşmasına, cevap verecek bir
değer dahi atfetmiyorum. Onun için de kimi sataşmalara beş kuruşluk değer
vermediğim için yanıt verme gereğini duymuyorum. 
En
derin saygılarımı sunuyorum. (HDP sıralarından “Bravo!” sesleri, alkışlar)
MEHMET
METİNER (İstanbul) – Beş kuruş değeriniz yok da o yüzden. Halka siz ihanet
ettiniz!
Bir
dakika Sayın Başkan.
BAŞKAN
– Sayın Metiner…
ÇAĞLAR
DEMİREL (Diyarbakır) – Sayın Başkan…
BAŞKAN
– Bir saniye.
MUSTAFA
HÜSNÜ BOZKURT (Konya) – Başkanım, ben konuşmamda Sayın Cumhurbaşkanının
kaymakamlar için “Mevzuatı göz ardı edin.” dediğini söyledim. Sayın grup başkan
vekili ona atıfta bulundu. Eğer izin verirseniz bir dakika açıklamak istiyorum
lütfen.
İLKNUR
İNCEÖZ (Aksaray) – Ben size öyle bir atıfta bulunmadım.
BAŞKAN
– Sayın Bozkurt, istirham ediyorum, öyle bir şey yok.
MUSTAFA
HÜSNÜ BOZKURT (Konya) – Var efendim yani ben konuşmamda Sayın Cumhurbaşkanının
kaymakamlarla görüşmesinde “Mevzuatı bir kenara itin.” dediğini söyledim.
BAŞKAN
– Şimdi, Sayın Bozkurt, o, gündem dışı konuşmalar… Şu anda gündemi görüşüyoruz,
onunla alakası yok. 
Sayın
Metiner, siz ne için söz istiyorsunuz?
MEHMET
METİNER (İstanbul) – Şimdi, demin “beş kuruş etmediğine inandığım zat”
konuşurken konuşmama atıfta bulunarak “Kendi halkına ihanet eden…” dedi. Kaç
kuruşluk adam olduğumu da tartışma konusu yaparak sarf ettiği o kötü cümleler
için söz hakkı istiyorum. 
SİBEL
YİĞİTALP (Diyarbakır) – İsim vermedi.
OSMAN
BAYDEMİR (Şanlıurfa) – Sayın Başkan, ayrımcılık yapmaya devam edecek misiniz?
BAŞKAN
– Siz kimi kastettiniz Sayın Baydemir?
(Şanlıurfa
Milletvekili Osman Baydemir Başkanlık kürsüsü önüne geldi)
BAŞKAN
– Bir saniye, yerinizden, yerinizden.
MEHMET
METİNER (İstanbul) – Yüreği yetiyorsa kimi kastettiğini söylesin! Kaç kuruşluk
adam olduğumu gösteririm kendisine!
OSMAN
BAYDEMİR (Şanlıurfa) – Gel konuşalım.
MEHMET
METİNER (İstanbul) – Sen burada yüreğin yetiyorsa açıklayacaksın kimi
kastettiğini! Kaç kuruşluk adam olduğumu göstereceğim!
SİBEL
YİĞİTALP (Diyarbakır) – Niye üzerine alınıyorsun!
ÇAĞLAR
DEMİREL (Diyarbakır) – Ne biçim konuşuyorsun sen ya! Hele ilk önce ne
konuştuğunu bil!
BAŞKAN
– Sayın milletvekilleri, Sayın Baydemir “Ben kesinlikle herhangi bir şahsı
kastetmedim.” diyor. 
MEHMET
METİNER (İstanbul) – İşte, bu, iki yüzlülük bu! Bir daha burada tiyatro
oynamayacaksın! Yüreğin yetiyorsa kimi kastettiğini söyle!
OSMAN
BAYDEMİR (Şanlıurfa) – Gel konuşalım.
MEHMET
METİNER (İstanbul) – Nereye çağırıyorsun?
OSMAN
BAYDEMİR (Şanlıurfa) – Gel, konuşacağız. 
MEHMET
METİNER (İstanbul) – Burada halledelim, siz ihanet ediyorsunuz. 
BAŞKAN
– Dolayısıyla, değerli arkadaşlar, sayın milletvekilleri; bakın, kardeşliği bu
ülkede bozmaya hiç kimsenin gücü yetmeyecektir.
ÇAĞLAR
DEMİREL (Diyarbakır) – Sayın Başkan…
BAŞKAN
– Ülkenin bölünmez bütünlüğünü milletin temsilcileri olarak hep birlikte bu
Anayasa’ya uygun bir şekilde korumak ve muhafaza etmek durumundayız, savunmak
durumundayız. Lütfen güvenlik güçlerine, Hükûmete, devlete söylenenlerin bir
kısmını da terör örgütüne karşı hep birlikte söyleyelim, burada meşru vasıtaları
değil, terörü hep birlikte lanetleyelim, kınayalım, (AK PARTİ sıralarından
“Bravo!” sesleri, alkışlar) 
OSMAN
BAYDEMİR (Şanlıurfa) – Sayın Başkan, buyurun buradan konuşun.
ÇAĞLAR
DEMİREL (Diyarbakır) – Başkan, siz Hükûmet yetkilisi değilsiniz şu anda!
Başkan, siz Meclis Başkan Vekilisiniz!
BAŞKAN
– Devletin güvenlik güçlerinin üzerinde siyaset yaparak, istismar yaparak
değil, bu ülkenin bölünmez bütünlüğünü bu Anayasa’ya göre hep birlikte muhafaza
etmek durumundayız. 
ÇAĞLAR
DEMİREL (Diyarbakır) – Şöyle alalım sizi. Siz orada Hükûmet yetkilisi
değilsiniz Başkan.
BAŞKAN
- Anayasa yemini yaptık. Dolayısıyla, “Lütfen, hepimiz söylemlerimize,
eylemlerimize dikkat edelim.” diyorum.
ÇAĞLAR
DEMİREL (Diyarbakır) – Başkan, Hükûmet yetkilisi burada. Söz hakkı verirsiniz,
onlar konuşur.
BAŞKAN
- Hepinize teşekkür ediyorum ve bu konuyu kapatıyorum.
ÇAĞLAR
DEMİREL (Diyarbakır) – Biz kesinlikle kabul etmiyoruz. Söz hakkımızı İç Tüzük’e
aykırı olarak iptal ettiniz.
BAŞKAN
- Birleşime on dakika ara veriyorum. 
Kapanma Saati: 15.28
İKİNCİ
OTURUM
Açılma
Saati: 15.43
BAŞKAN:
Başkan Vekili Ahmet AYDIN
KÂTİP ÜYELER: Ali Haydar
HAKVERDİ (Ankara), Sema KIRCI (Balıkesir) 
----- 0
-----
BAŞKAN
– Sayın milletvekilleri, Türkiye Büyük Millet Meclisinin 33’üncü Birleşiminin
İkinci Oturumunu açıyorum.
ÇAĞLAR
DEMİREL (Diyarbakır) – Sayın Başkan...
BAŞKAN
– Evet, buyurun Sayın Demirel.
ÇAĞLAR
DEMİREL (Diyarbakır) – Sayın Başkan, az önce de ifade ettik. Grubumuza özelde
iki partinin sataşması söz konusuydu. Grup adına söz istedik fakat söz hakkı
verilmedi yani bu İç Tüzük'e aykırı bir durum. Osman başkanın konuşması şahsına
ilişkin ithamlardı ama bizim grubumuz adına söz hakkı verilmedi. Ben grup adına
söz hakkı istiyorum.
BAŞKAN
– Sayın Demirel, ben az önce de izah ettim. Tamamen de benim yapmaya çalıştığım
bu İç Tüzük'ü uygulamaktır ve son zamanlarda da özellikle sataşma konusu
gerçekten çok istismar edildi. Bizim yapmaya çalıştığımız, evet, bir taraftan
söz hakkınızı gasbetmemek ama öbür taraftan da Meclisi gündemine uygun bir
şekilde çalıştırmak, milletin beklemiş olduğu, talebi, beklentisi konumundaki
yasaları çıkarmak. Bu bağlamda, böyle bir düşünceyle, artık buna hepimizin
biraz dikkat ederek, yani en ufak bir şeyden... Çünkü, doğal olarak gruplar
birbirinden farklı düşünecek. Sizin söylediğiniz gibi diğer grup düşünmek
durumunda değil ya da diğer grubun söylediklerine siz katılmak durumunda
değilsiniz ama bunda biraz daha dikkatli olun. Ben, her ikisi için Osman Bey’e
söz verdim. Şu anda zaten ara da verdiğimiz için yapamıyoruz ama yerinizden ben
size bir açıklama hakkı vereyim.
Buyurun,
yerinizden...
ÇAĞLAR
DEMİREL (Diyarbakır) – Hayır Başkan, ben kürsüden söz hakkı istiyorum.
BAŞKAN
– Hayır, şimdi “İç Tüzük’ü uygulayın.” dediniz, İç Tüzük'ü uyguluyorum zaten.
Şu anda, birleşime ara verdiğimiz için, ben bir defa istesem dahi veremem İç
Tüzük'e göre, ki böyle bir şey yok. 
Buyurun.
ÇAĞLAR
DEMİREL (Diyarbakır) – Başkan, İç Tüzük uygulanmadı, o zaman ben de usul
tartışması açılmasını istiyorum.
BAŞKAN
– Açabilirsiniz. Yani, şu anda ben -zaten ara verdikten sonra bunu verebilecek
durumda değilim- İç Tüzük'ü uyguluyorum.
ÇAĞLAR
DEMİREL (Diyarbakır) – Tamam, 63’e göre usul tartışması açıyorum.
BAŞKAN
– Tamam, buyurun.
MEHMET
DOĞAN KUBAT (İstanbul) – Başkanım, usul tartışması açılmasını gerektirecek bir
durum yok. 
ÇAĞLAR
DEMİREL (Diyarbakır) – Var, var.
MEHMET
DOĞAN KUBAT (İstanbul) – İç Tüzük’ün hükmü çok açık.
BURCU
ÇELİK ÖZKAN (Muş) – Siz neden müdahale ediyorsunuz? Yani Başkan karar verdi
usul tartışmasına, bitmiştir. 
ÇAĞLAR
DEMİREL (Diyarbakır) – Başkan...
BAŞKAN
– Buyurun. 
ÖZGÜR
ÖZEL (Manisa) – Aleyhte. 
MEHMET
DOĞAN KUBAT (İstanbul) – Lehte. 
ERKAN
AKÇAY (Manisa) – Lehte. 
BAŞKAN
– Sayın Kubat ve Sayın Akçay lehte, Sayın Demirel ve Sayın Özel aleyhte. 
Lehte
ilk söz Mehmet Doğan Kubat’a aittir. 
Buyurun
Sayın Kubat. (AK PARTİ sıralarından alkışlar) 
Süreniz
üç dakikadır. 
VIII.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ahmet
Aydın’ın İç Tüzük’ün 69’uncu maddesini uygulamasıyla ilgili tutumunun İç Tüzük
hükümlerine uygun olup olmadığı hakkında
MEHMET
DOĞAN KUBAT (İstanbul) – Sayın Başkanım, çok değerli milletvekili arkadaşlarım;
açılan usul görüşmesinde Başkanlığımızın tutumu lehinde görüşlerimi ifade etmek
üzere söz almış bulunuyorum. Bu vesileyle yüce heyetinizi saygılarımla
selamlarım. 
Değerli
Başkanım, 69’uncu madde bu Genel Kurulda en çok uygulanan maddelerden birisidir
ve bütün grup başkan vekillerimiz başta olmak üzere, burada bu hükmün nasıl
uygulandığını çok iyi bilirler; uygulamalara geçmişe doğru da bakılabilir. 
Şimdi,
69’a göre şahsına sataşılan veya ileri sürmüş olduğu görüşten farklı bir görüş
kendisine isnat edilen hükûmet, komisyon, parti grubu veya milletvekilleri söz
haklarını talep ederler ve Başkan bunun sataşma niteliğinde olup olmadığını
takdir hakkına sahiptir. Bu, mecburi değildir, ihtiyari bir hükümdür ve bu,
takdir noktasındaki yetki tamamen Başkana aittir. Şimdi, Başkan bir takdir
yetkisi kullandıktan sonra bizim o takdir yetkisini tekrar takdire sokup yanlış
olduğunu ileri sürmemiz de İç Tüzük’e aykırı. Buradaki bütün değişik siyasi
parti gruplarına mensup başkan vekillerimizin uygulaması da bu yöndedir.
Elbette sataşmadan dolayı kişisel haklara dokunur bir söz söylenmişse açıklama
hakkı kullanılabilir, bunu saygıyla karşılarız ama böyle, olur olmaz, İç
Tüzük’ü zorlayarak yeni usuller icat etmek de bu Parlamentonun geleneğinde
yoktur. Dolayısıyla, az önce sataşmadan dolayı bir talepte bulunulmuştur. Sayın
Başkanlık makamı bu konuda takdirini kullanmış, şahsından dolayı sataşmada
bulunulan HDP milletvekiline söz vermiştir, bu hakkını kullandırmıştır, grupla
ilgili böyle bir açıklama hakkına gerek görmemiştir, İç Tüzük’e uygundur. 
Kaldı
ki yine İç Tüzük’ün 69’uncu maddesinin ikinci fıkrasında, bu söz hakları aynı
oturum içerisinde olmak kaydıyla kullanılabilir. Biraz önce, biliyorsunuz,
oturum değişti. Şu anda ancak 60’a göre grup başkan vekillerimize söz haklarını
kullandırabilirler. Dolayısıyla, Başkanlık makamının kürsü yerine 60’a göre
yerinden söz verebileceğine dair beyanı İç Tüzük’e de uygundur, Meclisin
teamüllerine de uygundur. 
Bu
sebeple, tutumunuzun lehinde olduğumu ifade ediyor, yüce heyetinizi
saygılarımla selamlıyorum. (AK PARTİ sıralarından alkışlar)
BAŞKAN
– Aleyhte ilk söz Diyarbakır Milletvekili Çağlar Demirel’in.
Buyurun
Sayın Demirel. 
ÇAĞLAR
DEMİREL (Diyarbakır) – Sayın Başkan, değerli milletvekilleri; evet, yani
gerçekten anlamakta zorlanıyoruz. Sayın Başkandan defalarca söz hakkı
istememize rağmen İç Tüzük’e uygun hareket etmediğini bir kez daha buradan
ifade etmek istiyorum. Sayın Başkan tarafsız bir şekilde Parlamentoyu
yönetmeyle görevli olmasına rağmen ne yazık ki söz hakkımızı engellemiştir, 2
partinin direkt hem grubumuza hem de Osman başkanın şahsına yapmış olduğu
ithamlara yönelik bizim grubumuza söz hakkı vermeyerek AKP Grubuna daha biz
yerimize oturmadan söz hakkı vermiştir. Başkanı başta tarafsızlığa davet
ediyorum. 
İkincisi:
Sayın Başkan bitirmeden önce bir Hükûmet sözcüsü gibi ifadeler kullanarak ve
bir AKP grup başkan vekili gibi ifadeler kullanarak, tekrar, Hükûmet burada
olmasına rağmen, Hükûmetin cevap vermesi gerekirken ne yazık ki bir Meclis
Başkan Vekili olarak orada tarafsızlığını gerçekleştirememiştir. Ben bunu
özellikle ifade etmek istiyorum. 
Evet,
söz hakkı istedik, konuşmalarda ifade ettik. Şu anda arkadaşlarımız İçişleri
Bakanlığındadır. Bugün -beş gündür ifade ediyoruz- Cizre’de 28 kişi bir bodrum
katında yaşam mücadelesi veriyor; 4’ü yaşamını yitirmiş, 24 kişi, 2’si çok ağır
ve bunların hepsi sivil vatandaş. Bunların ölümünden ve bunların katledilmesinden
birinci derece sorumlu devlettir ve Hükûmettir. Bunu bir kez daha buradan ifade
ediyoruz. Neden? Çünkü oraya ambulans gönderilmesi için çaba içerisindeyiz.
Görüşmelerimiz oraya ambulans gönderilmesi içindi. O yüzden açılışta Sur’a ve
sokağa çıkma yasaklarına değindim, oradan haber almadan burada bir şey söylemek
istemedik, yanıltmak istemedik ama şimdi görüyoruz ki “Ambulans gönderildi.”
denilen yer -aslında olay yerine ambulans gönderilmemiş ve başka yere ambulans
gönderilmiş- oranın etrafı sarılarak, tanklarla, toplarla şu anda ateş
altındadır. Orada bundan sonra yaşanacak ölümlerden birinci derecede sorumlu,
beş gündür burada Türkiye kamuoyuna ifade ettiğimiz ve o yaralılara zamanında
ambulans göndermemesinden, AİHM’in kararına uymamasından kaynaklı birinci
derecede sorumlu AKP Hükûmetidir ve devlettir; orada bu saatten sonra yaşamını
yitirecek her bir şahsın sorumlusu AKP Hükûmeti ve devlettir. 
Bize
ifade edilen ithamlara ilişkin de şunu söyleyeyim: Biz burada insan haklarını
savunuyoruz, insan yaşamının her şeyden önemli olduğunu söylüyoruz. Bugün eğer
24 vatandaşımızın orada yaşam mücadelesine ilişkin bir sıkıntı varsa bu sorunu
çözecek yer bu Parlamentodur, Hükûmettir ve bu konuda yetkili kimse. Ben bu
konuda Hükûmetten de aynı şekilde bir cevap vermesini istiyorum.
Teşekkür
ediyorum. (HDP sıralarından alkışlar)
BAŞKAN
– Teşekkürler.
Lehte
ikinci söz, Manisa Milletvekili Erkan Akçay’a aittir.
Buyurun
Sayın Akçay. (MHP sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Sayın
Başkan, tutumunuzun lehinde söz aldım. Saat 14.00’ten bu yana sürekli bir
polemik yaşanıyor. Biz Milliyetçi Hareket Partisi olarak da bugüne kadar gerek
grupların gerekse şahsı adına milletvekillerinin sataşmadan veya herhangi bir
nedenle cevap vermesini destekledik, bunu son derece makul ve mantıklı bulduk
ve bulmaya da devam ederiz, yine buluyoruz.
Fakat,
Sayın Başkan, dünkü yaptığım konuşmada da hatırlarsanız, Genel Kurulun
çalışmalarındaki yönetimde hepimizin de -gerek milletvekilleri gerek Meclis
Başkanlık yönetiminin- dikkat etmemiz gereken önemli hususlar var. Birincisi,
yönetimde tutarlılık -pek çok ilkeler var da en önemlisi tutarlılık- ikincisi
de uygulama birliği. HDP Grubu adına konuşan sayın konuşmacı burada
partilerimize sataştı, ben de grup adına burada cevabı verdim ama bu sürekli
devam ederek artık içinden çıkılamaz ve Genel Kurul faaliyetini yürütemez bir
duruma geliyor. Dolayısıyla, şahsı adına sataşmalar… Mesela, konuşmacı “MHP
sıralarına da söylüyorum.” dedi. MHP sıralarında 20’ye yakın milletvekili
arkadaşımız var. Bu da şahsı adına sataşmadır eğer yorumunun üzerine ısrarla
gidersek. Dolayısıyla, bu konuda mutlaka uygulama birliği içerisinde olmamız
gerekir ve biraz evvelki tutumunuzu da doğru bulduğumu ifade etmek istiyorum.
Değerli
arkadaşlar, aziz milletvekilleri; bütün milletime ve sizlere şunu söylemek
istedim ki kimlik üzerinden yapılan siyaset ülkeyi ve milleti böler. Bugün
Türkiye olarak geldiğimiz nokta, maalesef, kimlik üzerinden yapılan bu siyaset
ve bunun bir de terör faaliyeti olarak katliamlara, tuzaklara, her türlü
acımasız saldırılara yönelmesi ve buna da terör örgütü dışındaki yardımcı ve
destek unsurlarca her alanda destek verilmesi. Bu, terörü azdıran en önemli
husustur. Bir kere, şunu iyi bilmemiz lazım: Türkiye’de savaş yok, terör
vardır. Bu hem hukuken böyledir hem siyaseten böyledir fakat böyle uzun boylu,
yıllarca süremez.
(Mikrofon
otomatik cihaz tarafından kapatıldı)
ERKAN
AKÇAY (Devamla) – Bunun, kesinlikle, öncelikle terörün ve teröristin yok
edilmesi gerekir. “Efendim, güvenlikçi politikalar…” Peki, başka şansımız var
mı değerli arkadaşlar? Güvenliğin olmadığı yerde hiçbir şey olamaz, şu Genel
Kurul dahi toplanamaz. Eğer şu anda şu toplantıyı yapıyorsak güvenlik olduğu
içindir. Eğer güvenlik olmasa bu Meclis bile toplanamaz. Onun için, önce
güvenlik tesis edilecek. İnsanların, bütün vatandaşların can ve mal güvenliği
hukuk içerisinde sağlanacak. Bunu sağlamak da devlete, Hükûmete düşer. Ama
hukuku tesis etmek gibi bir mecburiyeti vardır devletin ve Hükûmetin ve
hepimizin.
Bu
düşüncelerle hepinize saygılar sunuyorum. (MHP sıralarından alkışlar) 
BAŞKAN
– Teşekkürler Sayın Akçay.
Aleyhte
ikinci ve son söz Manisa Milletvekili Özgür Özel’e aittir.
Buyurun
Sayın Özel. (CHP sıralarından alkışlar)
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlıyorum.
Öncelikle
-ancak bu usul tartışmasında fırsat oldu- bir sürçülisanı düzeltmeyi…
Tutanaklara da baktık, arkadaşımız Selina buradan konuşma yaparken -ki
grubumuza yapılan bir sataşmayı cevaplarken- orada bir ifade, bir dil sürçmesi
sonucunda “Allah’tan değil, hukuktan korkuyoruz.” gibi olup birtakım sözler
atılmış. Kendisi de çok üzüldü. Orada ifade edilmeye çalışılan nokta, Allah’tan
korkmak gibi en kutsala kadar gitmeye değil, sadece hukukun üstünlüğüne inanmak
dahi bu noktadaki tavrı netleştirmek için yeterlidir. Yoksa, o sürçülisandan
bir istismar konusu çıkarılmasını doğru bulmayız.
GÖKCEN
ÖZDOĞAN ENÇ (Antalya) – Kendisi niye söylemiyor?
ÖZGÜR
ÖZEL (Devamla) – Ayrıca, “savaş hukukunda dahi olmayacak bir konu” dendiğinde
bu, şu demek: Savaş hukukunda dahi cenazelerin defnine, ölülerin alınmasına,
taşınmasına izin verilirken… Yoksa, Cumhuriyet Halk Partisinin, asla ve asla,
doğuda, güneydoğuda yaşananları bir savaş olarak nitelendirmesi mümkün
değildir. Cumhuriyet Halk Partisinin terörün kimden, neden, ne amaçla, hangi
gerekçeyle gelirse gelsin kınanması gereken ve sonuçları itibarıyla da bir
insanlık suçu olduğunu tarif eden grup tutumu konusunda kimsenin endişesi
olmasın. Cumhuriyet Halk Partisinin, Adalet ve Kalkınma Partisi kendince
edindiği muhataplarla Kürt sorununu Parlamento dışında çözmeye çalıştığında hem
AKP’ye hem AKP’nin o zaman muhatap kabul ettiklerine özellikle Parlamento
çatısı altını, tüm partilerin birlikte olacağı, şeffaf, samimi, gizli bir
ajandanın olmadığı, birtakım pazarlıklarla karşılıklı sözlerin alınıp
verilmediği, meseleyi hukukun üstünlüğü, Anayasa ve Parlamento çerçevesinde
çözmeyle ilgili yaptığı çağrıların ne kadar önemli olduğu bugün ortaya
çıkmıştır.
Şu
anda vatandaşlar bu Parlamentodan icraat beklerler. Bugün görüşülmekte olan
kanun tasarıyla ilgili toplumun çok farklı kesimlerinden çok ciddi beklentiler
var. Cumhuriyet Halk Partisi doğuda, güneydoğuda yaşananlara hukukun üstünlüğü,
insan hakları, yaşam hakkının savunulması noktasında neler söylediğini
haftalardır ifade ediyor ama Cumhuriyet Halk Partisinin milletvekillerinin
kendi seçim bölgeleri var, o insanlar Cumhuriyet Halk Partisi
milletvekillerinin bu Parlamentodaki yaklaşımlarını önemsiyorlar. Yapıcı
tutumumuzu sürdürüyoruz ama her iki taraf tarafından Parlamentoyu ve en çok da
sarayı memnun edecek şekilde Parlamentoyu işlevsizleştirme, çalışamaz durumda
gösterme, “Bu Parlamentodan, bu sistemden bir şey olmuyor, bu sistemi baştan
aşağıya yenileyelim, parlamenter sistem çökmüştür.” izlenimini yaratacak bir
işlevsizleştirme için karşılıklı yürütülen ve birbirine âdeta pas atan bu
müzakere tekniğini kınıyor, iktidar partisini Parlamentoyu çalıştırmaya davet
ediyorum. (CHP sıralarından alkışlar)
BAŞKAN
– Teşekkür ediyorum.
Sayın
milletvekilleri, ben ilk günden bu yana Anayasa’ya ve İç Tüzük’e bağlı kalarak
şu oturumları yönetmeye çalıştım ve bundan sonra da inşallah öyle olacak.
Sayın
Demirel, İç Tüzük’e baktığınız zaman 69’uncu madde çok açık. Ben bilmiyor ya da
uygulamıyor değilim; ben biliyorum ve bildiğimi uyguluyorum. Orada tamamen,
buradaki takdir hakkını, takdir yetkisini oturumu yöneten başkana veriyor, hem
söz verip vermemekte hem de bu sözün zamanını tayinde başkana veriyor. Kaldı
ki, ara verdikten sonra zaten sataşmadan dolayı söz alınmıyor ancak açıklama
hakkı var, ben size de açıklama hakkı verdim. Dolayısıyla, tutumumda bir
değişiklik yok.
Özgür
Bey’in de bahsettiği gibi, sadece iktidar değil, sadece muhalefet de değil,
burada 4 grubun bu Parlamentoyu verimli bir şekilde çalıştırması asli
görevidir. Ben tarafsızım dedim ama ısrar ederseniz de ben şunu diyorum: Bu
ülkenin ve bu milletin tarafı olmak hepimizin asli görevidir, anayasal
görevidir. (AK PARTİ ve MHP sıralarından alkışlar) Ülkenin ve milletin bölünmez
bütünlüğünü savunmak, bu milletin topyekûn kardeşliğini savunmak bizim asli
görevimizdir. Anayasa bize emrediyor ve bu ettiğimiz yemine de hepimizin sadık
kalması lazım. Sadece benim, sadece Başkanlık Divanının değil, bütün
milletvekilleri olarak, bütün seçilmişler olarak milletin iradesiyle burada
olan herkesin, hepimizin terörle mücadelede ortak bir tavır sergilemesi
gerekiyor. Terörle yapılan bu mücadelede halkımız adına, milletimiz adına, bu ülke
adına, sonuç alabilmek adına hepimizin bu Parlamentoyu iyi bir şekilde
işletmesi, müzakere ortamını sağlıklı bir şekilde geliştirmesi lazımdır
diyorum.
Bu
bağlamda, tutumumda da hiçbir değişiklik olmadığını ifade ediyor ve hepinize
teşekkür ediyorum.
ÇAĞLAR
DEMİREL (Diyarbakır) – Sayın Başkan, bir şeyi düzeltmem gerekiyor tutanaklara
geçmesi açısından. 
BAŞKAN
– Buyurun Sayın Demirel.
ÇAĞLAR
DEMİREL (Diyarbakır) – Size, İç Tüzük'ü bilmemeyle ilgili bir ithamda
bulunmadık ya da bir söylemde bulunmadık, yani burada bilmediğinize dair hiçbir
vurgu da yapmadık, sizin bildiğinizi de biliyoruz. Ama, bilerek
uygulamadığınızı ve burada tarafsızlığınızı korumadığınızı ifade ettik. Çünkü,
İç Tüzük'ün 69’uncu maddesi çok açık ve nettir. Evet, sataşmalardan dolayı, grubumuza
yönelik üç sataşma gerçekleşti, üçünde de söz hakkı istedik grubumuza ilişkin
ve üçünde de bir söz hakkı verecektiniz ama onu da yapmadınız. Bu yüzden, İç
Tüzük'ü uygulamadığınızı ifade ediyorum. Evet, daha oylamaya geçilmedi, ara
verdiniz, tekrar söz hakkı talebimiz oldu; onu gerçekleştirmediğiniz için usul
tartışması açtık.
Bir
de, ikinci bir şekilde, Hükûmet yetkilileri burada, AKP Grubu burada.
Kapatmadan önceki son ifadeleriniz, Hükûmet yetkililerinin yapacağı ifadeydi. Tabii ki ülkenin birliği, bütünlüğü, buna
ilişkin bir şey yok, biz de aynı şeyi savunuyoruz, o konuda bir sıkıntımız yok,
siz onu ifade ettiniz.
BAŞKAN
– O zaman bir problem yok.
ÇAĞLAR
DEMİREL (Diyarbakır) – Ama öyle ifade etmediniz, tutanaklara bakabiliriz
tekrar. Siz, AKP Hükûmetine ilişkin savunma ifadeleri kullandınız. Tutanaklar
açıktır, hep birlikte bakabiliriz ama Hükûmet burada, Hükûmet o cevabı
verebilirdi, vermedi, siz Hükûmet yerine bu cevabı verdiniz.
Ben
şunu ifade edeyim: Partimize karşı ayrımcı bir tutum sergilediğiniz için özelde
usul tartışması ve bu konuyu ifade etmek istedim.
Teşekkür
ederim.
BAŞKAN
– Peki, tutanaklara geçmiştir.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, sokağa çıkma yasakları adı
altında kent merkezlerine uygulanan ablukalarda yaşanan insan hakları
ihlalleriyle ilgili AİHM’in aldığı tedbir kararlarının uygulanmamasının
araştırılması, AİHM kararlarına uyulması konulu süreçlerin işletilmesi amacıyla
26/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Ocak 2016 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi üzerinde aleyhte ilk söz Gaziantep
Milletvekili Ümit Özdağ’a aittir.
Buyurun
Sayın Özdağ. (MHP sıralarından alkışlar) 
Süreniz
on dakikadır.
ÜMİT
ÖZDAĞ (Gaziantep) – Sayın Başkan, değerli milletvekilleri; PKK terör örgütü,
AKP Hükûmeti tarafından izlenen terörle mücadele, müzakere sürecini başından
itibaren terörizmi ayaklanma aşamasına taşımak için istismar etmiş,
kullanmıştır. AKP Hükûmeti, açılım süreci sona ermesin endişesiyle güvenlik
güçlerinin PKK terör örgütünün kentlerdeki örgütlenmesini engellemesine izin
vermemiştir. PKK terör örgütü, bundan istifade ederek 2012-2015 arasında
Güneydoğu Anadolu’da kentlerde bir şehir ayaklanmasının altyapısını oluşturacak
silah, cephane, sağlık malzemesi temini ile kadro örgütlenmesini
gerçekleştirmiştir. 
Terör
örgütü, 2012-2015 zaman diliminde Suriye iç savaşından istifade ederek
Suriye’nin kuzeyinde bir kanton sistemi kurmuş ve etnik temizliklerle bu
kantonları genişletmiştir. Özellikle Ayn El Arap kentinin PKK ve PYD tarafından
ele geçirilmesinden sonra, PKK terör örgütü Suriye’den Türkiye’ye güç
projeksiyonuna başlamıştır. Suriye olaylarının Türkiye üzerindeki etkisi, 6-7
Ekim 2014’te Ayn El Arap’ta IŞİD ile PKK çatışmaları devam ederken görülmüştür.
PKK terör örgütü ve yandaş siyasal oluşumlar bir kent ayaklanması denemesi
gerçekleştirmişlerdir. Bu ayaklanma girişimi esnasında PKK’lı teröristler
sadece güvenlik güçlerine değil, Türk, Zaza, Kürt, herkese saldırmış ve
katliamlar yapmışlardır. Bütün bunlar olurken Abdullah Öcalan’la devam eden
görüşmeler neticesinde, Öcalan “Dolmabahçe mutabakatı” olarak bilinen çağrısını
yapmıştır. Bu çağrıyla AKP, HDP, PKK arasında büyük bir tarihsel uzlaşma olduğu
intiba verilmiştir ancak Cemil Bayık Öcalan’ı fazla tavizkâr bulmuş ve
Öcalan’ın yaptığı anlaşmayı kabul etmemiştir. Anlaşma “Seni başkan
yaptırmayacağız.” söylemiyle PKK tarafından bozulmuştur. PKK, AKP’yle oturduğu
müzakere masasını devirerek halk savaşını tekrar başlattığını açıklamıştır. 
2015
yazından bu yana Türkiye'de yaşanan her şey, bir yandan AKP’nin yanlış
politikalarının, diğer yandan PKK’nın “Özerklik olmaz, konfederasyon.” şeklinde
özetlenebilecek iç savaş stratejisinin bir sonucudur. Bu gizli değil, aksine
çok açık bir siyaset. 
Cemil
Bayık 30/12/2015’te yaptığı açıklamada, Türkiye içinden ve dışından gelecek
başka örgütlerle birlikte Türkiye'de devrimci bir direniş cephesi kurulacağını
ve iç savaşın daha da artacağını, Öcalan’ın silahsızlanma çağrısı yapmayacağını
açıklamış, ayrıca Türkiye, Irak, Suriye ve İran’daki gelişmelerin Orta Doğu’yu
yeni bir çağa geçireceğini, hâlihazırdaki savaşın yeni bir duruma dönüşene
kadar yoğunlaştırılacağını, bunun için de her türlü birlikteliğin Orta Doğu
coğrafyasında sağlanacağını açıklamıştır. 
Demokratik
Toplum Kongresi Eş Başkanı Hatip Dicle de iç savaş siyasetinin
icracılarındandır. Dicle şöyle demektedir: “1990’lı yıllarda 50 ülke içerisinde
Türkiye sicili en kötü ülke durumundaydı. Türkiye'nin bir NATO üyesi olma
gerçeğini göz ardı etmemek gerekir. NATO’nun 5’inci maddesinin (a) şıkkı çok
konuşulur, hiç konuşulmayan (b) şıkkı da var. (B) şıkkı ise eğer bir NATO
devletinde iç savaş çıkar ve bu engellenemezse NATO buna müdahale eder.” 
PKK
iç savaş çıkarmak amacıyla Ayn El Arap ya da PKK dilinde Kobani’yi Türkiye'ye
taşıma politikasıyla, Türkiye'de kent savaşını başlatmıştır. Şehir içinde
mayınlama, el yapımı patlayıcı döşeme, insanları evlerinden çıkartarak
yerleşme, evler arasında tüneller kazma, sokakları hendek ve barikatlarla
geçilmez kılma gibi terörist eylemlere başlamıştır. Artık, PKK, kırsalda olduğu
gibi vurkaç eylemleri yapmamakta, bulunduğu yerde, kentlerde direnmektedir. PKK
şehirlerde sürekli savaş hâli yaratmak istemektedir. Bu nedenle, okullar,
hastaneler dahi PKK terör örgütü tarafından hedef alınmaktadır.
Bu
şekilde, terör örgütü “Devlet vatandaşın güvenliğini sağlamadı, sağlayamadı,
düzeni muhafaza edemedi ve edemiyor.” algısını yaratmayı hedeflemekle birlikte,
ortaya çıkarmaya çalıştıkları düzensizlik üzerinden terör örgütünün düzeninin
kurulmasına çalışılmaktadır. Bu bağlamda, terör örgütü, eylemleriyle öğretmen,
doktor gibi insanları da hedef almakta ve bölge halkına hizmet sağlayan devlet
memurları da terörize edilmektedir. Devlete ait her türlü kişi, bayrak, kurum
gibi devletin varlığını ifade eden her türlü öğe Güneydoğu Anadolu Bölgesi’nden
silinmeye çalışılmaktadır. PKK’nın, bu terörist eylemleriyle bölge insanlarını
açık bir şekilde çatışmaların içinde hedef hâline getirdiği görülmektedir.
Esasen
bir insan kıyım makinesi olan PKK, mümkün olduğunca çok bebeğin ve insanın,
sivilin yaşamını kaybetmesini arzu etmektedir ve bunun da zeminini
hazırlamaktadır. PKK’lılar için bir bebeğin veya çocuğun ölmesinin vicdanları
etkileyen hiçbir yanı yoktur. Sadece 3 ve üzerinde insanın katledildiği ve
toplu katliam olarak nitelendirilebilecek bütün katliamları tespit etmiş ve
sayılarını ortaya çıkarmış kişi benim. 323 bebek katletmiş PKK, bebek, 323
bebek katletmiş. Daha birkaç gün önce, karnelerini almak için bekleyen
çocukların üzerine bomba atan da PKK terör örgütüydü. Çınar’da 4 yaşındaki bir
bebeğimizi bombayla katleden de bir PKK’lıydı. Ve ondan sonra PKK’lılar
tarafından atılan “tweet”lere bir bakın, İnternet’e girin ve bir bakın, bunu
insan atar mı diye de ondan sonra kendinize sorun.
PKK,
özetle, iç savaş koşullarını olgunlaştırmak için mümkün olduğunca fazla sivilin
hayatını kaybetmesini istiyor. Güvenlik güçlerimiz ise PKK terör örgütünü
şehirlerden çıkarmak ve etkisiz hâle getirmek isteyen operasyonlar düzenlerken
mümkün olduğunca az insan kaybı olması için ellerinden geleni yapıyorlar. 
Bu
arada, sokağa çıkma yasağı ilan edilerek operasyonlar sürdürülüyor. Sokağa
çıkma yasağı sırasında eksik ve yanlış bazı uygulamalar olmakla birlikte, son
haftalarda bu eksiklerin de azalmaya başladığını görüyoruz. Bu noktada, AKP
Hükûmetinden, sokağa çıkma yasağı yerine, operasyonlar öncesinde nüfusun başka
yerlere, bölgelere, kamplara veya kamu kuruluşlarına nakledilerek
operasyonların daha hızlı gerçekleşmesinin önünün açılması da beklenebilir. Ayrıca,
Milliyetçi Hareket Partisi Sayın Genel Başkanı Devlet Bahçeli’nin sıkıyönetim
ilan edilmesiyle ilgili yaptığı çağrının doğruluğu her geçen gün biraz daha
ortaya çıkmaktadır.
Değerli
milletvekilleri, sözlerime son verirken, PKK’lıları tek tek kent savaşında,
çatışmasında… 
HÜSNÜYE
ERDOĞAN (Konya) - “Kent savaşı” demeyelim de Sayın Özdağ, “terörle mücadele”
diyelim.
ÜMİT
ÖZDAĞ (Devamla) - Efendim, bu teknik bir deyimdir. 
HÜSNÜYE
ERDOĞAN (Konya) - “Savaş” kelimesini kullanmayın, olmaz o.
ÜMİT
ÖZDAĞ (Devamla) - Bu teknik bir deyimdir. Bunun bir savaş olmadığını biliyoruz
ama bu, kent içindeki bir çatışmadır çünkü.
HÜSNÜYE
ERDOĞAN (Konya) - Malzeme vermeyelim lütfen.
ÜMİT
ÖZDAĞ (Devamla) - ...tek tek temizlerken, sivilleri omuzlarında taşıyan
Jandarma Özel Harekât ve Polis Özel Harekâtçı kardeşlerimi de buradan sevgi,
saygı ve muhabbetle kucakladığımı bildirmek istiyorum. 
Bu
arkadaşlarımıza buradan sesleniyorum: Çocuklar, böyle devam edin. Allah
yardımcınız olsun. Türk milleti, sizin bedenlerinizi çocuklara siper ettiğinizi
ancak PKK’lı teröristlerin, her zaman olduğu gibi, bebeklerimizin ve
çocuklarımızın hayatına kastettiğini çok iyi biliyor.
Hepinizi
saygıyla selamlıyorum. (MHP sıralarından alkışlar)
BAŞKAN
- Teşekkürler Sayın Özdağ.
Halkların
Demokratik Partisi Grubu önerisi lehinde ikinci söz, İstanbul Milletvekili
Mustafa Sezgin Tanrıkulu’na aittir.
Buyurun
Sayın Tanrıkulu. (CHP sıralarından alkışlar)
Sizin
de süreniz on dakikadır. 
MUSTAFA
SEZGİN TANRIKULU (İstanbul) - Sayın Başkan, değerli milletvekilleri; hepinizi
saygıyla selamlıyorum.
Değerli
arkadaşlar, burada sokağa çıkma yasakları çok konuşuldu. Yani, hukuki temeli
var mıdır, yok mudur, nasıldır, birçok konuşma burada yapıldı ama Parlamentonun
bir tutum almadığını gördük. Bu Parlamento eğer bir tutum alsaydı, başından
itibaren böyle bir tutum alsaydı belki bu duruma gelmeyecektik. Çünkü, 16
Ağustos’ta sokağa çıkma yasakları ilan edilmeye başlandı, o tarihten bu tarihe
de yaklaşık 7 kentte, 19 ilçede 59 kez sokağa çıkma yasağı ilan edildi. Hâlen Diyarbakır’ın
Sur ilçesinde 2 Aralıktan bu yana devam eden sokağa çıkma yasağı var. Ben
gününü unuttum ama iki aya yakın oldu. Silopi’de ve Cizre’de vardı, Silopi’de
kaldırıldı. Cizre’de hâlâ 14 Aralıktan bu yana devam eden sokağa çıkma yasağı
var ve onun üzerine verilmiş bir araştırma önergesi var. Ben, bu araştırma
önergesinin hukukçu milletvekilleri tarafından bile okunduğu görüşünde değilim.

Değerli
arkadaşlar, Türkiye çok zor bir durumla karşı karşıya. Bunun nasıl bir vahim
tablo yarattığının farkında değilsiniz maalesef. 1990’larda Avrupa İnsan
Hakları Mahkemesine başvuru yapan, başvuru konusunda çalışma yapan, doktora
yapmış bir arkadaşınız olarak bunu ifade edeyim: Türkiye, yakın tarihinde,
1990’larda bile karşılaşmadığı, Avrupa İnsan Hakları Mahkemesinin bir
içtihadıyla ve uygulamasıyla karşı karşıya değerli arkadaşlar. Bakın, vahim bir
tablo var. İç Tüzük’ün, Avrupa İnsan Hakları Mahkemesinin kurallarının 39’uncu
maddesi uyarınca böyle bir ön tedbir ne zaman verildi biliyor musunuz değerli
arkadaşlar, kimin aleyhine verildi benzer karar? Gürcistan’dan Rusya’ya karşı
yapılan başvuru konusunda verildi; bir de Ukrayna’dan Rusya aleyhine yapılan
başvuru konusunda 2013-2014 yıllarında verildi böyle bir başvuru, tedbir
başvurusu. 
Arkadaşlar,
bakın, bunun vahimliğine lütfen bir eğilin, sizden rica ediyorum. Anayasa’ya
göre bu devlet, demokratik bir hukuk devleti, Anayasa’ya göre. Anayasa
Mahkemesi -bireysel başvuru yapılmaya yetkilendirildi 2010 tarihindeki
referandumla- 2012 tarihinden bu yana bireysel başvuru alıyor, bir iç hukuk
yolu olarak öngörüldü. Şimdi, Avrupa İnsan Hakları Mahkemesi, Türkiye'nin bir
bölgesinden giden başvurularla ilgili olarak Türkiye’deki mahkemelere yani
bizim hak arayacağımız mahkemelere gitmeden, hiç onu araştırmadan, hiç ona bile
bakmadan yani Anayasa Mahkemesine gitmiş mi, gitmemiş mi; Cizre’deki,
Mardin’deki, Diyarbakır’daki idare mahkemelerine gitmiş mi, gitmemiş mi, hiç
onlara bakmadan böyle tedbir kararları veriyor değerli arkadaşlar, şöyle tedbir
kararları veriyor. Farkında mısınız bunun ne anlama geldiğinin? Ciddi
söylüyorum, farkında mısınız? Ne diyor bu kararlar biliyor musunuz değerli
arkadaşlar? Bakın, faksla, postayla, mail yoluyla, bu kime gönderiliyor biliyor
musunuz? Hükûmete gönderiliyor, bakanlığa. Ne diyor biliyor musunuz? Biz
ulaşmaya çalışıyoruz telefonlarla; ambulans gönderin, burada yaralı var,
ulaşamıyoruz. Türkiye'nin dışında, Strasbourg’da bir mahkeme, Ankara’dan
yapılan, İstanbul’dan yapılan, Cizre’den avukatların mail yoluyla gönderdiği
başvurularda Türkiye Cumhuriyeti’nin Adalet Bakanlığına -faksla gönderiyor- ne
diyor biliyor musunuz: “Gidin, bu yaralıyı oradan alın, tedavi ettirin, yaşam
hakkına müdahale gelmesin.” Ve biz burada, sağduyumuzu yitirmiş bir biçimde,
sığ tartışmalar yapıyoruz. Bunun anlamı ne biliyor musunuz değerli arkadaşlar?
Türkiye'de hukuk yok. Anayasa Mahkemesi dâhil olmak üzere, Türkiye'de yargı
yolu yok. 
NURETTİN
YAŞAR (Malatya) – Öyle bir şey değil o ya!
MUSTAFA
SEZGİN TANRIKULU (Devamla) - Yargı yolu yok değerli arkadaşlar. Avrupa İnsan
Hakları Mahkemesi bunu söylüyor değerli arkadaşlar. 
AYHAN
GİDER (Çanakkale) – Avrupa İnsan Hakları Mahkemesinin çifte standardı o.
NURETTİN
YAŞAR (Malatya) – Abartılı bir şey yapıyorsun ya! Ben biliyorum, yok öyle bir
şey ya!
MUSTAFA
SEZGİN TANRIKULU (Devamla) - Bunu bilen arkadaşlarınıza lütfen, bir danışın, ne
anlama geldiğini bir anlatsın. Şimdi, burada oturmuşsunuz, yarışıyoruz
sağduyumuzu yitirmiş bir biçimde. 
NURETTİN
YAŞAR (Malatya) – Öyle bir şey değil o.
MUSTAFA
SEZGİN TANRIKULU (Devamla) - Evet, değerli arkadaşlar, bugün yaşamını yitiren 3
polise Allah’tan rahmet diliyorum, yakınlarına başsağlığı diliyorum. Ölen bütün
yurttaşlarımıza Allah’tan rahmet diliyorum ve bu saniyeden itibaren de hiç
kimsenin ölmemesini, hendeklerin, barikatların kapatılmasını ve normal bir
yaşama dönülmesini istiyorum. Ama istemekle, benim bu kürsüde konuşmamla
olmuyor ki. Burada bunu konuşabilmeliyiz. Burada bir süreç başlatabilmeliyiz.
Birbirimizi dinlemeliyiz. Kulaklarınız bize kapalı olmasın. Dinleyelim birbirimizi
ve konuşalım ve bir mekanizmayı oluşturalım değerli arkadaşlar. 
NURETTİN
YAŞAR (Malatya) – Doğru değil, o doğru değil, sen de bilirsin.
MUSTAFA
SEZGİN TANRIKULU (Devamla) – Ya, “Doğru değil.” diyorsunuz da… Arkadaşlar,
bakın, laf atmayın. Bu Avrupa İnsan Hakları Mahkemesinin Adalet Bakanlığına
gönderdiği karar, 39’uncu madde uyarınca. “Doğru değil.” diyorsunuz da bunu ben
mi icat ettim Allah’ınızı severseniz!
NURETTİN
YAŞAR (Malatya) – Anlamsız, hukuki bir temeli olmayan bir şey.
AYHAN
GİDER (Çanakkale) – O onların uyguladığı çifte standart.
MUSTAFA
SEZGİN TANRIKULU (Devamla) - Değerli arkadaşlar, bakın, 4 tane böyle karar
verildi. 4 karara rağmen, bu kararlar uygulanmadı ve 3 kişi yaşamını yitirdi.
Muhtemelen, daha sonra yapılacak başvurularda, Avrupa İnsan Hakları Mahkemesi,
90’lı yıllardan çok ağır bir biçimde, yaşam hakkı ihlallerinden Türkiye’yi
mahkûm edecek. Tabii, sizin ya da bu Meclisin umurunda olmayabilir; “Veririz
parasını, insan haklarını ihlal ederiz.” Artık öyle değil değerli arkadaşlar. Bakın,
niçin bu durum 90’lı yıllara benzemiyor?
NURETTİN
YAŞAR (Malatya) – Öyle bir belge değil elindeki ya!
MUSTAFA
SEZGİN TANRIKULU (Devamla) - 90’lı yıllarda herkes kendi acısını yaşıyordu,
kendi içinde yaşıyordu, çevresiyle yaşıyordu; şimdi sosyal medya üzerinden
anında haberdar oluyoruz, anında. 
O
nedenle, diyoruz ki değerli arkadaşlar: Bu duygusal kırılmanın sonu iyi değil.
Bu Meclisin, hepimizin, milletvekillerinin sağduyuyla düşünmesi lazım. Bizim
sokaktaki insanlar gibi düşünme, onlar gibi davranma lüksümüz yok. Bizi bu
millet bu nedenle buraya gönderdi; sağduyuyla konuşalım ve bu hendeklere,
ölümlere, çatışmaya dünyanın bulduğu çözümleri de gözeterek bir çözüm yolu
bulalım. Evet, sonsuza kadar ölüm olabilir, otuz yıldır oluyor zaten. Bundan
rahatsızlık duymuyorsak böyle devam edelim. 
Zaten,
bugün, sizin çok takip ettiğiniz gazetelerin köşe yazarlarından birisi feryat
ediyordu, “Bu hâl olağanlaştı, olağan hâle geldi, ölümlere karşı bu
sıradanlaştı ve kimsenin sesi çıkmıyor, ben buna isyan ediyorum.” diyordu, bu
mealde sözler söylemişti kendi köşesinde ve sizler her gün o gazeteyi
okuyorsunuz. Yani, sizden gelen sesler de artık böyle. Ya, altmış güne yakın
bir sokağa çıkma yasağı olur mu? 
Bakın,
bugün Diyarbakır Sur’dan bana gönderilen fotoğraflar değerli arkadaşlar: Burası
Suriye sınırı değil değerli arkadaşlar, Edirne’den Yunanistan’a geçmek isteyen,
Bulgaristan’a göçmek isteyen insanlar da değil. Diyarbakır’ın Sur ilçesinde,
insanlar denklerini almışlar sırtlarına…
NURETTİN
YAŞAR (Malatya) – Kimden kaçıyorlar?
MUSTAFA
SEZGİN TANRIKULU (Devamla) - …kendi yurtlarında, kendi kentlerinde, beş bin
yıllık kadim kentlerinde sürgün yaşamı yaşıyorlar.
NURETTİN
YAŞAR (Malatya) – Kimden kaçıyorlar?
MUSTAFA
SEZGİN TANRIKULU (Devamla) - 200 bin nüfus sürgün oldu, muhacir oldu kendi
kentlerinde. 
NURETTİN
YAŞAR (Malatya) – Sezgin Bey, kimden kaçıyorlar, kimden?
MUSTAFA
SEZGİN TANRIKULU (Devamla) - Bunun sorumlusu kim değerli arkadaşlar? Herhâlde
sürgüne giden bu yurttaşlar değil, çözüm bulamayan, çözüm aramayan ve burada
sığ tartışmalar yapan bu Parlamentodur, tümümüzüz, çözüm bulamıyorsak biz
bulamıyoruz. Ama, biz burada bir duvarla karşı karşıyayız maalesef,
duymuyorsunuz, görmüyorsunuz, kulaklarınızı kapatmışsınız bu seslere. 
ÜMİT
ÖZDAĞ (Gaziantep) - Suçlu PKK değil de Parlamento mu?
MUSTAFA
SEZGİN TANRIKULU (Devamla) - Bakın, değerli arkadaşlar, bugün, İnsan Hakları
Derneğinin Diyarbakır Şubesi rakamları yayınladı. Sokağa çıkma yasakları
döneminde ölen sivillerin sayısı 198 kişi değerli arkadaşlar. Buna ne diyeceğiz
biz? 33’ü çocuk, 43’ü kadın, 122’si erkek, yaralıların sayısını saymıyorum.
HAKAN
ÇAVUŞOĞLU (Bursa) – Hiç terörist öldürülmemiş mi? Terörist ne kadar öldürüldü?
Terörist yazmıyor mu orada?
MUSTAFA
SEZGİN TANRIKULU (Devamla) - Bakın, değerli arkadaşlar, bununla bir yere
varamayız. Ben Diyarbakır’da sizin haklarınızı korurken, şiddete, teröre karşı
çıkarken sen ayak ayak üstüne atmış belki evinde çay içiyordun, tamam mı? 
İLKNUR
İNCEÖZ (Aksaray) - Nereden biliyorsun?
HÜSNÜYE
ERDOĞAN (Konya) – Nereden biliyorsun?
MUSTAFA
SEZGİN TANRIKULU (Devamla) – Bu, böyle, buradan laf atmakla olmaz değerli
arkadaşlar, böyle laf atmakla olmaz. Ben size makulü ve doğruyu göstermeye
çalışıyorum. Bu hâl, hâl değildir. 
İLKNUR
İNCEÖZ (Aksaray) – Dön, onu terör örgütüne söyle!
MUSTAFA
SEZGİN TANRIKULU (Devamla) - Bu hâl, hâl değildir değerli arkadaşlar.
Gidişatımız doğru değildir, doğru yolda gitmiyoruz, insanlarımız, gençlerimiz,
çocuklarımız yaşamını yitiriyor.
İLKNUR
İNCEÖZ (Aksaray) – Sezgin Bey, dön, onu terör örgütüne söyle, tamam mı? 
MUSTAFA
SEZGİN TANRIKULU (Devamla) - Beş bin yıllık kadim kentlerimiz toplarla,
tanklarla yok ediliyor, kültürümüz yok ediliyor, tarihimiz yok ediliyor ve
bunun bedeli de Türkiye’ye ve bütün yurttaşlarımıza, hepimize ağır olur. Bunu
söylemeye çalışıyoruz değerli arkadaşlar, bunu söylemeye çalışıyoruz.
HÜSNÜYE
ERDOĞAN (Konya) – Sayın Vekilim, kimden kaçıyorlar?
MUSTAFA
SEZGİN TANRIKULU (Devamla) - Lütfen, bir kez daha, akşam uyurken ilk önce
Mevlüde İrem Çiftçi’nin anısını, sonra ölen diğer çocukların anısını ve
kadınların, sivillerin anısını bir kez daha düşünün, ölen polislerin ve
askerlerin anısını ve yakınlarını bir kez daha düşünün, yarın o vicdanla buraya
gelin, temiz vicdanla buraya gelirseniz bu sorunları çözeriz.
Teşekkür
ediyorum. (CHP sıralarından alkışlar) 
HÜSNÜYE
ERDOĞAN (Konya) - Onu şu sıralara söyleyin!
BAŞKAN
– Teşekkür ediyorum Sayın Tanrıkulu.
Az
önce Hükûmetten bir bilgi istendi özellikle ambulanslarla ilgili, oradaki
cenazelerle ilgili, bir de Hükûmete sataşmadan dolayı ben Sayın Bakana söz
vereceğim.
Sağlık
Bakanı Sayın Mehmet Müezzinoğlu, buyurun. (AK PARTİ sıralarından alkışlar) 
VI.- AÇIKLAMALAR (Devam)
4.- Sağlık Bakanı Mehmet Müezzinoğlu’nun,
Mersin Milletvekili Aytuğ Atıcı’nın yaptığı açıklamasındaki bazı ifadelerine
ilişkin açıklaması
SAĞLIK
BAKANI MEHMET MÜEZZİNOĞLU (Bursa) – Değerli milletvekili arkadaşlarım,
öncelikle yüce Meclisi saygıyla selamlıyorum.
Tabii,
ülke olarak birlik ve beraberliğimiz, ülke bütünlüğü, milletin bölünmez
bütünlüğü adına bir sıkıntılı süreci hep beraber yaşıyoruz. Ülkemizin özellikle
Güneydoğu Bölgesi’nde, son aylarda, sokaklarda insanımızın huzuru ve güveni
büyük oranda sarsıldı. Buralarda sarsılmanın temel nedenlerine doğru eğilip
sağlıklı bakamazsak korkarım ki birbirimizi suçlayarak süreci daha sıkıntılı
bir boyuta taşırız. Bu anlamda, Türkçemizde güzel bir söz var; “Eğri oturalım,
doğru konuşalım.” der. Bence doğru oturalım doğru konuşalım. 
Şimdi,
bir defa, sokakta mayın varsa, sokakta hendek varsa, sokakta silah varsa,
sokakta molotofkokteyli patlıyorsa orada bu ülkenin insanının huzuru ve
güveniyle ilgili sorumluluk güvenlik güçlerinindir, huzuru ve güveni sağlamak
da bu ülkenin yönetiminin görevidir. 
Şimdi,
son günlerde, karşımıza ambulanslarla ilgili suçlamaları getiren arkadaşlarımız
var. Değerli arkadaşlar, hiçbir nokta yok ki ambulansımız normal şehir içinde
on dakikada ve şehirler arası alanda da otuz dakikada ulaşmamış olsun. Bu
anlamda, sağlık hizmetleri sunumunda da özellikle acil sağlık hizmetleri
sunumunda da ülke olarak dünya standartlarını yakalamış bir ülkeyiz. 
MEHMET
PARSAK (Afyonkarahisar) – Fidan gibi gencimizi toprağa verdik, yarım saatte
gönderemediniz!
SAĞLIK
BAKANI MEHMET MÜEZZİNOĞLU (Devamla) – Şimdi, geldiğimiz noktaya baktığımızda,
bakınız, ambulans şoförü yaralı vakaya, acil vakaya giderken direksiyon başında
katledildi. 
SİBEL
YİĞİTALP (Diyarbakır) – Araştıralım. 
SAĞLIK
BAKANI MEHMET MÜEZZİNOĞLU (Devamla) – Şimdi, bu ambulans şoförünü burada biz
konuşmayacaksak... Bakınız, şurada 3-4 tane fotoğraf göstereceğim. Şu
ambulansın yalnız bir cephesinde, 12 yerinde kurşun izi var, yalnız bir
cephesinde. 
BÜLENT
TURAN (Çanakkale) – Ambulansta… 
SAĞLIK
BAKANI MEHMET MÜEZZİNOĞLU (Devamla) – Şimdi, şu ambulansın hâline bakın. 
BÜLENT
TURAN (Çanakkale) – Vay, vay, vay!
SAĞLIK
BAKANI MEHMET MÜEZZİNOĞLU (Devamla) – Şu ambulansın… Evet, bu, direksiyon
başındaki şoförün nasıl öldüğünü, nasıl katledildiğini gösteriyor. 
SİBEL
YİĞİTALP (Diyarbakır) – Ailesi açıkladı.
SAĞLIK
BAKANI MEHMET MÜEZZİNOĞLU (Devamla) - Yanında, evet…
Şimdi,
diğerleri, çoğaltabiliriz, örnekleri çok. Sağlık çalışanlarımızdan görevi
başında katledilen, şehit edilen sağlık çalışanı bu. 
Cizre’deki
Eyüp Ergen kardeşimiz bizim Cizre Devlet Hastanemizin sağlık görevlisiydi ve
Cizre’nin bir mahallesinin çocuğuydu. O mahallede mesaisi bitti, evine
gidiyordu, direksiyon başında arabasında katledildi, yaralı; ambulans gitti…
BEHÇET
YILDIRIM (Adıyaman) – Araştıralım Bakanım, araştıralım.
SAĞLIK
BAKANI MEHMET MÜEZZİNOĞLU (Devamla) – Araştırabiliriz. Biz araştırdık, siz de
araştırın. 
BEHÇET
YILDIRIM (Adıyaman) – Araştıralım, biz de araştıralım.
MAHMUT
TOĞRUL (Gaziantep) – Nasıl araştıralım?
ÇAĞLAR
DEMİREL (Diyarbakır) – Nasıl araştırsın Bakanım? Burası araştırsın Bakanım,
burası araştırsın.
BAŞKAN
– Sayın Bakanım, tamamlayın.
SAĞLIK
BAKANI MEHMET MÜEZZİNOĞLU (Devamla) - Şimdi, bakın, söylüyorum: Araca ambulans
gitti, ambulanstan çıkan yardım ekibine de ateş edildi. Sonra ne yaptık?
Ailesine bilgi verdik ve oradaki vatandaş halka oluşturdu, o halkaya aldık,
ikinci ambulans ekibiyle yaralı Eyüp Ergen’i aldık, hastaneye getirdik ve
kaybettik. 
KAMİL
AYDIN (Erzurum) – Efendim, AİHM’e başvuralım, Sezgin Bey’e de bir raporu gelir
belki bunun, bu konuda bir şey gelir.
MUSTAFA
SEZGİN TANRIKULU (İstanbul) – Ya ayıpsın! Kalk burada konuş, utanmadan oradan
konuşuyorsun, kalk buradan konuş!
SAĞLIK
BAKANI MEHMET MÜEZZİNOĞLU (Devamla) - Değerli arkadaşlar, bakın, bu
sokaklardaki hendekleri konuşmazsak, bu silahları konuşmazsak… Dünden itibaren
ambulans orada bekliyor, güvenli bölgenin sınırında ama bize verilen telefonlar
“Ben ismimi vermem, bilgi de vermem, bir daha beni de aramayın.” diyorsa -sizin
arkadaşlardan aldığımız telefonlar- orada güvenli bir bölge yokken, 4 sağlık
şehidimiz varken, defaatle bizim kendi sağlık görevlilerimiz, ekiplerimiz
alıkonulmuşken, 19 tane ambulansımız tahrip edilmişken, hamile kızımız
alıkonulmuşken, arkadaşlar, güvenli bölgeye her türlü hizmeti verebilmekte en
ufak bir eksik yoksa gelin, hep birlikte güvenli bölgeyi tahsis edecek veya bu
ülkenin her sokağını güvenli yapacak çözümleri üretelim ama terör örgütüne
“terör” demezseniz, teröriste “terörist” demezseniz ve o silahların, o
bombaların, o kazılan çukurların ne için kazıldığında duruşumuz sağlıklı
değilse arkadaşlar, insanlık suçunu işlemeye devam etmiş olursunuz. Teröriste
terörist diyeceğiz, terör örgütüne terör örgütü diyeceğiz. Bu ülkenin huzuru ve
güveni, hepimizin birlikte sorumluluğudur. 
Bakınız,
Sayın Leyla Zana benim milletvekili olduğum ilde şu cümleyi söylemiş bundan
dört ay kadar önce: “Bursa’da ne varsa Diyarbakır’da da onu istiyorum. Bursa’da
ne varsa Hakkâri’de de onu istiyorum.” Evet, aynen katılıyorum. Bursa’da ne
varsa Diyarbakır’da da o olmalı, Edirne’de ne varsa Hakkâri’de de o olmalı.
Edirne’deki huzurlu ortam nasılsa Hakkâri’de… Ama şunu da söyleyeyim: Bursa’nın
sokakları tek bir nedenle kazılıyor; altyapı tesisatı için kazılıyor, mayın
döşemek için kazılmıyor. Bursa’nın sokakları Bursa’nın gelişmesi için kazılıyor
ama Cizre’nin sokakları niye kazılıyor? Sur’un sokakları niye kazılıyor?
BAŞKAN
– Sayın Bakan, tamamlayalım cümleleri.
SAĞLIK
BAKANI MEHMET MÜEZZİNOĞLU (Devamla) – Arkadaşlar, bu anlamda, herkes bu ülkenin
bölünmez bütünlüğüne ve birlik ve beraberliğine karşı bu kürsüde yemin
etmiştir. Herkes yemininin arkasında samimiyetle dursun, dürüstçe dursun
diyorum. 
Yüce
Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ediyoruz.
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel…
ÇAĞLAR
DEMİREL (Diyarbakır) – Sayın Başkan, Bakan direkt grubumuza yönelik ithamlarda
bulundu. Zaten çok açık bir sataşma var; bizim buna cevap verme hakkımız
doğuyor.
BAŞKAN
– Buyurun, iki dakika süre veriyorum.
Kim
konuşacak?
ÇAĞLAR
DEMİREL (Diyarbakır) – Mahmut Hoca, Mahmut Bey konuşacak.
BAŞKAN
– Buyurun.
IV.- SATAŞMALARA İLİŞKİN KONUŞMALAR (Devam)
9.- Gaziantep Milletvekili Mahmut
Toğrul’un, Sağlık Bakanı Mehmet Müezzinoğlu’nun yaptığı açıklaması sırasında
Halkların Demokratik Partisine sataşması nedeniyle konuşması
MAHMUT
TOĞRUL (Gaziantep) – Sayın Başkan, teşekkür ediyorum.
Değerli
milletvekili arkadaşlarım, dikkatinizi çekiyoruz: Bir bodrum katında altı gün,
oraya gidilemiyor çünkü gidildiğinde -biraz önce ambulansların fotoğraflarını
gösteriyorlardı ya- panzerlerden kurşun atılıyor. Ambulanstan önce oraya
maalesef, panzerler gidiyor 
NURSEL
REYHANLIOĞLU (Kahramanmaraş) – Terörist varsa gider.
MAHMUT
TOĞRUL (Devamla) – …ve altı gündür, AİHM’in kararına rağmen, AİHM’in tedbir
kararına rağmen insanlar orada ölüyor, her gün birini kaybediyoruz. Sayın Bakan,
bugün kaçıncı gün? Altıncı gün.
AHMET
HAMDİ ÇAMLI (İstanbul) – Panzer mi ambulansa ateş ediyor, panzer mi?
HASAN
TURAN (İstanbul) – Yani devletin güvenlik kuvvetleri Sağlık Bakanlığının
ambulanslarına ateş mi ediyor?
BAŞKAN
– Arkadaşlar, müdahale etmeyelim hatibe.
MAHMUT
TOĞRUL (Devamla) – Biz orada o arkadaşlarımızı aldırmak için defalarca,
defaatle hem İçişleri Bakanlığıyla hem Sayın Başbakan Yardımcısıyla
görüşmelerde bulunduk ve Sayın İçişleri Bakanının talimatına maalesef Şırnak
Valisi uymadı. Sayın İçişleri Bakanının bir diş tedavisi nedeniyle daha önce
verdiği söz gerçekleştirilemedi çünkü Sayın İçişleri Bakanı “Ben konuşamıyorum,
bir diş sıkıntım var, benimle değil valiyle görüşün.” dedi ve valiyle
görüştüğümüzde, vali, her zaman söylenen aynı cümleleri söyledi. Sayın Bakan,
orada insanlar ölüyor; orada dört gündür, bizim her gün uyarmamıza rağmen, ağır
yaralı insanlar var dememize rağmen her gün bir insan öldü ve hâlâ ölmeye devam
ediyor. Durumu acil olan arkadaşlar var orada ve bunlar sivil. Ben dün sizlere
Genel Kurulda isimler söyledim değerli arkadaşlar, hepsi çocuk olanlardı,
annelerdi. 70 yaşında, 81 yaşındaki insanlara, biz hepsine “terörist” diyoruz.
Değerli
arkadaşlar, bir örnek verelim: Velev ki orada bir tanesi sizin dediğiniz gibi
yasadışı bir kişi olsa…
(Mikrofon
otomatik cihaz tarafından kapatıldı) 
NURSEL
REYHANLIOĞLU (Kahramanmaraş) – Terörist.
MAHMUT
TOĞRUL (Devamla) – Bakın, İstanbul Sultanahmet’te IŞİD çetesi kendisini
patlattı, velev ki bir arkadaşı vardı yanında, bir binaya sığındı; siz o binayı
tankla, topla mı döveceksiniz?
İLKNUR
İNCEÖZ (Aksaray) – Öyle bir şey yok.
HÜSNÜYE
ERDOĞAN (Konya) – İçeriden ateş ediliyorsa, evet.
MAHMUT
TOĞRUL (Devamla) – O binanın dört katını yerle bir etmişsiniz, şu anda bodrum
katı var. Böyle bir şey olabilir mi? Ve insanlar ölmeye devam ediyor Sayın
Bakanım, siz kulaklarınızı buna tıkayamazsınız, siz hendekle veya “Orada
barikat var.” cümleleriyle kamuoyundan bu suçunuzu gizleyemezsiniz.
BAŞKAN
– Evet, süreniz dolmuştur.
MAHMUT
TOĞRUL (Devamla) – Bu çok önemli bir suçtur, insanlık suçudur, insanlık!
Saygıyla
selamlıyorum Genel Kurulu. (HDP sıralarından alkışlar)
AHMET
HAMDİ ÇAMLI (İstanbul) – Ne suçundan bahsediyorsun? Ambulansı yollamak mı suç?
BAŞKAN
– Halkların Demokratik Partisi Grubu önerisi…
SELİNA
DOĞAN (İstanbul) – Sayın Başkanım…
BAŞKAN
– Buyurun Sayın Doğan.
SELİNA
DOĞAN (İstanbul) – Ben ayrılmak zorunda kaldım az önce konuşma yaptıktan sonra.
Sayın AB Komisyonu Başkanıyla misafirlerimiz vardı, onları ağırlamak
zorundaydım. Sayın vekil sormuş neden düzeltmeyi kendim yapmadım diye. Bu
nedenle kendim yapamadım. Sayın grup başkan vekilimizin düzeltmelerine, o
açıklamalara aynen katılıyorum.
Teşekkür
ederim. (CHP sıralarından alkışlar)
BAŞKAN
– Sayın Özel gerekli açıklamayı yaptı.
Teşekkürler
Sayın Doğan.
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, sokağa çıkma yasakları adı
altında kent merkezlerine uygulanan ablukalarda yaşanan insan hakları
ihlalleriyle ilgili AİHM’in aldığı tedbir kararlarının uygulanmamasının
araştırılması, AİHM kararlarına uyulması konulu süreçlerin işletilmesi amacıyla
26/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Ocak 2016 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Halkların Demokratik Partisi Grubu önerisi aleyhinde ikinci ve son söz Aydın
Milletvekili Abdurrahman Öz’e aittir.
Buyurun
Sayın Öz. (AK PARTİ sıralarından alkışlar)
Süreniz
on dakikadır.
ABDURRAHMAN
ÖZ (Aydın) – Sayın Başkan, değerli milletvekilleri; HDP’nin Anayasa’nın
98’inci, İç Tüzük’ün 104’üncü ve 105’inci maddelerine göre Meclis araştırması
açılması için verdiği grup önerisi aleyhine AK PARTİ adına söz almış
bulunuyorum. Yüce Meclisi saygıyla selamlıyorum.
Bilindiği
üzere, Avrupa İnsan Hakları Mahkemesi, Avrupa Konseyine bağlı olan uluslararası
bir mahkemedir. 1959 yılında kurulmuştur. Mahkemenin görevi, Avrupa İnsan
Hakları Sözleşmesi ve ek protokollerle güvence altına alınmış olan temel
hakların korunmasına yönelik kararlar almaktır. Mahkemeye şahıslar, tüzel
kişiler ve devletler müracaat edebilmektedir. Türkiye Cumhuriyeti devleti de,
devletimiz de Avrupa İnsan Hakları Sözleşmesi’ne taraf olup Avrupa İnsan
Hakları Mahkemesinin yargı yetkisini kabul etmiştir. Zaman içerisinde
vatandaşlarımız değişik gerekçelerle insan haklarının ihlal edildiğini iddia
ederek Avrupa İnsan Hakları Mahkemesine müracaat etmiştir. Avrupa İnsan Hakları
Mahkemesi de bu taleplerle ilgili değişik kararlar vermiştir. Bundan sonra da
benzer müracaatlar olacak, mahkeme de yine ülkemizle ilgili yeri geldiğinde
lehe, yeri geldiğinde aleyhe kararlar verecektir. 
Bugün
ülkemizin Güneydoğu Anadolu Bölgesi’nde yaşanan ve Kürt’ü, Türk’ü, Laz’ı,
Çerkez’i, Arap’ı olmak üzere hepimizi derinden üzen terör olaylarına karşı
güvenlik güçlerimizin yapmış olduğu terörle mücadele takdire şayandır. Zira,
terörle mücadele edilirken terörist-vatandaş ayrımına azami özen gösterilmekte,
acele edilmeden sabırla netice almak için gayret gösterilmektedir. Terörle
mücadelede vatan evlatlarımız şehit edilmektedir, şehit verilmektedir. Terörle
mücadele ederken şehit olan vatan evlatlarımıza Allah’tan bir kez daha rahmet
diliyorum; ailelerine, eşlerine, çocuklarına sabırlar diliyorum. Şehitlerimizin
bu vatanın gerçek sahibi olduğunu yüksek sesle ifade ediyor ve bu emanete sahip
çıkacağımızı, çıkmaya devam edeceğimizi vurgulamak istiyorum. 
Yine,
terörle mücadele eden güvenlik güçlerimizin de -ki şu an, ben burada bu
konuşmayı yaparken güneydoğuda güvenlik güçlerimiz terörle mücadeleye devam
etmektedir- Allah’ın yardımlarının üzerlerinde olmasını temenni ediyor,
güvenlik güçlerimize terörle mücadelede yukarıda belirttiğim hassasiyeti
gösterdikleri için de çok teşekkür ediyorum.
Bir
hususu daha ifade etmek istiyorum: Güvenlik güçlerimizin her gün şehit vererek,
titiz, teröristi vatandaştan ayırarak yürüttüğü terörle mücadele bölge halkı ve
vatandaşlarımız tarafından takdirle karşılanmaktadır. Bu husus kamuoyunca da
bilinmektedir. Terörle mücadele eden güvenlik güçlerimizin karşısına çıkarılan
vatandaşlarımız artık kendilerini canlı kalkan olarak kullanan, evlerini işgal
eden, sokaklarını çukura çeviren, iş makinelerini yakan ve kendilerine hayatı
zindan eden terör örgütüne karşı yüksek sesle tepkilerini açıkça ortaya
koymaktadırlar ve fırsatını bulduklarında da yine güvenlik güçlerimize ve
devletimize sığınmaktadırlar. Devam eden terör mücadelesi, kesinlikle ve
kesinlikle, Kürtlere ve Kürt vatandaşlarımıza karşı yapılan bir mücadele
değildir; kendi insanı başta olmak üzere, bölge insanına ve ülkemizin
kalkınması ve refahına karşı olan terör örgütüne karşı yapılan bir mücadeledir.

Son
on üç yılda AK PARTİ hükûmetleri döneminde milletimize ve ülkemize olan
sevdamızla her alanda çok büyük hizmetler, çok büyük yatırımlar ve köklü
reformlar gerçekleştirdik. Ülkemizin daha demokratik, daha özgür, daha
müreffeh, huzurlu ve güvenli bir ülke olması için attığımız adımlar ülkemizin
çehresini değiştirdi. Bu durum halkımız tarafından da takdir edildiğinden,
biliyorsunuz, 1 Kasım seçimlerinde 317 milletvekiliyle tekrar tek başına
iktidara geldik. Demokratikleşme adımları, ekonomiyi ve sosyal hayatı doğrudan etkileyen,
ülkenin doğusunun, batısının, kuzeyinin, güneyinin her alanda güçlü şekilde
büyümesine destek olan adımlardır. 
Terörle
mücadelenin devam ettiği Güneydoğu Anadolu Bölgesi’ne yapılan yatırımlar o
kadar belirgindir ki yeri geldiğinde, milletvekili olarak temsil ettiğim Aydın
ilimizde insanlarımız bizleri yolda durdurup “Niye devletimiz sadece doğuya
yatırım yapıyor?” diye bizi eleştirmektedirler. Devlet insan için vardır,
insana hizmet için vardır. İnsana değer vermeyen, insanı öteleyen, dışlayan, vatandaşları
arasında ayrım yapan, kendini vatandaşlarına karşı koruma altına alan bir
devlet hizmet üretemez, hakları güvence altına alamaz, ülkeyi büyütemez ve
refahı tesis edemez. Bugün, kendi vatandaşlarını tehdit olarak gören devletçi
yaklaşımın yerine, farklılıkları zenginlik olarak gören, vatandaşlarına hizmeti
esas alan bir anlayış hâkimdir.
Değerli
arkadaşlar, yaklaşık sekiz aydır Aydın ilimizi temsilen milletvekili olarak bu
Mecliste görev yapmaktayım. Milletvekili olarak asli görevlerimizden birinin
millete hizmet etmek için gerekli yasaları çıkarmak olduğunu bilmekteyim.
Ancak, ne üzüntü vericidir ki -bilhassa 1 Kasımdan sonra yaşanan süreçte- İç
Tüzük’ün muhalefet partilerine verdiği hakların muhalefet partileri tarafından
sonuna kadar ve bir hakkın suistimalini oluşturacak şekilde kullanıldığını
üzülerek bir avukat olarak da görmüş durumdayım. Bu ise, biliyorsunuz,
Meclisimizi çalışmaz hâle getirmektedir. Meclisimiz, bilindiği üzere, kural
olarak salı, çarşamba ve perşembe günleri çalışmaktadır. Biliyorsunuz, salı,
çarşamba ve perşembe günleri hepimiz buraya yoklama için koştura koştura
geliyoruz. Burada ne yapıyoruz? Saat 14.00’te veya 15.00’te buraya geliyoruz,
her gün istisnasız dokuz on saat burada konuşma yapıyoruz ve akşam dokuz on
gibi esas gündeme geçebiliyoruz. Yani, her gün 550 milletvekilinin yedi sekiz
saati bir şekilde kaybettiriliyor, âdeta çalınıyor. Bu, Parlamentonun
çalışmasına da açıkça doğru bir yaklaşım değil diye düşünüyorum. Denetim
görevinin yasama görevi gibi Meclisin asli, kutsal ve önemli görevlerinden
olduğunu kabul ediyorum ancak yasama görevini yaptırmamak amacıyla denetim
görevinin kötüye kullanılmasını da kabul etmediğimi açıkça ifade etmek
istiyorum. 
AK
PARTİ olarak 1 Kasım seçimlerinde insanımıza sözler verdik. İnsanımız bizim
sözümüzü yerine getireceğimize inandığı için bizlere oy verdi ve tek başına
iktidara getirdi. Bizler bu sözleri yerine getirmek için çalışmaya, yasaları
çıkarmaya devam edeceğiz. 
Çalışmamıza
engel olmak amacıyla verildiğine inandığımız… Ki açıkçası çalıştığımız her gün
HDP tarafından bir şekilde bir grup önerisi verilerek çalışma yaklaşık iki
saat, üç saat ötelenmektedir. Bu önerinin de -içerik, hiçbir tartışmaya
girmiyorum- aynı amaçla verilmiş bir grup önerisi olduğuna inandığımız için, AK
PARTİ olarak grup önerisinin aleyhinde olduğumuzu ifade ediyorum, Genel Kurulu
saygıyla selamlıyorum. (AK PARTİ sıralarından alkışlar) 
BAŞKAN
– Halkların Demokratik Partisi Grubu önerisini…
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun. 
ÇAĞLAR
DEMİREL (Diyarbakır) – Direkt partimizin ismini de kullanarak bize bir sataşma
söz konusu. Muhalefet partilerinin yapmış olduğu önergeleri getirerek süreyi
uzattığımızı…
BAŞKAN
– Sizin önergenizden bahsetti, “bu önerge” dedi. 
Buyurun,
buyurun. 
Tamam,
iki dakika. 
ÇAĞLAR
DEMİREL (Diyarbakır) – …yasama faaliyetini uzattığımızı…
BAŞKAN
– Tamam, Sayın Demirel, anladım; sizin önergenizden bahsetti. 
Buyurun.

ÇAĞLAR
DEMİREL (Diyarbakır) – Artık hepsini açıklamak zorunda kalıyoruz yani direkt
partimizin ismini kullanarak…
BAŞKAN
– Buyurun, buyurun. 
Kim
konuşacaksa iki dakika buyursunlar, sizin önergenize sadece atıfta bulundu
çünkü. 
SALİH
ÇETİNKAYA (Kırşehir) – Atıfta bulundu Başkanım.
IV.- SATAŞMALARA İLİŞKİN KONUŞMALAR (Devam)
10.- Diyarbakır Milletvekili Çağlar
Demirel’in, Aydın Milletvekili Abdurrahman Öz’ün HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
ÇAĞLAR
DEMİREL (Diyarbakır) – Sayın Başkan, değerli milletvekilleri; sadece öneriye atıfta
bulunmak açısından değil, bir bütün olarak yasama faaliyetlerini engellediğimiz
söyleniyor ama şunu çok net söyleyelim ki insanların yaşamı bizim için her
şeyden önemlidir. Kim olursa olsun, insanların yaşamı ihlal ediliyorsa,
insanlar bilerek ve isteyerek ateş altında tutuluyorsa, tanklar ve toplarla
bombalanıyorsa burada, burada, hangi çalışmayı, hangi gündemi ele alacağız? 
Tüm
Türkiye halkına sesleniyorum: Şu anda Cizre’de bodrum katında 24 yurttaşımızdan
haber almayacak derecede bir katliam söz konusudur. Orada uygulanan bir
katliamdır. Orada yaşamını yitirenlerin yitirdikleri an itibarıyla sorumlusu
AKP Hükûmeti ve devlettir. Çok net söylüyoruz çünkü beş gündür bunu buradan
ifade ediyoruz. Şu anda arkadaşlarımız İçişleri Bakanlığında, ambulans gönderilmesi
için girişimler başlatıldı. Sayın Bakan, ambulans için ifade etti, sormak
isteriz… Sağlık personeline ateş açan, direkt, direkt tank ve top atışı yapan,
gözümüzün önünde panzerden ateş açan ve sağlık personelini orada katleden
panzerlerdir ve silahlı güçlerdir.
Şunu
çok net ifade edeyim ki şu an ambulansın gönderildiği yerde ambulans değil
güvenlik güçlerinin panzerleri, Akrepleriyle ateş açılıyor ve top atışları
altındadır, orada 24 vatandaşımız yaşam tehlikesi içerisindedir. Evet,
arkadaşlarımız İçişleri Bakanlığındadır, görüşmeler devam ediyor ama ambulans
başka yere gönderilmiş. Şu anda bulundukları yerler ateş altındadır. Onların
yaşamından hepimiz sorumluyuz. Tabii ki birinci gündemimiz bu olacaktır.
Teşekkür
ediyorum. 
AHMET
HAMDİ ÇAMLI (İstanbul) – Bu ülke, bu ülke terörden temizlenecek!
VII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, Grup Başkan Vekili
Diyarbakır Milletvekili İdris Baluken tarafından, sokağa çıkma yasakları adı
altında kent merkezlerine uygulanan ablukalarda yaşanan insan hakları
ihlalleriyle ilgili AİHM’in aldığı tedbir kararlarının uygulanmamasının
araştırılması, AİHM kararlarına uyulması konulu süreçlerin işletilmesi amacıyla
26/1/2016 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 27 Ocak 2016 Çarşamba günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Halkların Demokratik Partisi önerisini oylarınıza sunuyorum: Kabul edenler…
Kabul etmeyenler… Kabul edilmemiştir.
Birleşime
on dakika ara veriyorum. 
Kapanma
Saati : 16.44
ÜÇÜNCÜ
OTURUM
Açılma
Saati: 16.59
BAŞKAN:
Başkan Vekili Ahmet AYDIN
KÂTİP ÜYELER: Ali Haydar
HAKVERDİ (Ankara), Sema KIRCI (Balıkesir) 
----- 0
-----
BAŞKAN
– Sayın milletvekilleri, Türkiye Büyük Millet Meclisinin 33’üncü Birleşiminin
Üçüncü Oturumunu açıyorum.
Alınan
karar gereğince sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
1’inci
sırada yer alan, Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı ve Adalet ve Kalkınma Partisi Grup Başkanvekili
Çanakkale Milletvekili Bülent Turan ve Çanakkale Milletvekili Ayhan Gider,
Kırıkkale Milletvekili Ramazan Can ile 23 Milletvekilinin; Bazı Kanunlarda
Değişiklik Yapılmasına Dair Kanun Teklifi ile Plan ve Bütçe Komisyonu
Raporu’nun görüşmelerine kaldığımız yerden devam edeceğiz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Plan ve Bütçe Komisyonu Raporu (1/517, 2/434) (S. Sayısı: 68) (x) 
BAŞKAN
– Komisyon? Burada.
Hükûmet?
Burada.
Sayın
milletvekilleri, dünkü birleşimde tasarının birinci bölümünde yer alan
maddelerin oylamaları tamamlanmıştı.
Şimdi,
tasarının ikinci bölümüne geçiyoruz.
İkinci
bölüm üzerinde gruplar adına söz isteyen, Milliyetçi Hareket Partisi Grubu
adına Sayın Mustafa Kalaycı, Konya Milletvekili.
Buyurun
Sayın Kalaycı. (MHP sıralarından alkışlar)
Süreniz
on dakikadır. 
MHP
GRUBU ADINA MUSTAFA KALAYCI (Konya) - Sayın Başkan, değerli milletvekilleri;
hepinizi saygılarımla selamlıyorum.
Tasarının
bu bölümünde, emekli olduktan sonra BAĞ-KUR kapsamında çalışan esnafın emekli
aylıklarından yapılan sosyal güvenlik destek primi kesintisinin kaldırılması da
düzenlenmektedir. 
Milliyetçi
Hareket Partisi olarak yıllardır kanun teklifleri ve önergelerle bu konuyu
gündeme getirdik. AKP de her seferinde karşı çıkmıştır. Ama AKP geç de olsa
yanlışını anlayabilmiş, böylelikle, önce yüzde 15 kesinti oranı geçen yıl yüzde
10'a düşürülmüş, şimdi de tümden kaldırılmaktadır.
AKP,
emekli iken çalışan esnafımızın emekli aylığından, karşılığında hiçbir ilave
hak ya da hizmet vermeksizin, haraç alır gibi yıllarca kesinti yapmıştır. SGK,
birçok esnafa geçmişe dönük faiziyle birlikte yüklü borçlar çıkarmıştır.
Bankalardan kredi alarak, hatta aracını, iş yerini, ekmek teknesini satarak bu
borçları ödeyen insanımızın haklarını acaba nasıl ödeyeceksiniz?
Ayrıca,
bu düzenlemeyle prim kesintisi kaldırılmasına rağmen esnafımızın borçlarının
silinmemesi büyük haksızlıktır. Esnafımıza çıkarılmış prim borçları da mutlaka
silinmelidir.
Bu
tasarıyla yapılan bir başka düzenlemede lise ve dengi okul mezunlarına en fazla
20 yaşını, yükseköğretim mezunlarına ise en fazla 25 yaşını geçmemek şartıyla,
mezuniyet tarihinden itibaren iki yıl süreyle ücretsiz sağlık hizmeti verilmesi
öngörülmektedir. Ancak, bu düzenlemede de SGK'nın milyonlarca gencimize
çıkardığı borçlar silinmemektedir. Gençlerimiz iş bulamamanın sıkıntısını
yaşarken bir de genel sağlık sigortası primiyle karşı karşıya kalmaktadır.
Getirilen düzenleme, sorunu çözmemektedir.
Soruyorum;
ilkokul ve ilköğretim okulu mezunları, 20 yaşını geçen lise mezunları, 25
yaşını geçen üniversite mezunları iş bulamadıysa ne olacak, GSS primlerini
nasıl ödeyecekler? İşsiz gençlerimize “GSS primi ödeyeceksin.” diye dayatmanın
ne anlamı var? Hükûmetin öncelikli görevi gençlerimize iş imkânları sunmaktır.
Milliyetçi
Hareket Partisi, belli bir geliri olmayan gençlerimizin iş bulana kadar
ailelerinin sağlık sigortasından yararlandırılmasını ve bu gençlerimize
çıkarılmış borçların silinmesini savunmaktadır.
Bu
tasarıyla, doğum sonrası ve evlat edinme hâlinde haftalık çalışma süresinin
yarısı kadar verilen ücretsiz izin süresinde yarım çalışma ödeneği verilmesine
ilişkin düzenleme de yapılmaktadır. Milliyetçi Hareket Partisi olarak bu
düzenlemeleri destekliyoruz.
Kadınların
önemli bir beklentisi de sigortalılık öncesi doğumları borçlanabilmektir. Doğum
borçlanması yapılabilmesi için doğumdan önce sigortalı olarak tescil edilmiş
olma şartı aranmaktadır. Bu nedenle kadınlar işe girmeden evvel yaptıkları
doğum nedeniyle çalışma hayatından ayrı kaldıkları süreyi borçlanamamaktadır.
Halbuki,
sigortalı olarak işe başlayıp daha sonra işten ayrılan kadınlar, bu esnada
yaptıkları doğumları ve hizmete sayılmayan staj süresinde yapılan doğumları
borçlanabilmektedir. Ayrıca, erkekler sigortalılık öncesi askerlikte geçen
süreleri borçlanabilmektedir. Anayasa’nın eşitlik ilkesi uyarınca kadınların
sigortalılık başlangıç tarihinden önce yaptığı doğumları da borçlanabilmesi
için gerekli düzenleme yapılmadır.
Çıraklık
ve staj sürelerinin emeklilik hizmetine sayılması konusunda da çok yoğun ve
haklı talepler bulunmaktadır. Milliyetçi Hareket Partisi olarak bu konuda da
birçok kanun teklifi verdik. 
Uygulamada
doğum, askerlik, aylıksız izin, doktora, avukatlık stajı gibi bazıları bir
çalışma ya da sigortalılık olmaksızın geçen süreler borçlanılabilmekte iken
fiili bir çalışmaya dayanan çıraklık ve staj sürelerinin sadece kısa vadeli
sigorta kollarıyla sınırlı tutulması haksızlığa, eşitsizliğe ve dolayısıyla
mağduriyete neden olmaktadır. 
Yaşanan
mağduriyetin giderilmesinin yanında meslekî eğitimin özendirilmesine de katkıda
bulunmak amacıyla staja veya çırak olarak çalışmaya başlanılan tarih uzun
vadeli sigorta kolları bakımından da sigortalılık başlangıç tarihi olarak esas
alınmalı, çıraklık ve staj süreleri hizmetten sayılmalı ve geçmiş hizmetler
için borçlanma hakkı verilmelidir.
Değerli
milletvekilleri, bu tasarıyla İşsizlik Sigortası Kanunu’nda da değişiklik
yapılarak doğum ve evlat edinme sonrası yarım çalışma ödeneği ödemeleri ve prim
giderleri ile İŞKUR tarafından düzenlenen İşbaşı Eğitim Programı giderleri
İşsizlik Sigortası Fonu’nun giderleri arasına eklenmektedir.
İŞKUR
tarafından yürütülen aktif iş gücü programları için fondan karşılanan
harcamalar 2015 yılında anormal bir şekilde artmıştır. Bu harcamalar 2014
yılında 1 milyar 359 milyon lira iken 2015 yılının on bir aylık döneminde 2
milyar 536 milyon liraya ulaşmıştır.
İki
defa milletvekili seçimlerinin yapıldığı 2015 yılında bu harcamaların 2 kat
artması dikkat çekicidir. Özellikle işbaşı eğitim ve toplum yararına program
sayılarında patlama yaşanmıştır.
İşbaşı
eğitimle ilgili 2014 yılında yapılan 26.283 programa 59.456 kişi katılmış iken
2015 yılında yaklaşık 3 kat artışla program sayısı 76.934'e, katılımcı sayısı
ise 159.076 kişiye yükselmiştir. Kurum, Türkiye geneli için hedeflediği sayının
1,5 katına ulaşmış olup bazı illerde bu durum 8 katına varmaktadır. Bu durumu
Hükümet nasıl izah edebilecektir?
Diğer
taraftan da, toplum yararına programlardan 2013 yılında 197.182 kişi, 2014
yılında 216.108 kişi yararlanmış iken 2015 yılında yararlanıcı sayısı yaklaşık
2,5 kat artarak 523.225 kişiye ulaşmıştır. Bu durumla ilgili, dönemin Çalışma
Bakanı ve kurum yöneticileriyle görüşmeler yaptım. İstatistiklerin sağlıklı
olmadığı ifade edilmiş ancak daha sonra istatistik bültenlerinden bu
programların illere göre dağılım tabloları kaldırılarak gerçekler gizlenmeye
çalışılmıştır.
Programların
ayrıntılarına ve illerde yaşanan gelişmelere bakıldığında büyük bir rezalet
ortaya çıkmaktadır. İllere göre dağılım tablolarının yer aldığı Ekim 2014 ayına
kadar yayınlanan bültenlere bakıldığında en fazla işe almanın Şanlıurfa'da
olduğu, örneğin 2013 yılında 16.897 kişinin işe alındığı görülmektedir.
Diğer
taraftan, işsizliğin yoğun olduğu yerler için öngörülen bu programlardan işsizlik
oranı ülke genelinin çok altında olan Rize'de 5.528, Artvin'de 4.195 kişinin
yararlanmış olması dikkat çekmektedir. Bakan ve üst yöneticilerin illerindeki
bu tablo sizce tesadüf müdür?
Bakınız,
2 defa milletvekili seçimlerinin yapıldığı 2015 yılının ilk üç ayında bu
şekilde işe alınan 22 bin kişi iken bu sayı haziran ayında 249 bin kişiye,
aralık ayında 523 bin kişiye çıkmıştır. Dolayısıyla bu programların toplum
yararından ziyade AKP yararına, AKP çıkarına düzenlendiği açıkça görülmektedir.
7 Haziran ve 1 Kasım seçimlerinin yapıldığı 2015 yılında 523 bin kişinin bu
şekilde işe alınmış olmasının başka türlü bir izahı var mıdır? İşe alınanların
AKP teşkilatlarınca belirlendiğini de cümle âlem biliyor.
Bu
uygulama kurumun çıkardığı bir yönetmeliğe göre yürütülmekte olup yönetmelikte
dayanak olarak gösterilen kanunlar da böylesine bir yetki vermemektedir. Zaten
sınırları belli olmayan şekilde geniş bir yetki verilmesi de hukuken söz konusu
olamaz. İstediğin idareyle program yapacaksın, istediğin kişileri işe
alacaksın, istediğin gibi ihale usulü belirleyeceksin, yok öyle yağma. Böyle
bir yetki, böyle bir düzen olamaz.
Esasen,
toplum yararına diye yaptırılan işler, kamu idarelerinin görev alanına giren
sürekli işlerdir. Dolayısıyla, Anayasa’mızda öngörülmeyen ve kamu personel
mevzuatında olmayan yeni bir istihdam modeli uydurulmuştur. 
Bu
programlara katılanlar. Millî Eğitim, Orman, belediyeler gibi kurumlarda dokuz
aya varan sürelerde çalıştırılmaktadır. Bu idarelerde personel ihtiyacı varsa
neden kadrolu personel alınmıyor? Tabii, hem işsizlik fırsata dönüştürülüp
insanlar ucuza çalıştırılarak sömürülüyor hem de çaresiz insanımızın
kendilerine minnet duymaları sağlanıp oyları alınıyor. Bu şekilde hem işsizlik
oranı olduğundan düşük gösteriliyor hem de kayıt dışılık azalmış görünüyor. 
Ayrıca,
illerde ortaya çıkan bazı aracıların işe aldırdığı kişilerden komisyon aldığı,
işe alma karşılığında çalışanların aylığının bir kısmını onlara verdiği yönünde
de çok ciddi iddialar bulunmaktadır.
Bu
uygulamanın her yönüyle mutlaka soruşturulması gerekmektedir.
Teşekkür
ederim. (MHP sıralarından alkışlar) 
BAŞKAN
– Teşekkürler Sayın Kalaycı.
Halkların
Demokratik Partisi Grubu adına söz isteyen Muş Milletvekili Ahmet Yıldırım.
Buyurun
Sayın Yıldırım. (HDP sıralarından alkışlar)
Sizin
de süreniz on dakikadır. 
HDP
GRUBU ADINA AHMET YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; evet, bir aylık maratonun son bölümü olan
4’üncü torba yasanın ikinci bölümünün tümü üzerinde söz almış bulunmaktayım.
Şüphesiz birbirinden farklı konulara tekabül eden maddelerden müteşekkil bu
torba yasada bizim için en ilgi çekici olan ve asla kabul etmemizin mümkün
olmayacağı husus, Hasankeyf’i sular altında bırakacak olan ve bunun taşınmasını
öngören maddedir. Hasankeyf’le ilgili olarak yıllardan beri süren bir tartışma
söz konusudur. Binlerce yıllık tarihî değerlerimizi taşıyarak bozmaya, sular
altında bırakarak yok etmeye hiç kimsenin hakkı yoktur. Bu tür uygulamalar
siyasi kararlarla realize edilemez çünkü Anayasa’nın 63/1’inci maddesi ve 2863
sayılı Kültür ve Tabiat Varlıklarını Koruma Yasası düzenlemelerini yok sayan
bir siyasi kararla Hasankeyf sular altında bırakılmak istenmektedir. 
Hasankeyf’teki
5 binin üzerinde mağara ve çevresinde 300’ün üzerinde henüz arkeolojik kazıları
tamamlanmamış olan höyük… Hasankeyf’te henüz 13’üncü yüzyıldan öncesine ait
kazı çalışması yapılmamıştır. Hasankeyf üzerine doktora yapmış bir arkadaşınız
olarak oradaki zemin etüdünü ve tarihî yapıların taşınması gibi siyasi bir safsatayı
hiçbir bilim insanına, konu alanıyla ilgili hiçbir bilim insanına kabul
ettiremezsiniz. Hasankeyf taşınacakmış. Taşınan ne? Bir defa, Hasankeyf’le
ilgili dikkatinize birkaç hususu sunmak istiyorum. 5 binin üzerindeki mağaranın
yüzde 85’i “ana kaya” dediğimiz derinlikleri yüzlerce metreye varan ve kimyasal
olarak kalsiyum karbonat olarak formüle ettiğimiz kireç taşından oluşmaktadır.
Düşünün, milyonlarca metreküp kireç taşının içine kazınmış ve bin yıllar
boyunca insanların kendisine mesken etmiş olduğu bir tarihsel varlık, bir
insanlık mirası yok edilmeye çalışılıyor. Milyonlarca metreküp ana kayayı tek
blok hâlinde nereye taşıyacaksınız? Böyle akıl dışı, bilim dışı bir yöntem
olabilir mi? Taşınırsa ancak üzerindeki birkaç cami veya sivil konut taşınabilir.

Orada
Hasankeyf’le ilgili belirtilmesi gereken ikinci bir husus: Özellikle,
uluslararası sözleşmelere aykırı olan, burada taşınılması düşünülen veya
kandırılan… Özellikle, ilk Hasankeyf projesi gerçekleştirilirken yüklenici
firmalardan Nurolun temsilcisi şunu söylüyordu: “Barajı yapacağız, sular
altında kalacak, barajın ömrü zaten otuz beş kırk yıldır. Daha sonra baraj
kapakları, ömrünü tamamlayıp baraj kapakları açıldığında Hasankeyf yeniden
ortaya çıkacak.” 
Bir:
Kireç taşı suyla reaksiyonunda en kolay eriyebilen ve üzerindeki şekil
bütünselliğini bozan yapıdaki bir kayaca tekabül ediyor. 
İkinci
husus: Biraz, az biraz hidroloji bilen, az biraz jeoloji… İnşaat mühendisi olan
arkadaşlarınız mutlaka vardır içerinizde. Barajların en büyük problemi “siltasyon”
dediğimiz, akarsuyun baraj havzasına taşıdığı alüvyonlardır, kum ve çakıl
taşlarıdır. Bunlar onlarca metrelik depolar hâlinde barajın rezervuar alanına
birikirler. Otuz yıl boyunca orada o su birikip daha sonra baraj kapakları
açıldığında, ömrünü tamamladığında, ortaya büyük bir alüvyon deposu çıkar,
Hasankeyf çıkmaz. Böyle akıl dışı, bilim dışı bir yöntemle bize, neymiş, Ilısu
Barajı’nın memleketteki enerji açığını kapatan bir özelliğinden söz ediliyor.
Bir defa, Türkiye’deki yüzlerce hidroelektrik santralinin toplam bizim elektrik
enerjisi içerisindeki ihtiyacımızı karşılama oranı -yüzlerce barajın- daha
yüzde 22’dir. Ilısu’nun üreteceği elektriğin bu ülkenin enerji ihtiyacının
hiçbir derdine derman olmayacağı biraz ayrıntılı bilimsel raporlar incelendiğinde
görülecektir.
Aslında
burada doğa, ekosistem, tarih, kültür katliamının temel sebebi şudur: Sınıflı
toplumla birlikte açığa çıkmış olan insanın insan üzerindeki tahakkümünün
insanın doğa üzerindeki tahakkümüne dönüşümünden başka bir şey değildir. Önce,
sınıflı toplumla insan başka insanları sömürmeyi öğrendi, daha sonra da doğa
üzerinde, tarih üzerindeki tahakkümünün gelişmesine sebep oldu. Burada,
Hasankeyf’te tarihi katleden zihniyet ile Zeugma’yı sular altında bırakan
zihniyet aynıdır. Hasankeyf’i Dicle Nehri’ne boğdurtmak isteyen zihniyet ile
Munzur’u, Bergama’da siyanürle altın arayan zihniyet, Fırtına Vadisi’ni, üçüncü
köprüyü, üçüncü havaalanıyla birlikte ekosistemi tahrip eden zihniyet aynı
zihniyettir. Yine, özellikle ağaç katliamlarına neden olan bu üçüncü havaalanı,
üçüncü köprü projelerindeki zihniyet dışında, Karadeniz’de güncel olan Yeşil
Yol Projesi ile Hasankeyf’i sulara boğdurtmak isteyen zihniyet aynı
zihniyettir. Daha ötesi, Hasankeyf’i sular altında bırakmak isteyen zihniyet ile
bugün Cizre’de Medresa Sor’u, Mem u Zin Türbesi’ni, Bırca Belek’i bombalayan,
Dört Ayaklı Minare’ye kurşunlar sıkan zihniyet aynı zihniyettir, başkaca bir
şey değildir. 
ZEKİ
AYGÜN (Kocaeli) – PKK zihniyeti. 
AHMET
YILDIRIM (Devamla) – İyi, duymayalı baraj da yapıyor, Ilısu Barajı’nı da PKK
yapıyor. Varsın, bu aklınızla siz böyle cari kılın bu işi. 
Yine,
şunu söyleyelim: Bugünkü mağrurluğunuzu siz ebedi sanıyor olabilirsiniz. Biz
iki aydan beri barış ısrarımızı Türkiye’de yaşayan halkların kardeşliği inancıyla
sürdürüyoruz. Ya değilse, biz, iktidar partisinin barış dilencisi değiliz.
Yapılmış bir seçimde ne kadar oy alırsanız alın bu ülkenin insanları bir
partiye ülkenin tapusunu vermez. Bu ülkenin sahibi değilsiniz, sadece, geçici
bir süreliğine bu ülkeyi yönetme ehliyeti insanlar tarafından size verildiği
için biz sizden talep ediyoruz. Ya değilse, sizin yerinizde başka bir siyasi
parti olsa, bugün akan kanın, gençlerin ölümünün çaresini yine siyasi iktidarla
biz müzakere ederiz. Yapılmış bir seçimde sadece belli bir süreliğine iktidar
olma hakkını aldınız, geçici bir iktidar olma hakkını aldınız, aynen bizim de
geçici muhalefet olma hakkını almış olduğumuz gibi. Ya değilse, ne bu ülkenin
sahibisiniz ne tapusu sizdedir ne de başka bir anlama gelir. Hiç kimse, bizim
bu halkların kardeşliğine ve barışına olan inancımızla barış arayışımızı bir
barış dilenciliğiyle karıştırmasın. Biz defalarca söyledik, tekrar söylüyoruz,
hani, buraya çıktığımızda “Şurayı, burayı kına.” diyenler var ya, bir kere
olsun çıkıp bir çocuğun, bir sivilin, 70 yaşındaki dedenin, bir annenin ölümünü
kınayabilme cesareti gösterebildi mi? Ama, biz defalarca şunu söyledik:
Üniformasının rengi ne olursa olsun, etnisitesi, kimliği, dini, mezhebi ne
olursa olsun, 20 Temmuzdan beri siparişle başlatılmış olan bu kirli savaşta
canını yitiren herkesin anısı önünde saygıyla eğiliyoruz ve siyaset kurumunun
bir parçası olarak kendi sorumluluğumuzu hissediyoruz. Biz siyasiler kendi
payımıza düşeni alıyoruz. Demek ki görevimizi eksik yaptık ki bugün hâlâ
askerin silahının, polisin mermisinin üstünlüğünden söz ediliyor. Bize bir
yerleri kınamayı salık verenlere son kez şunu söyleyeyim: Silahların arkasından
çıkın da onlardan, kurşunu sıkanlardan aldığınız bilgilerle burada siyaset
yapacağınıza, lütfen, ne olursunuz, gelin burada sağlıklı bilgileri… Oyunuz ne
olursa olsun Cizre’de, yüzde 3 olabilir, yüzde 5 olabilir, biraz halktan
sağlıklı bilgiler alarak bu süreci değerlendirmeyi ve toplumsal barışa ortak
bir akılla hizmet etmeyi öncelemenizi öneririm.
Bütün
Genel Kurulu saygıyla selamlıyorum. (HDP sıralarından alkışlar) 
BAŞKAN
– Gruplar adına üçüncü söz Cumhuriyet Halk Partisi Grubu adına İstanbul
Milletvekili Bihlun Tamaylıgil’e aittir.
Buyurun
Sayın Tamaylıgil. (CHP sıralarından alkışlar) 
Süreniz
on dakikadır. 
CHP
GRUBU ADINA BİHLUN TAMAYLIGİL (İstanbul) – Teşekkür ederim Sayın Başkan.
Sayın
Başkan, değerli milletvekilleri; bir temel torba yasanın daha görüşmesini
yapıyoruz. Ben de ikinci bölümü hakkında grup adına söz aldım.
“Temel
yasa nedir, ne zaman ihtiyaç duyulur, ne zaman temel yasa olarak bazı tasarı ve
teklifler görüşülebilir?” diye bizim Meclis İçtüzüğü’müz bir madde ihdas etmiş
ve 91 no.lu maddemiz bir temel yasanın nasıl görüşüleceğini kurallarını
belirleyerek ortaya koymuş. Biz hukuku uygulayacağız, İç Tüzük’ün gereklerini
yerine getireceğiz, bununla yükümlü olan kişileriz, öyle değil mi? Ve orada der
ki: “Bir hukuk dalını sistematik olarak bütünüyle veya kapsamlı olarak
değiştirecek biçimde genel ilkeleri içermesi; kişisel veya toplumsal yaşamın
büyük bir bölümünü ilgilendirmesi, kendi alanındaki özel kanunların dayandığı
temel kavramları göstermesi, özel kanunlar arasında, uygulamada ahenk
sağlaması, düzenlediği alan yönünden bütünlüğünün ve maddeler arasındaki
bağlantıların korunması…”
Şimdi,
görüştüğümüz bu sıra sayılı tasarıya baktığınızda birbirleri arasında ahenk mi
var? Nasıl bir ahenk? Bir taraftan kadın istihdamıyla ilgili başlıklardaki
düzenlemeleri yaparken bir taraftan gençlerin staj ve işbaşı eğitimi ve
işsizlerin eğitimine bir alan açarken diğer taraftan gidip HGS ve OGS
ödemelerinden ortaya çıkan borçların affını getiren bir düzenleme, bir taraftan
baktığımızda ise daha önce emekli olup emekliliğinde çalışan vatandaşlardan
kesilen destek primle ilgili ortadan kaldırılan bir düzenleme. Bu nasıl bir
ahenktir? Nasıl birbiriyle ilgili arasında bir bağlantı aranır ve neden bu
birbirine benzemez, torbadan çorbaya dönen bu teklif temel yasa hâline
dönüştürülür. 
Temel
yasada ne yapıyoruz biz? Süre olarak baktığınızda maddeler üzerinde Meclis
Genel Kurulundaki milletvekillerinin detaylı görüş bildirme imkânını, tartışma
imkânını daraltıyoruz. Hızlandırılmış bir yasamaya, bir yasama kalitesi
açısından baktığınızda çalışmayı bozan tercihe belli bir temel hazırlıyoruz.
Maddeler üzerinde önerge beşer dakika görüşülsün ama içeriğindeki maddeler
hepsi ayrı ayrı baktığınızda, kendisi ve maddenin ağırlığı açısından çok önemli
başlıklar olan maddeleri hızla geçirelim. Hatta bazısını da belki görüşülürken
göz ardı edilir diye ikidir, üçtür, dörttür aynı uygulamayı yapıyoruz. Biz
burada ciddi yasama faaliyeti yerine getirmekle görevlendirilmiş olarak vekil
tayin edilmiş milletvekilleriyiz. Bizden hizmet bekleyen, bizi seçen millî
iradeye yapılan, bu yasama kalitesi açısından son derece hem İç Tüzük’e aykırı
hem de… Temel yasayı, Medeni Kanun, Ticaret Kanunu, Borçlar Kanunu gibi
yasalarda biz kullandık ama böyle hızlandırılmış ve Meclisin gerçekten
nitelikli yasa yapma ilkelerine uymayan bir tercih için de kullanılması,
bugünkü geldiğimiz noktada “Biz, nasıl, Meclisi, Parlamentoyu ve
çalışmalarımızı ortaya kaliteli mi koyuyoruz?” sorusuna cevap aramakta belki de
bilinçli olarak getirilmekte. 
Şimdi,
burada tabii kadın istihdamı ve kadın istihdamıyla ilgili düzenlemeler
konusunda bazı maddeler ihdas edilmiş. Biz, bunu Plan ve Bütçe Komisyonunda
görüşürken bu konuyla ilgili olarak Kadın Erkek Fırsat Eşitliği Komisyonu ve
bunun yanında Aile ve Sosyal Politikalar Bakanlığının buradaki katkı sağlayacak
çalışmalarının ne olduğunu sorguladık ama öyle bir geldi ki kadın istihdamıyla
ilgili olarak bundan önceki dönemlerde, bakın, kurulmuş olan bir Meclis
araştırma komisyonu var; o raporun dâhilinde olan başlıklardan hangileri acaba
bu istihdam paketi olarak değerlendirilip yasalaştırılıyor diye baktığınızda sadece
ev ve iş hayatının ahenkleştirilmesi konusunda yapılan düzenlemenin ötesine
geçmeyen bir tercihin olduğunu ne yazık ki görüyoruz. Burada baktığınızda bir
komisyon çalışması sonrasında ortaya konulan başlıkların içerisinde bu ev ve iş
ahenkleştirilmesi, aile yaşamının ahenkleştirilmesinin ötesinde eğitimde
karşılaşılan sorunlar, kadın girişimciliğiyle ilgili sorunlar, toplumsal
cinsiyet eşitliğinde karşılaşılan sorunlar ve kadın örgütlenmesiyle ilgili
yapılması gereken çalışmaların hepsinin bir arada değerlendirilmesi gerekirken
karşımıza sadece kadının birinci vazgeçilmez ve zorunlu olarak birinci
görevinden arta kalan zamanını istihdam ve iş hayatının parçası olarak gören…
Tabiidir ki kadınlar açısından baktığınızda annelik ve çocuk büyütme sürecinde
rahatlatacak ama bu rahatlamaya annenin istihdama katılımını sağlayacak
düzenlemeleri, sadece evde kaldığı zamanı iş hayatıyla ahenkleştirecek
düzenleme yerine annenin çocuk bakımıyla ilgili olan sosyal devlet sorumluluğu
içerisinde kreş açma, devletin çocuklara bakım ve istihdam açısından kadına
zaman ayırma imkânı sağlayacak düzenlemeler yerine kolaycılığa kaçtığını
görüyoruz.
Burada
yapılan düzenlemeler kadının mesleki eğitim açısından kendini geliştirebileceği
bir süreci hazırlamakta mı? Maalesef, bu yarı zamanlı ve esnek çalışmalar
açısından yapılan düzenlemeler bir yerde, belki önümüzdeki günlerde gündeme
gelecek olan özel istihdam bürolarıyla birleştirilmiş olarak kadın emeğinin bir
yerde köleleştirilmiş ve tek düze… İşte geliri de belirlenmiş, asgari ücretle
fikslendirilmiş bir emek ve o emeği geliştirecek mesleki açıdan, kariyer
açısından ve beyaz yakalı, mavi yakalı emekçi açısından değerlendirildiğinde,
sorunları çözecek nitelikte olmadığı çok açık olarak gözükmekte.
Diğer
taraftan, emeklilerle ilgili düzenleme açısından baktığınızda da… Sene 2006,
yine Adalet ve Kalkınma Partisi hükûmetleri zamanında bir düzenleme yapıldı ve
emeklilerden destekleme primi kesilmesiyle ilgili bir yasal düzenleme. O gün
rakam kaçtı biliyor musunuz? Yüzde 33’le 39 arasında destekleme primi kesilmesi
noktasında bir yasa çıktı. Allah’tan Cumhuriyet Halk Partisi var, hem
emeklinin, emekçinin, halkın bu tür mağdur edilecek konularda… Sizin çok
şikâyet ettiğiniz, “Niye Anayasa Mahkemesine gidiyorsunuz?” dediğiniz
başlıklardan birinde, Cumhuriyet Halk Partisi Anayasa Mahkemesine gitti ve bu
oranın düşürülmesini ve yapılan hukuksuz, Anayasa’ya aykırı uygulamanın… Çünkü
yıllarca emeğini vermiş, primini ödemiş ve ondan sonra emekliliğinde geçimini
sağlayamayan kişilerin tekrar çalışmaları hâlinde bir ceza gibi kesilen bu
destekleme priminin kaldırılması yolunda bir hedef ortaya konuldu. Yıllarca
bununla ilgili 15’ti 10’a indirdiniz sizler, sonunda geldiniz, aklın yolu bir,
bunun kaldırılmasıyla ilgili bir karar. 
Diğer
taraftan, bu stajyer öğrenciler ve meslek eğitimiyle ilgili olan düzenleme…
Şimdi, değerli arkadaşlar, ne kadar güzel görünüyor, bu stajyer öğrenci staj
sırasında bir gelir elde edecek, iş arayan, iş bulamayan kişiler kendileri
baktığınızda iş meslek danışmanlarının ortaya koyacağı tercihlerle iş
bulacaklar ve çalışacaklar. Geçen sene tam seçim zamanı, ne hikmetse, bir de
imalat sanayi ve hizmet sektörü olarak ayırarak bir prim desteği de ortaya
koydunuz ve bir anda patlayan istihdam rakamları karşımıza çıktı.
Şimdi,
bu da İşsizlik Fonu’ndan karşılanmak üzere gündeme getirdiğiniz bir düzenleme.
Ne güzel! Emek, işsizlik, bu ülkede işsizliğin OECD… Hele hele gençler
açısından baktığınızda OECD’de en kötü noktaya vardığımız günlerde, tam da
seçim döneminde bu tür uygulamalar ve bunun devamı. İsmi güzel, uygulaması
güzel ama niyeti onlarca sorgulamaya… Hem kişi açısından baktığınızda 50 binden
159 bine çıkan bir rakam. Ne hikmetse tam seçim tarihleri yaklaştığında, tam
seçim tarihlerinde ve dönemsel ve bölgesel olarak… Seçim bölgelerine
baktığınızda da rakamlar bize bazı işaretler veriyor. 
Bunları
yapıyorsunuz ama bunları yaparken kimse bunları görmüyor, bunların farkında
değil diye düşünebiliyor musunuz? Peki, bu seçilen öğrenciler hangi kriterlere
göre seçiliyor? Bu danışmanlar, bu uzmanlar kaşına gözüne, gördüğü niteliklere
göre mi bakıyor veya bir kariyer veya bir CV değerlendirmesi mi? Hiç
zannetmiyorum, zaten böyle olmadığının iddiaları da çok yoğun.
Diğer
taraftan, baktığımızda -vaktim yetmiyor ama- Hasankeyf. Tarihi korumak, tarihin
içindeki bize anlatılan bilinci yaşamak ve yaşatmak, tarihin zenginliğini yok
etmemek hepimizin görevi olmalı, aynı zamanda doğayı ve doğal dengeleri de.
Bakın, daha yeni, Davos’ta bir açıklama geldi, uzun vadeli gelişmeler
açısından; on yıl içerisinde bir kuraklık ve bu kuraklığa bağlı olarak
gelişecek olan süreç. 
(Mikrofon
otomatik cihaz tarafından kapatıldı) 
BİHLUN
TAMAYLIGİL (Devamla) – Bir yandan bunu değerlendirirken bir yandan da gelin
kültürümüze, yedi bin yıllık bir tarihe, içinde sakladığı değerlere, onlara
sahip çıkarak; onları yok ederek değil, onların varlığından, onların
korunmasından büyük bir zenginlik elde ettiğimizi bilerek bir eylem
gerçekleştirelim. Ama görünen o ki, en geç iki yılda bu tarihî ve bu kültürel
zenginlik sular altında kalacak. 
Yüce
Meclisi saygıyla selamlıyorum. (CHP sıralarından alkışlar) 
BAŞKAN
– Teşekkürler Sayın Tamaylıgil.
İkinci
bölüm üzerinde şahıslar adına ilk söz, Tokat Milletvekili Yusuf Beyazıt’a
aittir.
Buyurun
Sayın Beyazıt. (AK PARTİ sıralarından alkışlar)
Sizin
süreniz beş dakikadır.
YUSUF
BEYAZIT (Tokat) – Sayın Başkan, değerli milletvekilleri; 68 sıra sayılı Gelir
Vergisi Kanunu ile Bazı Kanunlarda Değişiklik Yapılmasına Dair Kanun Tasarısı
üzerine AK PARTİ adına söz almış bulunuyorum. Bu vesileyle hepinizi en kalbî
duygularımla selamlıyorum.
Konuşmama
başlamadan önce, bugün Diyarbakır Sur’da 3 askerimiz daha şehit olmuştur,
onlara Allah’tan rahmet diliyorum. Bu şehitlerden birisi de -ben Tokat
Milletvekiliyim- güzel Tokat’ımızın Pazar ilçesinin Çiftlik köyündendir. Bu
vesileyle çok üzgün olduğumu, son derece müteessir olduğumu ifade etmek
istiyorum. Bu şehitlerimizin yakınlarına sabrıcemil niyaz ediyorum. Bunlarla
beraber, 3 askerimiz ağır yaralı, 2 polisimiz de yaralı, onlara da şifalar diliyorum;
ailelerine, yine bu anlamda sabır diliyorum.
Değerli
Başkanım, sayın milletvekillerim; Sayın Genel Başkanımız, Başbakanımızın seçim
öncesinde söylediği gibi, bu düzenlemelerle yeni iş kuran gençlerimize üç yıl
boyunca gelir vergisi muafiyeti sağlanmaktadır. Öğrenim gören gençlerimizin
pasaport harcı kaldırılmaktadır. 
Kadın
memurlara, doğuma bağlı olarak, ilk çocukta iki ay, 2 çocukta dört ay, 3 çocuk
ve üzeri çocukta altı ay yarı zamanlı ve tam ücretli çalışma hakkı
getirilmektedir. 
Çocuk
sahibi olan memurlara kısmi zamanlı ve tam ücretli çalışma hakkı
getirilmektedir. 
Yemde
ve gübrede KDV kaldırılmaktadır. 
Özel
sektörde çalışmakta olan kadınlara doğum sonrası yarım çalışma ödeneği
getirilmektedir. Yine, özel sektörde çalışmakta olan kadınlara kısmi süreli
çalışma hakkı verilmektedir. Yine, özel sektörde çalışmakta olanların doğum
sonrası ve evlat edinme sonrası izinleri artırılmaktadır. 
Sayın
milletvekilleri, değerli arkadaşlar; madde 19 ile doğumda veya doğum sonrasında
annenin ölümü hâlinde doğum sonrası kullanılamayan süreler bu düzenlemeyle
babaya kullandırılmaktadır. 3 yaşını doldurmamış çocuğu evlat edinene sekiz
hafta analık izni kullandırılmaktadır. Çalışan kadınlara doğum sonrası analık
izninin bitiminden itibaren, evlat edinme hâlinde evlat edinene edinim
tarihinden itibaren altı aya kadar ücretsiz izin verilecektir yahut her doğumda
altı aya kadar haftalık çalışma süresinin yarısı kadar ücretsiz izin
kullanabilme hakkı verilmektedir. Bu seçimlik haklardan hangisinin kullanacağı
izin talebinde bulunana bırakılmaktadır.
Madde
20 ile yaşlılık aylığı alıp da çalışanlar artık sigorta primi ödemeyeceklerdir.

Madde
21 ve 22 ile hizmet akdine bağlı olmadan kendi adına ve hesabına bağımsız
çalışanlardan, çalışmaya başlayanlardan ya da bu kapsamdaki emeklilerden sosyal
güvenlik destek primi bundan böyle alınmayacaktır.
Sayın
milletvekilleri, madde 23 ve 24 ile ana veya babası üzerinden bakımla yükümlü
olmayan gençler, lise ve dengi öğrenimden mezun olanlar 20 yaşını,
yükseköğretimden mezun olanlar 25 yaşını geçmemek şartıyla primlerinin devlet
tarafından ödenmesi suretiyle mezuniyet tarihinden itibaren iki yıl süreyle
gelir testi yaptırmaksızın ücretsiz sağlık ücretinden yararlanacaklardır. 
Madde
25 ile sosyoekonomik gelişmişlik endeksi düşük olan 51 ilimizde 10 ve üzerinde
sigortalı çalıştıran işverenlere 6 puanlık teşvik vardı. Kalkınmada öncelikle
illerimizde 1 ila 9 kişi çalıştıran işletmeler bu teşvikten maalesef
yararlanamıyorlardı. Şimdi, kalkınmada öncelikli yani ekonomik olarak biraz
daha desteklenmesi gereken yerlerde 1 ila 9 işçi çalıştıran iş yerleri artık bu
teşvikten yararlanacaktır. 255 bin işletmemiz de bu teşvikten yararlanacaktır.
Bu
vesileyle, Meclisimizi saygılarımla selamlıyorum. (AK PARTİ sıralarından
alkışlar)
BAŞKAN
– Teşekkürler Sayın Beyazıt.
Şahıslar
adına ikinci ve son söz, Bursa Milletvekili Lale Karabıyık’a aittir.
Buyurun
Sayın Karabıyık. (CHP sıralarından alkışlar)
Süreniz
beş dakikadır.
LALE
KARABIYIK (Bursa) – Sayın Başkan, değerli milletvekilleri; Gelir Vergisi Kanunu
ile Bazı Kanunlarda Değişiklik Yapılmasına Dair Kanun Tasarısı’nın ikinci
bölümüyle ilgili şahsım adına söz almış bulunmaktayım.
Evet,
bu maddelerde de yine her alana giren farklı konular yer almakta. Önce şununla
başlayayım: Doğum izinleri var, süt izni konuları var, evlat edinme var. Biz,
tabii ki kadının istihdamdaki hayatını kolaylaştıracak, kadın istihdamını
artıracak her türlü desteğin yanındayız. Ancak, şunu söylüyoruz: Doğum izni de
olmalı, esnek çalışma da olmalı fakat bunların doğru kurgulanması, doğru
planlanması lazım. Hatta yalnız doğuma bağlanmamalı, kadının hayatında herhangi
bir dönemde ailevi sorunlar sebebiyle izin alabileceği ya da yarım zamanlı
çalışabileceği hakları da olmalı. “Doğru kurgulanmalı.” diyorum çünkü ilgili
maddeyi incelerseniz burada yarım zamanlı çalışma süreleri belirlenmemiş, net
değil ve bu bir suistimal yaratabilir. Mesela, diyelim ki, işveren dedi ki
çalışan kadına: “Yarım zamanlı çalışma hakkını gündüz 11.00 ila 15.00 arası
kullanacaksın.” Düşününüz ki, İstanbul’da yaşayan bir kadın çalışan. Günün
hepsi gitti zaten o İstanbul trafiğinde. Yani, demek istiyorum ki doğru
kurgulanması lazım ve bu maddenin özellikle eksiği çalışma saati sürelerinin
net olarak belirlenmemesi.
Yine,
süt izni kalkıyor, yerine iki aylık çalışma izni geliyor. Yine, neden acaba
birinci, ikinci ve üçüncü doğumlarda aynı miktarda izin değil, daha farklı daha
fazla aylarda izin kullandırılıyor? Bu tasarı doğru planlanmalı, doğru
programlanmalı diyoruz, Türkiye'de iş barışını bozmamalı.
Peki,
başka ne yan etkiler yapabilir? İş güvencesizliği yaratabilir, özel istihdam
bürolarını artırabilir ve taşeron çalışmayı artırabilir. İşte, bu nedenle doğru
kurgulanmalı, doğru planlanmalı diyoruz. Biz, kadının istihdama katılmasını
teşvik ediyorsak, peki o zaman acaba kreş desteği nerede, bunu merak ediyorum.
Yani, bu konuda şunu söylemek istiyorum: Bu destekler olmalı ama acaba kadının
aklına şöyle bir çelişkili soruyu getiriyor muyuz? Evde mi oturmalı, çocuk mu
kariyer mi? İşte, bu çelişkiye düşmeyecek şekilde, istihdam desteğini verecek
şekilde bu maddelerin oluşması gerekirdi diye düşünüyorum. 
Evet,
yine bir başka maddemizde, ki biz Cumhuriyet Halk Partisi olarak bunu sürekli
söylemiştik, genel sağlık sigortası prim borcu olanlar demiştik. Şimdi, 27’nci
maddeyle ilgili konuşmak istiyorum, özellikle değinmek istiyorum. Bakın, bu
kanun, yürürlüğe girdikten sonraki kişileri kapsayacak. Oysa geçmişte prim
borcu olanlar yine sağlık hizmetinden faydalanamayacaklar. Oysa bu borçların
silinmesi gerekiyordu, zaten maddi gücü olmayan kişiler bu borçları ödemeyeceği
için yine sağlık hizmetinden yararlanamayacaklar, onun için bunun da göz ardı
edilmemesi gerekiyor.
Çalışan
emeklilerle ilgili zaten Cumhuriyet Halk Partisi olarak biz projelerimizde de
belirtmiştik. Bu sosyal güvenlik destek priminin olmaması gerektiğini ifade
etmiştik.
Şimdi
bakalım, Türkiye'deki emeklilerin durumuna bir göz atalım. Bakın, emekliler
geçinemediği için ikinci iş yapmak istiyor. Dünyadaki diğer emeklilere bakalım,
farklı ülkelerde emeklilik yaşamlarını belli bir yaştan sonra dünyayı gezerek
geçiriyor, hobileriyle uğraşıyor, torunlarıyla ilgileniyor. Oysa Türkiye’ye
bakıyoruz, emeklilerin yüzde 93’ü çalışırken emekli olduğu zaman geçinecek bir
meblağ ayıramamış çünkü gelir yetersizliği söz konusu ve yüzde 54’ü emekli
olduğunda yaşamını sürdüremeyeceğini düşünüyor. İşte, bu nedenle de ikinci bir
işe mutlaka ihtiyaç duyuyor. Aslında gerçek bir intibak yasasıyla gelir
adaletsizliği ortadan kaldırılarak başlanmalı. Dünyadaki gelir boşluğunu da
hatırlatmak istiyorum, bakın, emeklilerde Türkiye’de on sekiz yıl gelir boşluğu
var ama dünya ortalaması yedi yıl. Bu nedenle, biz zaten bu maddeyi
projelerimizde de ifade etmiştik, emeklilerin gelir seviyesinin yükselmesi,
adaletsizliğin ortadan kalkması üzerinde durmuştuk. Bunu da dikkatlerinize
sunmak istiyorum.
Teşekkür
ediyorum. (CHP sıralarından alkışlar) 
BAŞKAN
– Teşekkürler Sayın Karabıyık.
Sayın
milletvekilleri, ikinci bölüm üzerindeki konuşmalar tamamlanmıştır.
Şimdi
on beş dakika süreyle soru-cevap işlemi yapılacaktır. Sürenin yarısı sisteme
giren milletvekillerine, yarısı da Hükûmeti temsilen Bakana verilecektir. Ancak
sistemde bir arıza olduğundan biz daha önce de konuşma söz sırasını
dağıtmıştık, ona göre ben ilgili milletvekillerinin isimlerini okuyayım, tekrar
sisteme girerlerse, sıradan vereceğiz çünkü.
Sayın
Parsak, Sayın Tor, Sayın Ahrazoğlu, Sayın Karabıyık, Sayın Gaytancıoğlu, Sayın
Bektaşoğlu, Sayın Tanal, Sayın Arık… Böyle devam ediyor. Bu ilgili
milletvekillerimiz önce sisteme girerse sırayla söz vereceğim.
Sayın
Parsak, buyurun.
MEHMET
PARSAK (Afyonkarahisar) – Teşekkür ediyorum.
Biraz
önce Sağlık Bakanımız da buradaydı, malumunuz, tüm milletvekillerimizin bildiği
gibi, Türkiye genelinde 300 bin sağlık personeli atama beklemekte. Dolayısıyla,
bu sağlık personellerimizden en azından 60 bininin atanabilmesi talebiyle 11
Ocak tarihinde bir kanun teklifi vermiştik. Biz her gün, söz konusu atama
bekleyen sağlık personellerinden sosyal medya yoluyla ya da telefon yoluyla bu
yönde yeniden talep alıyoruz. Bu personellerimizin son derece mağdur olduğu bir
hakikat. Hazır bütçe görüşmeleri de gerçekleştirilirken, bu personellerimizden
en azından 60 bininin atanmasını teminen kanun teklifimizin kabulünü
beklemekteler. Bu yönde yapılmakta olan bir çalışma var mıdır? Bunların ataması
ne zaman gerçekleştirilecektir? 
Teşekkür
ediyorum.
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Sayın Bakan, şehit yakınlarına ve gazilere verilen
serbest dolaşım kartlarının bakanlık görev değişimi nedeniyle iptal edildiği,
iptal sonrasında kart sahiplerinin bu durumdan haberdar edilmediği, bunun
neticesinde de birçok kart sahibinin güç durumlarda kaldıkları müşahede
edilmiştir. Şehit yakınlarına kartlarının iptal edildiği neden posta, mesaj
veya telefonla bildirilmemiştir? Kart bilgileri idarede mevcut olduğu hâlde
yenilenerek kendilerine gönderilmemiştir. Kart yenileme işlemi için çoğu köy ve
kasaba gibi yerleşim birimlerinde yaşayan bu insanların il merkezine kadar
gitmeye mecbur bırakılması, birçok maddi ve manevi külfetlere katlanmalarına
vesile olunması uygun bir davranış mıdır?
Teşekkür
ederim.
BAŞKAN
– Sayın Ahrazoğlu…
MEHMET
NECMETTİN AHRAZOĞLU (Hatay) – Teşekkür ediyorum Sayın Başkan.
Bugün
27 Ocak Hatay Antlaşması’nın 79’uncu yıl dönümü. 27 Ocak 1937’de Cenevre’de
toplanan Milletler Cemiyeti Hatay’ın bağımsızlığını kabul etmiş ve bir seçimle
Hatay’da çoğunluk tespiti yapılmasına karar vermişti. Bunun üzerine 13 Ağustos
1937’de seçimler yapılmış, 12 Eylül 1938’de bağımsız Hatay Cumhuriyeti kurulmuş
ve 30 Haziran 1939’da da Hatay Türkiye'ye katılarak kararını belirtmişti. 
Bu
vesileyle “Hatay benim şahsi meselemdir.”, “Kırk asırlık Türk yurdu düşman
elinde esir olamaz.” diyen başta Aziz Atatürk olmak üzere, Hatay Cumhurbaşkanı
Tayfur Sökmen’i, Hatay Meclis Başkanı Abdülgani Türkmen’i, Hatay Başbakanı
Abdurrahman Melek’i ve Hatay’ı o gün bizlere emanet edenleri rahmet ve minnetle
anıyorum. 
BAŞKAN
– Sayın Karabıyık…
LALE
KARABIYIK (Bursa) – Teşekkürler Sayın Başkan.
Sayın
Bakan, Sayın Cumhurbaşkanı, Kaddafi’den İnsan Hakları Üstün Hizmet Ödülü ve 250
bin dolar almıştı ve sivil toplum örgütlerine bağışlanacağı ifade edilmişti.
Acaba nereye bağışlandı, hangi sivil toplum örgütlerine bağışlandı, bunu
öğrenmek istedim?
Teşekkürler.
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Sayın
Bakan, ülkemiz üniversitelerinde çalışmakta olan araştırma görevlileri iki
farklı statüde çalışmaktadır. 33/A maddesinde çalışan üniversite kadrolarında
görev yapanlar ve sayıları 3.500’e yaklaşmış eski kadrolarında görev yapan
araştırma görevlileri, bunlar da 50/D kadrosunda görev yapıyorlar. Birçoğunun
yaşı 30’a yaklaşmış, hatta 30’u aşmış, evlenmiş, aile kurmuş, doktoraları
bitmek üzere olan genç akademisyenler, maalesef enstitü kadrolarına, üniversite
kadrolarına geçirilmemektedir. Bu durum üniversite yönetim kurullarının
inisiyatifine bırakılmıştır. Bu şekilde yani doktora sonrası güvencesi olmadan
çalışan araştırma görevlileriyle ilgili bir çalışmanız var mıdır? Bu durumda
olan akademisyenlerin hak mahrumiyetlerini giderecek misiniz?
BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan.
İlim
Giresun’la ilgili önemli bir sorunu dile getirmek istiyorum. On üç yıldır BOTAŞ
ve AKSA tarafından yürütülen çalışmalarla 2009 yılında komşu illerimiz Ordu,
Trabzon ve Rize’de neredeyse nüfusun ve sanayinin tamamı doğal gaza
kavuşmuştur. Hatta bu illerimizde doğal gaz kullanımı ilçeleri de kapsayacak
şekilde yaygınlaştırılmıştır. Ama Karadeniz’de doğal gaz iletim, dağıtım hattı
bir türlü tamamlanamayan tek ilimiz maalesef Giresun’dur. 110 bin nüfuslu
Giresun’da doğal gaz abonesi sayısı on binleri bile bulmamış, 28 mahallemizden
sadece 10’unda doğal gaz arzı sağlanmıştır. Bunun başlıca nedenlerinden biri de
Karayollarının şehir içi yolunun belediyeye devredilmediği gibi kazı
çalışmalarına izin vermemesidir. Bu sebeple… Bu bölgede 4 tane hastane, 8 bin
öğrencinin eğitim gördüğü üniversite yerleşkesi, jandarma bölge komutanlığı,
okullar, yurtlar, pek çok resmî kurum, çok katlı konut alanları mevcuttur. Daha
büyük nüfusun yaşadığı şehrin batısındaki mahallelerde doğal gaz dağıtım hattı
bağlantısı maalesef yapılmamıştır. Konuyu bilgilerinize sunuyor, ilimizi bu
çağdaş, ucuz, çevreci yakıttan mahrum bırakanlardan hesap sorulmasını istiyorum.
Teşekkür
ediyorum.
BAŞKAN
– Teşekkürler.
Sayın
Tanal, buyurun.
MAHMUT
TANAL (İstanbul) – Teşekkür ederim Sayın Başkan.
Sayın
Bakanım, polislerle ilgili daha önce 2200 olan ek gösterge 3000’e çıkarıldı.
Bu, aylık 47 TL’ye tekabül ediyor. Yani, bu ek göstergenin 3600’e
çıkarılmasının ne mahzuru var? 17’nci büyük ekonomiye sahip olan bir ülkeyiz
diye övünüyoruz. Bu açıdan 3600’e çıkarılmasının bir mahzurunun olmadığı
kanaatindeyim. Bu konuda sizden destek ve yardım bekliyoruz. Netice itibarıyla,
aynı konumda bulunan astsubaylar 3600 iken polisler 3000 ek göstergede
bulunuyor. Bu adaletsiz bir uygulama çünkü Anayasa’mızın 55’inci maddesi “Eşit
işe eşit ücret ödenir.” diyor. Yani, eşit işe eşit ücret ilkesi de bu konuda
ihlal ediliyor.
Teşekkür
ediyorum.
BAŞKAN
– Son soru, Sayın Arık, buyurun.
ÇETİN
ARIK (Kayseri) – Teşekkür ederim Sayın Başkan.
Sayın
Bakan, bugün, erken doğumu engellemek için kullanılan iki grup ilaç piyasada
bulunmamakta. Yerine başka kullanılacak ilaç, ajan yok ve hastalar erken doğurmakta,
bir kuvözde 3-4 çocuk yatmakta. Bunlar hem erken doğumun getirdiği problemleri
yaşamaktalar hem de erken doğum için yenidoğan yoğun bakımlarına çok ciddi
derecede ücretler ödemekte. Bu konuda bir politikanız var mı? Bu aileleri, bu
kadın doğum uzmanlarını rahatlatma adına, bu ilaçların tekrar piyasaya gelmesi
adına bir sağlık politikanız var mı?
Teşekkür
ederim.
BAŞKAN
– Şimdi de soruları cevaplandırmak üzere Hükûmet adına Kalkınma Bakanı Sayın
Cevdet Yılmaz’a söz veriyorum.
Buyurun
Sayın Yılmaz.
KALKINMA
BAKANI CEVDET YILMAZ (Bingöl) – Teşekkür ediyorum Sayın Başkan.
Öncelikle
toplumumuzun çok değişik kesimlerini ilgilendiren, çok önemli haklar getiren bu
düzenlemelerin hayırlı olmasını temenni ediyorum.
Sayın
Parsak’ın sağlık personeliyle ilgili bir sorusu olmuştu. Hükûmetlerimiz
döneminde eğitim ve sağlık, personel politikalarımızda hep öncelikli alanlar
oldular. Bu alanda sağlık personeli sayımızı da her sene artırıyoruz. Özellikle
önümüzdeki dönemlerde de öncelikli alanlardan biri olmaya devam edecektir.
MEHMET
PARSAK (Afyonkarahisar) - Biz 300 binin 60 binine kadro istiyoruz.
KALKINMA
BAKANI CEVDET YILMAZ (Bingöl) - Ancak, tabii, her yıl bütçe imkânlarımız,
ülkemizin gerçekleri çerçevesinde hareket ediyoruz ama elimizden gelen maksimum
ölçüde de, eğitim ve sağlık başta olmak üzere, sosyal alandaki personele her
zaman öncelik veriyoruz.
Sayın
Tor şehit yakınları ve kartları konusunda bazı aksaklıklar olduğunu ifade
ettiler. Bunu Aile Bakanlığımıza iletelim. Yani, uygulamadan kaynaklanan bazı
aksaklıklar varsa, onların elbette hızlı bir şekilde düzeltilmesinde büyük
fayda var.
Sayın
Ahrazoğlu, Hatay Milletvekilimiz sorudan ziyade Hatay’ın ülkemize katılmasıyla
ilgili fikirlerini ifade ettiler. Ben de bu vesileyle, tabii, emeği geçen
herkesi rahmetle yâd ediyorum. Bu, gerçekten son derece önemli bir ilerleme
olmuştur.
Sayın
Karabıyık, Kaddafi’den alınan ödül gibi bir hususu dile getirdiler. Yani, bunu
eminim defalarca sormuşlardır, gerekli makamlardan da cevabını almışlardır.
Tekrar tekrar gündeme getirmelerinin çok anlamlı olmadığını düşünüyorum.
Tartıştığımız konuyla da bir ilgisini kuramadım doğrusu.
Sayın
Gaytancıoğlu araştırma görevlileriyle ilgili iki ayrı statüden bahsetti.
Öncelikle şunu ifade etmek isterim: Son dönemlerde yaptığımız düzenlemelerle,
araştırma görevlilerimiz başta olmak üzere, akademisyenlerimizin özlük
haklarında çok önemli iyileştirmeler gerçekleştirdik. Gençlerimizin
akademisyenliği tercih etmesi noktasında önemli bir teşvik de sağlanmış oldu,
ortam iyileştirilmiş oldu. Yüksek öğretimde, biliyorsunuz, çok sayıda da
üniversite hayata geçti; buralara nitelikli gençlerimizin çekilmesi anlamında
önemli adımlar atıldı. Ancak spesifik olarak bu enstitü-üniversite ayrımı, bu
konularla ilgili hususlar Hükûmetimize henüz gelmiş bir konu değil. Bu konuyla
ilgili YÖK Başkanlığımızdan ve Maliye Bakanlığımızdan daha detaylı bilgiler
talep edilebilir diye düşünüyorum. 
Giresun
Milletvekilimiz Sayın Bektaşoğlu, doğal gazla ilgili ildeki yetersizlikleri
ifade etti, abone sayısının artması için Karayolları ile belediyenin iş birliği
yapması gerektiğini söyledi. Tabii, konunun detaylarına hâkim değilim doğrusu
ama bir iş birliği ihtiyacı varsa tabii ki bunu kurumlarımızın
gerçekleştirmesinde büyük fayda var. 
Sayın
Tanal polislerimizle ilgili sağlanan ilerlemelerin daha da iyisi yapılsın
anlamında bir öneri getirdi. Biz 2200’den 3000’e çıkarıyoruz göstergeyi ama bir
taraftan da tazminatlarını artırıyoruz polisimizin. Dolayısıyla, hem tazminatı
hem de bu yapılan düzenlemeyi düşündüğümüz zaman polisimizin özlük haklarında
çok önemli iyileştirmeler yapıyoruz. Ancak, her kurumun da kendi içinde bir
hiyerarşisi var, değişik düzeylerin ek göstergeleri var. Bir düzeyle ilgili
vereceğiniz bir karar diğer düzeyleri de etkileyebiliyor. Polis için, Emniyet
teşkilatımız için böyle bir durum söz konusu. Dolayısıyla, bizim uygun
gördüğümüz artış 3000 şeklinde çünkü o polislerimizin üstleri de var, belli bir
hiyerarşi içinde bu ek göstergeler tespit ediliyor. 
Sayın
Arık erken doğum meselesini gündeme getirdi. Bu konular da gerçekten önemli. Bu
vesileyle şunun altını çizmek isterim: Son on üç yılda sosyal alanda elde
ettiğimiz en büyük başarılardan biri doğumda bebek ve anne ölümlerinin
azalmasıdır. Bunu da, tabii, daha yaygın, erişilebilir bir sağlık hizmetiyle
gerçekleştirdik. Bugün bebek ölümlerinde de, anne ölümlerinde de Türkiye
geçmişe göre çok daha iyi bir noktadadır. Yalnız, bahsettiği, anladığım
kadarıyla, bir ilaçla ilgili bir husus. O ilaçla ilgili detayı, doğrusu,
bilemiyorum. Bunu Sağlık Bakanlığımızın daha teknik yazılı bir şekilde
cevaplandırması daha doğru olur ama hastanelerde özel kuvözler oluşturulması,
hastane ortamında doğumun gerçekleştirilmesi, hatta kırsal alanda yaşıyorsa
vatandaşımız onun belli bir süre önceden, doğumdan önce hastaneye alınması ve
bu hizmetin verilmesine kadar bir dizi tedbirle bu konularda gerçekten önemli
ilerlemeler, mesafeler aldık. Bu konuyla, özel olarak bahsettiği hususun Sağlık
Bakanlığımız tarafından yazılı cevaplandırılmasında fayda var diye düşünüyorum.
Tekrar
bu önemli düzenlemelerin her bir kesim için, bütün ülkemiz için hayırlı
olmasını diliyorum.
BAŞKAN
– Teşekkürler Sayın Bakan.
MAHMUT
TANAL (İstanbul) – Benim soruma cevap vermedi.
BAŞKAN
– Son bir dakikalık süremiz var.
Sayın
Aksu’ya da biz bir söz verelim.
Sayın
Aksu…
İSMAİL
FARUK AKSU (İstanbul) – Teşekkür ederim.
Sayın
Bakan, bir sayın bakana atfen medyada yer alan bir hususu sormak istiyorum.
Acaba Devlet Memurları Kanunu’nda yapacağınız değişiklikle memur güvenliğini
kaldıracağınız ve kamu çalışanlarını güvencesiz hâle getireceğiniz doğru mudur?
BAŞKAN
– Evet, Sayın Bakan…
KALKINMA
BAKANI CEVDET YILMAZ (Bingöl) – Şimdi, Sayın Başkanım, ülkemizde devlet
personel rejimi reformu tartışmaları uzun yıllardan bu yana yapılmaktadır.
Avrupa’da da çeşitli ülkelerde baktığınız zaman memur ve kamu çalışanı ayrımı
vardır. Bizde de, Anayasa’mızda da var aslında bu ayrım. Kamuda belli kamunun
egemenlik yetkisini kullanan, piyasada karşılığı olmayan işlevleri yürüten
memurları olduğu gibi, piyasada, sivil kesimde karşılığı olan işleri yapan
çalışanları da mevcuttur. Avrupa’da, gelişmiş ülkelerdeki mevzuat özellikle bu
açıdan Türkiye'de de uzun yıllardır tartışılmaktadır. Ancak, henüz bir devlet
personel rejiminin ayrıntıları şekillenmiş değildir. 
(Mikrofon
otomatik cihaz tarafından kapatıldı) 
KALKINMA
BAKANI CEVDET YILMAZ (Bingöl) - Bunlar birçok tarafı ilgilendiren hususlardır.
İlgili taraflarla istişare içinde bunun içeriği şekillendirilecektir.
BAŞKAN
– Teşekkür ediyorum Sayın Bakan.
MAHMUT
TANAL (İstanbul) – Sayın Bakanım, polislerin özlük haklarıyla ilgili soruma
cevap vermediniz.
BAŞKAN
– İkinci bölüm üzerindeki görüşmeler tamamlanmıştır.
Şimdi
ikinci bölümde yer alan maddeleri…
ENGİN
ALTAY (İstanbul) – Sayın Başkan, sisteme girmiştim efendim.
BAŞKAN
– Buyurun Sayın Altay, kusura bakmayın, fark etmedim.
VI.- AÇIKLAMALAR (Devam)
5.- İstanbul Milletvekili Engin Altay’ın,
Kalkınma Bakanı Cevdet Yılmaz’ın 68 sıra sayılı Kanun Tasarısı’nın ikinci
bölümü üzerindeki soru-cevap işlemi sırasındaki bazı ifadelerine ilişkin
açıklaması
ENGİN
ALTAY (İstanbul) – Teşekkür ederim.
Sayın
Başkan, Bursa Milletvekilimiz Sayın Lale Karabıyık Sayın Bakana bir soru sordu.
Soru, milletvekilinin buradaki varlık sebeplerinden biridir. Sayın Bakan’ın
“Sorunun gündemle ne alakası var?” cevabını yadırgadığımı söylemem lazım. Sayın
Bakana sorulan, yöneltilen soruların hemen hemen tamamı görüştüğümüz kanunla
ilgili değil zaten, ayrı.
Ama,
asıl söylemek istediğimiz şudur: Şeffaflık ve hesap verebilirlik demokrasilerin
olmazsa olmazıdır. Bu sorulan soru müteaddit defalar sorulmuştur, doğru. Sayın
Bakan dedi ki: “Daha önce ilgili bakanlar bunu cevapladı.” Şu Mecliste,
muhalefeti bırakın, iktidar partisinden bir milletvekili bu sorunun cevabını
biliyorsa ben adımı değiştireceğim. Bu sorunun cevabı verilmemiştir Sayın
Bakan. Bu 250 bin doları, dönemin Başbakanı, Sayın Cumhurbaşkanı, sivil
toplumlara bağışlayacağını söyledi; güzel, iyi. Biz de diyoruz ki: “Bu nereye
bağışlandı?” Ne var bunda? Bunun cevabını vermek bu kadar zor mu? Merak
ediyorum. 
Şunu
da diyebilir: “Bağışlamadı, parayı yedi.” de denebilir, bu da bir cevaptır.
Ama, topluma, millete, sivil toplumlara bağışlanacak denilen paranın
bağışlanmadığına dair bizde bir kuşku var. Bu kuşkuyu gidermek de Hükûmet üyesi
olarak sizin göreviniz. “Bu daha önce soruldu, ilgili bakanlar cevap verdi,
verildi.” demek… Böyle bir cevabı doğru bulmuyorum. Sorulan soruyu tartmak,
yargılamak da bence sizin işiniz değil Sayın Bakan. Bu 250 bin dolar hangi
sivil toplum kuruluşlarına verildi? Ya da verilmediyse “Verilmedi.” denecek,
bir kelimelik cevabı var bunun.
Teşekkür
ederim. 
BAŞKAN
– Teşekkür ederim.
Sayın
Bakan…
KALKINMA
BAKANI CEVDET YILMAZ (Bingöl) – Ben, hiç kimsenin sorusunu belirleyecek durumda
değilim elbette.
ENGİN
ALTAY (İstanbul) – Öyle dediniz ama.
KALKINMA
BAKANI CEVDET YILMAZ (Bingöl) – Ama hiç kimse de benim verdiğim cevabı
belirleyecek durumda değil. 
ENGİN
ALTAY (İstanbul) – Siz cevap vermediniz, siz cevap vermeye mecbursunuz.
KALKINMA
BAKANI CEVDET YILMAZ (Bingöl) – Dolayısıyla, sizin ne kadar soru sorma hakkınız
varsa benim de istediğim gibi cevap verme hakkım var.
ENGİN
ALTAY (İstanbul) – Oldu canım, ya!
ÖZGÜR
ÖZEL (Manisa) – Yok öyle şey! Yok öyle şey!
KALKINMA
BAKANI CEVDET YILMAZ (Bingöl) – Kusura bakmayın, sizin keyfinize göre cevap
veremem. (AK PARTİ sıralarından alkışlar, CHP sıralarından gürültüler) 
ENGİN
ALTAY (İstanbul) – Öyle şey olmaz!
ÖZGÜR
ÖZEL (Manisa) – Alkışladığınız şeye bakın, ayıp ya! Neyi alkışladığınızın
farkında mısınız?
KALKINMA
BAKANI CEVDET YILMAZ (Bingöl) – Daha önce verilmiş… Kendinize bazı şeyleri hak
görüp başkalarını o haktan mahrum görmenizi de ben yadırgıyorum. 
ÖZGÜR
ÖZEL (Manisa) – Böyle bir şey olur mu ya? Neyi alkışladığının farkında mısın
ya?
KALKINMA
BAKANI CEVDET YILMAZ (Bingöl) – Ben hiç kimsenin sorusunu yargılamam…
ÖZGÜR
ÖZEL (Manisa) – İşime göre cevaplama hakkı…
KALKINMA
BAKANI CEVDET YILMAZ (Bingöl) – …ama benim cevabımı da siz sınırlayamazsınız,
kusura bakmayın.
ENGİN
ALTAY (İstanbul) – Evet, sınırlamıyorum. 
BAŞKAN
– Teşekkürler Sayın Bakan.
ENGİN
ALTAY (İstanbul) - Sayın Başkan… Sayın Başkan…
BAŞKAN
- Beş dakika ara veriyorum.
Kapanma Saati: 18.03
DÖRDÜNCÜ OTURUM
Açılma Saati: 18.13
BAŞKAN: Başkan Vekili Ahmet AYDIN
KÂTİP ÜYELER: Ali Haydar HAKVERDİ (Ankara), Sema KIRCI (Balıkesir) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 33’üncü Birleşiminin
Dördüncü Oturumunu açıyorum.
ÇAĞLAR
DEMİREL (Diyarbakır) – Başkan…
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23 Milletvekilinin;
Bazı Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (1/517, 2/434) (S. Sayısı: 68) (Devam)
BAŞKAN
- İkinci bölüm üzerindeki görüşmeler tamamlanmıştır. 
ÖZGÜR
ÖZEL (Manisa) – Sayın Başkan…
BAŞKAN
– Şimdi, ikinci bölümde yer alan maddeleri, varsa o madde üzerindeki önerge
işlemlerini yaptıktan sonra ayrı ayrı oylarınıza sunacağım.
ÇAĞLAR
DEMİREL (Diyarbakır) – Başkan…
ÖZGÜR
ÖZEL (Manisa) – Sayın Başkan…
ÇAĞLAR
DEMİREL (Diyarbakır) – Başkan, ben söz hakkı istiyorum. 
BAŞKAN
- Buyurun Sayın Demirel.
ÇAĞLAR
DEMİREL (Diyarbakır) – Sistemi açma şansımız var mı?
BAŞKAN
– Ne için söz istiyorsunuz önce bir onu şey yapayım.
ÇAĞLAR
DEMİREL (Diyarbakır) – Bir bilgilendirme yapacağım Genel Kurula.
BAŞKAN
– Açalım.
Sayın
Özel, siz de sisteme girerseniz…
Buyurun
Sayın Demirel.
VI.- AÇIKLAMALAR (Devam)
6.- Diyarbakır Milletvekili Çağlar
Demirel’in, HDP Grubundan 3 milletvekilinin, Cizre’de bir bodrum katında mahsur
bulunan yaralıların hastaneye götürülmemesi nedeniyle İçişleri Bakanlığında
açlık grevine başladıklarına, bu sorunun bir an önce çözülmesi ve Hükûmetin bu
konuda bir açıklama yapması gerektiğine ilişkin açıklaması
ÇAĞLAR
DEMİREL (Diyarbakır) – Sayın Başkan, bugün -dört gündür ifade ediyoruz, burada
da ifade ettik, daha önce de Genel Kurulu bu konuda bilgilendirdik- Genel
Kurulun başladığı saatlerde bizim 3 milletvekilimiz -Grup Başkan Vekilimiz
İdris Baluken, Osman Baydemir ve Meral Danış Beştaş arkadaşlarımız- Cizre’de
yaşanan olaylara ilişkin, 24 yurttaşımızın bodrumda bekletilmesi ve ambulansın
gönderilmesine ilişkin İçişleri Bakanıyla görüşme talebinde bulunmuştu ve -saat
11.00’den beri- İçişleri Bakanlığına bu görüşmeyi gerçekleştirmek üzere
gittiler. Ambulansların yaralıları almaya gittiğine dair bilgiler bize ulaştı,
yola çıktığına dair. Hatta ambulansla değil -Sağlık Bakanı biraz önce açıkladı
-yapılan görüşmeler sonucunda belediyeye ait bir araçla, ortak belirlenen
kişilerle, onların dışında da oradaki personeller ve sonrasında da, arkasında
da ambulansla, sağlık personeliyle birlikte yaralıların alınmasına yönelik yola
çıkıldı. Ama ne yazık ki yola çıkıldığı an itibarıyla onların gittiği güzergâh,
ambulansların gittiği güzergâh, gönderildiği güzergâh farklı bir güzergâh oldu
ve arkadaşların mahsur kaldığı binanın etrafı bir bütün olarak zırhlı araçlarla
sarıldı ve oraya top atışları ve ağır silahlarla saldırı başlatıldı. Ambulansla
yaralıların oradan alınması gerekirken, öyle bir çaba içerisindeyken, hâlâ
milletvekili ve grup başkan vekili arkadaşlarımız oradayken bu gerçekleşmedi ve
yaralılardan haber alınamayacak düzeyde, iletişime geçilemeyecek düzeyde etrafı
kuşatıldı ve hastaneye gönderilmeleri engellendi. Şimdi, bu kabul edilecek bir
durum değil. Hâlâ arkadaşlarımız İçişleri Bakanlığında ve yapmış oldukları…
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – Başkan, bir dakika daha isteyeceğim, bitireceğim.
BAŞKAN
– Sayın Demirel, tamamlayalım.
ÇAĞLAR
DEMİREL (Diyarbakır) – Arkadaşlarımız bir sorunu çözmek için, orada bulundukları
an itibarıyla bu sorunu, Cizre’deki sorunu birlikte çözebilmek ve müzakere
yapabilmek için oradalardı ama ne yazık ki bu durum yaşandı ve yaralılar hâlâ
bodrum katında ölüme terk edilmiş durumda. Arkadaşlarımız bunun sonucunu
alamadılar İçişleri Bakanlığında ve 3 arkadaşımız şu anda orada açlık grevine
başladı. Çünkü bu sorunu çözmek için gitmişlerdi fakat sorun çözülmedi. Bu
bilgilendirmeyi biz Genel Kurula yapmak istiyoruz. Genel Kuruldaki milletvekili
arkadaşlarımız, biri grup başkan vekilimiz olmak üzere HDP Grubundan 3
milletvekili şu anda İçişleri Bakanlığında yaralıların hastaneye götürülmesi
için çaba sarf etmelerine rağmen bu gerçekleşmediğinden dolayı arkadaşlarımız
İçişleri Bakanlığında açlık grevine başlamışlardır ve bu sorunun bir an önce çözülmesini
ve sayın Hükûmet yetkililerinin bu konuda bir açıklama yapmasını bekliyoruz.
Teşekkür
ediyorum.
BAŞKAN
– Sayın Özel…
7.- Manisa Milletvekili Özgür Özel’in,
Kalkınma Bakanı Cevdet Yılmaz’ın 68 sıra sayılı Kanun Tasarısı’nın ikinci
bölümü üzerindeki soru-cevap işlemi sırasındaki bazı ifadeleri ile Diyarbakır
Milletvekili Çağlar Demirel’in yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) - Sayın Başkan, öncelikle biraz önceki durumla ilgili söz aldım
ama sayın grup başkan vekilinin ifadelerinden sonra o konuda da bir iki kelime
etmek isterim.
Öncelikle,
bir milletvekilimiz, Kaddafi’den alınan bir ödülün devrin başbakanı tarafından
sivil toplum örgütlerine bağışlanacağını açıklamasına rağmen, daha sonra
defalarca sorulan bakanların bu soruya net ve tatmin edici bir cevap vermemesi
üzerine fikri takip içinde konuyu Kabinenin bir değerli üyesine sordu, bu
soruya cevap alınmadı. Sayın grup başkan vekilimiz haklı olarak söz almak
suretiyle Parlamentonun denetim görevinin önemine vurgu yapıp sorulara sayın
bakanın şekil ve yön veremeyeceğini ifade etti. Buna karşılık gelen cevap akıl
alır gibi değil. Hele hele -hani belki orada küçük bir sürçülisan oldu falan
diyeceğiz, söz maksadını aştı- iktidar partisi grubunun bunu alkışlamasını
anlamak gerçekten çok güç. Elbette, böylesine önemli bir görevi üstlenmiş bir sayın
bakanın böylesine ciddi bir soruyu bir milletvekilinin ağzından duyduktan sonra
“Sizin sorunuza karışmam ama ben de cevabı istediğim gibi veririm.” şeklinde
cevap vermeme hakkını ve cevabı istediği gibi verme hakkını kendine tanımlaması
Parlamentoyla, Parlamentonun ciddiyetiyle, yaptığımız işle bağdaşır değildir,
yemininizle de bağdaşır değildir Sayın Bakan. Türkiye yemin ihlallerinden çok
çekiyor ama biz sizi matematiği kuvvetli, hesap kitap bilen ve objektif
kriterler üzerinden hareket eden veya etmesi gereken bir bakan olarak
tanıyoruz. Siz böyle bir ifadeyi lütfen kullanmayınız, uygulamayı bu şekle
dönüştürmeyiniz. Parlamenter sistemi itibarsızlaştırmak ve bir sayın milletvekilinin
sorusuna karşılık…
(Mikrofon
otomatik cihaz tarafından kapatıldı) 
BAŞKAN
– Sayın Özel, tamamlayalım lütfen.
ÖZGÜR
ÖZEL (Manisa) – Tamamlayacağım Sayın Başkanım.
Bu
çok önemli. Aksi takdirde, şunu da bilmenizi isteriz ki gerek Sayın Genel Başkanımızın
grup konuşmalarında gerekse bizlerin burada kürsülerde sorduğumuz ve cevap
alamadığımız her soru bundan sonraki süreçte de muhataplarına ve dolayısıyla
Kabinenin temsilcilerine her ortamda sorulacak ve bu cevaplardan kaçma şansınız
yok.
İkinci
konu, biraz önce -eğer yanlış anlamadıysam burada duyuyorum- bir sayın grup
başkan vekilimizin de içinde olduğu 3 milletvekilinin açlık grevine
başladığıyla ilgili bir konudan haberdar olduk. Bu, Parlamento açısından son
derece ciddi ve önemli bir konu. Bu konuda hızla bilgilendirilmeye ihtiyacımız
var ve sizin de oturumu yöneten Başkan olarak sorumluluklarınızın olduğunu
değerlendiriyorum. 
Teşekkür
ederim.
BAŞKAN
– Evet, teşekkür ediyoruz Sayın Özel.
Sayın
Bakan…
8.- Kalkınma Bakanı Cevdet Yılmaz’ın, İstanbul
Milletvekili Engin Altay ile Manisa Milletvekili Özgür Özel’in yaptıkları
açıklamalarındaki bazı ifadelerine ilişkin açıklaması
KALKINMA
BAKANI CEVDET YILMAZ (Bingöl) – Sayın Başkan, değerli milletvekilleri; ben
cevap vermeme gibi herhangi bir tavra girmedim, öyle bir şey de ifade etmedim.
Sadece söylediğim şu: Verilen soruya cevabımı sayın grup başkan vekili
eleştirdi ve soruyu yargıladığıma ilişkin bir ifadede bulundu. Ben de
kendisinin benim cevabımı yargıladığı şeklinde bir ifadede bulundum. Yani soruyu
soranın ne kadar istediği gibi sorma hakkı varsa benim de cevap verirken mevcut
bilgilerim, mevcut anlayışım çerçevesinde cevap verme hakkım var. Beğenirsiniz
beğenmezsiniz ama bu cevap verme hakkına da soru soranın saygı göstermesi
gerekir anlamında ifadeler kullandım. 
TUR
YILDIZ BİÇER (Manisa) – Görevinizi yapacaksınız.
KALKINMA
BAKANI CEVDET YILMAZ (Bingöl) - Bundan niçin bu kadar rahatsız oldunuz
bilmiyorum doğrusu. Burada Parlamentonun denetim hakkını tanımama, görmeme gibi
kesinlikle bir durum söz konusu değil. Sadece defalarca ve defalarca gündeme
getirilmiş bir konunun yeniden bu çerçevede, pek bağlamını bulamadığım bir
çerçevede dile getirilmesini bir anlamda eleştirmiş oldum.
ÖZGÜR
ÖZEL (Manisa) – Cevabını verin, verin cevabı.
MUSTAFA
AKAYDIN (Antalya) – Cevabı vermek zorundasınız.
BAŞKAN
– Teşekkür ediyoruz Sayın Bakan…
KALKINMA
BAKANI CEVDET YILMAZ (Bingöl) – Burada defalarca cevabı verilmiş bir soru.
ÖZGÜR
ÖZEL (Manisa) – Hayır, verin, bilmiyoruz Sayın Bakan. Bilmiyoruz Sayın Bakan,
bilmiyoruz.
KALKINMA
BAKANI CEVDET YILMAZ (Bingöl) - Benim ilave edecek herhangi bir hususum yoktur.

ÖZGÜR
ÖZEL (Manisa) – Bilmiyoruz, verin cevabı, utandırın bizi, bilmiyoruz.
BAŞKAN
– Teşekkürler Sayın Bakan.
Sayın
milletvekilleri, her milletvekilinin özgür bir şekilde sorusunu sorma hakkı
vardır. İlgili bakan da tatmin eder etmez, takdir kamuoyunundur.
ÖZGÜR
ÖZEL (Manisa) – Yahu, cevap vermiyor ki tatmin etsin?
BAŞKAN
– Cevabını kendi bilgisi ve anlayışı çerçevesinde ifade eder, takdir
kamuoyunundur.
ÖZGÜR
ÖZEL (Manisa) – Yahu “Daha önce cevaplandı.” diyor. Ne cevaplandı? Bilmiyoruz
Sayın Bakan, cevabı verin.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (1/517, 2/434) (S. Sayısı: 68) (Devam)
BAŞKAN
– Sayın milletvekilleri, 19’uncu madde üzerinde ikisi aynı mahiyette olmak
üzere toplam üç adet önerge vardır, okutuyorum...
MAHMUT TANAL (İstanbul) – Sayın Başkan...
ÇAĞLAR DEMİREL (Diyarbakır) – Başkan,
sorumuza cevap alamadık.
MAHMUT TANAL (İstanbul) – Sayın Başkan,
gördüğünüz hâlde önünüze bakıyorsunuz. Sizden istirham ediyorum. Ben bir
milletvekiliyim.
BAŞKAN – Sayın Tanal, bakın, bir işleme
başladım.
MAHMUT TANAL (İstanbul) – Sayın Başkan,
bakın, hakkınızı kötüye kullanıyorsunuz. Gözümüzün içine baka baka hemen metni
okumaya başlıyorsunuz. 
BAŞKAN – Siz hakkınızı çok iyi mi
kullanıyorsunuz Tanal Bey?
VELİ AĞBABA (Malatya) – Sayın Tanal gayet
iyi kullanıyor.
MAHMUT TANAL (İstanbul) – Bakın, Sayın
Başkanım, hakkınıza hukukunuza saygımız sonsuz. 
BAŞKAN – Eyvallah, o zaman okutalım.
MAHMUT TANAL (İstanbul) – Sizin de Meclis
Başkan Vekili olarak burada tüm milletvekillerinin hakkına hukukuna saygı
göstermenizi istirham ediyorum. 
BAŞKAN – Aynen öyle.
MAHMUT TANAL (İstanbul) – Şimdi, konu şu
Sayın Başkanım: Değerli Bakana soru sordum, dedim ki: “Polislerin özlük
haklarıyla ilgili neden cevap verilmedi?”
BAŞKAN – Sayın Tanal, onlar geçmişte
kaldı. Bakın, ara verdik, soru-cevap faslını bitirdik. Her soru tatmin eder
etmez, o takdir kamuoyunundur. 
MAHMUT TANAL (İstanbul) – Zaman olduğu
hâlde cevap verilmedi. Mümkünse, istirhamım bu konuda cevap versinler.
BAŞKAN – Siz sordunuz, Sayın Bakan
cevapladı.
MAHMUT TANAL (İstanbul) – Bakın, Bakan
cevap vermek istiyor Sayın Başkanım.
KALKINMA BAKANI CEVDET YILMAZ (Bingöl) –
Cevap verdim Sayın Tanal, tutanaklarda var.
ÇAĞLAR DEMİREL (Diyarbakır) – Sayın
Başkan, biz bir soru yönelttik ama cevap alamadık.
BAŞKAN – Sayın Çağlar, İç Tüzük var, şu
İç Tüzük’ü açın bakın; her sorunuzun ya da her talebinizin mutlaka ama mutlaka
karşılık bulacağı diye bir şey var mı?
ÇAĞLAR DEMİREL (Diyarbakır) – Tamam, o
zaman “Cevabımız yok.” desin.
BAŞKAN – O sizin düşünceniz, o sizin
kanaatiniz. Biz yasama faaliyeti yapıyoruz. Burada, Meclis olarak, gündemimize
bağlı bir şekilde, şu İç Tüzük’e uygun olarak Meclisi yönetmek durumundayız. 
Önergeleri okutuyorum: 
Türkiye
Büyük Millet Meclisi Başkanlığına
Görüşülmekte olan 68 sıra sayılı Kanun
Tasarısı’nın 19’uncu maddesinin (g) bendinin tasarı metninden çıkartılmasını
arz ve teklif ederiz.
 Çağlar
Demirel İdris Baluken Feleknas
Uca
 Diyarbakır Diyarbakır Diyarbakır
 Ayşe
Acar Başaran Burcu Çelik Özkan Erol
Dora
 Batman Muş Mardin
 Bedia
Özgökçe Ertan
 Van
BAŞKAN – Şimdi okutacağım iki önerge aynı
mahiyette olduğundan önergeleri birlikte işleme alacağım. Talepleri hâlinde
önerge sahiplerine ayrı ayrı söz vereceğim.
Aynı mahiyetteki önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 68 sıra sayılı Gelir
Vergisi Kanunu ile Bazı Kanunlarda Değişiklik Yapılmasına Dair Kanun
Tasarısı’nın 19’uncu maddesinin tasarı metninden çıkarılmasını arz ve teklif
ederiz.
 Mehmet Günal Erhan
Usta Arzu Erdem
 Antalya Samsun İstanbul
 İsmail Faruk Aksu Deniz
Depboylu Kamil Aydın
 İstanbul Aydın Erzurum
Aynı
mahiyetteki diğer önergenin imza sahipleri:
 Bülent Kuşoğlu Mahmut
Tanal Seyit Torun
 Ankara İstanbul Ordu
 Musa Çam Gülay
Yedekci
 İzmir İstanbul
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan. 
BAŞKAN
– Önerge üzerinde İstanbul Milletvekili Gülay Yedekci.
Buyurun
Sayın Yedekci. (CHP sıralarından alkışlar) 
GÜLAY
YEDEKCİ (İstanbul) - Sayın Başkan, değerli milletvekilleri; Genel Kurulu
saygıyla selamlıyorum.
Küreselleşme
olgusu günümüz dünyasında taraftarları ve karşıtlarıyla sürekli gündemde olan
bir olgudur. Bu olgu dünya üzerindeki her türlü ilişkiyi ve olayı etkilemekte
ve yaşadığımız çağı dönüştürmektedir. Özellikle, istihdam alanında yaşanan
küreselleşmeyle birlikte işin kalitesi, ücretler ve çalışma koşulları gibi
birçok etkende büyük değişiklikler meydana gelmiştir.
İstihdam
oranları bir ülkenin gelişmişlik durumunun belirlenmesinde çok önemli bir yere
sahiptir. Nitekim, gelişmiş ülkeler diye tanımlanabilen Amerika, Japonya ve
Avrupa ülkelerinin benimsedikleri politikalarda öncelikli alanlardan biri
mutlaka istihdam sağlamaktır.
Sosyal
devlet, bir toplumda daha fazla eşitlik yaratmak ya da var olan eşitsizlikleri
ortadan kaldırmak için sosyal ve piyasa aktörlerinin olumsuz etkilerini yok
etmeyi hedef alan bir devlet biçimi olarak tanımlanmıştır. Hükûmetlerin
özellikle kadın çalışanlarda iş-yaşam çatışmasının nedeni olan çocuk ve yaşlı
bakımında ulusal düzeyde programlar uygulayarak katkıda bulunmaları önemlidir.
Getirilmek istenen esnek çalışma düzeniyle birlikte kadın çalışanları daha da
güvencesiz bırakan düzenleme yalnızca kadınların değil, tüm işçi ve emekçilerin
yaşamını zorlaştıracak hükümler barındırmaktadır. Tasarıyla esnek çalışma
döneminde primleri tamamlama görevi işveren yerine kamuya verilirken bunun
sürekliliği de güvence altına alınmamaktadır.
Bu
tasarıyla, doğum sebebiyle esnek çalışanlara ödenecek ücret günlük asgari
ücretin brüt tutarı kadar olacaktır. Bu tutar, çalışanların ücretlerinden
yapılan kesintilerin toplandığı İşsizlik Fonu’ndan karşılanarak işverenin yükü
kamuya yüklenecektir. Ayrıca tasarı, bunun sürekliliğini sağlayacak önlemleri
de içermemektedir. Tasarıda çocuk bakımı gibi sorumlulukları kadının ve erkeğin
eşit biçimde üstleneceği bir anlayış yerine, kadının rolü eş ve annelik gibi
bir bakış açısıyla tanımlanmaktadır. Süt izninin kaldırılmasını öngören esnek
çalışmayla patronlar kadınlara yönelik süt izni yerine yarı zamanlı çalışma
uygulamasını teşvik edecek, mobbing uygulamaları gündeme gelebilecektir. 
Sayın
Başkan, değerli milletvekilleri; izin döneminde ücret ve prim bakımından hak
kaybı oluşmayacak gibi görülmekle birlikte uzun dönemde meslekte ilerleme,
kıdem alma ve yöneticilik gibi tam zamanlı çalışmayı gerektiren nitelikli
işlerde yükselme olanağı kadınlar için ortadan kalkacaktır. Kadın odaklı
hazırlandığı iddia edilen tasarıyla kayıt dışı çalışan milyonlarca kadın
görmezden gelinmektedir. Ayrıca, kadınların istihdam oranlarının
düşürülebileceğine dönük kaygılarımız bulunmaktadır.
Sayın
Başkan, değerli milletvekilleri; 34 maddelik tasarıyla 11 ayrı yasada değişiklik
yapılan bu düzenlemelerin en az 5 ayrı komisyonun alanına girmesine karşın
hiçbirinde ele alınmaması manidardır. Bu madde, asgari ücretin üstünde maaş
alan kadınları kapsamamaktadır, onların maaşları düşmektedir; bu durum
sakıncalıdır. Biz, emekçi, çalışan tüm kadınların yanındayız. Sağlık, Aile,
Çalışma ve Sosyal İşler Komisyonunda, Kadın Erkek Fırsat Eşitliği Komisyonunda
görüşülmedi. Doğrudan Plan ve Bütçe Komisyonundan geldi. Plan Bütçedekiler bu
işi bilemezler, yapamazlar; bu işi 2 çocuk annesi olarak en iyi ben bilirim.
Biz, kadınların esnek çalışma sistemine karşı değiliz.
Nasıl karşı olabiliriz? Ama maddenin tüm sonuçlarıyla ilgili komisyonlarda
tartışılarak düzenlenmesinden yanayız. Bu çalışmanın, özellikle esnek
çalışmayla ilgili yapılan düzenlemenin sadece doğum yapanlarla sınırlı olması
değil, insanların aile yaşamlarını düzenli kılmaları için iş tanımını doğru
yaparak yaygınlaştırılmasından yanayız. Bunu da inşallah Cumhuriyet Halk
Partisinin iktidarında biz yapacağız. 
Doğum
ve annelik nedeniyle yarı zamanlı çalışmayı kadınlar için bir tercih olarak
sunan düzenleme, kiralık işçi uygulamasının yolunu açmaktadır. Bu uygulama özel
istihdam bürolarının yolunu açacaktır. Nitekim, Plan ve Bütçe Komisyonuna
katılan TOBB temsilcisi, özel istihdam büroları kurulmadan böyle bir
düzenlemenin yapılmasının mümkün olmayacağını belirtmiştir. İşçilerin en temel
sömürü aracı hâline gelen taşeron işçiliği kaldırmak isterken, şimdi esnek
çalışmanın ışıltısında taşeron işçiliği çok daha yaygınlaştırılmaya
çalışılıyor. Cumhuriyet Halk Partisi olarak bizler, fakiri fukarayı, öksüzü
yetimi, işçiyi, emekçiyi, ezilenleri, horlanıp dışlananları, sömürülenleri
savunup taşeron işçiliğe son vermek isterken kiralık işçi sisteminin önü
açılmak istenmektedir.
(Mikrofon
otomatik cihaz tarafından kapatıldı)
GÜLAY
YEDEKCİ (Devamla) – Bu vesileyle, eşitlik, adalet, paylaşımcılık, dayanışma,
erdemlilik, ahlak gibi değer ve duyarlılıklardan yana olmaya devam edeceğimizi
bir kez daha saygıyla bildiririz.
Teşekkür
ederim. (CHP sıralarından alkışlar) 
BAŞKAN
– Sayın Doğan’ın bir önceki konuşmasındaki bir söyleminden dolayı bir söz
isteme talebi oldu. Pek kısa bir söz veriyorum düzeltmek üzere.
Buyurun
Sayın Doğan.
VI.- AÇIKLAMALAR (Devam)
9.- İstanbul Milletvekili Selina Doğan’ın,
sataşma nedeniyle yaptığı konuşmasındaki bazı ifadelerini düzelttiğine ilişkin
açıklaması (x)
SELİNA
DOĞAN (İstanbul) – Sayın Başkanım, teşekkür ederim. 
Maalesef,
az önceki kürsüdeki konuşmamdan sonra sosyal medyada bir linç kampanyası
başlatıldı hem şahsım hem şahsım aracılığıyla Sayın Genel Başkanımız, değerli
milletvekillerimiz ve genel olarak partimiz hakkında. O yüzden tekrar söz
talebinde bulundum. 
Her
ne kadar sayın grup başkan vekilimiz bir düzeltmede bulunduysa da bir kez daha
ben de ifade etmek istiyorum. Burada partimizin Allah korkusu üzerinden bir
tartışma başlatılmıştı. Ben onun üzerine söz almıştım. Şunu ifade etmek
istemiştim: Biz Allah’tan korkmadığımızdan değil, asıl bu ülkenin
hukuksuzluklara sahne olmasından korktuğumuzu ifade etmek istemiştim. Bu
ifademi tekrarlıyorum. 
Benim
inancımı kimsenin sorgulamasına müsaade edemem. İnançlı olduğumu da herkes
bilir. Aynı şekilde, değerli milletvekillerimizin de ve Sayın Genel
Başkanımızın da Allah korkusunu kimsenin sorgulamasına müsaade edemeyiz.
Tekrar,
söz hakkı verdiğiniz için teşekkür ediyorum.
BAŞKAN
– Teşekkür ediyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Plan ve Bütçe Komisyonu Raporu (1/517, 2/434) (S. Sayısı: 68) (Devam)
BAŞKAN
– Aynı mahiyetteki diğer önerge üzerinde söz isteyen Aydın Milletvekili Deniz
Depboylu.
Buyurun
Sayın Depboylu. (MHP sıralarından alkışlar)
DENİZ
DEPBOYLU (Aydın) – Sayın Başkan, saygıdeğer milletvekilleri; konuşmama
başlamadan önce, bugün Diyarbakır’ın Sur ilçesinde şehit düşen askerlerimize
Allah’tan rahmet, yakınlarına başsağlığı diliyorum, ruhları şad olsun. 
Yine,
İstanbul Fatih İlçe Başkan Yardımcımız Sayın İbrahim Küçük gittiği Türkmen
Dağı’nda şehit düşmüştür. Kendisine de Allah’tan rahmet, yakınlarına ve
teşkilatımıza başsağlığı diliyorum.
Bugün
burada Meclis gündemindeki 68 sıra sayılı Gelir Vergisi Kanunu Tasarısı’nın
19’uncu maddesinde konu edilen 4447 sayılı İş Kanunu’ndaki değişiklikler
hakkında söz almış bulunmaktayım. Maddeyle ilgili olarak, ihtiyacı olana yardım
sağlayacak gelirin planlanmasına yönelik bir çalışma mutlaka yapılacaktır ancak
bunların fondan karşılanması yerine işsizlik sorununun çözülmesi daha anlamlı
ve kalıcı olur diye düşünüyorum. 
Maalesef,
çalışma gücü ve arzusunda olan ve cari ücretten çalışmaya razı olup da iş
bulamayan çok sayıda vatandaşımız var. Türkiye İstatistik Kurumu tarafından
kamuoyuyla paylaşılan Türkiye’de işsizlik oranı yüzde 10,5 oranında
gerçekleşti. Türkiye’de çalışma çağındaki nüfus 57 milyon kişi. Toplam iş gücü
ise 28 milyon 713 bin kişiden oluşuyor. Toplam işsiz sayısı 3 milyon 259 bin
kişi. İş gücüne dâhil olmayan 28 milyon 762 bin kişi bulunuyor. Bunlar iş
arayıp çalışmaya hazır olanlar, mevsimlik çalışanlar, ev işleriyle meşgul
olanlar, öğrenciler, emekliler, çalışamaz hâlde olanlardan iş aramayanlar ve
diğerlerinden oluşuyor. 
Türkiye’de
2002-2015 yılları arasındaki işsizlik oranları incelendiğinde işsizlik oranının
ortalama yüzde 10,5 dolayında gerçekleştiğini gördüğümüzü söylemiştim. 2012’den
itibaren işsizlik oranında devamlı bir artışın olduğunu da söyleyebilirim. OECD
ülkelerinin 2014 yılı itibarıyla işsizlik oranlarına göre Türkiye yüzde 9,9’luk
işsizlik oranıyla 36 ülke arasında 30’uncu sırada yer alıyor. 
Kamuoyunda
“11 ayaklı istihdam ve teşvik paketi” olarak bilinen paketin en önemli
hedeflerinden biri işsizlik oranını yüzde 10’un altına düşürmekti. Kısa vadede
bu hedefi tutturmak mümkün gözükmüyor çünkü işsizlik oranının düşmesi için
büyümenin artması şart, ancak Türkiye 2014 yılında sadece yüzde 2,9 oranında büyüdü
ve bununla birlikte, Türkiye'nin 2015 yılında yüzde 4 olan büyüme hedefi yüzde
3 oranında gerçekleşti. Düşük büyüme verileriyle işsizliği yüzde 10’un altına
düşürme hedefini gerçekleştirmek oldukça zor görünüyor. 
Üniversite
mezunu işsizlerimizin sayısıysa yüzde 30’a dayandı. Umudunu yitirmiş
işsizlerimiz var bir de. Türkiye’de milyonlarca genç iş bulamadığı için
çalışamıyor. Toplam 18 milyon 800 bin gençten 6 milyonu işsizlik batağında. 4
milyon 700 bin genç ise iş bulma ümidini yitirdiği için iş aramıyor. 
İşsizlik
oranı genç kadınlarda erkeklerin yaklaşık 4 katı. 6 milyon işsiz gencin 4
milyon 221 binini genç kadınlar oluşturuyor. OECD ve TÜİK verilerinden yola
çıkarak hazırlanan rapor genç işsizlerle ilgili acı tabloyu da ortaya koymuş.
Türkiye’de 15-29 yaş grubu gençlerin yaklaşık üçte 1’i işsiz, eğitimde veya
çalışma hayatında maalesef değiller. Sorunun temel nedeni ise genç kadınların
yüzde 45’inin hem eğitim hem de istihdam dışı kalmış olması. 
Türkiye
işsiz gençlerin oranının yüksekliği açısından ilk sıralarda yer alıyor. Bir
okula devam etmeyen veya bir işte çalışmayan gençlerin yüzde 80’i de iş
aramıyor. Maalesef, kadınların oranıysa erkeklerin oranının çok üzerinde olduğu
için bu bizi daha fazla kaygılandırıyor. Buna ek olarak, Suriye’den aldığımız
göçleri de düşünürsek kayıt dışı çalışanların bir sonraki istatistik
çalışmalarında önümüze nasıl bir tablo getireceğini maalesef ben ümitsizlikle
bekliyorum. Muhtemelen bunların da bu istatistik verilerine olumsuz bir
yansımasını göreceğiz. Bunların da kontrol altına alınması gerektiğini
düşünüyor, yüce heyetinizi saygıyla selamlıyorum. 
Teşekkür
ederim. (MHP sıralarından alkışlar) 
BAŞKAN
– Aynı mahiyetteki her iki önergeyi oylarınıza sunuyorum: Kabul edenler… Kabul
etmeyenler… Önergeler kabul edilmemiştir. 
Diğer
önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 19’uncu maddesinin (g) bendinin tasarı
metninden çıkartılmasını arz ve teklif ederiz.
Burcu Çelik Özkan (Muş)
ve arkadaşları
BAŞKAN
– Komisyon katılıyor mu önergeye?
PLAN
VE BÜTÇE KOMİSYONU SÖZCÜSÜ SALİH CORA (Trabzon) –Katılamıyoruz Sayın Başkanım. 
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan. 
BAŞKAN
– Önerge üzerinde söz isteyen Muş Milletvekili Burcu Çelik Özkan. 
Buyurun
Sayın Özkan. (HDP sıralarından alkışlar)
Süreniz
beş dakikadır. 
BURCU
ÇELİK ÖZKAN (Muş) – Sayın Başkan, değerli milletvekilleri; bu kürsüye her
geldiğimizde HDP milletvekili olarak, şu anda ülkede kanayan yaranın, akan
kanların sebebini sorgulamak için, orada yaşananların neden kaynaklandığını
araştırmak için her defasında konuşuyoruz. Nasıl bir şey bilmiyorum, nasıl
tarif edilebilir bilmiyorum, ancak bizim dışımızda bazı milletvekillerinin de
parti gruplarının da yüreklerine belki dokunabiliriz, vicdanlarına belki
dokunabiliriz. Ve bizim dışımızda da birilerinin bu ülkedeki sorunlara ses
çıkarması ümidiyle her defasında bu kürsüde tekrar tekrar şu anda yaşananları
anlatıyoruz. Fakat Parlamentonun çözümsüzlüğü, Parlamentonun duyarsızlığı,
Parlamentonun alelacele bir araya gelmiş, alt komisyon çalışmaları layıkıyla
gerçekleştirilmemiş bir tasarıyı kanunlaştırmaktan başka hiçbir derdi yok.
Günlerdir buradayız, tek derdimiz, tek sıkıntımız “Bu yasa buradan ne kadar
hızlı çıkar?” Elbette ki şu anda bu yasanın sonuçlarından yararlanacak olan, bu
yasanın sonuçlarını bekleyen halkımız var, elbette, bunun aksini söylemiyoruz.
Ancak hâlihazırda yaşam hakkını koruyamadığımız insanlarımız var. Bu gerçeklik
karşısında bizlerin oturup ekonomiden, kalkınmadan, sosyal yaşamdan bahsetmemiz
ne kadar doğru, ne kadar vicdani, ne kadar ilkesel arkadaşlar? 
Burada
yaptığımız tüm konuşmaların neticesiz kalması sebebiyle ve öte yandan
yürüttüğümüz diplomasinin de sonuç vermemesi sebebiyle 3 arkadaşımız, 3 değerli
yoldaşımız şu anda İçişleri Bakanlığında açlık grevi başlatmıştır ve bu
noktada, Sayın Başkan, sizin bu konuda misyonunuz ve göreviniz açıktır. Esasen,
derhâl bu soruna bir çözüm bulunması amacıyla -Hükûmet de yanı başımızda-
mutlaka, ya ara verilmesi ya bu konuda bizlerin, hepimizin bilgilendirilmesi
gerekmektedir. Fakat hakikaten anlaşılır değil. Bu kadar duyarsız kalınmaz. Bu
Parlamentonun 3 üyesi şu anda İçişleri Bakanlığında açlık grevinde arkadaşlar.
Eminim, bu söylemlerimden sonra mutlaka Sayın Başkan ve Hükûmetin değerli
üyeleri bir duyarlılık, bir refleks göstereceklerdir diye umut ediyorum. 
Bunun
yanı sıra dün burada, şu anda açlık grevi içerisinde olan vekillerimizden Meral
Danış Beştaş arkadaşımız, sanırım elli güne yaklaşan ablukanın devam ettiği
Cizre’de bulunan Faysal Sarıyıldız’ın burada sesini dinletmek istedi; oradaki
vahşeti, orada yaşananları, bir nebze olsun göremediğiniz, duymak
istemediğiniz, kulaklarınızın sağır, gözlerinizin kör olduğu bir durumdan
dolayı burada yansıtmaya çalıştı, izin verilmedi. Neleri duymaktan korktuğunuzu
bir kenara bırakıyorum ancak Faysal Sarıyıldız’ın burada ne yazık ki sesini
dinletmememize rağmen, bakın, attığı “tweet”leri, size birkaç tane “tweet”i…
ALİM
TUNÇ (Uşak) – Teröristleri dinlemeyiz.
BURCU
ÇELİK ÖZKAN (Devamla) – …sosyal medyada, burada paylaşmak istiyorum. “Özellikle
vahşet bodrumunda şu anda 24 sivil vatandaşın içerisinde bulunduğu ve 13
yaşında…”
ALİM
TUNÇ (Uşak) – Teröristler mi?
BURCU
ÇELİK ÖZKAN (Devamla) – İzin verirseniz anlarsınız.
13
yaşında bir kız çocuğumuzun iç kanama geçirdiği bir bodrumdan bahsediyorum,
saygı duyun, en azından nezaketli davranın.
BAŞKAN
– Müdahale etmeyelim sayın milletvekilleri.
BURCU
ÇELİK ÖZKAN (Devamla) – Burada Sayın Faysal Sarıyıldız’ın “tweet”leri: “Burada
Sultan adında ağır yaralı bir kız çocuğu var. Bana sürekli ‘Baba beni bırakma.’
diyor, duyunca kahroluyorum. Sürekli su isteyen 13 yaşında bir kız çocuğu var,
hep su istiyor ancak iç kanaması olduğu için ona su veremiyorum. Gece boyunca
ulaşamadığımız yaralılardan mesaj geldi. Veli Çiçek 13 yaşında, Sultan Irmak 16
yaşında, Nusret Bayer 20 yaşında, durumu çok kritik.” Ve hemen akabinde bir
“tweet”: “Nusret Bayer’i de en vahşi biçimde katlettiler. Kaymakamlıkla irtibat
hâlinde gönderdiğimiz ambulanslardan önce zırhlı araçlar kuşatmış bodrumun
etrafını, bu katliamcı bir mantıktır. Şu anda bodrumun etrafı zırhlarla kaplı.”
Velhasıl arkadaşlar, sesini kestiğiniz arkadaşımızın, aynen sizler gibi oy
alan, on binlerce, yüz binlerce oy almış ve bu halkın temsilcisi olan
arkadaşımızın söylemleri bunlardır. Ben inanıyorum ki şu anda yerinde oturup
bunlara duyarsız kalmayacak olan arkadaşlar var ancak onları durduran
talimatlar sebebiyle ses çıkaramıyorlar. Ben yine de Parlamentoyu göreve davet
ediyorum. (HDP sıralarından alkışlar)
ALİM
TUNÇ (Uşak) – O talimatları siz alıyorsunuz.
FUAT
KÖKTAŞ (Samsun) – Biz milletten talimat alırız, siz dağdan alırsınız.
İLKNUR
İNCEÖZ (Aksaray) – Sayın Başkanım…
BAŞKAN
– Sayın İnceöz, buyurun.
İLKNUR
İNCEÖZ (Aksaray) – Sayın Başkanım, biraz evvel hatip konuşmasında “Akan kanın
sebebini sorgulayın.” deyip itham ederek grubumuzu yine bütün bunlardan bizleri
sorumlu tutmuştur. 69’a göre sataşmadan söz talep ediyorum.
BAŞKAN
– Buyurun Sayın İnceöz. (AK PARTİ sıralarından alkışlar)
İki
dakika veriyorum, lütfen yeni bir sataşmaya meydan vermeyelim.
ÇAĞLAR
DEMİREL (Diyarbakır) – Sayın Başkan, partiye ve gruba sataşma yok.
BAŞKAN
– Talimattan bahsedeceksiniz, bilmem ne. Biri de kalksa size “Kimden talimat
alıyorsunuz?” dese olur mu? Bu, milletvekillerinin hepsine hakarettir. Böyle
bir şey kabul edilir mi?
BURCU
ÇELİK ÖZKAN (Muş) – Sayın Başkan, sizden tek ricam, bir kez olsun lütfen
hakkaniyetli ve objektif davranın, İç Tüzük 64.
MEHMET
METİNER (İstanbul) – Otur yerine!
BAŞKAN
– Ben sürekli hakkaniyeti gözden kaçırmadım, hakkaniyetten ayrılmadım, sizler
de hakkaniyetli olun.
ÇAĞLAR
DEMİREL (Diyarbakır) – Sayın Başkan, orada oturmuyorsunuz şu an, burada
otuyorsunuz, ona göre davranın.
BURCU
ÇELİK ÖZKAN (Muş) – Bu tartışmalara katılamazsınız Sayın Başkan.
IV.- SATAŞMALARA İLİŞKİN KONUŞMALAR (Devam)
11.- Aksaray Milletvekili İlknur İnceöz’ün,
Muş Milletvekili Burcu Çelik Özkan’ın 68 sıra sayılı Kanun Tasarısı’nın 19’uncu
maddesiyle ilgili önerge üzerinde yaptığı konuşması sırasında Adalet ve
Kalkınma Partisine sataşması nedeniyle konuşması
İLKNUR
İNCEÖZ (Aksaray) – Sayın Başkanım, değerli milletvekili arkadaşlarım; biraz
evvel hatip konuşmasında yine grubumuzu, partimizi, Parlamentoyu da dâhil olmak
üzere suçlayıcı bir konuşmada bulunmuştur. Allah’tan ki hakikaten kulaklarımız
iyi duyuyor, Allah’tan ki gözlerimiz iyi görüyor. Görüyor ki orada bulunan
vatandaşımızı hiçbir şekilde terör örgütünün inisiyatifine bırakmayacağımızı
söylüyoruz ve terörle mücadelemiz de bu konuda kararlılıkla sürecektir. Bunu
özellikle belirtmek istiyorum.
Bununla
beraber, biraz evvel, hatta bugün gündemi, birkaç gündür burada Meclisin
gündemini meşgul eden bir konu var. Evet, HDP’li bir milletvekili Faysal
Sarıyıldız’ın bulunduğu bir durumdan bahsediliyor.
MAHMUT
TOĞRUL (Gaziantep) – Onlar vatandaş değil mi, 30 kişi?
İLKNUR
İNCEÖZ (Devamla) – Bakın, orayla ilgili açıklayıcı, süre yettiğince size
hızlıca bilgi vermek istiyorum. Burada unsurlarla çatışmalar devam ediyor,
Nusaybin Caddesi istikametinde servis otobüsüne roketatarlarla saldırıda
bulunuluyor. Biraz evvel deniliyor ya zırhlı birliklerle, vesaireyle… Bahse
konu yerde defalarca güvenlik görevlilerince “Teslim ol.” çağrısı yapılıyor,
silahla karşılık veriliyor, aman Allah’ım. Onların teslim olma ya da yaralıları
tahliye etme gibi bir niyetleri yok. Amaç başka, o amaç başka, burada da onun
tiyatrosu yapılıyor. 
Cudi
Mahallesi olayının vuku bulduğu yer Cizre’de, operasyon bölgesi olan dördüncü
mahallede 900 tane –milletvekili arkadaşlarım- tuzaklanmış bomba imha ediliyor.
Oradaki vefakârca görev yapan polisimiz, emniyet güçlerimiz ve jandarma
kuvvetlerimizce. (AK PARTİ sıralarından alkışlar) Ve şu an, sözde yaralıların
olduğu ifade edilen adrese en yakın güvenlikli bölgede, Nusaybin Caddesi’nde ambulanslar
güvenlikli olan kısma kadar gelebiliyor, devamına güvenlik nedeniyle –ateş
açılıyor; biraz evvel…
VELİ
AĞBABA (Malatya) – Nereye bağlı, İran’a mı bağlı, yoksa Irak’ta mı?
İLKNUR
İNCEÖZ (Devamla) – …söylediğim mühimmatlar, kamu görevlilerine, kamu güvenlik
mensuplarına doğru yönlendirildiği için- daha fazla yaklaşılamıyor. “Yaralıları
getirin.” diyoruz, yaralılar gelmiyor. Bu aynen onların ifadesi. (HDP
sıralarından gürültüler)
(Mikrofon
otomatik cihaz tarafından kapatıldı)
ÇAĞLAR
DEMİREL (Diyarbakır) – Yaralı nasıl yürüyüp gidecek?
BESİME
KONCA (Siirt) – Vicdan, vicdan, ahlak; biraz fikir. 
İLKNUR
İNCEÖZ (Devamla) – Ambulans orada güvenli bir bölgede, yaralılar gelsin diye.
Yani burada söylediğiniz gibi saldıranlar, ablukaya alanlar emniyeti, jandarması
değil bilakis emniyet ve jandarma güvenli bölgeye kadar duruyor, “Yaralıları
getirin.” diye kendilerine ihtarda bulunuyor.
HAKAN
ÇAVUŞOĞLU (Bursa) - Faysal Sarıyıldız’ı rehin aldı herhâlde teröristler. 
İLKNUR
İNCEÖZ (Devamla) – Gerçekleri olduğu gibi tüm çıplaklığıyla anlatalım burada,
vatandaşımızı da doğru bir şekilde bilgilendirelim. 
SİBEL
YİĞİTALP (Diyarbakır) – Sen ne konuşuyorsun?
İLKNUR
İNCEÖZ (Devamla) – Ama bilin ki, vatandaşımızı oradaki tehditlere boyun eğecek
şekilde bırakmayacağız, onların yanındayız.
SİBEL
YİĞİTALP (Diyarbakır) – Ambulans almak zorundadır.
İLKNUR
İNCEÖZ (Devamla) – Parlamento da bugün onların güvenliği için onlarla ilgili
çalışmayı yapmaktadır. 
BAŞKAN
– Sayın İnceöz, süreniz doldu, teşekkür ediyoruz. 
İLKNUR
İNCEÖZ (Devamla) – Saygıyla selamlıyorum. (AK PARTİ sıralarından alkışlar)
ÇAĞLAR
DEMİREL (Diyarbakır) – Sayın Başkan...
BAŞKAN
– Buyurun Sayın Demirel.
ÇAĞLAR
DEMİREL (Diyarbakır) – …direkt HDP Grubumuzu, milletvekilimizi ve bizim konuşan
arkadaşlarımızı hedef alan bir konuşma yaptı.
BAŞKAN
– Ne dedi?
ÇAĞLAR
DEMİREL (Diyarbakır) – HDP’li milletvekili Faysal Sarıyıldız’ın ifadesinin
yanlış olduğunu ve oradaki yaşananlardan sorumlu olduğunu ifade etti. Hiç
kimseye bu soruyu sormadınız ama bize sordunuz çünkü biz not da alıyoruz.
BAŞKAN
– Soruyorum, ben herkese soruyorum.
ÇAĞLAR
DEMİREL (Diyarbakır) – Başka da şunu dedi: “O amaçla burada da onların
tiyatrosu yapılıyor.” dedi.
BAŞKAN
– Tamam. İki dakika sataşmadan buyurun.
ÇAĞLAR
DEMİREL (Diyarbakır) – Faysal Sarıyıldız’ın “tweet”lerinin tiyatrosunu
yaptığımıza dair ifadede bulunuyor Başkan. Tutanaklara da bakabilirsiniz. 
BAŞKAN
– Buyurun, sataşmadan iki dakika süre veriyorum.
Sayın
Özkan, buyurun.
12.- Muş Milletvekili Burcu Çelik Özkan’ın,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Halkların Demokratik Partisine sataşması nedeniyle konuşması
BURCU
ÇELİK ÖZKAN (Muş) – Evet, anlamıyorsunuz arkadaşlar. Ben, bu Parlamentonun… (AK
PARTİ sıralarından gürültüler)
AYŞE
KEŞİR (Düzce) – Milletvekiline “Anlamıyorsun.” denilmez.
BAŞKAN
– Sayın milletvekilleri, lütfen... Lütfen sayın milletvekilleri.
BURCU
ÇELİK ÖZKAN (Devamla) – Süreyi baştan başlatır mısınız?
BAŞKAN
– Başlattık zaten, buyurun. 
BURCU
ÇELİK ÖZKAN (Devamla) – Bu Parlamentonun en genç vekillerinden biriyim ve ben
bir anneyim. (AK PARTİ sıralarından gürültüler)
BAŞKAN
– Arkadaşlar, lütfen... Sonra gerekirse ilgili arkadaşlar kalkar cevap verir.
FUAT
KÖKTAŞ (Samsun) – Şehitlerin de annesinin olduğunu biliyorsun, değil mi?
BURCU
ÇELİK ÖZKAN (Devamla) – Emin olun ki...
BAŞKAN
- Lütfen müdahale etmeyelim.
BURCU
ÇELİK ÖZKAN (Devamla) – Başkan, yarım dakikamı kesinlikle rica edeceğim.
BAŞKAN
– Siz konuşun.
BURCU
ÇELİK ÖZKAN (Devamla) – Şimdi, en genç vekillerden biri ve bir anne olarak sesleniyorum
size ve bir de 90’lardaki savaştan nasibini almış bir arkadaşınız olarak
söylüyorum: Bugün bu ülkede polisin, askerin, gerillanın...
ALİM
TUNÇ (Uşak) – “Terörist” de, “Terörist.”
FUAT
KÖKTAŞ (Samsun) – Terörist, terörist. 
BURCU
ÇELİK ÖZKAN (Devamla) – ...sivil insanlarımızın -hiç fark etmez- ölümünü
isteyen gerçekten insanlıktan nasibini almamıştır zaten.
ZEYİD
ASLAN (Tokat) – Senin gibi!
BURCU
ÇELİK ÖZKAN (Devamla) – Biz, bu ülkede kalıcı barış için, eşitlikçi,
özgürlükçü, bütün Türkiye halklarının birlikte özgürce yaşayacağı bir ülke için
mücadele ediyoruz. Ve arkadaşlar, bugün burada alelacele geçirilmeye çalışılan
yasanın bir kenara bırakılıp sizler tarafından bunun önerilmesini beklerdim,
ilk önce bu ülkedeki can kayıplarına, bu ülkedeki ölümlere hep birlikte “dur”
diyebilmek gibi bir büyüklük göstermenizi beklerdim. 
HÜSNÜYE
ERDOĞAN (Konya) – Aklınıza yeni mi geldi? Biz kırk yıldır aynı şeyi söylüyoruz,
kırk yıldır. Aklınıza yeni mi geldi?
FUAT
KÖKTAŞ (Samsun) – “PKK, katliam yapıyor.” de, “teröristler” de. Diyemezsin. 
BURCU
ÇELİK ÖZKAN (Devamla) – Ve bu konuda HDP milletvekilleri, HDP Grubu olarak bize
hitaben yapmış olduğunuz sözlerin bizler için ne kadar anlamsız, ne kadar… 
GÖKCEN
ÖZDOĞAN ENÇ (Antalya) – Sabahtan beri konuşuyorsunuz. 
BURCU
ÇELİK ÖZKAN (Devamla) – Ya, bizi incitmediğini lütfen bilin. 
Sizden
istirhamımız ve hepinizi tekrardan Türkiye halklarının beklediği kalıcı çözüm
için, barış için hep birlikte mücadeleye çağırıyoruz. 
Sağ
olun. (HDP sıralarından alkışlar, AK PARTİ sıralarından gürültüler) 
İLKNUR
İNCEÖZ (Aksaray) – Sayın Başkanım, sadece kayda geçsin diye bir cümle
söyleyeceğim. Eğer bu ülkede gerçekten kalıcı bir şekilde çözüm istiyorsak
öncelikle kendilerinin terör örgütü sözcülüğünden vazgeçmeleri gerekir. (AK
PARTİ sıralarından “Bravo” sesleri, alkışlar; HDP sıralarından gürültüler) 
ÇAĞLAR
DEMİREL (Diyarbakır) – Başkan, bu ithamları kabul edemeyiz. Yani, “Açıkça bir
şey söyleyeceğim.” diyor ve sataşma var direkt. Direkt sataşma var. 
BAŞKAN
– Tamam, buyurun, iki dakika.
ÇAĞLAR
DEMİREL (Diyarbakır) – Besime Konca konuşacak. 
13.- Siirt Milletvekili Besime Konca’nın,
Aksaray Milletvekili İlknur İnceöz’ün yerinden sarf ettiği bazı ifadeleri
sırasında Halkların Demokratik Partisine sataşması nedeniyle konuşması
BESİME
KONCA (Siirt) – Sorunları çözmeyeceğinizi biliyoruz ama bunlar kayıtlara
geçsin. Bak, şu an mesajlar geliyor sosyal medyadan ve toplum bizi arayıp
söylüyor. Diyarbakır’ın Bağlar ilçesinde bir şey yok. On beş tatil sürecidir ve
siz okulların, yurtların yarısına Özel Harekât timini yerleştiriyorsunuz,
yarısında öğrenciler duruyor. Bak, bunun nedeni nedir? Her yerden korucu
getirip… Ya, biraz insani davranın. Siz binlerce tankı, panzeri, topu niçin
oraya… Çiçek mi topluyorlar bunlar burada? (AK PARTİ sıralarından “terörist,
terörist” sesleri) 
MÜCAHİT
DURMUŞOĞLU (Osmaniye) – Ya, teröristlerle mücadele ediyorlar.
ALİM
TUNÇ (Uşak) – Terörle mücadele ediyorlar, terörle.
FUAT
KÖKTAŞ (Samsun) – Terörle mücadele ediyorlar, Türkiye’yi koruyorlar. 
BESİME
KONCA (Devamla) – Peki, niye bu kadar insan… O evlerin hepsini kim yıkıyor ya?
Kim yıkıyor bunları?
ALİM
TUNÇ (Uşak) – Okulun bahçesine bomba atmayın. 
HİLMİ
BİLGİN (Sivas) – Terörle mücadele ediyorlar. 
BAŞKAN
– Sayın milletvekilleri, müdahale etmeyin. 
BESİME
KONCA (Devamla) – Siz yüz binlerce insana “Evinizi boşaltın, gidin.” demeyi
niçin yaptınız? Nereye gönderdiniz o insanları? 
ALİM
TUNÇ (Uşak) – Siz gönderdiniz o insanları. 
BESİME
KONCA (Devamla) – Bu faşizmdir, bu sizin uyguladığınız terördür.
ALİM
TUNÇ (Uşak) – Siz gönderdiniz onları. 
BESİME
KONCA (Devamla) – Sizin övündüğünüz birçok şeyi yaptınız…
ALİM
TUNÇ (Uşak) – Dağdan gelenlere sor onu, dağdan gelenlere…
BESİME
KONCA (Devamla) – …bugün bunun karşısındaki hesabı yarın bir gün siz
vereceksiniz.
MURAT
BAYBATUR (Manisa) – He, he.
BESİME
KONCA (Devamla) – Bunu sorgulamak zorundasınız. Her yeri işgal etmişsiniz, her
yeri orada; evi de sokağı da mahalleyi de hendek olanı da olmayanı da, aileleri
evinden bırakmışsınız. 
GÖKCEN
ÖZDOĞAN ENÇ (Antalya) – Türkiye Cumhuriyeti devletinde yaşıyorsunuz.
BESİME
KONCA (Devamla) – Bak, dün yine söyledim…
FUAT
KÖKTAŞ (Samsun) – Bu devletin sahibi var, sahibi. 
BESİME
KONCA (Devamla) – Evet, her yere, her yere, yüz binlerce, on binlerce silahı,
tankı, topu niye yerleştiriyorsunuz?
GÖKCEN
ÖZDOĞAN ENÇ (Antalya) – İşgal yok; işgalci PKK, işgalci teröristler.
BESİME
KONCA (Devamla) – Kaç bin var? Açıklayın, burada açıklayın, biz sizden
istiyoruz. Kaç bin terörist acaba var -sizin tabirinizle- Nusaybin’de ya da
Cizre’de? Kaç milyon, kaç bin; açıklayın.
ORHAN KIRCALI (Samsun) – “PKK terör
örgütüdür.” desene. 
FUAT KÖKTAŞ (Samsun) – “Terörist” deyin
PKK’ya, sorun çözülür. Niye demiyorsunuz?
BESİME
KONCA (Devamla) – Siz o kadar askeri, o kadar panzeri… 5 katlı evi, 4 katlı
evi, 6 katlı evi kim yıkıyor? Hangisi… 
ORHAN KIRCALI (Samsun) – “PKK terör
örgütüdür.” desene Sayın Milletvekilim.
BESİME
KONCA (Devamla) – PKK terörü dediğiniz hangi tankı, hangi topu kullanıyor?
Hangi tankı kullanıyor, hangi topu kullanıyor? 
(Mikrofon
otomatik cihaz tarafından kapatıldı) 
ORHAN
KIRCALI (Samsun) – Sayın Vekil “PKK terör örgütüdür.” der misin?
BESİME
KONCA (Devamla) – Biz burada halkın temsilcileriyiz. Biz orada katledilen sivil
insanların kurtarılması için bir şeyler yapmaya çalışıyoruz. (HDP sıralarından
alkışlar) Buna sığınmayın, terörle mücadele adı altında yaptığınız katliamların
altına sığınmayın. 
FUAT KÖKTAŞ (Samsun) – Tabutların
içerisine silah gömdünüz, olmadı, şimdi ambulanslara mı taşıtacaksınız
Kanasları?
İLKNUR
İNCEÖZ (Aksaray) – Süre bitti Başkanım. 
BESİME
KONCA (Devamla) – 90’larda da yapılanlar var, siz onların aynısını
yapıyorsunuz.
BAŞKAN
– Süreniz bitti efendim. 
BESİME
KONCA (Devamla) – Bakan, Hükûmet yetkilileri açıklamalıdır, şu anda 3
arkadaşımız hangi gerekçeyle İçişleri Bakanlığında açlık grevindeler. (HDP
sıralarından alkışlar)
BAŞKAN
– Sayın İnceöz…
İLKNUR
İNCEÖZ (Aksaray) – Sayın Başkanım, biraz evvel konuşması içerisinde askerlere
vesaire “orada çiçek mi gidecek, toplayacak” vesaire gibi söylemlerde bulundu.
Buna ilişkin grubumuza atfen verilen… 
ÇAĞLAR
DEMİREL (Diyarbakır) – Askerlere dedi ama grubunuza ilişkin bir şey yok ki
Başkan. 
BESİME
KONCA (Siirt) – Askere söyledim. 
İLKNUR
İNCEÖZ (Aksaray) – Bir dakika, bir dakika. 
TUĞBA
HEZER ÖZTÜRK (Van) – Saray korosu zaten cevabı veriyor. 
İLKNUR
İNCEÖZ (Aksaray) – Grubumuza bu konuda sataşma var, 69’a göre söz istiyorum. 
BAŞKAN
– Buyurun. 
İki
dakika süre veriyorum. (AK PARTİ sıralarından alkışlar)
14.- Aksaray Milletvekili İlknur İnceöz’ün,
Siirt Milletvekili Besime Konca’nın sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
İLKNUR
İNCEÖZ (Aksaray) – Sayın Başkanım, değerli milletvekili arkadaşlarım; çok uzun
söylemeyeceğim. 
Biraz
evvel bize burada -konuyu tekrar etmeyeceğim- bir soru sordu hatip. Ben aynı
soruyu şöyle soruyorum: Oradaki teröristler, terör grupları, sözde orada
halkların devrimci savaşını başlatanlar acaba oradaki çukurları -hendek
demiyorum bakın- çiçek ekmek için mi kazdılar? (AK PARTİ sıralarından alkışlar)
Bu sorunun cevabını versinler bu kürsüde.
Okullara birtakım askerlerin, jandarmanın
bir karargâh gibi… Elbette ki, bomba atılıyorsa okulun bahçesine oradaki
annelerin yerine de kendimizi koymamız lazım.
SİBEL YİĞİTALP (Diyarbakır) –
Araştıralım.
BESİME KONCA (Siirt) – Araştırma önergesi
verdik, niye reddediyorsunuz?
İLKNUR İNCEÖZ (Devamla) – Bir anne
olarak, siz bunu burada söylerken şunu düşündüm.
MAHMUT TOĞRUL (Gaziantep) – Kışlaya
çevirmişsiniz, kışlaya.
İLKNUR İNCEÖZ (Devamla) – Bir anne
çocuğunu okula güvenli bir şekilde göndermek ister; o da, devletin, iktidarda
olan Hükûmetin görevidir. İşte, onun için, orada özellikle sivil halkı kalkan
olarak kullanan teröristlere karşı her türlü tedbiri almak da bu Hükûmetin, bu
iktidarın, devletin görevidir ve devlet de bunun gereğini yerine getirmektedir.
(AK PARTİ sıralarından alkışlar)
BAŞKAN – Teşekkür ediyorum.
ÇAĞLAR DEMİREL (Diyarbakır) – Sayın
Başkan… 
BAŞKAN – Sayın Demirel…
ÇAĞLAR DEMİREL (Diyarbakır) – …hatip
konuşurken…
BAŞKAN – Sayın Demirel, grubunuza, size
yönelik…
ÇAĞLAR DEMİREL (Diyarbakır) – Başkan,
lütfen…
BAŞKAN - …en ufak bir sataşma yok,
dinledim ben.
ÇAĞLAR DEMİREL (Diyarbakır) – Grup değil,
grup değil. (AK PARTİ sıralarından gürültüler)
BAŞKAN – Terör örgütünün yapmış olduğu,
kazmış olduğu çukurlardan bahsediyor.
ÇAĞLAR DEMİREL (Diyarbakır) – Başkan…
Başkan…
BAŞKAN – Siz niye üzerinize
alınıyorsunuz, niye üzerinize alınıyorsunuz?
ÇAĞLAR DEMİREL (Diyarbakır) – Başkan,
işte bırakırsanız ifade edeceğim.
FUAT KÖKTAŞ (Samsun) – Alıyorlar çünkü
onlar da onun temsilcisi. PKK’nın temsilcisi oldukları için üzerlerine
alınıyorlar.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Plan ve Bütçe Komisyonu Raporu (1/517, 2/434) (S. Sayısı: 68) (Devam)
BAŞKAN – Sayın milletvekilleri…
ÇAĞLAR DEMİREL (Diyarbakır) – Başkan..
BAŞKAN – …az önceki HDP önergesini…
ÇAĞLAR DEMİREL (Diyarbakır) – Başkan,
bırakın…
BAŞKAN - …oylarınıza sunuyorum: Kabul
edenler…
ÇAĞLAR DEMİREL (Diyarbakır) – Başkan,
derdimizi anlatalım.
BAŞKAN – Kabul etmeyenler…
ÇAĞLAR DEMİREL (Diyarbakır) – Başkan,
doğru değil ama.
BAŞKAN – Önerge kabul edilmemiştir.
ÇAĞLAR DEMİREL (Diyarbakır) – Yaptığınız
yasal suçtur Başkan.
BAŞKAN – Maddeyi oylarınıza sunuyorum:
19’uncu maddeyi kabul edenler… Etmeyenler…
ÇAĞLAR DEMİREL (Diyarbakır) – Yaptığınız
yasal suçtur.
BAŞKAN – Madde kabul edilmiştir.
ÇAĞLAR DEMİREL (Diyarbakır) – Siz bizim
konuşmamıza izin vermiyorsunuz.
BAŞKAN – Beş dakika ara veriyorum.
Kapanma
Saati: 18.57
BEŞİNCİ OTURUM
Açılma Saati: 19.07
BAŞKAN: Başkan Vekili Ahmet AYDIN
KÂTİP ÜYELER: Ali Haydar HAKVERDİ (Ankara), Sema KIRCI (Balıkesir) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 33’üncü Birleşiminin
Beşinci Oturumunu açıyorum.
68
sıra sayılı Kanun Tasarısı’nın görüşmelerine devam edeceğiz.
Komisyon
ve Hükûmet yerinde.
20’nci
madde üzerinde üç adet önerge vardır, şimdi önergeleri okutuyorum.
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili Ayhan
Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 20'nci
maddesinin aşağıdaki şekilde değiştirilmesini arz ve teklif ederiz.
 Bülent
Kuşoğlu Mahmut Tanal Seyit
Torun
 Ankara İstanbul Ordu
 Lale
Karabıyık Şenal Sarıhan Musa
Çam
 Bursa Ankara İzmir
MADDE
20- 4447 sayılı Kanuna aşağıdaki ek madde ilave edilmiştir.
"Doğum
ve evlat edinme sonrası yarım çalışma ödeneği
EK
MADDE 5- İşçiye, 4857 sayılı Kanunun 74 üncü maddesinin ikinci fıkrası uyarınca
haftalık çalışma süresinin yarısı kadar verilen ücretsiz izin süresince doğum
ve evlat edinme sonrası yarım çalışma ödeneği ödenir. Ödenek süresi, 4857
sayılı Kanunun 63 üncü maddesinde belirtilen haftalık çalışma süresinin yarısı
kadardır. Yarım çalışma ödeneği, çalışılan aya ait aylık prim ve hizmet
belgesinin ilişkin olduğu aydan sonraki ikinci ay içinde Fondan aylık olarak
ödenir. Doğum ve evlat edinme sonrası yarım çalışma ödeneğinin günlük miktarı,
günlük asgari ücretin brüt tutarı kadardır. Bu madde hükümlerinden
yararlanılabilmesi için işçinin adına doğum veya evlat edinme tarihinden önceki
son üç yılda en az 600 gün işsizlik sigortası primi bildirilmiş olması, 4857
sayılı Kanunun 63 üncü maddesinde belirtilen haftalık çalışma süresinin yarısı
kadar fiilen çalışılması ve doğum ve evlat edinme sonrası analık hali izninin
bittiği tarihten itibaren 30 gün içinde Kuruma doğum ve evlat edinme sonrası
yarım çalışma belgesi ile başvuruda bulunulması gerekir. Mücbir sebepler dışında,
başvuruda gecikilen süre doğum ve evlat edinme sonrası yarım çalışma ödeneği
almaya hak kazanılan toplam süreden düşülerek ödeme yapılır. Bu ödemeler damga
vergisi hariç herhangi bir vergi ve kesintiye tabi tutulmaz. Geçici
işgöremezlik ödeneği almaya hak kazananlara, bu durumlarının devamı süresince
doğum ve evlat edinme sonrası yarım çalışma ödeneği ödenmez. İşverenin hatalı
bilgi ve belge vermesi nedeniyle yapılan yersiz ödemeler kanuni faiziyle
birlikte işverenden tahsil edilir. Bu madde hükümleri 506 sayılı Kanunun geçici
20 nci maddesi kapsamındaki sandıkların statülerine tabi personel için de
uygulanır.
Birinci
fıkra kapsamındaki sigortalılar için, 5510 sayılı Kanunun 82 nci maddesinde
belirtilen prime esas kazanç alt sınırı üzerinden aynı Kanunun 81 inci
maddesinin birinci fıkrasının (a) ve (f) bentleri uyarınca toplam %32,5
oranında sigorta primleri işçi ve işveren payları doğum ve evlat edinme sonrası
yarım çalışma ödeneği ödenen gün sayısı kadar Fondan Sosyal Güvenlik Kurumuna
ödenir. 5510 sayılı Kanun kapsamında, Kurum prim ödeme yükümlüsü olmakla
birlikte işyeri ve işveren sayılmaz ve bu kişiler için işe giriş ve çıkış
bildirimi yapılmaz. 
Bu
maddenin uygulanmasına ilişkin usul ve esaslar Maliye Bakanlığı, Sosyal
Güvenlik Kurumu, Kurum ve Hazine Müsteşarlığı tarafından birlikte
belirlenir."
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 20’nci maddesinin aşağıdaki şekilde
değiştirilmesini arz ve teklif ederiz.
 Mehmet
Günal Erhan Usta Arzu
Erdem
 Antalya Samsun İstanbul
 Kamil
Aydın İsmail Faruk Aksu Deniz
Depboylu
 Erzurum İstanbul Aydın
Madde
20- 4447 sayılı Kanuna aşağıdaki ek madde eklenmiştir. 
“Doğum
ve evlat edinme sonrası yarım çalışma ödeneği
Ek
Madde 5- 4857 sayılı Kanunun 74 üncü maddesinin ikinci fıkrası uyarınca
haftalık çalışma süresinin yarısı kadar verilen ücretsiz izin süresince doğum
ve evlat edinme sonrası yarım çalışma ödeneği ödenir. Ödenek süresi, 4857
sayılı Kanunun 63 üncü maddesinde belirtilen haftalık çalışma süresinin yarısı
kadardır. Yarım çalışma ödeneği çalışılan aya ait aylık prim ve hizmet
belgesinin ilişkin olduğu aydan sonraki ikinci ay içerisinde Hazine tarafından
aylık olarak ödenir. Doğum ve evlat edinme sonrası yarım çalışma ödeneğinin
günlük miktarı, günlük asgari ücretin brüt tutarı kadardır. Bu madde
hükümlerinden yararlanılabilmesi için işçinin adına doğum veya evlat edinme
tarihinden önceki son üç yılda en az 600 gün işsizlik sigortası primi bildirilmiş
olması, Kanunun 63 üncü maddesinde belirtilen haftalık çalışma süresinin yarısı
kadar fiilen çalışılması ve doğum ve evlat edinme sonrası analık hali izninin
bittiği tarihten itibaren 30 gün içinde Kuruma doğum ve evlat edinme sonrası
yarım çalışma belgesi ile başvuruda bulunulması gerekir. Mücbir sebepler
dışında, başvuruda gecikilen süre doğum ve evlat edinme sonrası yarım çalışma
ödeneği almaya hak kazanılan toplam süreden düşülerek ödeme yapılır. Bu
ödemeler damga vergisi hariç herhangi bir vergi ve kesintiye tabi tutulmaz.
Geçici işgöremezlik ödeneği almaya hak kazananlara, bu durumlarının devamı
süresince doğum ve evlat edinme sonrası yarım çalışma ödeneği ödenmez.
İşverenin hatalı bilgi ve belge vermesi nedeniyle yapılan yersiz ödemeler kanuni
faiziyle birlikte işverenden tahsil edilir. Bu madde hükümleri 506 sayılı
Kanunun geçici 20 nci maddesi kapsamındaki sandıkların statülerine tabi
personeller için de uygulanır. 
Birinci
fıkrada belirlenen ücret kısımlarının ödenmesine ilişkin usul ve esaslar,
Maliye Bakanlığı ile Çalışma ve Sosyal Güvenlik Bakanlığı ve Hazine
Müsteşarlığının uygun görüşü alınmak suretiyle Aile ve Sosyal Politikalar
Bakanlığı tarafından çıkarılan yönetmelikle belirlenir.
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 20’nci maddesinin tasarı metninden
çıkarılmasını arz ve teklif ederiz.
 Çağlar
Demirel İdris Baluken Filiz
Kerestecioğlu Demir
 Diyarbakır Diyarbakır İstanbul
 Burcu
Çelik Özkan Bedia Özgökçe Ertan Dirayet
Taşdemir
 Muş Van Ağrı
 Sibel
Yiğitalp 
 Diyarbakır
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) –Katılamıyoruz Sayın Başkanım. 
BAŞKAN
– Hükûmet katılıyor mu?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Sayın Başkanım. 
BAŞKAN
– Önerge üzerinde söz isteyen Diyarbakır Milletvekili Sibel Yiğitalp. 
Buyurun
Sayın Yiğitalp. (HDP sıralarından alkışlar)
Süreniz
beş dakikadır. 
SİBEL YİĞİTALP (Diyarbakır) – Sayın
Başkan, değerli milletvekilleri; yarı zamanlı çalışan kadınlara verilmesi
planlanan İşsizlik Fonu’ndaki finansın bizim tarafımızdan doğru olmadığını
düşünüyoruz. Çünkü yeteri kadar işsizler ordusuna sahip bir ülkeyiz ve insanlar
işsizlikten kaynaklı, işinden çıkarıldıktan sonra zaten İşsizlik Fonu’nu
alamıyor. Bunun sermayesini, finansını farklı şekillerde kullanmak gerekiyor.
Yarı zamanlı çalışan kadınlar için, anneler için o farklı yöntemlerle,
kreşlerle, anaokullarıyla vesaire bunların üzerinde bakımevleriyle çözülebilir.

Bunun dışında, bugün 3 arkadaşımızın
açlık grevinde olmasını konuşmak istiyorum. 3 arkadaşımız, düşünün ki beş
gündür, altıncı güne girdiğimiz bir alanda, tanklarla, toplarla dövülen bir
alanda ambulans gidemediği için, sadece ambulans gelsin, hizmet alsın diye
açlık grevinde. Burada sayın milletvekilleri şunu söylüyor, onlar üzerinde
onlarca kriminalize eden cümleler kuruyor… Velev ki öyledir, o insanları ölüme
mi mahkûm edeceksiniz? Hukuk ülkesi değil mi burası? Hukuk ülkesiyse ve yargı
varsa bunu alırsınız, tutuklarsınız, yargılarsınız ama önce tedavisini yapmak
zorundasınız. Ve ambulans bir lütuf değildir, ambulans yapılması gereken bir
görevdir, kamu hizmetidir ve bu kamu hizmetini yapmak için de siz bu halktan
vergiler alıyorsunuz. Bakın, dün gitmiş olsaydı bugün 5’inci insan yaşamını
yitirmemişti. Eğer bugün de alınmamış olursa 23 insan daha yaşamını yitirmiş
olacak. Peki, biz, ileride bunların kimliklerini gördüğümüzde, sivil olduğunu
gördüğümüzde ne diyeceğiz bunlara? Diyelim ki savaşçıdır, siz yine gidersiniz,
ambulans olarak alırsınız, görevinizi yaparsınız, sonra adli kolluk kuvvetleri
gider, görevini yapar. Burada ısrarla ve ısrarla insanlar ambulans için ya…
Türkiye Büyük Millet Meclisi gibi bir meclis ambulans konusunu çözemiyor. Vay
bizim halimize! Siz 80 milyonun sorununu nasıl çözeceksiniz? Grup başkan
vekilimiz ve 2 vekilimiz şu anda orada açlık grevine giriyor, sırf ambulans
alsın diye; bundan daha ayıp ne olabilir, bundan daha utanılacak ne olabilir?
Yani bu kadar basit, en sıradan, en kolay yapılması gereken bir görev ne yazık
ki yapılmıyor, 3 vekilimiz açlık grevine girmek zorunda kalıyor ve burada sayın
bakanlar bunun üzerine bir açıklama dahi yapmıyorlar. Onun için onlarca
parantez açılıyor, yok, teröristtir; yok, odur; yok, budur; bu sizin sorununuz
değil, siz ambulansı gönderirsiniz, ambulans onları alır, gider tedavisi varsa
tedavi edilir, edilmeyenler… Kolluk kuvvetleri orada zaten, kimlikleri belli,
kim oldukları belli, neyin peşindesiniz? Yani onların hepsinin birden ölmesini
mi izleyeceğiz burada? Canlı canlı hepimiz ölümlerini mi izleyeceğiz? Bu kadar
mı biz insanlığımızdan çıktık, bu kadar mı vicdanlarımız yok? Ben bunu
gerçekten soruyorum: Yani oradaki 24 insan yaşamını yitirdiğinde siz mutlu mu
olacaksınız, çok mu rahatlayacaksınız? Kürt sorunu mu bitmiş olacak, terör
sorununu çözmüş mü olacaksınız, yoksa yeni bir terör mü yaratacaksınız? Yani
oraya ambulans gitmemesi için bu kadar çaba sarf ediyorsunuz. 
Size
düşen neydi, bize düşen? Anında ambulansın gitmesiydi. Ambulans gidecekti,
alacaktı, gerekirse kolluk kuvvetleri onların tüm hukuki işlemlerini yapacaktı.
Israrla aynı şeyleri söylüyorum çünkü bunu görmüyorsunuz. Zamanla yarışıyoruz;
bakın, 5 insan yaşamını yitirdi, 29 insandan 5’i yaşamını yitirdi ve bunların
içinde çocuklar var. Bu mu yani? Bu kadar mıyız? Bu Meclis bu kadar mıdır, bir
ambulansı temin edemeyecek kadar? Bunu mu söyleyelim? Yani yarın, öbür gün bu
sorunlar çözüldüğünde ya da çözüme gidildiğinde bu günler açılacak, arşivler
açılacak ve bu 28 insanın nasıl öldüğünü ve günlerce ambulans için neler
yapıldığını size herkes soracak. Bunu nasıl açıklayacaksınız hiç düşündünüz mü?
Bunun izahını nasıl yapacaksınız? Kime ne söyleyeceksiniz? Yok teröristtiler,
biz ambulans göndermedik mi diyeceksiniz? Ölmelerini mi istiyoruz diyeceksiniz?
Biz onları öldürdük mü diyeceksiniz? Bilerek, isteyerek, taammüden öldürdük
diyeceksiniz değil mi, her gün ve her gün? 
Tam
bugün altı gündür o ambulans sorunu çözülmüyor. Bu ülke nasıl yönetiliyor? Bu
ülkeyi kim yönetiyor? Sağlık Bakanı ambulans gönderemiyorsa, İçişleri Bakanı
bunun güvenliğini alamıyorsa bu ülkeyi kim yönetiyor? Kim bu ambulansa karar
veriyor? Kim bu ambulansın gitmesini engelliyor? Bunu bir izah edin, lütfen bir
izah edin! İnsanların açlık grevine girmesini zorlayacak kadar bunun bir
açıklaması olmalı, olmak zorunda. Durduğunuz yer bunu gerektiriyor. (HDP
sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 20’nci maddesinin aşağıdaki şekilde
değiştirilmesini arz ve teklif ederiz.
Arzu Erdem
(İstanbul) ve arkadaşları
Madde
20- 4447 sayılı Kanuna aşağıdaki ek madde eklenmiştir. 
“Doğum
ve evlat edinme sonrası yarım çalışma ödeneği
Ek
Madde 5- 4857 sayılı Kanunun 74 üncü maddesinin ikinci fıkrası uyarınca
haftalık çalışma süresinin yarısı kadar verilen ücretsiz izin süresince doğum
ve evlat edinme sonrası yarım çalışma ödeneği ödenir. Ödenek süresi, 4857
sayılı Kanunun 63 üncü maddesinde belirtilen haftalık çalışma süresinin yarısı
kadardır. Yarım çalışma ödeneği çalışılan aya ait aylık prim ve hizmet
belgesinin ilişkin olduğu aydan sonraki ikinci ay içerisinde Hazine tarafından
aylık olarak ödenir. Doğum ve evlat edinme sonrası yarım çalışma ödeneğinin
günlük miktarı, günlük asgari ücretin brüt tutarı kadardır. Bu madde
hükümlerinden yararlanılabilmesi için işçinin adına doğum veya evlat edinme
tarihinden önceki son üç yılda en az 600 gün işsizlik sigortası primi
bildirilmiş olması, Kanunun 63 üncü maddesinde belirtilen haftalık çalışma
süresinin yarısı kadar fiilen çalışılması ve doğum ve evlat edinme sonrası
analık hâli izninin bittiği tarihten itibaren 30 gün içinde Kuruma doğum ve
evlat edinme sonrası yarım çalışma belgesi ile başvuruda bulunulması gerekir.
Mücbir sebepler dışında, başvuruda gecikilen süre doğum ve evlat edinme sonrası
yarım çalışma ödeneği almaya hak kazanılan toplam süreden düşülerek ödeme
yapılır. Bu ödemeler damga vergisi hariç herhangi bir vergi ve kesintiye tabi
tutulmaz. Geçici işgöremezlik ödeneği almaya hak kazananlara, bu durumlarının
devamı süresince doğum ve evlat edinme sonrası yarım çalışma ödeneği ödenmez.
İşverenin hatalı bilgi ve belge vermesi nedeniyle yapılan yersiz ödemeler
kanuni faiziyle birlikte işverenden tahsil edilir. Bu madde hükümleri 506
sayılı Kanunun geçici 20 nci maddesi kapsamındaki sandıkların statülerine tabi
personeller için de uygulanır. 
Birinci
fıkrada belirlenen ücret kısımlarının ödenmesine ilişkin usul ve esaslar,
Maliye Bakanlığı ile Çalışma ve Sosyal Güvenlik Bakanlığı ve Hazine
Müsteşarlığının uygun görüşü alınmak suretiyle Aile ve Sosyal Politikalar
Bakanlığı tarafından çıkarılan yönetmelikle belirlenir.
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet katılıyor mu?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge üzerinde söz isteyen İstanbul Milletvekili Arzu Erdem.
Buyurun
Sayın Erdem. (MHP sıralarından alkışlar) 
ARZU
ERDEM (İstanbul) – Teşekkür ederim Sayın Başkan.
Değerli
milletvekilleri, iki sene önce dün Esenyurt ilçemizdeki Milliyetçi Hareket
Partisi seçim bürosunun açılışında PKK’lıların hain saldırısına uğramış olan
ülküdaşımız gazeteci ağabeyimiz Cengiz Akyıldız’ı rahmetle anıyorum. 
Biliyorsunuz
ki Türkmen kardeşlerimiz Türkmen Dağı’nda varlık yokluk mücadelesi vermektedir.
Bu mücadeleye destek vermek üzere orada bulunan ülküdaşımız Milliyetçi Hareket
Partisi Fatih İlçe Başkan Yardımcımız İbrahim Küçük kardeşimizin şehit olduğu
haberini dün almış bulunuyoruz, mekânı cennet olsun. 
Ve
bugün yine Diyarbakır’dan şehit haberlerimiz var. Şehitlerimize Allah’tan
rahmet, kederli ailelerine, geride kalanlara sabır diliyorum. Büyük Türk
milletimizin başı sağ olsun.
Ve
ayrıca, söz konusu vatan uğruna ölmekse en güzel ülkücüler ölür diyorum. 
Değerli
milletvekilleri, Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 20’nci maddesi üzerine Milliyetçi Hareket
Partisi Grubu adına söz almış bulunmaktayım. Yüce Meclisi saygılarımla
selamlıyorum.
Evet,
kadınımızın çalışma haklarını konuşuyoruz yine, bir torba yasayla birlikte. On
üç yıllık iktidarın bugün geldiği noktaya baktığımızda hâlâ çalışma haklarından
bahsediyoruz. 
Mutlu
ve sağlıklı bir bebek dünyaya getirmenin huzurlu bir hamilelik dönemi geçirmeye
bağlı olduğunu hepimiz biliyoruz. Bebek bekleyen anneler bir taraftan ekonomik
kaygılar, diğer taraftan dünyaya getirecekleri evlatlarının geleceklerine dair
endişeleri sebebiyle bir hayli stresli bir hamilelik dönemi geçirmekteler.
Hamilelik döneminin sakin ve stresten uzak, güven içerisinde geçirilmesi anne
ile bebeğin sağlığı açısından oldukça önemlidir. Çalışan annelerin durumu daha
da zor. Yorucu iş temposu ve her an “İşimle ilgili sorun yaşar mıyım?” kaygısı
anneyi etkilemektedir. Bu durum bebeğin fiziksel ve zihinsel gelişimine olumsuz
yönde etki etmektedir. Bu bakımdan annenin doğum öncesi ve sonrasını iyi
planlaması gerekmektedir. 
Fizyolojik
olarak neslin devamı kadınlar tarafından sağlanmaktadır. Çalışma hayatında yer
alan kadınlarımız doğum öncesi ve sonrası dönemlerde bu çok kutsal görevi
yerine getirirken çeşitli sorunlarla karşılaşmaktalar. Yaşanan bu zorluklar
sağlıklı bir nesil yetiştirilmesinin önündeki engellerden bir tanesidir. 
Milliyetçi
Hareket Partisi annelerin çalışma haklarının düzenlenmesi hususunu defalarca
Meclis gündemine taşımıştır. Ancak, bu konuda da bugüne kadar yapılan
düzenlemeler yetersiz kalmıştır.
Hamilelik
dönemini çalışarak geçiren anne adaylarını doğum sonrasında da pek çok sıkıntı
beklemektedir. Annenin kısa sürede işe başlaması ve izin konusunda zorluklarla
karşılaşması bu sıkıntıların başında yer almaktadır. Çalışan annelerle ilgili
çalışma haklarının bir türlü iyileştirilememesi konusu oldukça manidardır.
Bunlara bir de örnek olarak doğum borçlanmalarını da verebiliriz. 
Değerli
milletvekilleri, on üç yıllık AKP Hükûmeti döneminde kadınlarımızla ilgili
kimler ne demişti, gelin hep birlikte hatırlayalım. Cumhurbaşkanı Sayın Erdoğan
“Kadın ile erkek eşit olamaz, fıtrata aykırıdır.” demiştir. Maliye Bakanı Mehmet
Şimşek “Kadınlar iş aradığı için işsizlik yüksek.” demiştir. Ankara Büyükşehir
Belediye Başkanı Melih Gökçek “Anası tecavüze uğruyorsa neden çocuk ölsün,
günahı ne? Anası ölsün.” demiştir. Orman ve Su İşleri Bakanı Veysel Eroğlu
“Evdeki işler yetmiyor mu?” demiştir. AKP Milletvekili Uğur Işılak “Kadının
fıtratında köle olmak vardır.” demiştir. Eminim ki hafızalarımız bunlarla
tazelenirken hepimiz tekrar şaşırmışızdır. 
Gelin,
bir de Kurtuluş Savaşı’nda büyük mücadeleler veren kahraman Türk kadınlarını hatırlayalım:
Nene Hatun, Halide Onbaşı, Nezahat Onbaşı, Şerife Bacı, Erzurumlu Kara Fatma,
Halime Çavuş ve isimlerini saymakla bitiremeyeceğim birçok kahraman kadınımız.
Milliyetçi Hareket Partisi olarak “Türk kadını kahramandır.” diyoruz, “Türk
kadını hem çalışır hem kutsal görev olan anneliği layıkıyla yerine getirir.”
diyoruz. “Cennet anaların ayakları altındadır.” deriz, değil mi? Peki,
analarımız bu kadar kıymetliyken hak ettikleri değeri vermemiz gerekmez mi? Tüm
annelerimize ve kadınlarımıza zaten hakları olan değerlerin verilmesi ve
haklarının korunması hususunda hepimize görev düşmektedir. En nihayetinde her
birimizi büyüten ve yetiştiren annelerimiz değil midir? 
Günümüzde
belki en popüler kavram “kadına şiddete karşı mücadele” kavramıdır. Ancak ben
bir alt başlığa değinerek sözlerime son vermek istiyorum. Erkek, eşini
cezalandırmak istediğinde ekonomik şiddet uygulamakta…
(Mikrofon
otomatik cihaz tarafından kapatıldı) 
ARZU
ERDEM (Devamla) - … ve ben yine bu sebeple kadınlarımızın çalışma hayatına katılmalarını
ve çalışma hayatındaki kadınlarımızın haklarının sağlanmasının büyük önem arz
ettiğini de belirtmek isterim. 
Sözde
değer vermek esas değildir, özde değer vermek esastır. Başta iktidar partisi
olmak üzere hepimizin görevi, milletimize verdiğimiz sözleri yerine
getirmektir. 
Saygılarımı
sunuyorum. (MHP sıralarından alkışlar) 
BAŞKAN
– Teşekkürler Sayın Erdem. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkan Vekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 20'nci
maddesinin aşağıdaki şekilde değiştirilmesini arz ve teklif ederiz.
Şenal Sarıhan (Ankara) ve
arkadaşları
MADDE
20- 4447 sayılı Kanuna aşağıdaki ek madde ilave edilmiştir.
"Doğum
ve evlat edinme sonrası yarım çalışma ödeneği
EK
MADDE 5- İşçiye, 4857 sayılı Kanunun 74 üncü maddesinin ikinci fıkrası uyarınca
haftalık çalışma süresinin yarısı kadar verilen ücretsiz izin süresince doğum
ve evlat edinme sonrası yarım çalışma ödeneği ödenir. Ödenek süresi, 4857
sayılı Kanunun 63 üncü maddesinde belirtilen haftalık çalışma süresinin yarısı
kadardır. Yarım çalışma ödeneği, çalışılan aya ait aylık prim ve hizmet belgesinin
ilişkin olduğu aydan sonraki ikinci ay içinde Fondan aylık olarak ödenir. Doğum
ve evlat edinme sonrası yarım çalışma ödeneğinin günlük miktarı, günlük asgari
ücretin brüt tutarı kadardır. Bu madde hükümlerinden yararlanılabilmesi için
işçinin adına doğum veya evlat edinme tarihinden önceki son üç yılda en az 600
gün işsizlik sigortası primi bildirilmiş olması, 4857 sayılı Kanunun 63 üncü
maddesinde belirtilen haftalık çalışma süresinin yarısı kadar fiilen
çalışılması ve doğum ve evlat edinme sonrası analık hali izninin bittiği
tarihten itibaren 30 gün içinde Kuruma doğum ve evlat edinme sonrası yarım
çalışma belgesi ile başvuruda bulunulması gerekir. Mücbir sebepler dışında,
başvuruda gecikilen süre doğum ve evlat edinme sonrası yarım çalışma ödeneği
almaya hak kazanılan toplam süreden düşülerek ödeme yapılır. Bu ödemeler damga
vergisi hariç herhangi bir vergi ve kesintiye tabi tutulmaz. Geçici
işgöremezlik ödeneği almaya hak kazananlara, bu durumlarının devamı süresince
doğum ve evlat edinme sonrası yarım çalışma ödeneği ödenmez. İşverenin hatalı
bilgi ve belge vermesi nedeniyle yapılan yersiz ödemeler kanuni faiziyle
birlikte işverenden tahsil edilir. Bu madde hükümleri 506 sayılı Kanunun geçici
20 nci maddesi kapsamındaki sandıkların statülerine tabi personel için de
uygulanır. 
Birinci
fıkra kapsamındaki sigortalılar için, 5510 sayılı Kanunun 82 nci maddesinde
belirtilen prime esas kazanç alt sınırı üzerinden aynı Kanunun 81 inci
maddesinin birinci fıkrasının (a) ve (f) bentleri uyarınca toplam %32,5
oranında sigorta primleri işçi ve işveren payları doğum ve evlat edinme sonrası
yarım çalışma ödeneği ödenen gün sayısı kadar Fondan Sosyal Güvenlik Kurumuna
ödenir. 5510 sayılı Kanun kapsamında, Kurum prim ödeme yükümlüsü olmakla
birlikte işyeri ve işveren sayılmaz ve bu kişiler için işe giriş ve çıkış
bildirimi yapılmaz.
Bu
maddenin uygulanmasına ilişkin usul ve esaslar Maliye Bakanlığı, Sosyal
Güvenlik Kurumu, Kurum ve Hazine Müsteşarlığı tarafından birlikte
belirlenir."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet katılıyor mu?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge üzerinde söz isteyen Ankara Milletvekili Şenal Sarıhan.
Buyurun
Sayın Sarıhan. (CHP sıralarından alkışlar)
Sürenizi
başlatıyorum.
ŞENAL
SARIHAN (Ankara) – Değerli Başkan, değerli kâtip üyeler, emekçi arkadaşlarım,
basın ve sevgili meslektaşlarım; günlerdir burada birtakım yasaları çıkarmak için
toplandığımızda, sürekli ölümlerden ve acılardan bahsediyor olmamızın şahsen
benim içimi çok yaraladığını ifade etmek isterim. Özellikle de bugün 3
arkadaşımızın -1’i bizim aramızdan olan vekil arkadaşımızın ve diğer siyasetçi
2 arkadaşımızın(x)- bir açlık grevine girmiş olmasının
da bizim için çok büyük bir üzüntü kaynağı olması gerektiğini düşünüyorum.
Umarım ki bu yüce Meclis ölümlerin değil, sevinçlerin anılacağı bir Meclis
olur.
Madde
üzerine konuşmadan önce bir sıkıntımı daha sizlerle paylaşmak istiyorum.
Bildiğiniz gibi Anayasa’nın 2’nci maddesi -ki bu değişmez maddedir- şuna vurgu
yapar, der ki: “Türkiye Cumhuriyeti bir hukuk devletidir.” Bu hukuk devleti
içinde görev almış bütün kişiler, kurumlar, kimlikler, herkes bu hukuk devleti
ilkesine uygun davranma yükümlülüğündedir. Özellikle birçoğumuzun oylarıyla
göreve gelmiş olan bir değerli Sayın Cumhurbaşkanının da hukuka uymak gibi
temel bir sorumluluğu vardır. Çünkü bu sorumluluğu, hem yemin maddesi olan
103’üncü maddeyle -“hukukun üstünlüğüne bağlı kalacağıma” cümlesiyle- hem de
104’üncü maddeyle, devletin başı sıfatıyla devlet organlarının düzenli ve
uyumlu çalışmasını sağlamakla yükümlendirilmiş bir kişi olarak, hukuka uyması
öncelikle beklenen bir olgudur. Ama ne yazık ki Sayın Cumhurbaşkanı, dün
kaymakamlarla yapmış olduğu toplantıda yeri geldiği zaman mevzuatı bir tarafa
koymaları ve gerekeni yapmaları konusunda kaymakamlara bir sorumluluk
vermiştir. Bu sorumluluk… Tırnak içine alarak söylüyorum. Bu, bir sorumluluk
değildir; kanuna aykırı bir emirdir ve bu emrin uygulanması hâlinde ne yazık ki
bütün kaymakamlar suç işleyeceklerdir. 
Şimdi,
bize, hukuka uyma noktasında bir yol gösterici olmayan, bir yol açmayan Sayın
Cumhurbaşkanının bu tavrından sonra bizim bugün burada yasalar üzerine, hukuk üzerine
konuşmamız beyhude midir? Hayır, olmamalıdır. Bu sebeple ben, önergemiz
çerçevesinde bu maddeye ilişkin de görüşlerimi açıklayacağım. Çünkü koskoca bir
Türkiye her yanıyla, işçisiyle, köylüsüyle, memuruyla, askeriyle, kadınıyla,
erkeğiyle bizden görev ve sorumluluk beklemektedir. 
Şimdi,
sevgili arkadaşlar, bu elimizdeki 68 sıra sayılı konu üzerinde konuşurken çok
sayıda madde, 7, 6, 10, 11, 18, 20, 21 ve 24’üncü maddeler –daha 24’e gelmedik
ama- hep sanki kadınlar için bir devrimi müjdeliyormuş gibi, kadınlara yarım
zamanlı çalışma hakkı tanıyarak onları büyük bir yükten, büyük bir engelden
kurtarıyormuş gibi düzenlemelerle doluydu. Son olarak da şu anda konuştuğumuz
madde diyor ki: “Siz yarı zamanlı çalışın ama biz size bu yarı zaman için de
yarı zamanlı süreci karşılayan bir ödemede bulunacağız.”
Değerli
arkadaşlar, analık bir hak mıdır değil midir? (CEDAW) Kadınlara Karşı Her Türlü
Ayrımcılığın Önlenmesi Sözleşmesi’nin 11’inci maddesi analık hakkının
korunmasını emreder. ILO sözleşmeleri, 183 no.lu ILO Sözleşmesi analık hakkının
devletlerce tanınmasını ve korunmasını emreder. 
Biz
onlara diyoruz ki: “Sen git evde analık yap, analık görevini üstlen ama iş
yaşamından ayrıl, iş yaşamının dışına çık ve dışına çıktığın bu yaşam içinde de
kendini var etmeye çalış.” Oysa çalışma da bir hak ve çalışma hakkı diğer
hakların insan onuruyla birleştiği bir hak olarak karşımıza çıkar. 
(Mikrofon
otomatik cihaz tarafından kapatıldı)
ŞENAL
SARIHAN (Devamla) – Şimdi, biz, bu düzenlemelerle onun çalışma hakkını alıyoruz,
analık hakkının ücretsiz bir biçimde kullanılmasının da önüne geçmiş oluyoruz.
Sevgili
arkadaşlar, bir devrim gerçekleştirmiyoruz. Bir kez daha kadınlar aleyhine yeni
bir düzenlemeyi yapmış bulunuyoruz ki bu kadınlar sizin analarınız olan
kadınlar, sizin bacılarınız olan kadınlar.
MEHMET
ERDOĞAN (Gaziantep) – Kadınlar başımızın tacıdır, analarımız başımızın tacıdır.

AHMET
GÜNDOĞDU (Ankara) – Yapma hocam ya, yetersiz bulabilirsiniz de geri gidiş
olarak ifade etmeyin.
ŞENAL
SARIHAN (Devamla) – Bilgilerinize sunmak istedim.
Teşekkür
ediyorum. (CHP sıralarından alkışlar)
BAŞKAN
– Teşekkürler Sayın Sarıhan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
20’nci
maddeyi oylarınıza sunuyorum: Kabul edenler... Kabul etmeyenler... 20’nci madde
kabul edilmiştir.
Birleşime
kırk beş dakika ara veriyorum.
Kapanma Saati: 19.39
ALTINCI OTURUM
Açılma Saati: 20.30
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Ali Haydar HAKVERDİ (Ankara) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 33’üncü Birleşiminin
Altıncı Oturumunu açıyorum.
68
sıra sayılı Kanun Tasarısı’nın görüşmelerine devam edeceğiz.
Komisyon,
Hükûmet burada. 
21’inci
madde üzerinde ikisi aynı mahiyette olmak üzere dört adet önerge vardır,
önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 21’inci maddesinde yer alan “veya münferiden”
ibaresinin madde metninden çıkarılmasını arz ve teklif ederiz.
 Mehmet
Günal Erhan Usta Mustafa
Kalaycı 
 Antalya Samsun Konya
 Arzu
Erdem İsmail Faruk Aksu Deniz
Depboylu
 İstanbul İstanbul Aydın
 Emin
Haluk Ayhan
 Denizli
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 21’inci maddesinin aşağıdaki şekilde
değiştirilmesini arz ve teklif ederiz. 
 İlknur
İnceöz Mehmet Doğan Kubat Hüseyin
Şahin 
 Aksaray İstanbul Bursa
 Ramazan
Can Hüseyin Özbakır 
 Kırıkkale Zonguldak 
MADDE
21- 22/5/2003 tarihli ve 4857 sayılı İş Kanununun 13 üncü maddesine aşağıdaki
fıkralar eklenmiştir.
"Bu
kanunun 74 üncü maddesinde öngörülen izinlerin bitiminden sonra mecburi
ilköğretim çağının başladığı tarihi takip eden aybaşına kadar bu maddeye göre
ebeveynlerden biri kısmi süreli çalışma talebinde bulunabilir. Bu talep işveren
tarafından karşılanır ve geçerli fesih nedeni sayılmaz. Bu fıkra kapsamında
kısmi süreli çalışmaya başlayan işçi aynı çocuk için bir daha bu haktan faydalanmamak
üzere tam zamanlı çalışmaya dönebilir. Kısmi süreli çalışmaya geçen işçinin tam
zamanlı çalışmaya başlaması durumunda yerine işe alınan işçinin iş sözleşmesi
kendiliğinden sona erer. Bu haktan faydalanmak veya tam zamanlı çalışmaya geri
dönmek isteyen işçi işverene bunu en az bir ay önce yazılı olarak bildirir.
Ebeveynlerden birinin çalışmaması halinde, çalışan eş kısmi süreli çalışma
talebinde bulunamaz. Üç yaşını doldurmamış bir çocuğu eşiyle birlikte veya
münferiden evlat edinenler de çocuğun fiilen teslim edildiği tarihten itibaren
bu haktan faydalanır.
Beşinci
fıkra kapsamında hangi sektör veya işlerde kısmi çalışma yapılabileceği ile
uygulamaya ilişkin usul ve esaslar Çalışma ve Sosyal Güvenlik Bakanlığınca
çıkarılacak yönetmelikle belirlenir."
BAŞKAN – Şimdi okutacağım iki önerge,
aynı mahiyette bulunduğundan önergeleri birlikte işleme alacağım, talepleri
hâlinde önerge sahiplerine ayrı ayrı söz vereceğim. 
Önergeleri okutuyorum:
Türkiye
Büyük Millet Meclisi Başkanlığına
Görüşülmekte olan 68 sıra sayılı Kanun
Tasarısı’nın 21’inci maddesinin tasarı metninden çıkarılmasını arz ve teklif
ederiz. 
 Çağlar Demirel İdris
Baluken Burcu Çelik Özkan
 Diyarbakır Diyarbakır Muş
 Filiz Kerestecioğlu Demir  Gülser
Yıldırım Mahmut Toğrul
 İstanbul Mardin Gaziantep
Aynı mahiyetteki
diğer önergenin imza sahipleri:
 Bülent Kuşoğlu  Burcu
Köksal Mahmut Tanal
 Ankara Afyonkarahisar İstanbul
 Seyit Torun  Musa
Çam  Özgür Özel
 Ordu  İzmir Manisa
 Lale Karabıyık
 Bursa 
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN – Hükûmet
katılıyor mu? 
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN – Önerge
üzerinde ilk söz, Afyonkarahisar Milletvekili Burcu Köksal’ın. 
Buyurun Sayın
Köksal. (CHP sıralarından alkışlar)
Süreniz beş
dakikadır. 
BURCU KÖKSAL
(Afyonkarahisar) – Sayın Başkan, değerli milletvekilleri; bu tasarının 21’inci
maddesiyle, tüm izinlerin bitiminden sonra mecburi ilköğretim çağının başladığı
tarihi takip eden ay başına kadar ebeveynlerden birinin, kısmi süreli çalışma
talebinde bulunmalarına olanak tanınmak istenmiştir. 
Şimdi, bu madde
değerlendirildiğinde, kısa süreli çalışanların yerine kimlerin çalışacağı
konusunda bir açıklık getirilmemiştir. Yani, bu çalışma sürelerinde kadın
çalışacak ama çalışma sürelerinin dışındaki sürelerde onun yerine kim
çalışacak? Bu konuda ne yazık ki maddede net bir ifade yok. Bu da bize şunu
düşündürüyor: Daha önce ortaya atılmış olan “kiralık işçiler” kavramı; işçi
kiralama şirketleri yani özel istihdam büroları, işçi istihdam büroları. Bu da
taşeronlaşmanın Türkiye’de yaygınlaşmasına olanak tanıyor. 
Biz, taşeron
işçiliğe karşıyken, “Taşeronu kaldıracağız.” derken bu tasarıyla beraber, bu
maddeyle beraber taşeron şirketlerin daha da güçlendirilmesi ve taşerondan
belki de daha beter olan “modern kölelik” dediğimiz işçi kiralama
şirketlerinin, “kiralık işçi” kavramının ortaya çıkması söz konusu olacak. Ki
bu da özellikle işçilerimiz, emekçilerimiz açısından son derece sıkıntılı bir
durum.
Öte
yandan, baktığınızda, bu düzenlemeyle kadınların yavaş yavaş çalışma hayatından
çekilmeye çalışıldığını gözlemliyoruz. Bizim amacımız ne? Kız çocuklarımızı
eğitim öğretim hayatına özendirme, kazandırma, onların iş hayatına katılımını
sağlama, kadınların çalışma, meslek hayatına, sosyal yaşama katılımlarını
sağlama değil mi? 
E
şimdi siz bir düzenleme getiriyorsunuz, bu düzenleme kadınların yararına gibi
gösterilse de aslında, hani, verilen bu yarım çalışma zamanları… Ki bu yarım
çalışma zamanlarında da bizim ciddi anlamda kaygı ve çekincelerimiz var çünkü
yarım çalışma zamanının hangi saatler içerisinde yapılacağı yasada netlik
kazanmadığı için, idari amirlerin keyfiyetine bırakıldığı için, ne yazık ki
amacını aşacağını ve suistimale uğrayacağını düşünüyoruz. 
Öte
yandan, bu kısa süreli çalışmaların da kadın açısından aslında çok da bir yarar
sağlamayacağı kanaatindeyiz. Neden? Çünkü özel sektörde kısa süreli çalışma
izni isteyen, kısa süreli çalışma talebinde bulunan, işte ilköğretim çağına
kadar çocuklarına kısa süreli bakacağını söyleyen kadınlarımıza, Allah aşkına,
hangi işveren iş olanağı sağlar, bir düşünün.
Şimdi
bile kadınlarımız işe girerken “Çocuk sahibi olmayı düşünüyor musunuz?” ya da
“Önümüzdeki iki üç yıl içerisinde çocuk sahibi olma planınız var mı?” diye
soran işverenler var. Bu yasanın yürürlüğe girmesiyle beraber yine bu
işverenlerin sayısı da artacak. Yani bu, her bakımdan aslında sakıncalı. İş
dünyasının da büyük kaygıları var, kadın işçilerimizin de kaygıları var, ki
özel sektörde bu sıkıntılar yaşanacak. Şu an bile ne yazık ki hamilelik
döneminde her ne kadar “İşveren açısından haklı bir fesih nedeni değildir.”
dense de başka gerekçelerle kadın işçilerimizin ne yazık ki iş akitleri
feshediliyor. Yine aynı şekilde burada da belki işveren bu maddeden dolayı
haklı fesih nedenine sahip olamayacak ama siz de biliyorsunuz ki bir işveren,
işçiyi işten çıkartmak isteyince, “kısmi süreli çalışıyor, bana çok verimli
olmuyor” diye başka gerekçelerle bu kadın işçileri işten çıkartabilecek; bu
nedenle sakıncalı görüyorum. 
Kaldı
ki sizin gerçekten emekçinin, işçinin yanında olmadığınızı çok iyi biliyoruz.
Taşeron işçiler konusunda seçim meydanlarında vermiş olduğunuz sözlerinizi
tutmadınız. Tutmadığınız gibi, size oy vermeyen, sizinle aynı fikirde olmayan
işçileri de işten çıkarttınız. Benim seçim bölgemde, Afyonkarahisar’da,
Sandıklı ilçesinde huzurevinde ve KYK’da çalışan işçiler, yaklaşık 15 işçi
AKP'li olmadığı için işten çıkarıldı. Orada Birsel anne var, 3 tane çocuk
okutmak için uğraşıyor, o kadını kış gününde kapı önüne koydunuz. Hiçbirine
tazminatlarını vermediniz, işe iade davası dahi açamadılar. Siz önce bunların
çözümünü getirin lütfen. (CHP sıralarından alkışlar)
BAŞKAN
– Aynı mahiyetteki diğer önerge üzerinde söz isteyen Gaziantep Milletvekili
Mahmut Toğrul.
Buyurun
Sayın Toğrul. (HDP
sıralarından alkışlar)
MAHMUT
TOĞRUL (Gaziantep) – Sayın Başkan, değerli milletvekilleri ve Genel Kurulun
sevgili emekçileri; hepinizi saygıyla selamlıyorum. 
Sayın
Başkan, bu madde üzerinde konuşurken gerçekten çocuk bakım hizmetinde bir
kurumlaşmaya doğru gidilmesi gerektiğinden bahsetmek isterdim. Ebeveynlerin
yarım zamanlı çalışmasının kadınlar için hak kaybına nasıl neden olacağından
bahsetmek isterdim. Devletin kamudaki iş yerlerindeki kreşleri nasıl
kapattığından bahsetmek isterdim. Çocuk bakım hizmetlerinin yaygınlaşması
gerektiğinden bahsetmek isterdim. Kamuda kreş açılması koşullarının çalışanlar
lehine değişmesinden bahsetmek isterdim. Örneğin, bir iş yerinde bir kreşin
açılması için 150 kadının değil, 100 çalışanla kreş açılmasından bahsetmek
isterdim. Yine, Hükûmetin gündeminde olan özel istihdam bürolarından bahsetmek
isterdim. Esnek çalışmayla aslında nasıl kadının çalışma yaşamının dışına
itilmek istendiğinden bahsetmek isterdim. 
Değerli
arkadaşlar, bizler bu yasaları neresi için çıkarıyoruz, niye çıkarıyoruz?
Anayasa’ya, hukuka uymamamız gerektiğini söyleyen Sayın Cumhurbaşkanımız
varken, bu yasaların uygulama alanlarının yüzde 50’si savaş alanına dönmüşken,
bugün bölgenin en az 1 milyon insanı şu anda göçertme politikalarıyla karşı
karşıya bırakılmışken, bırakın insanların çalışmasını, yaşam hakkının
engellendiğini gördüğümüz bir durumda nasıl bunlardan bahsedelim? 
Değerli
arkadaşlar, insanların ölümü beklediği ve her gün birini kaybettiğimizi
gözlerimizin önünde günbegün sayarken nasıl bunlardan bahsedelim? Bugün 6’ncı
gün. Alınamayan yaralıların 3’ünün ağır ve kaybetmek üzere olduğumuz -Veli
Çiçek 13 yaşında, Sultan Irmak 16 yaşında, Nusret Bayar 20 yaşında- ve ölüm
sınırında olduğu durumda nasıl bunlardan bahsedelim? 
Değerli
arkadaşlar, bu vahamet karşısında İçişleri Bakanlığına gitmiş olan milletvekili
arkadaşlarımız, açlık grevine girdiklerinde nasıl burada yasalar üzerinde
konuşabilelim? AKP’nin türlü türlü huyu var değerli arkadaşlar. Şimdi orada
açlık grevinde olan Sayın grup başkan vekilimizin ve Sayın Urfa
Milletvekilimizin GSM operatörlerinin bloke edildiğini gördüğümüz bir anda
burada hangi maddelerden bahsediyoruz? Şırnak’ta, Cizre’de, Silopi’de, Sur’da
yaşayan vatandaşlar bizim vatandaşlarımız değil mi? Peki, bu yasaları orada
nasıl uyguluyorsunuz, nasıl uygulayacaksınız?
Değerli
arkadaşlar, şu anda insanlar yerinden yurdundan ediliyor. 1 milyonun üzerinde
insanın yerinden edilmesinden bahsediyoruz ve dediğim gibi, günlerdir hâlâ
yerinde, alamadığımız, hâlâ orada yaralılar söz konusuyken biz burada oturmuş,
yasalar üzerinde tartışıyoruz. Evet, tartışalım, mutlaka bizim de söyleyecek
sözümüz var ama gerçekten sizleri biraz daha insani, vicdani davranmaya,
yaşananı görmeye davet ediyoruz değerli arkadaşlar.
Değerli arkadaşlar, şunu söylemek
isterim: Biz burada bahsettiğimizde hemen “terör”, hemen “hendek”, hemen
“barikat” laflarını dayıyorsunuz karşımıza. Şu anda söz konusu olan hendek,
barikat vesaire değil, şu anda söz konusu olan insanların yaşam hakkıdır ve
oradaki 30 yurttaşımız her an kaybedilmekle karşı karşıya. 3 tanesini saydım,
durumları kritik, bugün veya yarın kaybedeceğiz, her gecikmemizde birilerini
kaybetmekle yüz yüze kalacağız. İnsanlık öldü mü yahu? Burada artık yerin
dibine giriyoruz. Gerçekten burada olmaktan hicap duyuyorum. Bunlar yaşanırken,
bunlar ortadayken hâlâ bizim “O öldü, bu öldü, çocuk öldü, bilmem ne öldü; sen
öldürdün, ben öldürdüm.” davranışlarında bulunmamız gerçekten hicap vericidir.
İnsanlığa davet ediyorum, herkesi vicdanını bir kez daha dinlemeye davet
ediyorum.
Hepinizi saygıyla selamlıyorum. (HDP
sıralarından alkışlar)
BAŞKAN – Aynı mahiyetteki önergeleri
oylarınıza sunuyorum: Kabul edenler… Kabul etmeyenler… Önergeler kabul
edilmemiştir.
Bir sonraki önergeyi okutuyorum:
Türkiye
Büyük Millet Meclisi Başkanlığına
Görüşülmekte olan 68 sıra sayılı Kanun
Tasarısı’nın 21’inci maddesinin aşağıdaki şekilde değiştirilmesini arz ve
teklif ederiz.
İlknur
İnceöz (Aksaray) ve arkadaşları
MADDE
21- 22/5/2003 tarihli ve 4857 sayılı İş Kanununun 13 üncü maddesine aşağıdaki
fıkralar eklenmiştir.
"Bu
kanunun 74 üncü maddesinde öngörülen izinlerin bitiminden sonra mecburi
ilköğretim çağının başladığı tarihi takip eden aybaşına kadar bu maddeye göre
ebeveynlerden biri kısmi süreli çalışma talebinde bulunabilir. Bu talep işveren
tarafından karşılanır ve geçerli fesih nedeni sayılmaz. Bu fıkra kapsamında
kısmi süreli çalışmaya başlayan işçi aynı çocuk için bir daha bu haktan
faydalanmamak üzere tam zamanlı çalışmaya dönebilir. Kısmi süreli çalışmaya
geçen işçinin tam zamanlı çalışmaya başlaması durumunda yerine işe alınan
işçinin iş sözleşmesi kendiliğinden sona erer. Bu haktan faydalanmak veya tam
zamanlı çalışmaya geri dönmek isteyen işçi işverene bunu en az bir ay önce
yazılı olarak bildirir. Ebeveynlerden birinin çalışmaması halinde, çalışan eş
kısmi süreli çalışma talebinde bulunamaz. Üç yaşını doldurmamış bir çocuğu
eşiyle birlikte veya münferiden evlat edinenler de çocuğun fiilen teslim
edildiği tarihten itibaren bu haktan faydalanır.
Beşinci fıkra kapsamında hangi sektör
veya işlerde kısmi çalışma yapılabileceği ile uygulamaya ilişkin usul ve
esaslar Çalışma ve Sosyal Güvenlik Bakanlığınca çıkarılacak yönetmelikle
belirlenir."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) - Takdirlerinize bırakıyoruz
Sayın Başkan.
BAŞKAN
– Hükûmet katılıyor mu? 
KALKINMA
BAKANI CEVDET YILMAZ (Bingöl) – Katılıyoruz Sayın Başkan. 
BAŞKAN
- Sayın İnceöz, gerekçeyi mi okutuyoruz?
İLKNUR
İNCEÖZ (Aksaray) – Gerekçe…
BAŞKAN
– Gerekçeyi okuyoruz:
Gerekçe:
Analık
izni ve yarı zamanlı çalışma sonrasında her ikisi de çalışan ebeveynlerden
birine çocukların mecburi eğitim yaşına gelene kadar İş Kanununda düzenlenmiş
olan kısmi süreli çalışmadan faydalanma imkânı getirilmiştir. İşçinin talebi
halinde işverenin bu talebi karşılaması zorunlu olacak, işveren bu talebi
geçerli fesih nedeni sayamayacaktır. Burada işçinin işinin korunması
amaçlanırken işçiye yazılı bildirim şartı getirilerek, işverene zorunlu olarak
kısmi çalışma talebini karşıladığı işçinin yerine ikame işgücünü bulabilmesi
için süre tanınmıştır. Bu süre işyerinde düzenin sağlanması açısından önem arz
etmektedir. Ayrıca evlat edinme durumunda da bu haktan faydalanma imkânı
getirilmiştir. Kısmi çalışmanın yapılabileceği sektör veya işler ile usul ve
esasların sosyal tarafların görüşü alınarak Çalışma ve Sosyal Güvenlik
Bakanlığınca çıkarılacak yönetmelikle belirlenmesi hüküm altına alınarak
uygulamaya yönelik hususların düzenlenmesi amaçlanmıştır.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmiştir.
Sayın
milletvekilleri, kabul edilen önerge, maddeyi yeniden düzenlediğinden ibare
değişikliği yapan Milliyetçi Hareket Partisi grup önergesini işlemden
kaldırıyoruz.
Dolayısıyla,
kabul edilen önerge doğrultusunda da maddeyi oylarınıza sunuyorum: Kabul
edenler... Kabul etmeyenler... 21’inci madde kabul edilmiştir. 
22’nci
madde üzerinde üç adet önerge vardır. önergeleri aykırılık sırasına göre işleme
alacağım.
İlk
önergeyi okutuyorum, buyurun:
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 22’nci maddesinde geçen “analık izni”
ifadelerinin “ebeveyn izni” olarak değiştirilmesini arz ve teklif ederiz.
 Çağlar
Demirel İdris Baluken Filiz
Kerestecioğlu Demir
 Diyarbakır Diyarbakır İstanbul
 Burcu
Çelik Özkan Dirayet Taşdemir Gülser
Yıldırım
 Muş Ağrı Mardin
 Tuğba
Hezer Öztürk
 Van
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 22'nci
maddesinin aşağıdaki şekilde değiştirilmesini arz ve teklif ederiz.
 Bülent
Kuşoğlu Mahmut Tanal Seyit
Torun
 Ankara İstanbul Ordu
 Lale
Karabıyık Musa Çam Mehmet
Bekaroğlu
 Bursa İzmir İstanbul

MADDE
22- 4857 sayılı Kanunun 74 üncü maddesinin birinci fıkrasına aşağıdaki
cümleler, maddeye birinci fıkrasından sonra gelmek üzere aşağıdaki fıkra,
maddenin mevcut beşinci fıkrasına birinci cümlesinden sonra gelmek üzere
aşağıdaki cümle ve maddeye aşağıdaki fıkra eklenmiştir.
"Doğumda
veya doğum sonrasında annenin ölümü halinde, doğum sonrası kullanılamayan
süreler babaya kullandırılır. Üç yaşını doldurmamış çocuğu evlat edinen
eşlerden birine veya evlat edinene çocuğun aileye fiilen teslim edildiği
tarihten itibaren sekiz hafta analık hali izni kullandırılır."
"Birinci
fıkra uyarınca kullanılan doğum sonrası analık izninin bitiminden itibaren
çocuğunun bakımı ve yetiştirilmesi amacıyla ve çocuğun hayatta olması kaydıyla
kadın işçi ile üç yaşını doldurmamış çocuğu evlat edinen kadın veya erkek
işçilere istekleri halinde birinci doğumda altmış gün, ikinci doğumda yüzyirmi
gün, sonraki doğumlarda ise yüzseksen gün süreyle haftalık çalışma süresinin
yarısı kadar ücretsiz izin verilir. Çoğul doğum halinde bu sürelere altmışar
gün eklenir. Çocuğun engelli doğması halinde bu süre üçyüzaltmış gün olarak
uygulanır. Bu fıkra hükümlerinden yararlanılan süre içerisinde süt iznine
ilişkin hükümler uygulanmaz."
"Bu
izin, üç yaşını doldurmamış çocuğu evlat edinme halinde eşlerden birine veya
evlat edinene verilir."
"Bu
madde hükümleri iş sözleşmesi ile çalışan ve bu Kanunun kapsamında olan veya
olmayan her türlü işçi için uygulanır."
BAŞKAN
– Şimdi, maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte olan 68 sıra sayılı Kanun Tasarı‘sının çerçeve 22‘nci maddesinin
aşağıdaki şekilde değiştirilmesini arz ve teklif ederiz.
 Erkan Akçay Mehmet
Günal Erhan Usta
 Manisa Antalya Samsun
 Deniz Depboylu Mustafa
Kalaycı Arzu Erdem
 Aydın Konya İstanbul
 İsmail Faruk Aksu Emin
Haluk Ayhan
 İstanbul Denizli
MADDE 22- 22/5/2003 tarih ve 4857 sayılı
İş Kanunu‘nun 74‘üncü maddesi aşağıdaki şekilde değiştirilmiştir.
"Madde 74- Kadın işçiIerin doğumdan
önce sekiz ve doğumdan sonra yirmi dört hafta olmak üzere toplam 32 haftalık
süre için çalıştırılmamaları esastır. ÇoğuI gebelik halinde doğumdan önce
çalıştırılmayacak sekiz haftalık süreye dört hafta süre eklenir. Ancak, sağlık
durumu uygun olduğu takdirde, doktorun onayı ile kadın işçi isterse doğumdan
önceki üç haftaya kadar işyerinde çalışabilir. Bu durumda, kadın işçinin
çalıştığı süreler doğum sonrası sürelere eklenir. Kadın işçinin erken doğum
yapması halinde ise doğumdan önce kullanamadığı çalıştırılmayacak süreler,
doğum sonrası sürelere eklenmek suretiyle kullandırılır. Doğumda veya doğum
sonrasında annenin ölümü halinde, doğum sonrası kullanılamayan süreler babaya
kullandırılır. Üç yaşını doldurmamış çocuğu evlat edinen eşlerden birine veya
evlat edinene çocuğun aileye fiilen teslim ediIdiği tarihten itibaren sekiz
hafta analık hali izni kullandırılır.
Birinci fıkra uyarınca kullanılan doğum
sonrası analık izninin bitiminden itibaren çocuğunun bakımı ve yetiştirilmesi amacıyla
ve çocuğun hayatta olması kaydıyla kadın işçi ile üç yaşını doldurmamış çocuğu
evlat edinen kadın veya erkek işçiIere istekleri halinde birinci doğumda altmış
gün, ikinci doğumda yüzyirmigün, sonraki doğumlarda ise yüzseksen gün süreyle
haftalık çalışma süresinin yarısı kadar ücretsiz izin verilir. Çoğul doğum
halinde bu sürelere otuzar gün eklenir. Çocuğun engelli doğması halinde bu süre
üçyüzaltmış gün olarak uygulanır. Bu fıkra hükümlerinden yararlanılan süre
içerisinde süt iznine ilişkin hükümler uygulanmaz."
Yukarıda öngörülen süreler işçinin sağlık
durumuna ve işin özelliğine göre doğumdan önce ve sonra gerekirse
artırılabilir. Bu süreler hekim raporu ile belirtilir.
Hamilelik süresince kadın işçiye
periyodik kontroller için ücretli izin verilir.
Hekim raporu ile gerekli görüldüğü
takdirde, hamile kadın işçi sağlığına uygun daha hafif işlerde çalıştırılır. Bu
hâlde işçinin ücretinde bir indirim yapılmaz.
İsteği halinde kadın işçiye, otuziki
haftalık sürenin tamamlanmasından veya çoğul gebelik halinde otuzaltı haftalık
süreden sonra altı aya kadar ücretsiz izin verilir. Bu izin, üç yaşını
doldurmamış çocuğu evlat edinme halinde eşlerden birine veya evlat edinene
verilir. Bu süre, yıllık ücretli izin hakkının hesabında dikkate alınmaz. 
Kadın işçilere doğum sonrası analık izin
süresinin bitim tarihinden itibaren ilk altı ayda günde birbuçuk saat süt izni
verilir. Bu sürenin hangi saatler arasında ve kaça bölünerek kullanılacağını
işçi kendisi belirler. Bu süre günlük çalışma süresinden sayılır. 
Bu madde hükümleri iş sözleşmesi ile
çalışan ve bu Kanun kapsamında olan veya olmayan her türlü işçi için
uygulanır.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) –
Katılamıyoruz Sayın Başkan.
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
BAŞKAN
– Önerge üzerinde söz isteyen Aydın Milletvekili Deniz Depboylu.
Buyurun
Sayın Depboylu. (MHP sıralarından alkışlar)
DENİZ
DEPBOYLU (Aydın) – Sayın Başkan, saygıdeğer milletvekilleri; 68 sıra sayılı
Tasarı’nın 22’nci maddesi üzerinde söz almış bulunmaktayım. Yüce Meclisimizi
saygıyla selamlıyorum.
Maddede
devlet memurlarına verilmiş olan izin düzenlemelerinin işçilere de tanınması
gündeme getirilmiştir. Düzenlemelerin özellikle özel kurum ve kuruluşlarda
kadın istihdamı açısından sorun yaratacağına dair kaygılarımızı önceden
belirtmiştik. Ancak kamu kurum ve kuruluşlarında çalışan kamu personelinin
kendini güvende hissedebileceğini düşünürken onların da risk altında olduğunu
fark ettik. Zira, 657 sayılı Kanun değiştiğinde onların da neler yaşayabileceği
konusunda çok bir fikrimiz yok, bunları hep birlikte göreceğiz.
Yine
şöyle bir baktığımızda “Gelecekte kaygı yaratacak durumlar karşılarına
çıkabilir.” derken bugün de yine kendilerini güvende hissetmediğini
görmekteyiz. Bunu neye dayanarak söylüyorum? Kamu personeli arasında yapılan
anket çalışmalarından biri de öğretmenler arasında yapılmış. TÜRK EĞİTİM-SEN
her yıl olduğu gibi bu yıl da öğretmenlerin sosyoekonomik durumlarını, mesleki
sorunlarını tespit edebilmek amacıyla bir anket çalışması gerçekleştirdi. Anket
çalışmasında toplam 21.313 kişi katıldı. Ankete katılanların yüzde 79,3’ü son
beş yıl içinde bankadan kredi çektiğini, yüzde 20,7’si çekmediğini ifade etmiş.
“Şu anda üzerinizde kaç banka kredisi var?” sorusuna ankete katılanların yüzde
33,9’u 1, yüzde 22,8’i 2, yüzde 10,2’si 3, yüzde 4,9’u 4 ve üzeri, yüzde
28,2’si ise “Hiç yok.” cevabını vermiş. Ankete katılanların yüzde 59’u kredi
kartı borcunu düzenli olarak ve tamamını ödeyebildiğini, yüzde 41’i ise
ödeyemediğini kaydetmiş. Ankete katılanların yüzde 86,6’sı son bir yıl içinde
alım gücünde azalma olduğunu ifade etmiş. “Toplu sözleşmede 2016 yılı için
yüzde 6+5, 2017 yılı içinse yüzde 3+4 oranında zam yapılması, ekonomik
kayıplarınızı telafi edecek mi?” sorusuna ankete katılanların yüzde 89,7’si
“hayır” cevabını vermiş. Bu yıl yapılan toplu sözleşmeyi ankete katılanların
yüzde 74,6’sı “hayal kırıklığı”, yüzde 16,6’sı “idare eder” şeklinde, yüzde
6,6’sı “memnuniyet verici” olarak ifade etmiş, yüzde 2,2’si ise “diğer”
cevabını işaretlemiş. 
Ankete
katılanların yüzde 34’ü herhangi bir psikolojik rahatsızlık yaşadığını ifade
etmiştir. Bunun nedenini sorduğumuzda yüzde 54,8’i ekonomik sorunlar, yüzde
23,2’si mesleki sorunlar, yüzde 9’u ailevi, yüzde 6’sı sağlık sorunları
verirken yüzde 7’si “diğer” seçeneğini işaretlemiş. Psikolojik rahatsızlık
yaşayanların yüzde 36,6’sı da ilaç kullanmakta. Ankete katılanlara “Devlet
okullarının en büyük sorunu nedir?” diye sorulduğunda yüzde 35,7’si torpilli
yapılan yönetici atamaları ve ayrımcılık, yüzde 21,6’sı siyasi ideolojik
yapılanma, yüzde 21’i okullara ayrılan ödeneklerin yetersizliği, yüzde 6,2’si
öğretmen ve derslik açığı, yüzde 5,3’ü okullarda hizmetli personelin yetersizliği,
okulların hijyenik olmaması, yüzde 3 de güvenliğinin sağlanamamasından şikâyet
etmiş. Ankete katılanların yüzde 70,7’si şubatta 30 bin atamanın da yetersiz
olduğunu ifade etmiş. Ankete katılanların yüzde 41,4’ü veli ve öğrenci
şiddetine maruz kaldığını ifade etmiş.
Yine,
85,6’sı geleceğe güvenle bakamadığını ifade etmiş. Ankete katılanlar
“Türkiye’nin geleceğine dair en büyük korkunuz nedir?” sorusuna, buna göre
yüzde 52,1’i toplumsal kutuplaşma ve bunun doğurabileceği toplumsal çatışma ve
bölünme, yüzde 15,8’i terör olayları, yüzde 12,8’i adam kayırmacılık ve
kadrolaşmadan bahsetmiştir.
Bir
ailede -Maslow’un Gereksinimler Hiyerarşisi’ni eğitimci arkadaşlarım bilir- bir
bireyin sağlıklı olabilmesi için fizyolojik gereksinimlerinin, güvenlik
gereksiniminin, ait olma ve sevecenlik gereksiniminin, saygınlık
gereksiniminin, yine, kendini gerçekleştirme gereksiniminin karşılanması
gerekir. Böyle bir durumda, bireyin bunu sağlayacağı ilk kurum ailedir. Aileyi
güvensiz bırakırsanız -ki okullarda da öğretmenlerimiz güvensiz kalmış-
gelecekte nasıl bir nesil yetiştireceğiz, bu da soru işareti. Bence önce diğer
sorunlarımızın bir an önce çözülmesi gerekiyor.
Teşekkür
ediyorum, saygıyla selamlıyorum. (MHP sıralarından alkışlar)
BAŞKAN
- Teşekkürler Sayın Depboylu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Bir
sonraki önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 22'nci
maddesinin aşağıdaki şekilde değiştirilmesini arz ve teklif ederiz.
Mehmet Bekaroğlu
(İstanbul) ve arkadaşları
MADDE
22- 4857 sayılı Kanunun 74 üncü maddesinin birinci fıkrasına aşağıdaki
cümleler, maddeye birinci fıkrasından sonra gelmek üzere aşağıdaki fıkra,
maddenin mevcut beşinci fıkrasına birinci cümlesinden sonra gelmek üzere
aşağıdaki cümle ve maddeye aşağıdaki fıkra eklenmiştir.
"Doğumda
veya doğum sonrasında annenin ölümü halinde, doğum sonrası kullanılamayan süreler
babaya kullandırılır. Üç yaşını doldurmamış çocuğu evlat edinen eşlerden birine
veya evlat edinene çocuğun aileye fiilen teslim edildiği tarihten itibaren
sekiz hafta analık hali izni kullandırılır."
"Birinci
fıkra uyarınca kullanılan doğum sonrası analık izninin bitiminden itibaren
çocuğunun bakımı ve yetiştirilmesi amacıyla ve çocuğun hayatta olması kaydıyla
kadın işçi ile üç yaşını doldurmamış çocuğu evlat edinen kadın veya erkek
işçilere istekleri halinde birinci doğumda altmış gün, ikinci doğumda yüzyirmi
gün, sonraki doğumlarda ise yüzseksen gün süreyle haftalık çalışma süresinin
yarısı kadar ücretsiz izin verilir. Çoğul doğum halinde bu sürelere altmışar
gün eklenir. Çocuğun engelli doğması halinde bu süre üçyüzaltmış gün olarak
uygulanır. Bu fıkra hükümlerinden yararlanılan süre içerisinde süt iznine
ilişkin hükümler uygulanmaz."
"Bu
izin, üç yaşını doldurmamış çocuğu evlat edinme halinde eşlerden birine veya
evlat edinene verilir."
"Bu
madde hükümleri iş sözleşmesi ile çalışan ve bu Kanunun kapsamında olan veya
olmayan her türlü işçi için uygulanır."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkanım.

BAŞKAN
– Hükûmet katılıyor mu? 
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım. 
BAŞKAN
– Önerge üzerinde söz isteyen İstanbul Milletvekili Mehmet Bekaroğlu.
Buyurun
Sayın Bekaroğlu. (CHP sıralarından alkışlar) 
MEHMET
BEKAROĞLU (İstanbul) – Sayın Başkan, değerli milletvekilleri; görüşülmekte olan
68 sıra sayılı Yasa Teklifi’nin 22’nci maddesi üzerine vermiş olduğumuz
değişiklik önergesi üzerinde konuşacağım. 
Bu
madde, 4857 sayılı İş Kanunu’nun 74’üncü maddesinde değişiklik yapıyor ve doğum
sonrası ve öncesi ücretli ve ücretsiz izinlerle ilgili iyileştirmeler yapıyor.
Biz bu konuda daha da iyileştirme yapılması için bir değişiklik önergesi verdik
ama biliyorum ki bunu reddedeceksiniz. Nereden biliyorum? Çünkü bugüne kadar
muhalefet ne söylediyse hepsini reddettiniz. Niye böyle? Çünkü Adalet ve Kalkınma
Partisi çoğunluğun vermiş olduğu bir kibirle, bir istiğna hâliyle dolaşıyor bu
Mecliste. Bu iyi bir şey değil değerli arkadaşlarım. Türkiye parlamenter
demokrasiyle yönetiliyor; evet, çoğunluk kanunları çıkarır, çoğunluğun oyuyla
burada kararlar alınır ama bir uzlaşma kültürü de olur, bunlar konuşulur,
muhalefetten gelen tekliflere de açık olursunuz. 
Bakın,
bugün üç saat Meclis gündemine geçemedi. Mecliste bulunan gruplardan biri olan
Halkların Demokratik Partisinin bir iddiası var, diyor ki: “Cizre’de 24 insan
-28’di, 4’ü öldü- yaralı bir şekilde bekliyor.” Bu bir iddia mı? Değerli
arkadaşlarım, “bekliyor” deniliyor, bunlar yaralı, bunların kim olduğu, kimliği
önemli değil. Evet, terörle mücadele, hepsini anladık ama insan hakları, yaşam
hakkı diye bir şey var. Savaşlarda bu yapılıyor Sayın Bostancı, savaşlarda
yapılıyor. Dolayısıyla, buna kulak tıkamak yanlıştır, bunu dinlemek gerekiyor,
gereğini yapmak gerekiyor. Bakın, bölge insanının, bölgedeki siyasetçilerin,
milletvekillerinin Ankara’ya olan umutları bütünüyle ortadan kalkıyor. Bu,
vahim bir şeydir Türkiye için değerli arkadaşlarım. “Türkiye'nin bölünmez
bütünlüğü” diyorsunuz ama bu tutumunuz bölünmez bütünlük konusunda en büyük
risktir.
Değerli
arkadaşlarım, aslında görüştüğümüz torba yasada çok farklı konularda değişik
düzenlemeler getiriliyor. Bu konulardan bir tanesi de sözleşmeli erler, uzman
çavuşlar ve uzman jandarma. Bu konuyla ilgili 14’üncü, 15’inci maddede
düzenlemeler yapıldı, değişiklik önergeleri verdik, reddettiniz. Daha önce de,
daha önceki bir torba yasada da sözleşmeli erlerle ilgili gerçekten vicdanları
sızlatan bir düzenleme yaptınız. Asgari ücretin 1.300 lira olması dolayısıyla
sözleşmeli erlerin maaşı artacak, bu maaş artışı da ordudaki hiyerarşiyi
bozacak diye, sadece hiyerarşiye takılarak ölüme sürülen bu insanlara gerçekten
vicdansızlık yaptınız, geçen sefer de söyledim. 
Bakın,
değerli arkadaşlarım, şu anda -bugün de ölenlerden bir tanesi, şehitlerden bir
tanesi uzman çavuş- 73 bin uzman er ve erbaş var, 20 bin uzman jandarma var ve
8.125 de sözleşmeli er var. Aslında 50 bin kadronuz var, 2010’dan beri bu
kadroyu tamamlayamıyorsunuz. Niye? Çünkü bu insanlar gerçekten esir kamplarında
yaşıyorlar neredeyse. Hiçbir hakları yok, hiçbir insani şeyleri yok. Bunlar
taşeron işçi gibi büyük bir baskı altında yaşıyorlar. Ekonomik, sosyal şartları
çok kötü. Uzman er ve erbaşların da böyle. Ya, kanun yapın, değiştirin, doğru
fakat sadece bürokrasiye bakmayın. Gelin, bu insanların, bunların sivil toplum
örgütleri var, dernekleri var. Bakın, Emekli Uzmanlar Derneği. Adamlar geliyor,
konuşuyor, anlatıyorlar. Bunları bir dinleyin lütfen, ne olur? Bunlar ne
istiyorlar? Ondan sonra oturalım, böyle torba çorbayı bırakalım, adam gibi bir
yasa yapalım. Bu insanların ihtiyaçları ne? 
Bakın,
bu insanlar derken gerçekten ölüme gönderdiğimiz insanlar. Ölüme göndermemizin
sebebi de siyasetin bu sorunu çözmemesidir değerli arkadaşlarım. Terör örgütü
var, tabii var; dış güçler var, tabii var ama bu işi çözecek olan ne dış güçler
ne terör örgütü ne kimse. Biz, biz değerli arkadaşlarım, siz yani siyaset, bu
işi Türkiye Büyük Millet Meclisi çözecek. İşte, Türkiye Büyük Millet Meclisi bu
işi çözmediği için bu çocuklar ölüme gidiyor ama ordudaki hiyerarşi, düzen
filan diye bu çocuklara gerçekten yazık ediliyor. Bu insanlarla ilgili adam
gibi bir yasa yapın. Bakın, görüşün bu Emekli Uzmanlar Derneğiyle, hep beraber
görüşelim. Bu insanların isteklerini yerine getirelim, büyük haksızlıklar var. 
14’üncü
maddede yaptığınız düzenlemeyle, yine Anayasa’ya aykırı bir şekilde bu
insanlara büyük bir haksızlık yaptınız. Nedir o haksızlık? Bütün memurlar üç
sene bekledikten sonra, çalıştıktan sonra, iki sene çalıştıktan sonra
ayrılırlarsa görevlerine dönebiliyorlar, bunlara yedi senelik çalışma şartı
getiriyorsunuz. İnsaf edin değerli arkadaşlar! Bunlar gerçekten fakir aile
çocukları, gariban çocukları. Gariban oldukları için bunlar uzman er, erbaş,
sözleşmeli er oluyor, gidiyor orada ölüyorlar, bizim için, vatanı için.
(Mikrofon
otomatik cihaz tarafından kapatıldı) 
MEHMET
BEKAROĞLU (Devamla) – Ve siz onlara arkadan dolanarak kazık atıyorsunuz
maalesef değerli arkadaşlar.
ŞİRİN
ÜNAL (İstanbul) – Ne demek? Öyle bir şey olur mu Sayın Vekilim? Ne kazığı ya?
Öyle şey yapar mıyız?
MEHMET
BEKAROĞLU (Devamla) – Bu, kabul edilemez.
Saygılarımı
sunuyorum. (CHP sıralarından alkışlar)
BAŞKAN
– Önergeyi oylarınıza sunuyorum. Kabul edenler… Kabul etmeyenler… Önerge kabul
edilmemiştir.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın konuşmacı grubumuzu kibirle suçlamıştır, açık
bir sataşmadır. Söz hakkı talep ediyorum 69’a göre.
BAŞKAN
– İsminizi de zikrederek…
Buyurun
Sayın Bostancı. (AK PARTİ sıralarından alkışlar)
İki
dakika süre veriyorum. 
Yeni
bir sataşmaya meydan vermeyelim.
IV.- SATAŞMALARA İLİŞKİN KONUŞMALAR (Devam)
15.- Amasya Milletvekili Mehmet Naci
Bostancı’nın, İstanbul Milletvekili Mehmet Bekaroğlu’nun 68 sıra sayılı Kanun
Tasarısı’nın 22’nci maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkan, değerli arkadaşlar; muhalefetin sözcüsü
bizi kibirle suçlayabilir, biz bunu dikkate alırız elbette ama temelde
siyasetçilerin kendi bulundukları yere göre ne söyledikleri önemli değildir.
Neye göre? Milletin söylediğine göre. Milletimiz kibirden hoşlanmaz Sayın
Bekaroğlu. Eğer AK PARTİ kibirli bir parti olsaydı, böyle bir çalımla piyasada
dolaşan bir parti olsaydı, herhâlde, takdir edersiniz ki kibirden, bu mağrur
tavırlardan hiç hoşlanmayacak olan milletimiz AK PARTİ’ye geçit vermezdi. Siz
de çok iyi biliyorsunuz ki 2002’den bu yana yüzde 50’lik bir oy oranıyla AK
PARTİ sürekli olarak iktidarda. Uzlaşma yokluğundan bahsediyorsunuz. Milletin
yüzde 50’sini bir araya getirmişiz, -1990’larda yoktu bu- yüzde 100’ünü de bir
araya getiremeyiz ki Sayın Bekaroğlu. 
ALİ ŞEKER (İstanbul) – Kenan Evren de
yüzde 92’sini bir araya getirdi.
MEHMET NACİ BOSTANCI (Devamla) – İşte,
büyük uzlaşma burada. (AK PARTİ sıralarından alkışlar) Muhalefet de olacak
tabii ki. 
CEYHUN İRGİL (Bursa) - Biz sizin yüzde
50’yi bir araya getirmenizden mutsuz değiliz, diğer yüzde 50’yi yok saymanızdan
mutsuzuz.
MEHMET NACİ BOSTANCI (Devamla) – Şunu
kastediyorsanız: “Meclisteki görüşmelerde muhalefete kulak vermiyorsunuz.”
Vallahi dinliyoruz, söylediklerinizi dinliyoruz, bakıyoruz, kendi programımızı
yani millete vadettiğimizi yapmaya çalışıyoruz. Siz iktidar olursanız siz de
aynısını yapacaksınız. 
Uzlaşmadan bahsediyorsunuz. Allah için,
bizim kaç tane maddemize el kaldırdınız? Hepsi mi kötüydü? Niye muhalefet bu
uzlaşma meselesinde arada da olsa “AK PARTİ’nin getirdiği bu madde doğrudur,
biz de el kaldıralım.” demiyor. (AK PARTİ sıralarından alkışlar) Niçin “uzlaşma
yokluğu” derken hep buraya bakıyorsunuz ve “Bizim önergelere ‘hayır’ diyorlar.”
diye düşünüyorsunuz? Ben de bakıyorum, sizin elleriniz kalkmıyor. Hepsi mi kötü
kardeşim? 
CEYHUN İRGİL (Bursa) – Sayın Hatip, on
iki yılda muhalefetin bir tane yasasını geçirmemişsin, normal mi? On iki yılda
bir tane muhalefet yasası geçmemiş, normal mi? Bu konuşmanın psikiyatri
kliniklerinde kibir örneği olarak gösterilmesi lazım.
MEHMET NACİ BOSTANCI (Devamla) – Hadi
üçüne beşine itiraz ettiniz. 
(Mikrofon otomatik cihaz tarafından
kapatıldı)
MEHMET NACİ BOSTANCI (Devamla) –
“Uzlaşma” derken adaletin keskin kılıcını iki taraflı kullanın.
Saygılarımla. (AK PARTİ sıralarından
alkışlar) 
ÖZGÜR ÖZEL (Manisa) – Sayın Başkan…
BAŞKAN – Sayın Özel…
ÖZGÜR ÖZEL (Manisa) – Sayın grup başkan
vekili, “kibir” kelimesinin kullanılmasından bir rahatsızlık duyup cevap verme
ihtiyacı duydu ama fevkalade kibirli ve her kelimesiyle de grubumuzu itham eden
bir konuşmaydı, cevap vermek durumundayım.
MEHMET NACİ BOSTANCI (Amasya) – İtham mı?

Özgür Bey, ne ithamı, aşk olsun!
BAŞKAN – Buyurun, iki dakika söz
veriyorum efendim.
Yeni bir sataşmaya meydan vermeyelim
Sayın Özel.
16.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
ÖZGÜR ÖZEL (Manisa) – Herkesi saygıyla
selamlıyorum, iyi akşamlar diliyorum.
Öncelikle, tabii, Sayın Bostancı
muhalefetin niçin uzlaşmaya açık olmadığını, hangi maddeye el kaldırılmadığını
falan soruyor. Bunu bize sormadan önce her iki yanınızda oturan sayın grup
başkan vekilleriyle istişare edebilirseniz… Geçen haftadan itibaren hem
Parlamentonun çalışma düzeniyle ilgili -o kötü hava koşulları ve tüm
milletvekillerimizin sağlık ve sıhhatle evlerine ulaşması için- hem de 68 sıra
sayılı Yasa Tasarısı’nda toplumun tüm kesimlerini ilgilendiren ve üzerinde
genel bir mutabakat olan, görüşülme şekline itirazımıza rağmen Plan ve Bütçe
Komisyonundaki bu torba yasaya, genelindeki birtakım eleştirilerimiz dışında
verdiğimiz destekten dolayı iki gündür burada son derece anlayışlı bir şekilde
ve birçok şeyi görmezden gelerek… Ki biraz önce sizin yaptığınız gibi eğer biz
bir “kibir” kelimesinden itiraz edip bir şeyler konuşmaya kalkacak olsak burada
bu maddeler dörtte 1’i hızında geçmez. Sayın grup başkan vekilleri burada
şahit, gruplar öneri vermiyorlar “68 hızla kanunlaşsın.” diye ama siz
engellemek için elinizden geleni yapıyorsunuz. Bir görev yüklenildiği belli çok
yukarılardan; parlamenter sistemi işlevsiz göstermek, Parlamentoyu tıkanmış
göstermek. Bugüne kadar, uluslararası anlaşmalar dışında, 6 tane sıra sayısı
alan kanun buradan çıktı, görüşüldü; 1 tanesi geçici bütçe, 5’te 5 torba, 5’te
5 temel kanun. Başbakanın bütün sözüne rağmen, “2011-2015 arası hatalarımızdan
ders aldık.” demesine rağmen...
Kibirse,
siz biraz önceki gibi konuşmaları 2011-2015 arasında yüzlerce kez yaptınız,
2015’in Haziranında da tek başına iktidarı kaybettiniz. Nasıl geri aldığınız
çok tartışmalı bir konu, onu uzun uzun konuşuruz ama şimdi görüyoruz ki o
hataları misliyle tekrarlıyorsunuz. Aldığınız yüzde 49’u dile getirirseniz
Kenan Evren’in aldığı yüzde 93’ü bilgilerinize arz ederiz. (CHP sıralarından
alkışlar) 
MEHMET
NACİ BOSTANCI (Amasya) – Aşk olsun, Kenan Evren’in oranı söylenir mi Özgür! Çok
ayıp, çok ayıp!
ERKAN
AKÇAY (Manisa) – Sayın Başkan...
BAŞKAN
– Sayın Akçay... 
ERKAN
AKÇAY (Manisa) – Sayın Başkan, Sayın Bostancı konuşmasında “muhalefet” diyerek
genelleme yaptı. Biz de Milliyetçi Hareket Partisi olarak bir muhalefet
partisiyiz.
BAŞKAN
– Buyurun Sayın Akçay. 
İki
dakika, lütfen... 
17.- Manisa Milletvekili Erkan Akçay’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum. 
Tabii,
biz muhalefet olarak elimizden gelen gayreti göstererek şu 68 sıra sayılı
yasayı... Çünkü içinde olumlu bulduklarımız da var. Fakat, pek dikkat edilmiyor
herhâlde, olumlulara biz olumlu diyoruz. Geçmişteki Meclis Genel Kurulundaki
oylamalara -elektronik oylamalar da dâhil- dikkat edilirse biraz haksızlık
yapmamak gerekir. Bu konuda, sanki her şeye “hayır” diyen bir muhalefet
varmış... Biz de Milliyetçi Hareket Partisi olarak fevkalade alınırız bundan
Sayın Başkan çünkü Plan ve Bütçe Komisyonunda, gerek alt komisyonda ve üst
komisyonda, bütün diğer komisyonlarda, gelen birtakım tasarı ve tekliflere ne
kadar olumlu katkı verdiğimize, yapıcı bir gayret içerisinde olduğumuza
herhâlde bütün partili arkadaşlar da bu konuda tanıktırlar. 
Dolayısıyla,
iktidar partisinin sözcülerinden benim başlıca istirhamım şu: “Muhalefet”
diyerek genelleme yapmayın; bu, polemiği artırır değerli arkadaşlar. Elbette
muhalefet üzerine yapılan bütün eleştirileri veya polemikleri üstümüze alınacak
değiliz ama ister istemez bu da üste alınmaya davet gibi oluyor. Bu konuda
hangi siyasi partiyi veya grubu kastediyorsanız bunu da açık seçik ifade
etmekte fayda var. Bu gereksiz polemikleri ve sataşmaları, muhalefet grubu ve
grupları olarak vermek istediğimiz, zaman bakımından da vermek istediğimiz
desteği doğrusu köstekleme gayreti içerisinde bir davranış olarak
değerlendiriyorum. Yani, illa her şeye de cevap vermek zorunda değilsiniz. 
MEHMET
NACİ BOSTANCI (Amasya) – Vermiyoruz zaten. Erkan Bey, her konuda da cevap
vermiyoruz. 
ERKAN
AKÇAY (Devamla) – Evet -bu kadar- işte iktidara “kibirli” denilmiş, ondan
veriliyor. Ya, bu kürsülerde Türkiye Cumhuriyeti’nin varlığı, birliği ne
hakaretlere uğruyor, ne eleştiriler var. 
MEHMET
NACİ BOSTANCI (Amasya) – Onlara da cevap veriyoruz Erkan Bey.
ERKAN
AKÇAY (Devamla) - Grubumuza sataşma da…
(Mikrofon
otomatik cihaz tarafından kapatıldı) 
ERKAN
AKÇAY (Devamla) - Teşekkür ederim Sayın Başkan. 
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun Sayın Demirel.
ÇAĞLAR
DEMİREL (Diyarbakır) – Sayın Başkan, aynı ithamlar muhalefet partilerine bir
bütün olarak yapıldı. Biz de aynı…
BAŞKAN
– İki dakika size de söz veriyorum.
Buyurun.
Yeni
bir sataşmaya meydan vermeyelim lütfen.
18.- Diyarbakır Milletvekili Çağlar
Demirel’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
ÇAĞLAR
DEMİREL (Diyarbakır) – Sayın Başkan, değerli milletvekilleri; evet, muhalefet
partisi olarak buradayız. Zaten aynı düşüncede olsaydık bugün muhalefette
olmazdık. Bunun ilk başta bilinmesi gerekiyor. 
Bu
gelen torba yasaya ve diğer yasalara ilişkin söyleyeyim. Torba yasada dikkat
ederseniz çok fazla konuşamadık ama konuşacak ve söyleyecek o kadar çok sözümüz
var ki. Kadına ilişkin yaklaşım çok net ortada. Torba yasa içerisinde
dağıtılmış maddeler hâlinde, kadın sadece eve kapatılarak, eve hapsedilerek,
annelik görevini, çocuk doğurma görevini, cinsiyetçi bir yaklaşımı yansıtan bir
durum söz konusudur. Kadını özgürleştiren, kadının yaşam hakkını sağlayan bir
durum olsa tabii ki biz burada ifade eder, savunur ve gereğini de yaparız. Ama
siz kadını eve kapatır, işçi ve emekçinin, bu kadar pazarlıklarla, maaşını,
emekliliğini, kıdemini öne alıp bu tür durumları netleştiremezseniz, sadece
askere, polise emeklilik ve zam üzerinden ele alırsanız bir problem var
demektir. Onun için, şunu söylüyoruz: Şimdi bir savaş politikasında askeri,
polisi ölüme göndererek “Size para vereceğiz, sizin haklarınızı savunacağız.”
gibi bir yaklaşım içinde olmanız kabul edilecek bir durum değildir. Asker ve
polislerin şu anda bölgede, Cizre’de ve Sur’da neler yaşadığını çok yakinen
biliyoruz. Onların yaşadıkları, yaşamlarını sağlamak olmalıdır bizler için,
onları ölüme göndererek bu sorunu çözemeyiz. Şimdi, bizim milletvekillerimizin
açlık grevine girdiği gibi, yaşam hakkını savunduğumuz için bugün burada bir
muhalefet yapıyoruz, yaşam hakkını savunduğumuz için milletvekillerimiz bugün
açlık grevindedir diyorum.
Teşekkür
ediyorum. (HDP sıralarından alkışlar) 
ERKAN
AKÇAY (Manisa) – Sayın Başkan…
BAŞKAN
– Buyurun Sayın Akçay.
ERKAN
AKÇAY (Manisa) – Özür diliyorum Sayın Başkan. Biraz evvel tabii süre yeterli
olmadığı için cümleyi de tamamlayamamıştık, ilaveten şunu da ifade etmek
isterim tutanaklara girmesi bakımından: Tabii, iktidar grubu, muhalefet
partilerinin verdiği önergelerin hangilerini kabul etmiş ki bu eleştiriyi
getirme hakkını kendinde buluyor? Pek çok önergemiz, olumlu katkı veren, o
maddeyi daha iyi hâle getirecek önerilerken bunların tamamı sırf biz verdiğimiz
için reddediliyor. Bunu da görmek lazım, bunun bir haksızlık olduğunu da bilmek
lazım. Yani 36 maddelik bir tasarıda verdiğimiz önergelerin hepsi mi yanlış
veya haksız? Bunu da iktidar grubunun mutlaka düşünmesi gerek.
BAŞKAN
– Tutanağa geçmiştir Sayın Akçay.
Sayın
Sarıhan, “Az önceki konuşmamda bir düzeltme yapayım.” demişsiniz, kısa bir söz
veriyorum 60’a göre.
Buyurun,
düzeltirseniz…
VI.- AÇIKLAMALAR (Devam)
10.- Ankara Milletvekili Şenal Sarıhan’ın,
68 sıra sayılı Kanun Tasarısı’nın 20’nci maddesiyle ilgili önerge üzerinde
yaptığı konuşmasındaki bazı ifadelerini düzelttiğine ilişkin açıklaması (x)
ŞENAL
SARIHAN (Ankara) – Sayın Başkan, konuşmamda, açlık grevinde olan
arkadaşlarımızın 3’ünün de vekil olduğu konusunda bilgim yoktu, o sebeple “2’si
siyasetçi, 1’i vekil” gibi ifade ettim. “3 vekil arkadaşımız, HDP vekili olan
arkadaşlarımız” diye düzeltiyorum.
Teşekkür
ederim. (CHP sıralarından alkışlar)
BAŞKAN
– Teşekkür ediyorum.
MEHMET
BEKAROĞLU (İstanbul) – Sayın Başkan…
BAŞKAN
– Sayın Bekaroğlu…
MEHMET
BEKAROĞLU (İstanbul) – Sayın Bostancı ismimi vererek eleştirdi. Gruplara söz
verdiniz, ben de iki dakika söz istiyorum. İsmimi verdi.
BAŞKAN
– Sayın Bekaroğlu, siz “kibirli” dediniz, “Millet kibirden hoşlanmaz.” dedi.
Yani ben özellikle o kısmı çok net dinledim.
ÖZGÜR
ÖZEL (Manisa) – Birkaç yerde adı geçti.
MEHMET
BEKAROĞLU (İstanbul) – Tamam, bu sebepten dolayı gruplara söz verdiniz, benim
de ismim geçti, ben de iki dakika söz istiyorum. Sataşmaya da mahal
vermeyeceğim.
BAŞKAN
– Sayın Bekaroğlu, ben tutanakları bir isteteyim o zaman.
MEHMET
BEKAROĞLU (İstanbul) – Ben rica edeyim sizden iki dakika…
BAŞKAN
– Tamam, tutanakları isteteyim, varsa veririm.
MEHMET
BEKAROĞLU (İstanbul) – Ama, hiç uzatmaya gerek yok, iki dakika verin, hiçbir
şekilde ayrı bir sataşmaya mahal vermeyeceğim.
BAŞKAN
– Hayır, hayır, vereceğim; ben tutanaklara bakayım, varsa vereceğim. Tamam,
bakacağım ben, tamam Sayın Bekaroğlu.
IX.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Plan ve Bütçe Komisyonu Raporu (1/517, 2/434) (S. Sayısı: 68) (Devam)
BAŞKAN
– Sonraki önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 22’nci maddesinde geçen “analık hali
izni” ifadelerinin “ebeveyn izni” olarak değiştirilmesini arz ve teklif ederiz.
Tuğba Hezer Öztürk (Van)
ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) –Katılamıyoruz Sayın Başkanım.
BAŞKAN
– Hükûmet katılıyor mu?
GENÇLİK
VE SPOR BAKANI AKİF ÇAĞATAY KILIÇ (Samsun) - Katılmıyoruz Başkan.
BAŞKAN
– Önerge üzerinde söz isteyen Van Milletvekili Tuğba Hezer Öztürk. 
Buyurun
Sayın Öztürk. (HDP sıralarından alkışlar)
Süreniz
beş dakikadır.
TUĞBA
HEZER ÖZTÜRK (Van) – Sayın Başkan, sayın milletvekilleri; yine bütün yasalarda,
uygulamalarda, pratikte kadına yönelik tutum, cinsiyetçi yaklaşım bir kez daha
bu maddede karşımıza çıkıyor aslında. “Analık izni” diye, çocuk bakımını sadece
anneye yüklediğimiz, kadına yüklediğimiz bir tutumla karşı karşıyayız. Bunun
gerçeklikte “ebeveyn izni” olarak ele alınması, hem anneye hem babaya yönelik
bir iş bölümü olarak değerlendirilmesi gerekmektedir. 
Ancak,
dilerseniz “analık izni” deyin, dilerseniz “ebeveyn izni” deyin, bu ibarenin
sonucunda bunu, bu izinleri kullanacak kadınlar, çocuklar ve babalar ne yazık
ki bu ülkenin bir tarafında öldürülüyor. Sizden ricam, ezberlediğiniz “hendek”,
“terör” gibi sataşmaları bir tarafa bırakın. Bakın, şu an Türkiye’nin her
yerine ne yazık ki tabutlar gidiyor ve şu an bu söyledikleriniz, bu yüz yıllık
sorunu bu şekilde değiştirmiyor. Bizler diyoruz ki, bir hukuk ülkesinde, hukuk
devletinde 24 yaralı bir yerde ve oraya bu yasal çerçevede ambulansın gitmesi
gerekmektedir. 
HASAN
BASRİ KURT (Samsun) – Giden ambulansı patlatıyorsunuz. 
TUĞBA
HEZER ÖZTÜRK (Devamla) – İsterseniz “terör” deyin, isterseniz başka bir şey
deyin, ambulans oraya ulaşıp o yaralılar oradan çıkarıldığı zaman kimliklerini
hep birlikte sorgularız. Ancak, bu çözüm getirmiyor. 
Bakın,
on beş gündür Şırnak’taydım ve her gün Cizre Devlet Hastanesi morguna cenazeler
geliyordu; çocuk bedenleri, kadın, yaşlı bedenleri geliyordu. Biz onları
toprağa vermek durumunda kalıyorduk. İçlerinde bir çift vardı, Selamet ve
Mehmet Şahin, kimliğe göre 1938 doğumlu. Dört gün boyunca ölü bir şekilde
evlerinde bekletilmişlerdi. Evleri bombalanmıştı. Bakın, 1938 doğumlu.
Muhtemelen yine “terörist” diyeceksiniz. Dört gün haber alınamadıktan sonra
cansız bedenlerine ulaşıldı ve Selamet Şahin’in yüzüne baktığım zaman tam
şakağında bir mermi izi vardı. Bunu neyle açıklayacağız biz? Bu kabul edilemez
bir tutumdur. 
Şu
an bütün her şeyi bir tarafa bırakıp kurtarılmayı bekleyen 24 yaralı için
ambulans gidemediği için 3 milletvekilimiz açlık grevinde ve bizler diyoruz ki
bu Parlamento bunu çözmek zorundadır. Sizler de bizler de Türkiye halklarından
oy aldık ve o halkların bizden beklentileri var. Tabutların gittiği her şehirde
herkesin gözü burayı bekliyor ne sorun çıkacak diye, bu kan duracak mı diye. 
Buradan
hendektir, terördür, şudur budur demekle bu sorun çözülmüyor, bunu görün. Ve
bahsettiğim… 
HÜSNÜYE
ERDOĞAN (Konya) – Duracak. Şundan emin olun: O silahlar betona gömüldüğü zaman
duracak. 
TUĞBA
HEZER ÖZTÜRK (Devamla) – Buyurun, gelin konuşun. Ama muhtemelen size buraya
kadar konuşma talimatı verilmemiştir. En fazla yerinizde sataşın denilmiştir.
(AK PARTİ sıralarından gürültüler)
BAŞKAN
– Sayın milletvekilleri…
Lütfen
Sayın Hatip, siz de şahsiyatla uğraşmayın.
İLKNUR
İNCEÖZ (Aksaray) – Öyle bir talimat falan yok. 
AYŞE
SULA KÖSEOĞLU (Trabzon) – Biz talimatla iş yapmıyoruz. 
TUĞBA
HEZER ÖZTÜRK (Devamla) – Onu biliyoruz. Evet, evet, biliyoruz. Biliyoruz, bunu
çok iyi biliyoruz.
AYŞE
SULA KÖSEOĞLU (Trabzon) – Biz kendi özgür irademizle konuşuyoruz, talimatla iş
yapan sizsiniz.
TUĞBA
HEZER ÖZTÜRK (Devamla) – Çok iyi biliyoruz onu. Kendinizi anlatmayın bize. On
üç yıl boyunca gördük sizleri.
AYŞE
SULA KÖSEOĞLU (Trabzon) – Biz de biliyoruz, herkes de biliyor.
METİN
GÜNDOĞDU (Ordu) – Parlamentoda siyaset yapılması gerekir. 
TUĞBA
HEZER ÖZTÜRK (Devamla) – Evet, Parlamentoda siyaset yapılması gerekir. Arkada
oturup, hangi madde üzerinde konuşulduğu bilinmeden, gelip burada elinizi
kaldırıp tekrar geri dönmek değildir. İhale peşinde koşmak değildir. (AK PARTİ
sıralarından sıra kapaklarına vurmalar, gürültüler) 
RAMAZAN
CAN (Kırıkkale) – Önergeni konuşsana sen!
BAŞKAN
– Sayın milletvekilleri… Sayın milletvekilleri, lütfen…
TUĞBA
HEZER ÖZTÜRK (Devamla) – Ve şu an sizin gibi aynı yetkiye sahip 3 milletvekili
açlık grevindeyken o rahatlıkla oturmak değildir. 
RAMAZAN
CAN (Kırıkkale) – Konuşma o zaman!
TUĞBA
HEZER ÖZTÜRK (Devamla) – Dinlemek zorundasınız siz!
RECAİ
BERBER (Manisa) – Ayıp be! Neyi dinleyeceğiz? Hakaret mi dinleyeceğiz?
RAMAZAN
CAN (Kırıkkale) – O zaman önergeni konuş!
TUĞBA
HEZER ÖZTÜRK (Devamla) – Bu kürsüde ben konuştuğum zaman, bir milletvekili
konuştuğu zaman… 
RAMAZAN
CAN (Kırıkkale) – O zaman önergede konuş!
TUĞBA
HEZER ÖZTÜRK (Devamla) – Çıkıp burada söz hakkı alırsınız.
RECAİ
BERBER (Manisa) – Konuşuyorsunuz, görüşlerinizi adam gibi dinliyoruz. Hakaret
etmek zorunda mısınız?
TUĞBA
HEZER ÖZTÜRK (Devamla) – Tekrardan söylüyorum: Bizler, sizin bu ortaya
attığınız yapay gündemlerle mevcut gerçekliği kapatmanıza izin vermeyeceğiz.
Çünkü bu şekilde oldukça sizler, bu canlardan kendinizi sorumlu
tutmayabilirsiniz ama bu Parlamentonun üyeleri olarak bizler, her yitip giden candan
kendimizi sorumlu tutarız.
RECAİ
BERBER (Manisa) – En sonunda tepki göstermeyince hakarete başlıyorsunuz, olacak
iş mi?
TUĞBA
HEZER ÖZTÜRK (Devamla) – Hiç alakası yok. Biraz eğer bulunduğunuz konumun
sorumluluğunu bilmiş olsanız bu şekilde davranılmayacağını bilirsiniz zaten. 
Teşekkür
ediyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
MEHMET
NACİ BOSTANCI (Amasya) – Sayın Başkan…
BAŞKAN
– Buyurun Sayın Bostancı.
MEHMET
NACİ BOSTANCI (Amasya) – Konuşmacı konuşmasında grubumuza dönerek “Sizler gibi
ihale takip etmiyoruz.” demiştir. 
MAHMUT
TOĞRUL (Gaziantep) – Yalan mı?
MEHMET
NACİ BOSTANCI (Amasya) – Bu açık bir sataşmadır.
BAŞKAN
– Buyurun Sayın Bostancı, iki dakika süre veriyorum. (AK PARTİ sıralarından
alkışlar) 
IV.- SATAŞMALARA İLİŞKİN KONUŞMALAR (Devam)
19.- Amasya Milletvekili Mehmet Naci
Bostancı’nın, Van Milletvekili Tuğba Hezer Öztürk’ün 68 sıra sayılı Kanun
Tasarısı’nın 22’nci maddesiyle ilgili önerge üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Sayın Başkanım, değerli arkadaşlar; Değerli Hanımefendi,
buraya geleceksiniz, burada, kim ihale takip ediyormuş söyleyeceksiniz. Gelip
buradan söyleyeceksiniz! (AK PARTİ sıralarından “Bravo” sesleri, alkışlar) 
TUĞBA
HEZER ÖZTÜRK (Van) – Ona biz karar veririz, siz değil!
MEHMET
NACİ BOSTANCI (Devamla) – Öyle desteksiz atmak olmaz! Bu, saygısızlık; bu,
utanç verici bir dil! 
TUĞBA
HEZER ÖZTÜRK (Van) – Kendinize bakın önce!
MEHMET
NACİ BOSTANCI (Devamla) – Geleceksin burada önce insanlıktan bahsedeceksin,
barıştan bahsedeceksin, vicdandan bahsedeceksin ve sonra birdenbire, konuşmanın
sonlarına doğru öfke ve nefret dili kullanacaksın. Bu öfke ve nefret diliyle mi
barış ve insanlık gelecek? 
NİHAT
AKDOĞAN (Hakkâri) – Beş gündür biz ambulansı gönderemiyoruz.
MEHMET
NACİ BOSTANCI (Devamla) – Tersi ve yüzü; işine gelirse barış, işine gelmezse en
büyük düşmanlık şeklinde bir anlayış, bir anlatım doğru olabilir mi? Buradan
bir barış, bir kardeşlik, halkların barışı çıkar mı? Çıkmaz.
Hanımefendi,
buradan desteksiz attınız, desteksiz. Geleceksiniz burada, kim ihale takip
ettiyse söyleyeceksiniz, yoksa bunun altında kalırsınız. Buyurun! (AK PARTİ
sıralarından alkışlar) 
MAHMUT
TOĞRUL (Gaziantep) – Bakanlıkların kameralarına bakın, bakanlıkların
kameralarına!
İLKNUR
İNCEÖZ (Aksaray) – Öyle desteksiz atmakla olmaz bu iş.
MEHMET
NACİ BOSTANCI (Amasya) – Gelin, söyleyin!
ÇAĞLAR
DEMİREL (Diyarbakır) – Sayın Başkan…
BAŞKAN
– Buyurun.
ÇAĞLAR
DEMİREL (Diyarbakır) – Sayın Başkan… (AK PARTİ ve HDP sıraları arasında
karşılıklı laf atmalar)
BAŞKAN
– Sayın milletvekilleri… 
Buyurun
Sayın Demirel.
MEHMET
NACİ BOSTANCI (Amasya) – Gel buraya, söyle!
ÇAĞLAR
DEMİREL (Diyarbakır) – Sayın Bostancı direkt grubumuza ve konuşan arkadaşımıza
hitap ederek ifade etmiştir…
BAŞKAN
– Sayın Demirel, grubunuza yönelik bir şey demedi ama Sayın Öztürk’e yönelik,
şahsına yönelik…
TUĞBA
HEZER ÖZTÜRK (Van) – Şahsıma yönelik yapıldı Başkan.
BAŞKAN
– Buyurun Sayın Öztürk, iki dakika süre veriyorum.
MEHMET
NACİ BOSTANCI (Amasya) – Hanımefendi, açıklayacaksın!
İLKNUR
İNCEÖZ (Aksaray) – Kimler yapıyor bu işi açıklayacaksın!
BAŞKAN
– Yalnız, sayın milletvekilleri, burada her bir milletvekili milletin
iradesiyle, özgür bir şekilde, millet adına siyaset yapıyor. Başka bir şey
değil, siyaset yapmak adına burada. 
İLKNUR
İNCEÖZ (Aksaray) – Öyle yalanla, hileyle, vesveseyle, iftirayla bu işler olmaz;
belgeli konuşacaksın!
BAŞKAN
– Hiç kimse hiç kimseden talimat almıyor. Eğer siz “Bir yerden talimat
alıyorsunuz.” derseniz bir başkası da size “Nereden talimatla buradasınız?”
der. (AK PARTİ sıralarından alkışlar, HDP sıralarından gürültüler) Hiç kimse
talimatla burada hareket etmiyor. Sözlerimize dikkat edeceğiz. 
ÇAĞLAR
DEMİREL (Diyarbakır) – Başkan, bu sizin göreviniz değil Başkan!
TUĞBA
HEZER ÖZTÜRK (Van) – Her konuşanın savunmasını yapıyor musunuz bu şekilde?
BAŞKAN
– Ben milletvekillerinin, milletin hakkını savunurum. Bütün milletvekillerinin
ve tüm milletin hakkını savunurum.
TUĞBA
HEZER ÖZTÜRK (Van) – Hayır, her konuşanın hakkında savunma yapmıyorsunuz.
BAŞKAN
– Buyurun, iki dakika süre veriyorum.
20.- Van Milletvekili Tuğba Hezer
Öztürk’ün, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında şahsına sataşması nedeniyle konuşması
TUĞBA
HEZER ÖZTÜRK (Van) – Bulunduğunuz yerde sadece AKP’li milletvekillerini
savunmak sizin konumunuza yakışmıyor, lütfen! 
Ve
Sayın Bostancı’nın sözlerine gelince… (AK PARTİ sıralarından gürültüler)
BAŞKAN
– Sayın milletvekilleri, lütfen hatibi dinleyelim.
Buyurun.
BESİME
KONCA (Siirt) – Önce siz dinleyin hatibi!
TUĞBA
HEZER ÖZTÜRK (Devamla) – Bizler on üç yıl boyunca bu ülkede…
NİHAT
AKDOĞAN (Hakkâri) – Başkan, sizin buraya çıkan vekillere hakaret etmeye
hakkınız yok, terbiye etmeye de hakkınız yok.
BAŞKAN
– Sayın milletvekilleri, hatip kürsüde.
TUĞBA
HEZER ÖZTÜRK (Devamla) – …neler yapıldığını, nelerin götürüldüğünü çok iyi
biliyoruz. İsme gerek yok Sayın Bostancı. Siz sizi bizden daha iyi bilirsiniz.
İLKNUR İNCEÖZ (Aksaray) – Öyle yuvarlama.
MEHMET NACİ BOSTANCI (Amasya) – Beni
şahit göstermeyin, bildiğinizi söyleyin, bildiğinizi.
TUĞBA HEZER ÖZTÜRK (Devamla) – Ve bizler
“barış” ifadesini kullanırken…
İLKNUR İNCEÖZ (Aksaray) – Yuvarlama.
MEHMET NACİ BOSTANCI (Amasya) – Polemik
yapmayın, polemik, bildiğinizi söyleyin. 
TUĞBA HEZER ÖZTÜRK (Devamla) – …onun
sorumluluğuyla dururuz… 
MEHMET NACİ BOSTANCI (Amasya) – Kim? Kim
ihaleci?
BAŞKAN
– Sayın milletvekilleri, lütfen…
TUĞBA
HEZER ÖZTÜRK (Devamla) – …sizin gibi arka kulislerde muhabbet ederek değil. 
MİHRİMAH
BELMA SATIR (İstanbul) – Soruya cevap ver, soruya. Boş konuşma!
TUĞBA
HEZER ÖZTÜRK (Devamla) – “Barış” sözünün sorumluluğuyla buralardayız ve
aylardır, bir tane HDP’li gösterin ki barış söyleminin arkasında farklı bir
tutum sergilesin. (AK PARTİ sıralarından gürültüler) 
Ama
sizlerin tutumu bu şekildedir. Saray korosu gibi, aynı ağızla, aynı şeyi söylemekten
başka bir şey yapmıyorsunuz sizler. Bu siyaset değildir, bu çözüm değildir. 
RECAİ
BERBER (Manisa) – İhaleci kim, ihaleci?
TUĞBA
HEZER ÖZTÜRK (Devamla) – O yüzden, eğer size verilen oylara layık olmak
istiyorsanız o halkın beklentilerine uygun cevap olmak durumundasınız. 
RAMAZAN
CAN (Kırıkkale) – İhalecileri açıkla ya.
MİHRİMAH
BELMA SATIR (İstanbul) – Soruya cevap ver, soruya. Boş konuşma, soruya cevap
ver. 
TUĞBA
HEZER ÖZTÜRK (Devamla) – Size oy verenlere dahi cevap olamayacak kadar utanç
verici bir durumdasınız. 
Teşekkürler.

BAŞKAN
– Birleşime on dakika ara veriyorum. 
Kapanma Saati: 21.28
YEDİNCİ OTURUM
Açılma Saati: 21.41
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Ali Haydar HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 33’üncü Birleşiminin
Yedinci Oturumunu açıyorum.
68
sıra sayılı Kanun Tasarısı’nın görüşmelerine devam edeceğiz.
Komisyon
ve Hükûmet burada.
ÇAĞLAR
DEMİREL (Diyarbakır) – Sayın Başkan, söz talebimiz var.
BAŞKAN
– Buyurun Sayın Demirel.
ÇAĞLAR
DEMİREL (Diyarbakır) – Başkanım, söz talebimiz vardı.
BAŞKAN
– Tamam.
ÇAĞLAR
DEMİREL (Diyarbakır) – Sayın Başkan, değerli milletvekilleri; şimdi, Başkan,
milletvekili arkadaşımız kürsüde konuşurken siz yorum yaptınız. Madde 64’te,
Başkanın veya başkan vekilinin asıl konu konuşulurken ya da hiçbir şekilde,
kendi görüşünü ifade etmemesine ilişkin bir beyan var; bunu biliyorsunuz zaten
ama siz bir yorum yaptınız. Ben bir usul tartışması açmak istiyorum.
BAŞKAN
– Sayın Çağlar, söz vereceğim ancak İç Tüzük’ün diğer maddelerine de
bakarsanız, Başkanın hangi durumda söz keseceğini, neye göre açıklama hakkı
verip vermeyeceğini, bunun takdirinin kimde olacağını… Sizden istirhamım,
tamamını okumanız. Ben sadece şunu söylüyorum: Burada, her bir milletvekili bu
milletin iradesiyle buradadır. Milletin sorunlarının takipçisi noktasında
burada hep birlikte siyaset yürütmeye çalışıyoruz ama tümden milletvekillerini
tahkir edici, itham edici, işte “Talimatla hareket ediyorsunuz. Şu şekilde
yapıyorsunuz. Bu şekilde yapıyorsunuz.” gibi yaklaşımları hem milletvekillerine
hem de milletimize bir haksızlık olarak görüyorum ben. Dolayısıyla, kaba ve
yaralayıcı sözlerin kullanılmaması noktasında, burada -Başkanın yetkisi
dâhilinde olarak- ben bu ifadeyi kullanıyorum ve bu bağlamda da her birimizin
azami dikkati sarf etmesi gerekir diye düşünüyorum ve usul tartışmasını da
açıyorum, eyvallah.
Buyurun.
ÇAĞLAR
DEMİREL (Diyarbakır) – Başkan, şunu söyleyeyim: Sizin bahsettiğiniz…
ÖZGÜR
ÖZEL (Manisa) – Aleyhte.
MEHMET
NACİ BOSTANCI (Amasya) – Lehte.
İLKNUR
İNCEÖZ (Aksaray) – Lehte.
MEHMET
EMİN ADIYAMAN (Iğdır) – Aleyhte.
BAŞKAN
– Aleyhte Sayın Çağlar Demirel, Sayın Özgür Özel; lehte Sayın İlknur İnceöz,
Sayın Naci Bostancı…
MEHMET
EMİN ADIYAMAN (Iğdır) – Ben konuşacağım ya, Mehmet Emin Adıyaman.
BAŞKAN
– Ama lehte konuşacaksın değil mi Mehmet Emin Bey?
MEHMET
EMİN ADIYAMAN (Iğdır) – Aleyhte konuşacağım.
BAŞKAN
– Aleyhteler doldu.
MEHMET
EMİN ADIYAMAN (Iğdır) – Usulen lehte.
BAŞKAN
- Lehte ilk söz, Sayın İlknur İnceöz’ün.
Buyurun.
(AK PARTİ sıralarından alkışlar)
VIII.- USUL HAKKINDA GÖRÜŞMELER (Devam)
2.- Oturum Başkanı TBMM Başkan Vekili Ahmet
Aydın’ın Genel Kurul çalışmalarında İç Tüzük hükümlerine uygun davranıp
davranmadığı hakkında
İLKNUR
İNCEÖZ (Aksaray) – Sayın Başkanım, değerli milletvekili arkadaşlarım; az evvel,
aradan önce gerçekleşen oturumda, oturumla alakalı bir usul tartışması
açılmıştır. 
Öncelikle
şunu belirtmek istiyorum: Elbette ki Meclis başkan vekilleri, Meclis
Başkanlarımız İç Tüzük’e bağlı bir şekilde, tarafsız bir şekilde yönetecektir
ve şu ana kadar da siz İç Tüzük’te ne yazıyorsa bununla ilgili gerekeni
yaptınız. Burada, hatip biraz evvelki konuşmasında bütün milletvekillerine…
Aslında, bu bir gruba değildi, ben hepinizin burada aynı tepkiyi vermesini
özellikle beklerdim.
MEHMET
EMİN ADIYAMAN (Iğdır) – Size bir şey demedik. 
BÜLENT
YENER BEKTAŞOĞLU (Giresun) – Üzerinize alınmayın!
İLKNUR
İNCEÖZ (Devamla) - Buradan milletvekilliğine ilişkin bir söz söylendiğinde,
aslında bu bütün milletvekillerinin, milletin iradesinin yansımış yetkisini
kullanan milletvekillerimizin burada bir alınganlık göstermesi gerekiyordu. Ve
bu hukuk hepimizin hukuku. Bizler, milletimizin oyuyla seçilmiş, her birimiz
arkasında çok önemli destekleri olan ve milleti temsilen buralardayız. Hatip
konuşmasında bunu söyleyince, bu elbette ki Sayın Başkanın -tarafsızlığının
yanında- konuşma üslubu konusunda bir açıklama yapmasını gerektirdi. 67’ye
göre, Başkanın buradaki tutumu, tavrı, bu anlamda doğru ve yerindedir. Aynı
tepkiyi herkesin göstermesi gerekmekteydi. 
Dolayısıyla,
Başkanımızın tutumunun yerinde olduğunu belirtiyorum, lehinde de böyle bir söz
alma gereği doğmuştur. Tüm bu ithamları da az evvelki hatibe aynen iade ediyor,
hepinizi saygıyla selamlıyorum. (AK PARTİ sıralarından alkışlar)
BAŞKAN
– Aleyhte Çağlar Demirel, Diyarbakır Milletvekili.
Buyurun
Sayın Demirel.
ÇAĞLAR
DEMİREL (Diyarbakır) – Sayın Başkan, değerli milletvekilleri; yani gerçekten,
bugünkü oturumu şaşkınlıkla izliyoruz. Sayın Başkan söylemesi gereken sözleri…
Zaten AK PARTİ grup başkan vekilleri eleştirilerini, önerilerini burada ifade
ediyor. Biz de sağduyuyla dinliyoruz. Eleştirilerimiz olabilir birbirimize,
birbirimizi çok rahat eleştirebiliriz. Bunu çok net söyleyelim ama Sayın Başkanın
bu tartışmalara direkt katılması yani bu yorumu yapması gerçekten bizi şaşkına
çevirdi. “‘Bir yerden talimat alıyorsunuz.’ derseniz, ben de size, ‘siz nereden
talimat alıyorsunuz…’” Hani, bunu bir grup başkan vekili söylese, Hükûmet
yetkilisi söylese…
BAŞKAN
– “Ben” değil de birisi size böyle derse dedim, bir başka arkadaş.
ÇAĞLAR
DEMİREL (Devamla) – Ama şimdi, bu gerçekten, bir başkan vekilinin ya da şunu
çok net ifade edelim ki Meclis başkan vekilinin söyleyeceği bir ifade değil.
AKP ya da siyasi partiler grubundan arkadaşlarımız tabii ki söyleyebilirler.
Birbirimizi eleştirebiliriz. Burada birbirimize tahammül etmek zorundayız.
Evet, çok sert eleştirilerimiz de olabilir, kabul etmediğimiz durumlar da
olabilir, yaşadıklarımızı burada paylaşmamız da olabilir ama biz birbirimize
tahammül etmediğimiz sürece burada bir çözüm geliştiremeyiz. Biz bugün, halkın
iradesiyle buradaysak hep birlikte çözüm geliştirmek zorundayız. Yaşanan
sorunlara bizler çözüm bulmalıyız. Biz başkasının çözüm bulmasını ararsak o zaman
sormalıyız kendimize, niye buradayız?
Onun
için diyoruz, burası bir iradeyse bu irade çözüm bulmalıdır. Şu anda, Türkiye
geneline baktığımızda, yaşanan sorunlara çözüm üretmek birinci derecede
Parlamentonun sorumluluğundadır ama burada iktidar partisi, Hükûmet en üst
düzeyde sorumludur. Bir insanın yaşam hakkından, bir insanın yaşadığı
haksızlığı gidermekle birinci derecede sorumlu olan hükûmettir, devlettir ve
iktidar partisidir. O yüzden, tabii ki eleştirilerimiz de olacak,
değerlendirmelerimiz de olacak. 
Bugün,
eğer yaşanan sorunlar çözülmüyorsa, insanlar patır patır yaşamını yitiriyorsa
biz burada neden bahsedeceğiz, bunu ifade ediyoruz. İnsanlar yaşamını
yitirmesin diye, bu Parlamentonun 3 milletvekili şu anda Parlamentoda
-Mecliste- açlık grevindedir ve buna bu kadar duyarsız kalmayı gerçekten
anlamakta zorlanıyoruz.
Biz
çözüm üretmek zorundayız, biz birbirimizi muhatap almak, diyaloğa geçmek
zorundayız. Biz bunları yapmadığımız sürece zaten sorunları çözemeyiz. Amaç
sorun çözmekse bunları gerçekleştirmek de bizim elimizdedir diyoruz.
Teşekkür
ediyorum. (HDP sıralarından alkışlar)
MİHRİMAH
BELMA SATIR (İstanbul) – “İhale takip ediyorsunuz.” diyen vekiline
söyleyeceksin bunları.
BAŞKAN
– Lehte ikinci söz, Mehmet Naci Bostancı, Amasya Milletvekili.
Buyurun
Sayın Bostancı. (AK PARTİ sıralarından alkışlar)
MEHMET
NACİ BOSTANCI (Amasya) – Sayın Başkanım, değerli arkadaşlar; Parlamento,
konuşulan yer. Burada, hepimizin elinde dilden başka bir şey yok. Dilimizi
kullanacağız. Dilimizi kullanırken meseleleri farklı siyasi partilerden
insanların birbirini anlayacağı ve dinleyeceği tarzda kullanmak, konuşmak
hepimizin boynunun borcu. Hakareti insanlar dinler mi? Hiç kimse dinlemez.
Hakaret marifetiyle bir eleştiri yapmak mümkün olabilir mi? Hakareti eleştiri
kılıfı içinde sunmak mümkün mü? Değil. Peki, hakaret ile eleştiri aynı anlama
mı geliyor? Herhâlde, buradaki saygıdeğer milletvekilleri hakaret ile
eleştiriyi birbirinden ayırt edebiliyorlar. 
İktidar
muhakkak muhalefet tarafından eleştirilecek, bize çok sözler söylenecek, biz de
dinleyeceğiz, buna hiçbir itirazımız yok ama “Talimat alıyorsunuz. Talimatla bu
işleri yapıyorsunuz.” demek, milletin iradesiyle, özgür oylarıyla buraya gelmiş
olan insanları töhmet altında bırakan, Türkiye’deki demokratik tecrübeye karşı
çok da iyi niyetli olmayan, onu da töhmet altında bırakan bir yaklaşımdır.
Burada insanlar niçin talimatla davransınlar? Burada baştan beri hep birlikte
çalışmaları takip ediyoruz. Öbür taraftan, dönüp -affedersiniz- burada
milletvekillerine “İhale takip ediyorsunuz.” demek eleştiri değil. Bunun
eleştiriyle ilgili ne tarafı olabilir? Eğer çıkıp derseniz ki: “Ey Ahmet, sen
şöyle bir ihale takip ettin. Bu da milletvekilliğine yakışmaz.” Bunu anlarım
ama bunu delilli, ispatlı konuşmak lazım. Öyle genelgeçer hükümlerle söyleyip
bir algı provokasyonu anlamına gelebilecek tarzda bir takdim Meclisin müzakere
etme anlayışına, müzakere etme mantığına uymaz. 
Sayın
Başkan burada herhangi bir parti grubuna yönelik, bu talimat ve ihale
meselesinde ona yönelik dili ikaz etmedi. Sayın Başkan burada Meclisin geneli
bakımından da problemli olan bir dile Meclisin mehabeti, Meclisin ahlakı,
buraya seçilen milletvekillerinin hukuku adına müdahale etmiştir. Bu müdahale
son derece yerindedir. Sayın Başkan, ayrıca teşekkür ediyorum. 
Saygılar
sunuyorum. (AK PARTİ sıralarından alkışlar) 
BAŞKAN – Aleyhte Manisa Milletvekili
Özgür Özel.
Buyurun Sayın Özel. (CHP sıralarından
alkışlar) 
ÖZGÜR ÖZEL (Manisa) – Sayın Başkan, değerli
milletvekilleri; öncelikle bu saatte böyle bir usul tartışması yapıyoruz ama
Parlamento için “Bütün grupların tepki göstermesi gereken şeyler.” diye Sayın
Bostancı biraz önce söyledi, Sayın İnceöz de sık sık hatırlatıyor ama şöyle bir
usulün de önünü açamayız: Meclis başkan vekili bir sayın milletvekilini kürsüye
çağıracak, mikrofonunu açmak yerine o milletvekilinin biraz önce yapmış olduğu
bir konuşma üzerinden ona makamından ayar verecek, azarlayacak ve o
milletvekili de burada onu dinleyecek. Bunun yolunu açarsanız, yarın Pervin
Buldan sizden bir milletvekilini, öbür gün bir başka Meclis başkan vekili bir
başka milletvekilini çağırır, bunu yapar. 
ALİM TUNÇ (Uşak) –
Adını söyle, adını. 
OKTAY ÇANAK (Ordu) –
Yapmıyor mu?
ÖZGÜR ÖZEL (Devamla)
– Bunun sonunda kazanan olmaz, Parlamento ve milletvekilleri itibar kaybeder.
Bu meseleye milletvekilinin hangi partiden, kürsüde oturanın hangi partiden
olduğuna bakmaksızın karşı çıkmamız gerekir. İç Tüzük açık, oturumu yöneten
Başkan -kendi kişisel savunma hakkı hariç- konunun aslına ilişkin olarak zaten
fikir beyan edemez, bundan men ediliyor oturumu yöneten Başkan ve başkan
vekili. 
Gelelim tartışmanın
bir diğer boyutuna. Esas işi alevlendiren ne? Ne sözler söyleniyor, iktidar
partisi hiçbir şey söylemiyor; “ihale” lafı olunca hep beraber ayağa kalkıyoruz
ve örnek isteniyor.
RAMAZAN CAN
(Kırıkkale) – Aaaa!
İLKNUR İNCEÖZ
(Aksaray) – Bu yeni bir sataşma yani. 
ÖZGÜR ÖZEL (Devamla)
– Sayın Bostancı, yüzlerce fezleke bekliyor ama dokunulmazlığı kürsü
dokunulmazlığıyla sınırlayalım diyoruz, kabul etmiyorsunuz; 2005’te reddettiniz,
2010’da reddettiniz, geçen ay tekrar söyledik. O yüzlerce fezlekenin içinde
grubunuza ait dünya kadar ihale takip, ihaleye fesat karıştırma ve benzeri
suçlardan dosyalar var. (CHP sıralarından alkışlar) 
MEHMET NACİ BOSTANCI
(Amasya) – Ne, ne? 
İLKNUR İNCEÖZ
(Aksaray) – Söyle, söyle!
RAMAZAN CAN
(Kırıkkale) – Açıkla onları, açıkla!
İLKNUR İNCEÖZ
(Aksaray) – Açıkla!
ÖZGÜR ÖZEL (Devamla)
– Ayrıca, Anıtlar Kurulu dosyası…
İLKNUR İNCEÖZ
(Aksaray) – Açıkla, böyle geçme!
ÖZGÜR ÖZEL (Devamla)
– …Millî Emlak dosyası, TOKİ dosyası. Bu dosyaların tamamında, AKP’li belediye
başkanları ve geçmişte belediyedeki görevlerinden sonra dokunulmazlık zırhına
kavuşmuş milletvekilleriyle ilgili çok
ciddi iddialar var. (CHP sıralarından alkışlar) Hodri meydan, cuma gününe çalışma
koyalım, getirelim bu dosyaları, Mecliste kurulacak olan önce araştırma ve
sonra soruşturma komisyonları eliyle bir açalım bakalım, halkımız da görsün,
kim, neyi savunuyor!
Düne
kadar “Ak belediyeler” dediklerinizden önce 3, bu hafta okuyoruz 10 tane daha,
geçen aya kadar “Ak belediye” deyip arkasında durduklarınız şimdi ihaleye fesat
karıştırma, rüşvet, rüşvete aracılık etmekten soruşturuluyorlar ve gördünüz ki
iş nasıl bir yere gidiyor, hemen ihraç noktasına veya bir disiplin soruşturması
noktasına sığınıyorsunuz. 
İLKNUR
İNCEÖZ (Aksaray) – Ak kalmak için. Demek ki yapanlara gereğini yapıyoruz.
RAMAZAN
CAN (Kırıkkale) – Ona teşekkür etmeniz lazım.
ÖZGÜR
ÖZEL (Devamla) - O zaman, Sayın Bülent Arınç’ın sözünün arkasında durun.
Başbakan Yardımcısıyken ne dedi? “8 Haziranda çıkacağım, Ankara’yı parsel
parsel nasıl sattınız, açıklayacağım.” dedi. Hadi bakalım, Bülent Arınç çıksın
şimdi, onları açıklasın da siz orada öyle oturun bakalım!
Teşekkür
ediyorum. (CHP ve HDP sıralarından alkışlar)
MEHMET
NACİ BOSTANCI (Amasya) – Sayın Başkan, Özgür Bey’e çok teşekkür ediyorum çünkü…
(CHP sıralarından gürültüler)
BAŞKAN
– Sayın milletvekilleri, lütfen…
Buyurun
Sayın Bostancı.
MEHMET
NACİ BOSTANCI (Amasya) – …AK PARTİ rüşvetin, iltimasın gölgesi ortaya
çıktığında gereğini yapıyor, bunu ifade etti. Dolayısıyla, Özgür Bey’e
söylediği bu sözler dolayısıyla teşekkür ediyorum…
BAKİ
ŞİMŞEK (Mersin) - Bakanlar nerede, bakanlar?
MEHMET
NACİ BOSTANCI (Amasya) - …ancak “Meclise gelen yüzlerce dosya var.” gibi genel
bir ifadesini de talihsizlik olarak görüyorum. 
BAŞKAN
– Teşekkürler Sayın Bostancı.
ÖZGÜR
ÖZEL (Manisa) – Hayır, yüzlerce, 200 küsur dosya var milletvekilleriniz
hakkında.
BAŞKAN
– Sayın milletvekilleri, milletvekillerinin ve milletin hukukunu korumak bizim,
hepimizin aslında görevi. Dolayısıyla, burada, Başkan veya Başkan Vekilleri
görevlerinin yerine getirilmesinin gerektirdiği hâller dışında tartışmalara
katılamazlar; kişisel savunma hakları saklıdır.
ÖZGÜR
ÖZEL (Manisa) – Aynen öyle.
BAŞKAN
- Ben her şeyden önce, aynı zamanda bir milletvekilliyim. (CHP ve HDP
sıralarından gürültüler)
ÖZGÜR
ÖZEL (Manisa) – O zaman haftaya konuşursun Başkan.
BAŞKAN
- Bir milletvekiliyim her şeyden önce ve milletin iradesiyle buradayım.
Dolayısıyla, millete karşı ve milletvekiline karşı bir şey olursa düzeltmeyi,
gereğini yaparım ben.
İkincisi:
Evet, hepimiz uygun bir dille konuşmak durumundayız. Eleştiriye sonuna kadar
herkes açık olmak durumunda, birbirine katılmak durumunda değil ama saygıyla
dinlemek zorunda. Ona katılıyorum ama hakarete asla. Kendimize yapılmasını
istemediğimiz bir şeyi ne olursunuz başkasına yapmayalım. 
Bakın,
65’inci madde, İç Tüzük’ten gidiyorum: “Genel Kurulda söz kesmek, şahsiyatla
uğraşmak ve çalışma düzenini bozucu hareketlerde bulunmak yasaktır.” 
66’ncı
madde: “Kürsüdeki üyenin sözü ancak Başkan tarafından, kendisini İçtüzüğe
uymaya ve konudan ayrılmamaya davet etmek için kesilebilir.”
BURCU
ÇELİK ÖZKAN (Muş) – Bunda da problem yok zaten. Siz tartışma yaratıyorsunuz
Sayın Başkan.
BAŞKAN
– Bakın, bunu uygularsam… Bakın, buna uyulmadığı takdirde arkada müeyyidesi var;
bu bir. 
İkincisi,
67’nci madde: 
“Konuşma
üslûbu
Genel
Kurulda kaba ve yaralayıcı sözler söyleyen kimseyi Başkan derhal, temiz bir
dille konuşmaya, buna rağmen temiz bir dil kullanmamakta ısrar ederse…” 
İşte,
devamını da sizler okuyun, müeyyidelerini. 
Yine
aynı şekilde diğer İç Tüzük hükümlerine baktığımızda… 
MAHMUT
TOĞRUL (Gaziantep) – Siz tartışmaya katıldınız Sayın Başkan.
BURCU
ÇELİK ÖZKAN (Muş) – Siz uyarabilirsiniz ancak tartışmaya katılamazsınız burada.
64/2’yi iyice okuyun.
BAŞKAN
- Bakın, sayın milletvekilleri, değerli grup başkan vekilleri; ben bu İç
Tüzük’ü mümkün mertebe, çalışma düzenini uygun bir zeminde, milletvekillerinin
sözünü kesmeden ama öbür taraftan da uygun bir çalışma ortamını sağlayarak
yürütmek durumundayım. Dolayısıyla, tutumumda hiçbir değişiklik yoktur. 
Ben
tekrar hepinize teşekkür ediyorum.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23 Milletvekilinin;
Bazı Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (1/517, 2/434) (S. Sayısı: 68) (Devam)
BAŞKAN
– 23’üncü madde üzerinde üç adet önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 23'üncü
maddesinin aşağıdaki şekilde değiştirilmesini arz ve teklif ederiz.
Saygılarımızla.
 Bülent
Kuşoğlu Okan Gaytancıoğlu Mahmut
Tanal
 Ankara Edirne İstanbul
 Seyit
Torun Musa Çam Lale
Karabıyık
 Ordu İzmir Bursa
MADDE
23- 31/5/2006 tarihli ve 5510 sayılı Sosyal Sigortalar ve Genel Sağlık
Sigortası Kanununun 6 ncı maddesinin birinci fıkrasına aşağıdaki bent ilave
edilmiştir.
“n)
30 uncu maddenin üçüncü fıkrasının (b) bendi kapsamında olanlar hariç olmak
üzere, yaşlılık aylığı almaktayken bu aylıkları kesilmeksizin 4 üncü maddenin
birinci fıkrasının (b) bendi kapsamında çalışanlar,”
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 23’üncü maddesinin ikinci fıkrasında yer
alan “(b) bendi kapsamında çalışanlar” ifadesinin “(a) ve (b) bendi kapsamında
çalışanlar” şeklinde değiştirilmesini arz ve teklif ederiz. 
 İdris
Baluken Çağlar Demirel Müslüm
Doğan
 Diyarbakır Diyarbakır İzmir
 Mahmut
Celadet Gaydalı Kadri Yıldırım
 Bitlis Siirt
BAŞKAN
– Şimdi, maddeye en aykırı önergeyi okutup işleme alacağım:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 23’üncü maddesinde yer alan (n) bendinin
aşağıdaki şekilde değiştirilmesini arz ve teklif ederiz.
 Mehmet
Günal Erhan Usta Mustafa
Kalaycı
 Antalya Samsun Konya
 Arzu
Erdem İsmail Faruk Aksu Deniz
Depboylu
 İstanbul İstanbul Aydın
 Emin
Haluk Ayhan Mehmet Erdoğan
 Denizli Muğla
“n)
Yaşlılık aylığı almaktayken bu aylıkları kesilmeksizin 4 üncü maddenin birinci
fıkrasının (b) bendi kapsamında çalışanlar (30 uncu maddenin üçüncü fıkrasının
(b) bendi kapsamında olanlar hariç),”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılmıyoruz.
BAŞKAN
– Hükûmet katılıyor mu?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım.
ÖZGÜR
ÖZEL (Manisa) – Sayın Başkan, tutanak geldiyse Sayın Bekaroğlu’na…
BAŞKAN
– Bu önergeden sonra konuşacağız.
ÖZGÜR
ÖZEL (Manisa) – Teşekkür ederim.
BAŞKAN
- Önerge üzerinde söz isteyen Muğla Milletvekili Mehmet Erdoğan. 
Buyurun
Sayın Erdoğan. (MHP sıralarından alkışlar) 
Süreniz
beş dakikadır.
MEHMET
ERDOĞAN (Muğla) – Sayın Başkan, değerli milletvekilleri; 68 sıra sayılı Kanun
Tasarısı’nın 23’üncü maddesinde vermiş olduğumuz önerge hakkında söz almış
bulunmaktayım. Bu vesileyle yüce heyetinizi saygıyla selamlıyorum.
Sözlerimin
başında, Sur’da şehit olan askerlerimize ve polisimize Cenab-ı Allah’tan
rahmet, yakınlarına ve milletimize sabır ve başsağlığı diliyorum. 
Hakikaten
çok kötü günler yaşamaktayız. Geldiğimiz bu noktada bir kayıkçı kavgası devam ediyor.
Yüce Meclis çalışamaz hâle geldi. Herkesin ayrı bir derdi var. Sayın
Cumhurbaşkanı başkanlık derdine düşmüş, Parlamenter demokratik sistemin
çalışmadığını ispat etmeye çalışıyor. Lakin, her gün aldığımız şehit haberleri
yüreğimizi dağlıyor. Bugünlere nasıl geldiğimizi kimse konuşmuyor. İktidarın
bakanları, sözcüleri “Terörü bitireceğiz.” diye ahkâm kesiyorlar her gün ayrı
bir platformda. “Çözüm” adlı ihanet süreciyle ilgili olarak Milliyetçi Hareket
Partisinin hiçbir uyarısına bugüne kadar kulak asmayanlar bugün size soruyorum:
PKK, KCK şehirlere yerleşirken, silah stoklarken, hendek kazarken, sözde
mahkemeler kurarken, sözde vergi toplarken iktidar kimdi? Bu olaylar 2002’den
önce mi oldu yoksa AKP iktidarı döneminde mi oldu? Yukarıda saydığım olaylara
sebep olan hangi kamu görevlileri hakkında, hangi belediye başkanları hakkında,
zamanında, hangi işlemleri yaptınız? Bugün Sur’da, Cizre’de, Nusaybin’de
yaşananların siyasi sorumlusu Milliyetçi Hareket Partisi midir yoksa hainlerle
masada poz veren AKP iktidarı mıdır? 
Bakın, AKP iktidarı 2002’den önce terörle
mücadele edenleri faili meçhullerle suçladı. 2007, 2008’de terörle mücadele
ediyormuş gibi yaptınız, sonra Habur’da teröristleri törenle karşılayarak
güvenlik güçlerimizi yüzüstü bıraktınız. 2012, 2013’te yeniden terörle mücadele
eder gibi yaptınız, arkasından “Çözüm sürecini başlattık, çözüm sürecini
bozacak hiçbir operasyona izin vermeyiz, teröristlerin yaptıklarını içinize
sindiremeseniz de operasyon yapılmayacak.” dediniz. Askerimizi, polisimizi
kışlasına, karargâhına hapsettiniz. 7 Hazirandan sonra ne olduysa yeniden
terörle mücadele yaparmış gibi bir görüntü vermeye başladınız. İktidarınız
döneminde yaptığınız bu kadar zikzaktan sonra kahraman güvenlik güçleri size
nasıl güvenecek? Bugün terörle mücadele eden kahraman güvenlik güçlerimiz yarın
yüzüstü bırakıp suçlamayacağınıza nasıl güvenecekler? Yeniden zikzak
yapmayacağınıza biz nasıl inanacağız? 
Bakın,
yine, geçtiğimiz günlerde, yandaş televizyon kanallarında birçok araştırmacı
yazar çıkmış Diyarbakır Emniyet Müdürü Recep Güven’in Selahattin Demirtaş ve
HDP yetkilileriyle yaptığı iş birliklerini anlatarak kamuoyunda bir algı
operasyonu yapmaya çalışıyorlar. Bu Recep Güven’le ilgili olarak Sayın Genel
Başkanımız grup toplantılarında, ben ve diğer milletvekillilerimiz bu kürsüden
defalarca “Bunun dışında emniyet müdürü bulamadınız mı?” diye sorduk. Bu
araştırmacılarınız o zaman ne işle meşguldü, neyi araştırıyorlardı? 
Ben
bugün geldiğimiz noktada güvenlik güçlerimizi tekrar zorda bırakacak, onları
kandırılmışlık duygusuyla baş başa bırakacak bir geri adım atmamanız dileğiyle
yüce heyetinizi saygıyla selamlıyorum. (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Sayın
Bekaroğlu, tutanağı ben aldım; bakın, aynen ifade şu: “Milletin söylediğine
göre milletimiz kibirden hoşlanmadı Sayın Bekaroğlu. Eğer AK PARTİ kibirli bir
parti olsaydı, böyle bir çalımla piyasada dolaşan bir parti olsaydı herhâlde
takdir edersiniz ki kibirden, bu mağrur tavırlardan hiç hoşlanmayacak olan
milletimiz AK PARTİ’ye geçit vermezdi.”
MEHMET
BEKAROĞLU (İstanbul) – Bundan dolayı bütün gruplara söz verdiniz Sayın
Başkanım.
BAKİ
ŞİMŞEK (Mersin) - AK PARTİ grup başkan vekili mi konuşuyor şu anda acaba?
Konuşan AK PARTİ grup başkan vekili mi?
BAŞKAN
– Şimdi, talep üzerine tutanağı okuyorum efendim, İç Tüzük'e bakın.
Bu
tutanakta bir sataşma yok. Ama ben yine de –zaten ara verdiğimiz için
sataşmadan söz veremiyorum- yerinizden pek kısa bir söz verebilirim, bir
dakikalık.
Arkadaşlar,
lütfen her birimiz dikkat edelim.
ÖZGÜR
ÖZEL (Manisa) – Sayın Başkan, süre de iki dakika olursa hakkaniyet yerine
gelmiş olur, öyle görünüyor yani.
BAŞKAN
– Sataşma yok. Zaten sataşmadan dolayı veremiyoruz, ancak bu şekilde pek kısa
söz verebiliyoruz.
ZİHNİ
AÇBA (Sakarya) – Yerinden söz talebinde bulunabilir miyiz Başkan?
VI.- AÇIKLAMALAR (Devam)
11.- İstanbul Milletvekili Mehmet
Bekaroğlu’nun, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması
MEHMET
BEKAROĞLU (İstanbul) – Sayın Başkanım, kibir ille de hakaret anlamına gelmiyor,
bazen insan kendi kendine yeter, “Ben neymişim.” der ve diğerlerini görmez.
Arkadaşların böyle bir havası var ama esasen başka bir şey söylemek istiyorum
ben: Bakın, Anayasa Uzlaşma Komisyonu kuruldu, demek ki her şeyi iktidar
partisi yapamıyor. Bu Meclisin uzlaşarak, bütün muhalefetiyle iktidarıyla
uzlaşarak bu ülkenin, bu milletin birtakım sorunlarını çözmesi gerekiyor. Siz bir
taraftan Uzlaşma Komisyonu kurar, uzlaşma ararken diğer taraftan da
muhalefetten gelen her şeyi reddederseniz demek ki sizde bir büyüklenme var,
kendi kendimize yeterlilik inancı var. Bunu anlatmaya çalıştım. Adalet ve
Kalkınma Partisi Grubunun böyle bir havası var, bu yanlıştır. Bu Mecliste
uzlaşarak, birbirimize saygılı davranarak gerçekten, milletin istediği birtakım
değişiklikler yapabiliriz, ilk defa demokratik bir anayasa, sivil bir anayasa
buradan çıkabilir ama “Bizim dediğimiz dedik.” derseniz bu iş olmaz. Bunu
anlatmaya çalıştım.
Teşekkür
ederim. 
BAŞKAN
– Teşekkürler Sayın Bekaroğlu.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Plan ve Bütçe Komisyonu Raporu (1/517, 2/434) (S. Sayısı: 68) (Devam)
BAŞKAN
– Bir sonraki önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 23’üncü maddesinin ikinci fıkrasında yer
alan “(b) bendi kapsamında çalışanlar” ifadesinin “(a) ve (b) bendi kapsamında
çalışanlar” şeklinde değiştirilmesini arz ve teklif ederiz. 
Kadri Yıldırım (Siirt) ve
arkadaşları
BAŞKAN
– Komisyon önergeye katılıyor mu? 
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım.
BAŞKAN
– Önerge üzerinde söz isteyen Siirt Milletvekili Kadri Yıldırım.
Buyurun
Sayın Yıldırım. (HDP sıralarından alkışlar) 
Süreniz
beş dakikadır.
KADRİ
YILDIRIM (Siirt) – Sayın Başkan, değerli milletvekilleri; hepinizi saygılarımla
selamlıyorum.
Saidi
Nursi’nin bir sözü var, diyor ki: “Kürtler ve Türklerin mecmuu -yani toplamı-
tam iyi bir adam eder.” Bu şu manaya geliyor: Eğer bu iki halk birbiriyle
bütünleşmeyi, tamamlanmayı beceremezlerse Kürtler de, Türkler de yarım adam
kalmaya mahkûmdurlar.
AHMET
HAMDİ ÇAMLI (İstanbul) – Biz bütünüz Hocam, bütünüz.
KADRİ
YILDIRIM (Devamla) – Aynı Saidi Nursi’nin bir sözü de şöyledir: “Saik-i tenkit,
aşk-ı hak ve arzu-yu tenzih-i hakikat olmalı.” Yani eleştirinin amacı hak
sevgisi ve hakikatin ortaya çıkmasıdır. Dolayısıyla, böyle bir tenkitten
hiçbirimiz, başta AK PARTİ iktidarı rahatsız olmamalı, bilakis istifade etmeye
çalışmalıdır diye düşünüyorum.
Hakkında
söz talebinde bulunduğum madde, yaşlıların aylıklarıyla ilgili. Hem Hazreti
Peygamber’in (AS) sünnetinde hem onu takip eden halifelerin uygulamalarında
yaşlılarla ilgili son derece dikkat çekici hükümler ve uygulamalar vardır. 
Hazreti
Peygamber bir hadisinde diyor ki: “…”(X) Yani “Eğer beli bükülmüş yaşlılarınız
olmasaydı…” “...” (X) Yani “Daha bu dünyadayken azap ve
belalar üzerinize dökülecekti.” Dolayısıyla, bunca kötülüklerimize rağmen, eğer
bu dünyada henüz bir azap ve belaya maruz kalmamışsak bu biraz da
yaşlılarımızın sayesindedir bu hadise göre. 
Yine,
Hazreti Peygamber bir hadisinde “…”(X) Yani “Savaşlarda hiçbir yaşlıyı,
ister Müslüman olsun ister olmasın, öldürmeyin.” diye emir vermektedir emir
kipiyle. 
Şeyh
Edebali Osmanlı Devleti’nin kurucusu olan Osman Bey’e her biri bir altın
değerinde olan bazı nasihatlerde bulunurken, bunlardan bir tanesinde de diyor
ki: “İnsanı yaşat ki devlet yaşasın.” Yani devletin yaşaması insanı yaşatmasına
bağlıdır, devletin kendi insanını yaşatmasına bağlıdır. 
Ancak,
maalesef, devlet 16’sı yaşlı, 81’i çocuk, 78’i de kadın olmak üzere toplam 443
sivil vatandaşını yaşatmaktan âciz kalmıştır diyebilirim. 
OKTAY
ÇANAK (Ordu) – Öteki taraf…
KADRİ
YILDIRIM (Devamla) – Geleceğim, iki tarafa da geleceğim.
Zira,
geride bıraktığımız altı aylık çatışmalı sürecin başlangıcından bu yana,
maalesef, sayılarını verdiğim 443 sivil vatandaşımız hayatını kaybetmiş ve
bunlardan 16’sı yaş ortalamaları 70 olan yaşlı insanlarımızdır. 
VURAL
KAVUNCU (Kütahya) – Hiç terörist yok mu acaba?
KADRİ
YILDIRIM (Devamla) – Bunlardan biri Taybet İnan anamızdır ki kendisi 70
yaşlarında ve cenazesi Silopi’de bir hafta kadar yerde kaldı. Cenazesini
kaldırmaya giden kaynı da maalesef vuruldu. 
Şimdi,
tabii bu katliamların nedeni olarak PKK devleti, devlet de PKK’yi
suçlamaktadır, sorumlu tutmaktadır. Tam da bu noktada Hucurat Suresi’nin 6’ncı
ayeti akla geliyor. O ayette mealen deniliyor ki: “Eğer şahitliği kabul
olunmayacak birisi bir iddiayla, bir haberle size gelirse o iddiayı, o haberi
araştırın. Zira, araştırmadan bir hüküm verirseniz, gerçek ortaya çıktıktan
sonra pişman olabilirsiniz.” Tam bu noktada diyoruz ki: Mecliste grubu bulunan
4 partinin temsilcilerinden müteşekkil bir heyet oluşturalım ve bu heyet
gitsin, oradaki durumu tarafsız bir şekilde incelesin; eğer bu iddialardan biri
doğruysa, öbürü yalansa o yalan iddiada bulunan kim ise devlet ise de kınayalım
birlikte, PKK ise de birlikte kınayalım. (AK PARTİ sıralarından gürültüler)
(Mikrofon
otomatik cihaz tarafından kapatıldı) 
KEMALETTİN
YILMAZTEKİN (Şanlıurfa) – Allah’ın ayetlerini alet etme!
MUSTAFA
YEL (Tekirdağ) – Devlet ile PKK aynı mı? İkisini aynı kefeye nasıl koyuyorsunuz
siz? PKK kim oluyor? 
BAŞKAN
– Sayın milletvekilleri, lütfen…
Evet
Sayın Yıldırım, süreniz doldu.
KADRİ
YILDIRIM (Devamla) – Bu noktada şunu da söyleyeyim… 
VURAL
KAVUNCU (Kütahya) – En canavar insanlar var orada. 
MUSTAFA
YEL (Tekirdağ) – PKK kim?
KADRİ
YILDIRIM (Devamla) – Zaman verilirse ona da söyleyeceğim ama bir başka sefer
onu da söylemeye çalışırım. Ama birbirimizi dinleyelim. 
MUSTAFA
YEL (Tekirdağ) – Dinledik zaten.
VURAL
KAVUNCU (Kütahya) – Hocam, PKK’yı tarif et, PKK nedir? 
KADRİ
YILDIRIM (Devamla) – Birbirimizi dinlemeye çalışalım.
VURAL
KAVUNCU (Kütahya) – PKK nedir Hoca, onu söyle!
BAŞKAN
– Sayın Yıldırım, süreniz bitti.
KADRİ
YILDIRIM (Devamla) – Başkan beş dakika daha versin, konuşayım.
BAŞKAN
– Bir dahaki önergede Sayın Yıldırım.
VURAL
KAVUNCU (Kütahya) – Hoca, PKK’yı anlat, PKK için ne diyorsun; onu söyle.
KADRİ
YILDIRIM (Devamla) – Bir başka konuşmada onu da anlatacağım. Siz ne yapsanız da
ben kızmayacağım. Türkler ile Kürtlerin tamamlanması için elimizden geleni
yapacağız. 
BAŞKAN
– Sayın Yıldırım, bir sonraki konuşmacıyı davet edeceğim, lütfen.
Sayın
milletvekilleri, lütfen…
VURAL
KAVUNCU (Kütahya) – Kürdoloji Enstitüsünün Hocasısın, daha ne istiyorsun hak
olarak?
KADRİ
YILDIRIM (Devamla) – Tamam, teşekkür ederim. (HDP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Bir
sonraki önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 23'üncü maddesinin
aşağıdaki şekilde değiştirilmesini arz ve teklif ederiz.
Saygılarımızla.
Okan Gaytancıoğlu
(Edirne) ve arkadaşları 
MADDE
23- 31/5/2006 tarihli ve 5510 sayılı Sosyal Sigortalar ve Genel Sağlık
Sigortası Kanununun 6 ncı maddesinin birinci fıkrasına aşağıdaki bent ilave
edilmiştir.
“n)
30 uncu maddenin üçüncü fıkrasının (b) bendi kapsamında olanlar hariç olmak
üzere, yaşlılık aylığı almaktayken bu aylıkları kesilmeksizin 4 üncü maddenin
birinci fıkrasının (b) bendi kapsamında çalışanlar,”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
GENÇLİK
VE SPOR BAKANI AKİF ÇAĞATAY KILIÇ (Samsun) – Katılmıyoruz Başkanım.
BAŞKAN
– Önerge üzerinde söz isteyen Edirne Milletvekili Okan Gaytancıoğlu.
Buyurun
Sayın Gaytancıoğlu. (CHP sıralarından alkışlar)
Süreniz
beş dakikadır.
OKAN
GAYTANCIOĞLU (Edirne) – Sayın Başkan, değerli milletvekilleri; görüşülmekte
olan kanun tasarısının 23’üncü maddesi üzerine verdiğimiz önergeyle ilgili söz
almış bulunmaktayım.
Maddeyle
Türkiye’de ilk defa 1986 yılında gündeme gelen, sosyal güvenlik sistemine dâhil
edilen bağımsız çalışan emeklilerden kesilen sosyal güvenlik destek priminin
kaldırılması amaçlanmıştır. Amaç çok güzel. Neden? Çünkü Cumhuriyet Halk
Partisinin görüşlerini içeriyor. Sosyal güvenlik destek priminin kaldırılması
ilk defa üç yıl önce, önce Cumhuriyet Halk Partisi tarafından teklif edilmişti.
Ülkemizde kendi adına bağımsız çalışan ve gerekse bir şirket ortağı olarak
çalışanlar ya da yüzlerce, binlerce işçi çalıştırmak suretiyle istihdam
yaratan, milyonlarca sigorta primi ve vergi ödeyen insanlar ve şirketler
vardır. Kendilerine hiçbir yarar sağlamadığı hâlde, sırf çalıştıkları için
emekli aylıklarından “sosyal güvenlik destek primi” adı altında kesinti
yapılması yanlıştır ve haksızlıktır. Kendilerine hiçbir yararı olmayan bu
primle emekliler cezalandırılmaktadır. Emeklilerden kesilen sosyal güvenlik
destek primleri, iş kazaları hariç hiçbir yarar sağlamıyor. Şöyle ki: 
1)
Hastalanmaları veya kadın işçinin doğum yapması nedeniyle istirahatli ya da
raporlu oldukları günlere ait istirahat parası ödenmez.
2)
Sosyal güvenlik destek primi ödenmiş süreler sigortalılık süresinden sayılmaz.
3)
Bu çalışma süreleri, hizmetlerinin birleştirilmesinde de dikkate alınmaz.
4)
Sosyal güvenlik destek primi olarak ödenen bu primlerin toptan ödemesi yapılmaz
yani geri verilmez.
5)
İş yerinden ayrıldıktan sonra kişiye veya ölümünden sonra hak sahiplerine iade
edilmez.
Peki,
alınan bu primler ne işe yarar ve neye faydası vardır? “Sosyal güvenlik destek
primi” adı altında alınan bu primler sadece ve sadece çalışırken meydana
gelecek iş kazası veya meslek hastalığı haklarından yararlanmak için gereklidir
ve bunun için alınmaktadır. 
Emekliliği
hak eden insanların emekli maaşlarından kesintiler yapılarak çalışma
özgürlüklerinin kısıtlanması Anayasa’ya aykırıdır. Geçim sıkıntısı yaşayan
emekliler yıllarca zorla kayıt dışına itilmişlerdir. 
AKP’nin
şu an, çalışan emeklilerle ilgili bu çalışmasını Cumhuriyet Halk Partisi üç yıl
önce Meclise teklif etmiştir. Üç yıldan bu yana AKP iktidarı neden beklemiştir?
Cumhuriyet Halk Partisi 7 Haziran seçimleri öncesi meydan meydan dolaşarak 11
milyon emeklinin sorunlarını dile getirip emekli aylıklarının düzeltilmesi, yılda
2 maaş ikramiye gibi sosyal söylemlerle ortaya çıktıktan sonra mı AKP iktidarı
devreye girmiştir? Bunları somut olarak meydanlarda dile getirdik ve sizler de
bizden kopya çektiniz emeklilerin oyunu alabilmek için. Şimdi, sosyal güvenlik destek
primini kaldırma kararlılığını gösterdiniz. Neden emeklinin gelirlerinin açlık
sınırının altında olduğunu bildiğiniz hâlde bunları düzeltmek için bir çaba
göstermiyorsunuz? Neden emeklinin yaşam standartlarını yükseltmiyorsunuz? 11
milyon emeklinin birçoğu bankalardan kredi çekiyor, kredi mağduru oluyor, her
birinin maaşlarında kesintiler var. Bu, toplum yaşamında kabul edilemez bir
durumdur. Türkiye’de maalesef emekliler de mutsuzdur, işçiler de mutsuzdur,
memurlar da mutsuzdur, hele hele çiftçiler daha da mutsuzdur. Emeklilere
yaptığınız zamlar, maalesef, zamlarla geri alınmıştır. Şu anda iğneden ipliğe
kadar her şeye en az yüzde 10-15 civarında zam yaptınız ama emeklinin maaşına
gelen zam ayda 100 lira gibi komik bir rakamdır. Onun yanında, BAĞ-KUR primi
ödeyenlerin aylıklarına fazla zam yapmamanıza rağmen prim miktarlarını çok
fazla miktarda artırdınız ve maalesef, BAĞ-KUR’da çalışanlar, kendi hesabına
çalışanlar BAĞ-KUR primlerini ödemekte güçlük çekiyorlar. Yıllarca bu
borçlarını taksitlendirdiler, taksitlerini bile ödemekte güçlük çekiyorlar. 
Bu
duygu ve düşüncelerle yüce Meclisi saygıyla selamlıyorum. (CHP sıralarından
alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
23’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
24’üncü
madde üzerinde üç adet önerge vardır. Önergeleri aykırılık sırasına göre işleme
alacağım. 
İlk
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 24’üncü maddesinde yer alan “Yaşlılık
aylığının başlangıcı ve kesilmesi” ibaresinin “Yaşlılık aylığı ödemesinin
başlangıcı ve kesilmesi” şeklinde değiştirilmesini arz ve teklif ederiz. 
 Mehmet Günal Erhan
Usta  Mustafa Kalaycı
 Antalya Samsun Konya
 Deniz Depboylu Arzu
Erdem İsmail Faruk Aksu
 Aydın İstanbul İstanbul
 Fahrettin Oğuz Tor Emin
Haluk Ayhan
 Kahramanmaraş Denizli
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda değişiklik Yapılmasına Dair Kanun Teklifi’nin (2/434) 24’üncü
maddesinin aşağıdaki şekilde değiştirilmesini arz ve teklif ederiz.
 Bülent
Kuşoğlu  Mahmut Tanal Seyit
Torun
 Ankara İstanbul Ordu
 Musa
Çam Özgür Özel Hüseyin
Çamak
 İzmir Manisa Mersin
MADDE
24 – 5510 sayılı Kanunun 30 uncu maddesinin başlığı “Yaşlılık aylığının
başlangıcı ve sona erdirilmesi” şeklinde değiştirilmiş, üçüncü fıkrasının (a)
bendinde yer alan “bendinin (4) numaralı alt” ve “veya işyerini kapatarak”
ibareleri yürürlükten kaldırılmış, aynı fıkranın (b) bendi aşağıdaki şekilde
değiştirilmiş ve beşinci fıkrası yürürlükten kaldırılmıştır.
“b)
4 üncü maddenin birinci fıkrasının (b) bendi kapsamında çalışmaya başlayanlardan
aylıklarının kesilmesi için yazılı istekte bulunanların yaşlılık aylıkları
talep tarihini takip eden aybaşından itibaren kesilir. Bu sigortalılar hakkında
bu fıkranın (a) bendi hükümleri uygulanır.” 
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 24’üncü maddesinin ikinci fıkrasında yer
alan “(b) bendi kapsamında çalışma” ifadesinin “(a) ve (b) bendi kapsamında
çalışmaya” şeklinde değiştirilmesini arz ve teklif ederiz.
 İdris
Baluken Çağlar Demirel Mehmet
Emin Adıyaman
 Diyarbakır Diyarbakır Iğdır
 Mahmut
Toğrul Kadri Yıldırım Erol
Dora
 Gaziantep Siirt Mardin
 Ayşe
Acar Başaran Mehmet Ali Aslan
 Batman Batman
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
BAŞKAN
– Önerge üzerinde söz isteyen Batman Milletvekili Mehmet Ali Aslan.
Buyurun
Sayın Aslan. (HDP sıralarından alkışlar)
Beş
dakikalık sürenizi açıyorum, buyurun.
MEHMET
ALİ ASLAN (Batman) – Sayın Başkan, değerli Meclis; hepinizi saygıyla
selamlıyorum.
MEHMET
EMİN ADIYAMAN (Iğdır) - Kürsüye geçmeden başlatıyorsunuz.
MEHMET
ALİ ASLAN (Devamla) – Evet, gerçekten, nasıl oluyorsa hep on saniye erken
başlıyor.
Peygamber
(AS) döneminde biri bir kediyi yağmurdan, soğuktan koruduğu için -Ebu
Hureyre’dir ki o yüzden “kedilerin babası” unvanını almıştır- sahabe cennetle
müjdelenmiştir. Yine, aynı şekilde, köpeğe, susayan bir köpeğe kuyudan su veren
bir sahabe yine cennetle müjdelenmiştir ve “Kıyametin kopacağını bilseniz bir
ağaç dikiniz.” diye bir hadisişerif vardır. Yani İslam’ın pak, temiz
uygulandığı yıllarda bitkiye, ağaca, hayvana verilen değeri hepimiz görüyoruz
ve hepimizin malumudur. Ama, bugün, biz o asrın insanlarının torunları olarak
ve büyük kısmımız ümmeti olarak -içimizde çünkü Hristiyan ve Ezidi
kardeşlerimiz de var- bırakın bitkiyi, hayvanları, artık insanların ölümünü izleyecek
kadar ve bahane, gerekçe üretecek kadar maalesef o ruhtan uzaklaşmış
durumdayız. 
Oysaki
ayetikerimede şöyle buyurulmaktadır: 
(Hatip
tarafından Maide Suresi’nin 8’inci ayetikerimesinin okunması)
MEHMET
ALİ ASLAN (Devamla) – “Ey iman edenler! Allah için hakkı ayakta tutanların
lehinde şahitlik ediniz. Bir kavme olan buğzunuz, kininiz sizi adaletsizliğe
götürmesin, sevk etmesin. Adalet gösterin, o takvaya daha yakın olandır.
Allah’tan sakının. Şüphesiz Allah bütün yaptıklarınızdan haberdardır.” (HDP
sıralarından alkışlar) Bizlerin insanlar olarak, insanlık olarak bütün
ölümlerin karşısında durması gerekiyor. Az önce Kadri Hoca Bediüzzaman’ın
sözlerini nakletti, ben biraz daha açayım onu, diyor ki: “Kürtlerin ve
Türklerin birbirine olan nispeti akıl ve kuvvet gibidir. Akılsız bir kuvvet işe
yaramayacağı gibi, kuvvetsiz bir akıl da işe yaramayacaktır. En iyisi bu akıl
ile kuvveti barıştırmak, ittifak ve ittihat etmektir yoksa her iki halkın, her
iki kardeş halkın zararınadır.” Dolayısıyla, bizim bu bağları güçlendirmemiz
gerekiyor, bunun için çaba sarf etmemiz gerekiyor.
Hasankeyf’e de biraz değineceğim. Tabii,
daha doğrusu, 30’uncu maddede Hasankeyf, ben onunla ilgili de konuşacağım.
Sayın Diyanet İşleri Başkanı, Türkiye’de
İslam dininin kurumunun en üst düzeydeki temsilcisidir. Lütfen, çıkıp cenazeler
hakkındaki hükmü açıklasın; lütfen, yaralılar hakkındaki, yardıma muhtaç olan
insanlar hakkındaki hükmü açıklasın. Yaralılara el uzatmamak caiz midir?
Cenazelerin günlerce yerlerde bekletilmesi, panzerlerin arkasından sürüklenmesi
caiz midir, İslam’da öyle bir şey var mıdır? Bunları bir zahmet, lütfen,
açıklasın; bu anlamda da bir sorumluluğu vardır. 
Ve bize hep şu öğretildi: Ben bir
Arap’ım, Mıhallemi’yim; tarih, coğrafya, sosyal bilgiler kitabında 3 tarafımızın
denizlerle çevrili olduğu öğretildi ama geri kalan 3 tarafımızın Kürtlerle
çevrili olduğu öğretilmedi. Bunların ders kitabında yer alması lazım. Komşumuz
Suriye, İran, Irak değil, komşumuz Kürtlerdir. Kürtlerle ittifak ve ittihat
edeceğiz, başka çaresi yok; başka yol aramak gaflettir, büyük kafalara gafletli
olmak yakışmaz.
Teşekkürler. (HDP sıralarından alkışlar) 
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Bir
sonraki önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda değişiklik Yapılmasına Dair Kanun Teklifi’nin (2/434) 24’üncü
maddesinin aşağıdaki şekilde değiştirilmesini arz ve teklif ederiz.
Bülent Kuşoğlu (Ankara)
ve arkadaşları
MADDE
24 – 5510 sayılı Kanunun 30 uncu maddesinin başlığı “Yaşlılık aylığının
başlangıcı ve sona erdirilmesi” şeklinde değiştirilmiş, üçüncü fıkrasının (a)
bendinde yer alan “bendinin (4) numaralı alt” ve “veya işyerini kapatarak” ibareleri
yürürlükten kaldırılmış, aynı fıkranın (b) bendi aşağıdaki şekilde
değiştirilmiş ve beşinci fıkrası yürürlükten kaldırılmıştır.
“b)
4 üncü maddenin birinci fıkrasının (b) bendi kapsamında çalışmaya
başlayanlardan aylıklarının kesilmesi için yazılı istekte bulunanların yaşlılık
aylıkları talep tarihini takip eden aybaşından itibaren kesilir. Bu
sigortalılar hakkında bu fıkranın (a) bendi hükümleri uygulanır.” 
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
KALKINMA BAKANI CEVDET YILMAZ (Bingöl) – Katılmıyoruz
Sayın Başkan.
BAŞKAN – Önerge üzerinde söz isteyen Mersin
Milletvekili Hüseyin Çamak. 
Buyurun Sayın Çamak. (CHP sıralarından alkışlar) 
(Hatip tarafından kürsü önüne pankart konulması)
HÜSEYİN
ÇAMAK (Mersin) – Sayın Başkan, değerli milletvekilleri; Cumhuriyet Halk Partisi
önergesi üzerine söz aldım. Hepinizi saygıyla selamlıyorum. 
Sanırım,
kendi yarattığı mağduriyetleri kaldırma vaatleriyle oy alan bir iktidar
örneğine dünyada pek nadir rastlanır. İşte bizim memleketimiz böyle istisnai
bir iktidara sahip. Yine de hatanın neresinden dönülse kârdır diyerek en
azından bu yarattıkları mağduriyetleri giderme çabasını olumlu bir gelişme
olarak kabul ediyoruz. Bu açıdan, çalışan emeklilerin kesintilerinin
kaldırılması ve asgari ücret artışı gibi Cumhuriyet Halk Partisinin seçim
beyannamesinde de öngörülen değişiklikleri iktidarın uygulamasını memleketimize
bir faydamız olarak düşünüyoruz. Öte yandan, madalyonun öteki tarafıysa tam
anlamıyla içler acısı. İktidar bu zamların faturasını kendi geçimini zar zor
sağlayan sıradan vatandaşlara kesiyor. Bilindiği gibi, SGK primi tavan
ücretinin yüzde 34,5’u oranında prim uygulanmakta. Asgari ücrette yapılan son
değişiklikten sonra bu prim ücretleri de yaklaşık yüzde 30 oranında zamlandı.
Örneğin, eskiden taban prim ücreti olarak 444 lira prim ödeyen kişiler 1 Ocak
itibarıyla 568 lira ödemek zorundalar. Şimdi, iktidara soruyorum: Peki,
vatandaş acaba bunu ödeyebilecek durumda mı? 1 Ocak öncesine göre gelir
düzeylerinde gerekli iyileşmeleri yapmadan vatandaştan nasıl bu kadar
astronomik artışları ödemesini bekliyorsunuz? Cidden çok merak ediyorum. 31
Aralık 2015 ile 1 Ocak 2016 arasında bir günde ne oldu da herkesi bir anda
heybesini dolduran Karunlardan sandınız? Vatandaş isyanda. Prim borçları altmış
günü geçerse vatandaşın tüm sağlık hakları ellerinden alınıyor. Bu asla kabul
edilebilir bir durum değil. Ayrıca, biz Cumhuriyet Halk Partisi olarak “genel
sağlık sigortası” denilen işsiz evlat vergisinden yaklaşık 7 milyon mağdurun 9
milyar lirayı aşan borçlanmalarının silineceğini de seçim beyannamemizde
belirtmiştik. 1 Kasım seçimlerinden önce mevcut iktidar da bunun ne denli büyük
bir hata olduğunu 7 Haziran sonuçlarından anlamış olacak ki Cumhuriyet Halk
Partisinden isabetli feyizler alarak 1 Kasım seçimlerinden önce bizzat Başbakan
bu genel sağlık sigortası borçlarının silineceğini vadetmiştir. Sayın
Davutoğlu’nun seçimlerden önce Üsküdar’da bir kafede bir grup üniversite
öğrencisiyle buluşmasında GSS’den ötürü biriken borçların silineceğine dair
kullandığı ifadeler aynen şöyle: “Borç sıkıntısı içinde strese girmeyin sevgili
gençler. 1 Kasımdan sonra ilk işimiz bütün o borçları silmek olacak.” Oysa 5510
sayılı Kanun’un 67’nci maddesinde yapılan değişikliklerden anlıyoruz ki bu
mağdur gençlerin GSS prim borçları tam olarak silinmiyor. Lise veya
üniversiteyi bitirenlerin GSS giderlerinin sadece iki yıl süreyle devlet
desteğiyle ödenmesi kararlaştırılıyor. Bu borçlar silinmediği gibi, asgari
ücrete gelen zamlarla beraber, ocak ayı itibarıyla yüzde 30 oranında zamlanmış
bir şekilde artmaya devam ediyor. Buna göre, geçen yıl ayda 50 lira
borçlandırılanlar 65 lira, 152 lira borçlandırılanlar 197 lira, 305 lira
ödeyenler ise 395 lira ödemek zorundalar. Gelir testi yaptırmayan veya yaptırsa
bile ödeyemeyen vatandaşları yıllarca faydalanmadıkları sağlık hizmetlerinden
ötürü borçlandırmanın nasıl bir mantığın ürünü olduğunu anlamakta güçlük
çekiyoruz. 
Bir
devlet düşünün ki istihdamını sağlayamadığı vatandaşlarını, zaten yük olmak
zorunda kaldıkları ailelerinin gelir düzeyine göre borçlandırıp bu sürede
faydalandırmadığı sağlık hizmetlerinin parasını ödetmek için “Ne yap ne et,
ailenin maddi durumuna göre bana şu kadar para bul, getir.” diyebiliyor. İşsiz
kalan vatandaşın, sığındığı ailesine ikinci kez mahcup olmasından başka bir
anlam ifade etmeyen böyle bir uygulama acilen zorunlu olmaktan çıkarılmalıdır.
Devletimiz, milyonlarca Suriyeli mülteciye uyguladığı gibi, insan hakkı olan sağlık
hizmetini kendi halkına da ücretsiz sunmalıdır. 
Özellikle,
GSS konusundaki haksızlıkların düzeltilmemesi nedeniyle hâlen ciddi eksiklikler
olmasına rağmen ilgili maddelerde az da olsa bir iyileşme olmasından ötürü
Cumhuriyet Halk Partisi olarak bu yasal…
(Mikrofon
otomatik cihaz tarafından kapatıldı) 
HÜSEYİN
ÇAMAK (Devamla) – …değişikliklere “Yetmez ama evet.” diyerek destek vereceğiz.
Fakat bizden feyzalırken bir dahaki sefere böyle yarım yamalak değil de tam
olarak uygulayabilecek şekilde alabilirlerse daha fazla memnun olacağımızı da
belirtmek isterim.
Saygılar
sunarım. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sonraki
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 24’üncü maddesinde yer alan “Yaşlılık
aylığının başlangıcı ve kesilmesi” ibaresinin “Yaşlılık aylığı ödemesinin başlangıcı
ve kesilmesi” şeklinde değiştirilmesini arz ve teklif ederiz.
Fahrettin Oğuz Tor
(Kahramanmaraş) ve arkadaşları
BAŞKAN
- Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
BAŞKAN
– Önerge üzerinde söz isteyen Kahramanmaraş Milletvekili Fahrettin Oğuz Tor.
Buyurun
Sayın Tor. (MHP sıralarından alkışlar)
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; 68 sıra
sayılı Kanun Tasarısı’nın 24’üncü maddesi üzerinde Milliyetçi Hareket Partisi
adına söz almış bulunuyorum. Bu vesileyle yüce heyetinizi saygıyla selamlarım.
Değerli
milletvekilleri, görüşülmekte olan yasa tasarısının 24’üncü maddesiyle emekli
olduktan sonra BAĞ-KUR kapsamında çalışmaya devam eden esnafın emekli
aylıklarından kesilen yüzde 10 oranındaki sosyal güvenlik destek primi
kesintisinin kaldırılması amaçlanmıştır. MHP olarak her zaman olduğu gibi,
milletimizin yararına gördüğümüz her konuda olduğu gibi, seçim beyannamemizde
de beyan ettiğimiz üzere BAĞ-KUR’lulardan sosyal güvenlik destek priminin
kaldırılmasını destekliyoruz. Hatta, yapılan düzenlemede geç kalındığını da
söylemek isterim.
Değerli
milletvekilleri, çok güzel bir deyimimiz var: “Üslububeyan ayniyle insan.”
Tabii, siyasete, üsluba nezaketin hâkim olması, sevginin, saygının, barışın
hâkim olması güzel bir şey, buna gönülden inanıyorum ancak ülkemizin birlik ve
bütünlüğü, vatanımızın bölünmezliği için canla başla, fedakârca mücadele eden
güvenlik güçlerimizi kurdukları tuzaklarla alçakça şehit edenlere de
huzurunuzda alçak ve hain demek bir vatan borcudur. (MHP ve AK PARTİ
sıralarından alkışlar) 
Bu
vesileyle, Diyarbakır’da bugün şehit edilen, alçakça, kalleşçe kurulan
tuzaklarla şehit edilen 3 güvenlik görevlimize… 4 güvenlik görevlimize -4 olmuş
maalesef- Allah’tan rahmet diliyorum, yaralılarımıza acil şifalar diliyorum ve
bu şehitlerimizin son olması da en büyük dileğimdir. 
Değerli
milletvekilleri, geçtiğimiz günlerde, Diyarbakır’da ve Silopi’de PKK’lı vatan
hainleri katillerin açtığı ateş sonucu yaralanan yiğit gazilerimizi Gülhane Tıp
Akademisinde ve diğer hastanelerde ziyaret ettim. Terör örgütünün, açılım
sürecinde yaptığı yığınakları, yerleştirdiği bombaları, kazdığı hendekleri
olayın gazilerinden dinledim. Öyle ki teröristler hendeklere, menfezlere bomba
yerleştirmenin ötesinde bina dışı kapı arkalarına, dairelerin iç oda kapıları
arkalarına, bahçe duvarlarının diplerine, elbise, yatak dolaplarına,
gardıropların içlerine, hiç tahmin edilemeyecek yerlere, polisimizi, askerimizi
tuzağa düşürerek katletmek amacıyla bomba düzenekleri kurduklarının resimlerini
gördüm. Elbette bunlar bir anda olmamıştır. Uzun süreyi alan örgütsel eğitimden
sonra bunların gerçekleştirildiğinden şüphe yoktur. Dağ kadrolarının,
silahların şehirlere indirildiği, açılım süreci içinde yapıldığından da şüphe
yoktur. Bunu Hükûmet yetkilileri, AKP yöneticileri de açıkça ifade etmiştir.
Bu
sebeple açılım süreci, Türkiye’nin, özellikle de yöre halkının çok büyük
şekilde aleyhine olmuştur. Terörün bu hâle gelmesinin tek sebebi “açılım
süreci” adı altında teröristlerin beslenmesi ve şehirlere inmesine göz
yumulmasıdır. 
Geçen
gün Sayın Cumhurbaşkanı kaymakamlara hitap etti. Ajans haberlerine göre PKK’ya
yüklenerek “Bu vatan hainlerinin dertlerini biz biliyoruz; dert bizi bölmek,
parçalamak.” dedi; “Müslüman aynı delikten iki defa ısırılmaz.” hadisişerifini
söyledi. Hainlerin amacının bu olduğu 7 Haziran seçimlerinden sonra ortaya
çıkmış bir durum değildir. Buna rağmen Cumhurbaşkanının geldiği noktayı
önemsiyor ve bu beyanları bir daha PKK’ya ısırılmayacağının sözü olarak kabul
ediyorum. 
İnşallah,
Türkiye’miz, bir ikinci defa açılım safsatasıyla meşgul edilmez ve -altını
çizerek söylüyorum- hiçbir siyasi çıkar gözetilmeden benzer açılım süreçleri
bir daha yaşatılmaz. Hayır bundadır. 
Gece
gündüz demeden, soğuk, kış kar demeden büyük fedakârlıkla ülkenin birliği ve
dirliği için çaba gösteren yiğit güvenlik görevlilerimizi de burada saygıyla
selamlıyorum. 
Bununla
beraber, yıllarca oturup kalktığım, aynı sofraları yüzlerce defa paylaştığım,
birçok dostumun, arkadaşımın olduğu Diyarbakırlı, Batmanlı, Mardinli, Siirtli,
Şırnaklı, kısaca yöre halkı ülkesini sever, milletini sever, samimidir, mütedeyyindir,
vatanseverdir, birlikten ve dirlikten yanadır. Fazla bir sesi çıkamıyorsa tek
sebebi tehdittir, silahlı terördür. Teröristlerle mücadele ederken yöre
halkının incitilmemesi de en büyük arzumdur. 
Bu
sebeple, saygıyla selamlıyorum. (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
24’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Sayın
milletvekilleri, yeni madde ihdasına dair bir önerge vardır. Önergeyi okutup
Komisyona soracağım. Komisyon önergeye salt çoğunlukla yani 21 üyesiyle
katılırsa önerge üzerinde yeni bir madde olarak görüşme açacağım, Komisyonun
salt çoğunlukla katılmaması hâlinde ise önergeyi işlemden kaldıracağım.
Şimdi
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 24’üncü maddesinden sonra gelmek üzere
aşağıdaki maddenin eklenmesi ve diğer maddelerin buna göre teselsül
ettirilmesini arz ve teklif ederiz.

 Erkan Akçay  Mustafa
Kalaycı  Kamil Aydın
 Manisa  Konya
 Erzurum
 Oktay Vural  Zihni
Açba  Erkan Haberal 
 İzmir  Sakarya
 Ankara 
"MADDE
25 - 31/5/2006 tarihli ve 5510 sayılı Sosyal Sigortalar ve Genel Sağlık
Sigortası Kanununun 41 inci maddesinin birinci fıkrasının (a) bendi aşağıdaki
şekilde değiştirilmiş, birinci fıkraya aşağıdaki (k) ve (l) bentleri eklenmiş,
üçüncü fıkrasının birinci cümlesinden sonra gelmek üzere aşağıdaki cümle
eklenmiş, dördüncü fıkrasının (a) bendinde yer alan "(a), (b), (d), (e),
(f), (g), (h) ve (j) bentleri" ibaresi "(a), (b), (d), (e), (f), (g),
(h), (j) ve( k) bentleri" şeklinde değiştirilmiştir.
"a)
Kanunları gereği verilen ücretsiz doğum ya da analık izni süreleri ile 4 üncü
maddenin birinci fıkrasının (a), (b) ve (c) bentleri kapsamındaki sigortalı
kadının, üç defaya mahsus olmak üzere ve sigortalılık şartı aranmaksızın doğum
tarihinden sonra iki yıllık süreyi geçmemek kaydıyla borçlanılacak sürelerde
uzun vadeli sigorta kolları açısından sigortalı sayılmaması ve çocuğunun
yaşaması şartlarıyla talepte bulunulan süreleri,"
"k)
Tabii olduğu sosyal güvenlik hükümlerine göre emekli yaşını doldurduğu halde
halen çalışan veya mücbir sebeple sosyal güvenlik kurumuyla ilişiğine ara
vermiş olanların beş yıla kadar eksik süreleri,"
"l)
3308 sayılı Mesleki Eğitim Kanununda belirtilen çıraklar ile meslek liselerinde
okumakta iken veya yükseköğrenimleri sırasında staja tabi tutulan öğrencilerin
çıraklık ve staj süreleri,"
"Birinci
fıkranın (l) bendinde geçen sürelerin borçlanılması halinde, çıraklık ve stajın
başladığı tarih, sigortalılık başlangıç tarihi olarak esas alınır."
BAŞKAN
– Sayın Komisyon, önergelere salt çoğunlukla katılabiliyor musunuz?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Sayın Başkanım…
ÖZGÜR
ÖZEL (Manisa) – Sayın Başkan, önce Komisyonu davet etsinler. Böyle bir,
doğrudan irade belirtemezler.
BAŞKAN
– Evet, belki davet edecektir.
Buyurun,
Komisyon üyelerini davet edin.
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Sayın Başkanım, Komisyon
üyelerimizi davet ediyoruz.
Sayın
Başkanım, Komisyonumuzun salt çoğunluğu olmadığından madde ihdası talebine
katılamıyoruz.
ERKAN
AKÇAY (Manisa) – Sayın Başkan…
BAŞKAN
– Buyurun Sayın Akçay.
ERKAN
AKÇAY (Manisa) – Sayın Başkan, Komisyon üyeleri davet edilir, beklenir, ondan
sonra da… Böyle mütereddit bir hâlde böyle bir davet söz konusu olmaz. Zaman
zaman, işte muhalefetin önergeleri… Şimdi Sayın Kâtip Üye okudu; bu, madde
ilavesine ilişkin son derece makul, mantıklı, yapıcı bir tekliftir; madde ilavesi
öneriyoruz. Bunun kabul edilmeme gerekçesini biz şahsen düşünemiyoruz. Bu 68
sıra sayılı Kanun Tasarısı’nın da tam da ruhuna uyan bir düzenleme önerisi
getiriyoruz. Komisyon üyesi arkadaşlarımızın da gelip bunu değerlendirmemizde
büyük fayda vardı.
BAŞKAN
– Sayın Akçay, evet, Komisyon üyeleri…
ERKAN
AKÇAY (Manisa) – Sayın Başkan, tutanaklara girmesi bakımından da söylüyorum.
BAŞKAN
– Tabii, tabii, buyurun Sayın Akçay.
ERKAN
AKÇAY (Manisa) – Özetle, değerli arkadaşlar, doğum yapıp daha sonra sigortalı
bir işe giren kadınlara doğum borçlanma imkânı getiriliyor iki yıl süreyle ve
bir diğer husus da yaşa takılanlarla ilgili düzenleme. 
Ve
en son olarak da çıraklar ve staj yapan öğrencilerin sosyal güvenlik
sigortalılık başlangıç tarihi olarak kabul edilmesini öneren bir önergedir. 
Onun
için Komisyonu ben davet ediyorum. 
BAŞKAN
– Teşekkürler Sayın Akçay. 
Komisyon
önergeye salt çoğunlukla katılamamış olduğundan önergeyi işlemden kaldırıyorum.

ÖZGÜR
ÖZEL (Manisa) – Sayın Başkan…
BAŞKAN
– Sayın Özel, sizin bir söz talebiniz var. 
Buyurun.

ÖZGÜR
ÖZEL (Manisa) – Sayın Başkan, biraz önce… Uzun süredir böyle bir şeyin
yaşanmasını zaten bekliyorduk ve bunun yaşanması son derece doğal ve bir somut
gerçeği apaçık bütün Meclisin gözleri önüne serecek bir durumla karşı karşıyayız.

Hükûmet
güvenoyu aldığı günden itibaren Meclise şu ana kadar 1.230 küsur yasa teklif ve
tasarısı sevk edilmiş, yani milletvekilleri büyük bir şevkle çalışmak
istiyorlar. Bunların komisyonlara dağılımına baktığımızda ve bunların asıl
komisyon olarak Meclis Başkanlığından nasıl gönderildiğine baktığımızda, bunlar
Hükûmetten gelen kanun tasarılarının -uluslararası anlaşmalar olan ve mecburen
Dışişleri Komisyonunda görüşülenleri hariç- neredeyse tamamı Plan Bütçe
Komisyonuna yollanmış. Diğer tali komisyonlar, yazılar kendisine geldikten
sonra, normal dünya saatiyle on dört ila on altı saat ama Meclis çalışma
saatiyle bir buçuk, iki saat içinde “İş yoğunluğumuzdan dolayı görüşülemez.”
deyip Plan Bütçeye yazılar yollanmış ve Plan Bütçede torba olarak görüşülmüş ve
buraya da daha önce de anlattığım gibi, İç Tüzük’ün 91’inci maddesinin ruhuna
da aykırı olarak, 12 maddelik kanun bile 6’lı iki parçaya bölünerek maddeler
görüşülmeden yollanmış. 
Ayrıca,
aynı anda Plan Bütçeden çıkmış, yani asli komisyonun Plan Bütçe olduğu bir
kanun görüşülürken Plan Bütçe Komisyonu da çalışmalarına devam ediyor. Bu,
günlerdir böyle, bundan sonra da böyle olacak bir süre boyunca. 
Şimdi,
sizin yaptığınız, düzeltiyorum, Adalet ve Kalkınma Partisinin yönlendirmesi ve
Meclis Başkanlığının göz yummasıyla yapılan “torba kanun artı temel kanun”
tekniği şu noktaya götürüyor bizi… 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Mecliste Plan Bütçe Komisyonunun kanunu görüşülüyor.
BAŞKAN
– Tamamlayalım Sayın Özel. 
Tekrar
butona basın bir Sayın Özel, söz isteme…
ÖZGÜR
ÖZEL (Manisa) – Mecliste Plan Bütçeden geçmiş bir kanun görüşülüyor, yukarıda
Plan Bütçe Komisyonu çalışıyor.
Milliyetçi
Hareket Partisi son derece meşru, İç Tüzük’ten kaynaklı, vatandaşın yararına olduğuna
bizim de katıldığımız bir teklif getiriyor buraya, diyor ki doğum borçlanması.
Burada yeni madde ihdası olduğu için Komisyonun salt çoğunlukla katılması
lazım. Ama bir tane Plan Bütçe Komisyonu var arkadaşlar. O Plan Bütçe Komisyonu
burada durup salt çoğunluğu mu sağlayacak, yukarıda bütçe görüşmesi mi yapacak?
Dolayısıyla,
siz bu tip bir yasama tekniği kullanarak Plan Bütçe Komisyonunu, onunla ilgili
bir kanun burada görüşülürken orada bloke etmek vasıtasıyla bir siyasi partinin
Anayasa’dan ve İç Tüzük’ten gelen yeni madde ihdası hakkını gasbediyorsunuz.
Böyle bir yasama olmaz. Bunu yaptığınız takdirde, bu şu demektir: Türkiye
Cumhuriyeti Büyük Millet Meclisinde hiçbir muhalefet partisi, hatta iktidar
partisi yeni madde ihdası yapamaz. Fiilî imkânsızlık yaratıyorsunuz. Ha,
iktidar ne yapar? Göz kırpar, yukarıdaki ara verir, aşağı koşar gelirler,
yapar. Peki, Milliyetçi Hareket Partisinin bu önerisinde, yarın bizim, HDP’nin
önerisinde bu nasıl olacak? Bir teknik imkânsızlık yaratılıyor. Bunu, benzer uygulamaları
yapmayacağına söz vermiş olan ama şu ana kadar bütün kanunları torba getiren
Sayın Davutoğlu’nun sözünü tutmadığı ve tutmamaya devam ettiğinin önce altını
çizip… 
Elbette
ki böylesine, vatandaş yararına maddelere katılıyoruz ama bu kötü yasama tekniğine
iştirak etmiyoruz ve ileride, yaptığınız bu tip yasamaların tamamında Anayasa
Mahkemesi açısından, şekil yönünden de ruh yönünden de aykırılık vardır. Bu
hatanın telafi edilmesi için de yarın yapılacak olan Danışma Kuruluna Sayın
Meclis Başkanının bizzat başkanlık etmesini ve bu konuda Plan Bütçe
Komisyonundan 2 tane… Yani Nasrettin Hoca’nın fıkrasında olduğu gibi “Kedi
buradaysa ciğer nerede?” Plan Bütçe buysa yukarıdakiler ne? Yukarıdakiler Plan
Bütçe Komisyonuysa burada nasıl salt çoğunluğu sağlayacağız? Yüce Meclisin
takdirine sunuyorum. (CHP sıralarından alkışlar)
BAŞKAN
– Teşekkürler Sayın Özel.
Tabii,
olağan, geçmişten beri uygulanan bir durum. İç Tüzük’e uygun olarak şimdi bütçe
görüşmeleri yapılıyor o tarafta, Komisyon geç saatlere kadar çalışıyor sizlerin
de malumu, aynı şekilde burada da Komisyon tabii ki var.
ERKAN
AKÇAY (Manisa) – Sayın Başkan…
BAŞKAN
– Sayın Akçay’a da söz vereyim, sonra sayın Komisyona söz vereceğim.
Buyurun
Sayın Akçay.
ERKAN
AKÇAY (Manisa) – Teşekkür ederim Sayın Başkan.
Sayın
Özel çok önemli bir konuya temas etti. Keşke bu tartışmaları Sayın Bostancı da
burada izleyebilseydi; şimdi, muhalefet olarak verilen önergelerin de iktidar
partisi tarafından hangi ciddiyetle ve samimiyetle ele alınıp alınmadığı hususu
da vuzuha kavuşurdu. 
Şimdi,
bütçe görüşmeleri mazeret gösteriliyor Adalet ve Kalkınma Partisi tarafından
ancak bütçe görüşmelerinden evvel de yine Plan Bütçe Komisyonundan çıkan ve
bundan evvelki görüştüğümüz kanun tasarısı Genel Kurulda görüşülürken de Plan
Bütçe Komisyonu yine aynı şekilde çalışmaya devam etti. Oysa bu böyle değildi,
bu yeni dönemde böyle olmaya başladı ağırlıklı olarak. Bu sıkışmalarda belki
makul görülecek durumlar da olabilir ama bu defa, gelebilecek önerileri bloke
etme durumuyla da karşı karşıya kalınıyor, İç Tüzük’ün ve Türkiye Büyük Millet
Meclisinin çalışma ruhuna da aykırı olarak bunu değerlendiriyoruz. 
Şimdi,
Komisyon temsilcisi arkadaşımızın Komisyonu davet şekli bile yadırgadığımız bir
tutum oldu yani bu, kabul edilemez bir durum. Bunun mutlaka bu görüşmelere,
tartışmalara tanık olan bir Başkan Vekili olarak inşallah sizin de bulunduğunuz
Danışma Kurulunda Meclis Başkanıyla birlikte bunları değerlendirip, bir
açıklığa kavuşturup doğrusunu yapmamızda fayda var Sayın Başkan.
Teşekkür
ediyorum.
BAŞKAN
– Teşekkür ediyoruz.
Sayın
Komisyonun söyleyeceği bir şey var mı?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Sayın Başkanım, değerli
milletvekilleri; Plan ve Bütçe Komisyonumuz bugün Aile ve Sosyal Politikalar
Bakanlığının bütçesinin görüşmesini tamamladı, saat 20.00’de de bu görüşme sona
erdi. Biz de burada, daha önce belirtildiği gibi 68 sıra sayılı Gelir Vergisi
Kanununu ile Bazı Kanunlarda Değişiklik Yapılmasına Dair Kanun Tasarısı’nın
görüşmesini yapmaktayız. 
Milliyetçi
Hareket Partisinin vermiş olduğu önergede, önerge sahipleri de burada
bulunmamaktadır. Biz Komisyonu davet ettiğimizde, şu anda Genel Kurulda
Komisyon üyelerimize baktığımızda çoğunluğu sağlayamayacağımızdan dolayı bu
ifadeyi belirttik. 
KAMİL
AYDIN (Erzurum) – Yapmayın ya, 5’imiz de buradayız.
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Şu anda Plan ve Bütçe
Komisyonu üyeleri olarak biz de buradayız. Salt çoğunluk olmadığı için bu madde
ihdası talebine katılamadığımızı ifade ettik.
ERKAN
AKÇAY (Manisa) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Sayın Akçay…
Şimdi,
sayın milletvekilleri, Sayın Akçay, Sayın Özel, hepiniz de çok iyi biliyorsunuz
ki Meclisin, Genel Kurulun çalışma saatleri içerisinde çoğunlukla komisyonlar
çalışıyor. Bu gelenek, hem teamül olarak hem de Meclis İçtüzüğü’ne uygun bir
şekilde devam eden bir gelenek. Dolayısıyla, bunda ne İç Tüzük’e bir aykırılık
var ne de teamüllere bir aykırılık var. Bir taraftan komisyonlar çalışırken
öbür taraftan da Genel Kurulda, Genel Kurulun gündemine gelen kanun tasarı ya
da tekliflerini hep birlikte görüşüyoruz. Yani bu yeni olan bir hadise değil,
İç Tüzük’e aykırı bir hadise değil. Dolayısıyla, bunun böyle bilinmesi
gerekiyor.
Sayın
Akçay’ın tekrar söz talebi oldu. 
ERKAN
AKÇAY (Manisa) – Teşekkür ederim Sayın Başkan.
Yani
bunu bir tartışma, bir polemik şeklinde sürdürmek niyetinde değilim. Öncelikle
önerge sahipleri, 4 arkadaş olarak buradayız.
Şimdi,
Plan ve Bütçe Komisyonunda yıllarca görev yaptık. Genel Kurulda bulunan
arkadaşlarımız da gayet iyi bilir. Bırakalım Genel Kuruldaki bir görüşmeyi, bir
yoklama olduğunda nasıl aniden emrivaki bir şekilde Plan ve Bütçe Komisyonu
çalışmalarına ara verdiklerini ve burada toplantı veya karar yeter sayısı için
çoğunluk sağlamaya çalıştıklarını, bu yüzden en az bir saat, iki saat Plan ve
Bütçe Komisyonu çalışmalarını aksattıklarını gayet iyi biliyoruz. 
Burada
yapılması gereken şuydu: Plan ve Bütçe Komisyonu Başkanına gerekli haber de
gönderilir, bu davet yapılırdı. Yani, burada Plan ve Bütçe Komisyonu üyesi olan
belki vardır ama pek zannetmiyorum, belki birkaç arkadaşımız olabilir. Plan ve
Bütçe Komisyonu Başkanı Sayın Bilgiç’e buradaki Komisyon temsilcisi tarafından
haber gönderilmesi gerekirdi, bu yapılmadı. Mazeret değil bunlar yani iktidar
partisi isterse bir yoklama için dahi Plan ve Bütçe Komisyonunu saatlerce
çalıştırmayabiliyor.
Teşekkür
ederim.
BAŞKAN
– Teşekkürler Sayın Akçay.
Sayın
Özel... 
Sayın
Özel, lütfen kısa. Artık konuyu zaten konuştuk.
ÖZGÜR
ÖZEL (Manisa) – Yani, zaten amacımız kaliteli yasama.
BAŞKAN
– Aynen.
ÖZGÜR
ÖZEL (Manisa) – Ona katkı sağlamaya çalışıyoruz, bir polemik yaptığımız yok ama
sayın sözcü aslında şunu söyledi: Saat sekize kadar çalıştı. Biz de biliyoruz,
arkadaşlarımız geldiler, bilgi verdiler. Bir kısmı burada.
BAŞKAN
– Dün gece de sabaha karşı dörde kadar çalıştı herhâlde. 
ÖZGÜR
ÖZEL (Manisa) – Dün gece de dörde kadar çalıştı. Saat sekizden önceki saatlerde
burada partilerden bir tanesi yeni madde ihdası talep edebilir mi? Edebilir.
RAMAZAN
CAN (Kırıkkale) – Ama onu hesap ediyoruz.
ÖZGÜR
ÖZEL (Manisa) – Milletvekillerinin görevi başta burayı takip etmek ama siz
buradaki sıkıntıyı komisyon ile Parlamentonun eş zamanlı çalışması olarak
görürseniz onda bir sıkıntı yok, İç Tüzük ona cevaz veriyor. Sıkıntı, hem
gelenekselleşmiş hem de aslında Parlamentonun ruhuna uygun olarak Plan ve
Bütçeden çıkmış bir kanun Mecliste görüşülürken Plan ve Bütçeyi çalıştırmamak.
Sayın Erkan Akçay o konudaki geleneğin çok içinde olmuş birisidir. Komisyonun
geçmiş dönem Başkanı Manisa Milletvekilimiz biraz önce buradaydı. Plan ve
Bütçeden çıkmış bir kanun burada görüşülürken hem bütün grupların Plan Bütçe
üyeleri bu işe katkı sağlamak hem de iktidar partisi grubunun bunu burada takip
etmek gibi yükümlülüğü var, kaliteli yasama bunu gerektirir. Siz, sanki iki
Plan Bütçe Komisyonu varmış gibi, bir tanesinin burada, bir tanesinin orada
görev yapmasını sağlayamazsınız. Sıkıntı, esas sorun şu: Bu kanunun içinde,
örneğin doğum yapan kadın memurlara altı aya kadar yarım gün çalışma olanağı tanıyan
6’ncı maddenin Plan Bütçede değil, Aile, Çalışma ve Sosyal İşler Komisyonunda
asıl komisyon olarak görüşülmesi gerekirdi. Şu anda burada Çalışma Bakanı
oturuyor olurdu, yanında Çalışma Komisyon sözcüsü olurdu, Plan Bütçe de orada
onu görüşürdü. 
RAMAZAN
CAN (Kırıkkale) – O ayrı bir konu. 
ÖZGÜR
ÖZEL (Manisa) – Ama, siz hepsini Plan Bütçeye yolladığınız için ve Plan Bütçe
ile Meclisin Plan Bütçeden çıkmış bir kanununu eş zamanlı müzakereye açtığınız
için bu fiilî imkânsızlık çıkıyor. Ortaya çıkan şu: “Plan Bütçe sekizde
kapandı.” E, sekize kadar ne olacak? 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Dün gece dörde kadar çalıştı. Nasıl olacak? Bu insanlar biyonik
insanlar değil. 
BAŞKAN
– Teşekkür ediyoruz. 
ÖZGÜR
ÖZEL (Manisa) – Siz fiilen, burada Plan Bütçe Komisyonu üyelerinin olmaması
dolayısıyla yeni madde ihdası konusunda da özgürce fikir belirtmelerine engel
oluyorsunuz. Bunu anlatıyoruz. 
BAŞKAN
– Sayın Özel, teşekkür ediyoruz. 
Şunu
da özellikle belirteyim: Başkanlık Divanı olarak biz toplandık, malum 23
üyesiyle, tüm siyasi parti gruplarına ait idare amiri ve kâtip üye, Meclis
başkan vekilleri de dâhil olarak. Genel Kurulun çalışma saatleri içerisinde
komisyonların da çalışmasını oy birliğiyle orada karara bağladık, bunu
özellikle söyleyeyim ama söylediğinizi de anladım ben; bunu antrparantez
belirtiyorum. 
ÖZGÜR
ÖZEL (Manisa) – Sayın Başkan, tutanağa geçsin, bir daha söz istemeyeyim. 
BAŞKAN
– Anladım ben, söylediğinizi anladım. Tamam, aykırılık yok. 
ÖZGÜR
ÖZEL (Manisa) – Bizim o konuda bir itirazımız yok. İtirazımız, bir komisyondan
çıkmış bir kanun müzakere edilirken o komisyonun aynı anda çalışması. Yoksa,
şurada Plan Bütçe oturuyorken dışarıda Millî Eğitim çalışacak tabii ama hem
Millî Eğitim orada çalışacak hem burada, iki tane Millî Eğitim Komisyonu yok,
sonra demeyesiniz “Paralel komisyon mu vardı, beni aldattılar?” diye. (CHP
sıralarından alkışlar) 
BAŞKAN
– Peki Sayın Özel. 
25’inci
madde üzerinde üç adet önerge vardır, önergeleri aykırılık sırasına göre işleme
alacağım ve ilk önergeyi okutuyorum: 
Türkiye Büyük Millet Meclisi
Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 25’inci maddesinde yer alan “bendine tabi
olarak” ibaresinin “bendi hükümlerine tabi olarak” şeklinde değiştirilmesini
arz ve teklif ederiz. 
 Mehmet
Günal  Erhan Usta Mustafa
Kalaycı
 Antalya
 Samsun  Konya
 Arzu
Erdem  Mehmet Necmettin Ahrazoğlu İsmail
Faruk Aksu
 İstanbul Hatay
 İstanbul 
 Deniz
Depboylu Emin Haluk Ayhan
 Aydın Denizli
Türkiye Büyük
Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 25’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
 Bülent
Kuşoğlu Mahmut Tanal  Çetin
Osman Budak
 Ankara
 İstanbul Antalya
 Kazım
Arslan  Musa Çam  Lale
Karabıyık
 Denizli İzmir Bursa
 Seyit
Torun 
 Ordu
MADDE 25- 5510
sayılı Kanunun 47 nci maddesinin onbeşinci fıkrasının (c) bendi aşağıdaki
şekilde değiştirilmiştir. 
“c) 4 üncü
maddenin birinci fıkrasının (b) bendine tabi olarak çalışma hayatına başlayanlar
hakkında ilgisine göre 6 ncı maddenin birinci fıkrasının (n) bendi veya 30 uncu
maddenin üçüncü fıkrası hükmü uygulanır.”
BAŞKAN – Şimdi
maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 25’inci maddesinin (2)’nci fıkrasında
yer alan “(b) bendine tabi olarak çalışmaya” ifadesinin “(a) ve (b) bendine
tabi olarak çalışmaya” şeklinde değiştirilmesini arz ve teklif ederiz. 
 İdris
Baluken  Çağlar Demirel  Garo
Paylan 
 Diyarbakır Diyarbakır İstanbul
 Erol
Dora Gülser Yıldırım Abdullah
Zeydan 
 Mardin
 Mardin  Hakkâri

BAŞKAN – Komisyon
önergeye katılıyor mu? 
PLAN VE BÜTÇE
KOMİSYONU SÖZCÜSÜ MEHMET HABİB SOLUK (Sivas) – Katılamıyoruz. 
BAŞKAN – Hükûmet
katılıyor mu? 
KALKINMA BAKANI
CEVDET YILMAZ (Bingöl) – Katılmıyoruz Sayın Başkan. 
BAŞKAN – Önerge
üzerinde söz isteyen Hakkâri Milletvekili Abdullah Zeydan. 
Buyurun Sayın
Zeydan. (HDP sıralarından alkışlar)
ABDULLAH ZEYDAN
(Hakkâri) – Sayın Başkan, sayın milletvekilleri; 68 sıra sayılı Kanun
Tasarısı’nın 25’inci maddesi üzerinde verdiğimiz önerge için söz aldım.
Hepinizi saygıyla selamlıyorum. 
Türkiye’nin yer
altı ve yer üstü zenginlikleri, Türkiye’nin coğrafik ticari avantajları
Türkiye’deki insanların yaşam standardının daha yüksek olmasını gerektiriyor. 
Yalnız,
son kırk yıldır akan kardeş kanı, maalesef, Hükûmet yetkililerinin de
açıkladığı gibi 1 trilyon dolarımıza mal olmuş ve 50 bine yakın insanımızın
hayatını kaybetmesine sebep olmuştur. Eğer bu kadar para, bu akan kardeş kanına
gitmeseydi, bugün asgari ücret 1.300 lira değil, en az 5 bin lira olurdu. 
Bugün
akan kardeş kanının durması için -geçmişte de Sayın Cumhurbaşkanının birkaç
söylemini- geçen günkü konuşmamda da dile getirdim. Hepimizin temennisi, bir an
önce bu akan kardeş kanının durması ve herkesin eşit, özgür, demokratik bir
yaşam içerisinde yaşam fırsatı bulmasıdır.
Şimdi,
Sayın Kalkınma Bakanımız buradayken ben geçmişte, 2009 yılında Hakkâri’de
yaptığı bir konuşmayı anımsatmak istiyorum. 2009 yerel seçimlerinden sonra
Sayın Bakan Hakkâri AK PARTİ İl Kongresine geldiğinde -yanlış hatırlıyorsam
lütfen düzeltsin- son seçimlerde aldıkları oyun çok yetersiz ve az olduğunu…
NİHAT
AKDOĞAN (Hakkâri) – Sayın Bakan dinlemiyor.
ABDULLAH
ZEYDAN (Devamla) - …ama muhalefet partileri gibi bu suçu halka yüklemediğinizi;
“Evet, kamusal yatırımlar yapılmış, yollar yapılmış ama halkımızın gönlüne
giden yolu inşa edememişiz demek ki biz az oy almışız.” demişti.
Herhâlde
Sayın Bakan dinlemiyor ama tutanaklardan dinleyebilir.
Evet,
değerli arkadaşlar, bugün biz eğer Hakkâri halkının, o bölge halkının gönlüne
girmek istiyorsak, o yolu inşa etmek istiyorsak, bugün Cizre’de 24 yaralı
yurttaşımızın tedavi edilmelerinin olanağını sağlayabilmeliyiz. Eğer Hakkâri
halkının gönlüne giden yolu inşa etmek istiyorsak, vahşi, barbar DAİŞ çetesine
karşı Şengal’de, Kerkük’te, Mahmur’da, Gire Spi’de, Kobani’de hayatını
kaybeden, Türkiye Cumhuriyeti vatandaşı olan 16 tane Hakkârili insanın
cenazesinin Türkiye Cumhuriyeti devletine girişine izin vermemiz gerekiyordu.
Şimdi, biz hem “Hakkâri halkının gönlüne giden yolu inşa etmek istiyoruz.”
diyeceğiz hem de Hakkârili çocukların, o gençlerin ailelerinin cenazelerini
almasına müsaade etmeyeceğiz. Değerli arkadaşlar, bu anlamda Hükûmetin bu
insani boyuttaki talepleri, ailelerin taleplerini bir daha gözden geçirmesini
temenni ediyoruz. 
Değerli
arkadaşlar, biliyorsunuz, 7 Hazirandan sonra AK PARTİ Türkiye halklarına
istikrarı vadetti ve bugün Türkiye halklarının ortaya koyduğu iradeyi biz tam
boyutuyla tartışamayız. Biz saygı duyuyoruz ama bu halkın çözümden,
istikrardan, barıştan yana taleplerinin bir an önce hayata geçmesi adına ve
tekrar yöre halkının gönlüne giden yolu inşa etme adına bu güvenlikçi
politikalardan bir an önce vazgeçilmesi lazım. Bugün Cizre’deki bu 24 tane
yaralı vatandaşımızın alınması adına, 3 tane milletvekilimizin çok insani
duyarlılık yaratma adına başlattığı bir açlık grevi var ve 2 milletvekilimizin
telefonlarına şu anda ulaşılamıyor. Yani bu gibi konular gerçekten halkımızı
üzüyor, bizleri üzüyor. Bu gibi uygulamalara bir an önce son verilmesi lazım.
Hepinizi
saygıyla selamlıyorum. (HDP
sıralarından alkışlar)
BAŞKAN – Önergeyi oylarınıza sunuyorum: Kabul edenler…
Kabul etmeyenler… Önerge kabul edilmemiştir.
MAHMUT
TOĞRUL (Gaziantep) – Karar yeter sayısı istiyoruz Başkanım.
BAŞKAN
– Geç kaldın.
MAHMUT
TOĞRUL (Gaziantep) – Geç kalmadık Başkanım.
BAŞKAN - Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 25’inci
maddesinin aşağıdaki şekilde değiştirilmesini arz ve teklif ederiz. 
Saygılarımızla. 
Bülent Kuşoğlu (Ankara)
ve arkadaşları
MADDE 25- 5510
sayılı Kanunun 47 nci maddesinin onbeşinci fıkrasının (c) bendi aşağıdaki
şekilde değiştirilmiştir. 
“c) 4 üncü
maddenin birinci fıkrasının (b) bendine tabi olarak çalışma hayatına başlayanlar
hakkında ilgisine göre 6 ncı maddenin birinci fıkrasının (n) bendi veya 30 uncu
maddenin üçüncü fıkrası hükmü uygulanır.”
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) - Katılmıyoruz Sayın Başkan.
BAŞKAN
– Önerge üzerinde söz isteyen, Denizli Milletvekili Kazım Arslan. 
Sayın
Arslan, buyurun. (CHP sıralarından alkışlar)
KAZIM
ARSLAN (Denizli) – Sayın Başkan, değerli milletvekilleri; öncelikle hepinizi
sevgiyle, saygıyla selamlıyorum.
Diyarbakır
Sur ilçesinde şehit olan askerlerimiz ve güvenlik güçlerimiz için öncelikle
Allah’tan rahmet diliyorum, ailelerine ve yakınlarına başsağlığı diliyorum.
Ben,
bugün, 25’inci maddede yapılacak bir değişiklik önergesiyle ilgili söz aldım,
bununla ilgili görüşlerimi sizlere arz edeceğim. Biliyorsunuz, birçok
vatandaşımız emekli olduktan sonra gerek esnaflık yaparak gerekse başka işlerde
çalışarak hayatını daha iyi idame ettirebilmek için çalışma hayatının içinde
her zaman bulunuyordu, çalışıyordu. Fakat, 2008’de yapılan bir değişiklikle,
sosyal güvenlik destekleme primi ödemesi yönünde bir değişiklikle, çalışan
emeklilerimizin üzerine önce yüzde 15, daha sonra da yüzde 10’a inen bir
destekleme primi kesintisi yapılmaya başladı. Ancak, bu kesintilerden birçok
vatandaşın haberi olmadı. Birçok emeklimize geriye doğru borç çıkarıldı ve bu
borçların birçoğu da vatandaş tarafından ödenemediği için hacizler geldi,
kimileri taksitler hâlinde ödemeye çalıştı, kimileri de ödemeye devam
ediyorlar. Şimdi, bu sistemin ne kadar yanlış olduğu ortaya çıktı. Çünkü siz
bir yandan emekliye geçinebileceği ücreti vermiyorsunuz, çalışmak isteyen
emeklinin aldığı paraya göz dikiyorsunuz, oradan kesinti yapmak suretiyle
devlete yeni bir gelir elde etme olanağını sağlıyorsunuz; şimdi de bu yasayla
bunları düzeltmeye çalışıyorsunuz. Çünkü biz bunların yanlış olduğunu defalarca
söyledik, Mecliste dile getirdik ama ne yazık ki bugüne gelinceye kadar
düzeltme noktasında maalesef ciddi, samimi bir yaklaşım gösterilmedi. Ne zaman
ki Cumhuriyet Halk Partisi olarak seçim bildirgemizde “Biz bunu kaldıracağız,
emeklilerimizin daha rahat geçinebilmeleri için imkânı sağlayacağız.” dedikten
sonra böyle bir düzenlemeyi Meclise getirmiş oldunuz.
Şimdi, aynı şekilde büyük bir sıkıntı
yaşayan genel sağlık sigortası kapsamına alınan gençlerimiz var. Gençlerimiz
çalışamadığı hâlde, gelirleri olmadığı hâlde genel sağlık sigortası içine
alınmak suretiyle burada da aynı yanlış yapılmaya devam ediliyor. Bugün 6
milyonu geçkin genel sağlık sigortası borçlusu var. Bunların çoğu işsiz, çoğu
genç, arkadaşlar. Dolayısıyla, bunların da mutlak surette düzeltilmesi
gerekiyor. Gelin bunun için de bir düzeltme yapalım, genel sağlık sigortası
primini iş kazanmamış, çalışmaya başlamamış olan kardeşlerimizden,
gençlerimizden almayalım diye özellikle belirtmek istiyorum.
Değerli arkadaşlarım, emekli maaşlarının
insanca yaşama düzeyinde olmadığını hepimiz biliyoruz. Bunun için, genel
anlamda emekliyi çalıştırmayarak istihdamı artırmak için bir gayret sarf
ediliyor ise de bu konuda bunun hiçbir şekilde hem çalışanlara hem halkımıza
hem de ülkemize yararının olmadığını da açıklıkla gördük. Onun için,
emeklilerimizin, aylıklarını aldıkları yerlerden promosyon alması noktasında
bir düzenlemeye ihtiyaç olduğunu düşünüyorum.
Bunun dışında şimdiye kadar haksız olarak
alınmış olan bu primlerin emeklilerimize iade edilmek suretiyle, onların kendi
hakları olan paralarının iadesiyle rahat ve huzur içinde yaşayacakları bir
ortamı sağlayalım diyorum.
Hepinize
teşekkür ediyorum, sağ olun. (CHP sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu İle Bazı Kanunlarda Değişiklik
Yapılmasına Dair Kanun Tasarısı’nın 25’inci maddesinde yer alan “bendine tabi
olarak” ibaresinin “bendi hükümlerine tabi olarak” şeklinde değiştirilmesini
arz ve teklif ederiz. 
Mehmet Necmettin
Ahrazoğlu (Hatay) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) - Katılmıyoruz Sayın Başkanım.
BAŞKAN
– Önerge üzerinde söz isteyen, Hatay Milletvekili Mehmet Necmettin Ahrazoğlu.
(MHP sıralarından alkışlar)
Buyurun
Sayın Ahrazoğlu.
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri;
Diyarbakır’da bugün şehit edilen 3 askerimiz ve 1 Özel Harekât komiserimiz ile
dün Türkmen Dağı’nda Rus uçaklarının bombardımanı sonucu hayatını kaybeden Ülkü
Ocakları Tekirdağ eski İl Başkanımız İbrahim Küçük’ü rahmetle, şükranla anıyorum.
Yaralı asker ve polislerimize acil şifalar diliyorum. Ailelerinin ve Türk
milletinin başı sağ olsun.
Sayın
Başkan, değerli milletvekilleri; 68 sıra sayılı Gelir Vergisi Kanunu ile bazı
kanunlarda ve kanun hükmünde kararnamelerde değişiklik yapan tasarının 25’inci
maddesi üzerinde verdiğimiz önerge hakkında Milliyetçi Hareket Partisi Grubu
adına söz almış bulunuyorum. Yüce heyetinizi saygıyla selamlıyorum.
Anılan
tasarı ile 5510 sayılı Sosyal Sigortalar ve Genel Sağlık Sigortası Kanunu
uyarınca vazife malullüğü aylığı almakta olan ve aynı kanunun 4’üncü maddesinin
birinci fıkrasının (b) bendi kapsamında çalışanlar hakkında da sosyal güvenlik
destek primi alınması amaçlanmaktadır. Kanunda belirtilen malullük:
“Sigortalıların vazifelerini yaptıkları sırada veya vazifeleri dışında
idarelerince görevlendirildikleri herhangi bir kamu idaresine ait başka işleri
yaparken bu işlerden veya kurumlarının menfaatini korumak maksadıyla bir iş
yaparken ya da idarelerince sağlanan bir taşıtla işe gelişi ve işten dönüşü sırasında
veya işyerinde meydana gelen kazadan doğmuş olursa, buna vazife malûllüğü ve
bunlara uğrayanlara da vazife malûlü denir.”
Kanunun
önceki hâlinde vazife malulü aylığı bağlananlardan 5510 sayılı Kanun’un 4’üncü
maddesinin birinci fıkrasının (b) bendi kapsamında çalışanlardan sadece
tarımsal faaliyetlerde bulunanlardan sosyal güvenlik primi kesilmezken, bu
düzenlemeyle, emekli olan BAĞ-KUR, SSK, memur, serbest meslek sahipleri ve
esnaflardan sosyal güvenlik destekleme primleri kesilmesi önlenmektedir. Esnafımızın,
emeklimizin, çiftçimizin, kısaca milletimizin her kesiminin refahı için her
karara Milliyetçi Hareket Partisi olarak destek vereceğiz. 
Bu
kanundan önce, AKP hükûmetlerinin vatandaşı düşünmeden, gerekli etki
analizlerini yapmadan ve muhalefetin haklı eleştirilerini dikkate almadan
çıkarmış olduğu kanunlar sonucunda, Sosyal Güvenlik Destek Primi kesilmesi
konusunda emekliler ve maluller başta olmak üzere çok sayıda vatandaşımız
mağduriyet yaşamıştır.
Bu
durum Milliyetçi Hareket Partisi tarafından 23’üncü Dönem İkinci Yasama Yılı
90’ıncı Birleşimde partimiz milletvekilleri tarafından dile getirilmiş, ancak
Adalet ve Kalkınma Partisi tarafından kabul edilmemişti. 
Bunun
sonucu olarak, vatandaşlarımızdan bilerek veya bilmeyerek Sosyal Güvenlik
Destek Primi yatırmayanlar hakkında, geçtiğimiz yıllarda binlercesinin
maaşından dörtte 1 oranında haciz işlemi yapılmış, insanlar mağdur olmuş; geç
de olsa bu kanundan, bu hatadan dönüldüğü ve bu mağduriyet giderilmiş olduğu
için memnuniyetimizi bir daha ifade ediyoruz. Birçok konuda Milliyetçi Hareket
Partisinin haklı itirazları ve önerileri geç de olsa dikkate alındığından
memnuniyetimizi bir daha tekrarlıyorum; inşallah, ülkemiz için önem arz eden
her konuda ikazlarımızı dikkate alırsınız. 
Milliyetçi
Hareket Partisi olarak seçim beyannamemizde de belirttiğimiz üzere,
vatandaşların geleceğinden emin olması ve yüksek standartlarda bir hayat
sürmesi için, bütün nüfusu kapsayacak şekilde nimet-külfet esasına göre işleyen
çağdaş normlarda sosyal sigorta sistemine kavuşturulmasını arzu ediyoruz. 
Sosyal
sigorta sistemi, hukuki boyutu itibarıyla…
(Mikrofon
otomatik cihaz tarafından kapatıldı) 
MEHMET
NECMETTİN AHRAZOĞLU (Devamla) – …uygulanabilir, mali boyutu itibarıyla
sürdürülebilir ve ilgili taraflarca kabul edilebilir bir yapıya kavuşturularak,
sistemin bilgi teknolojileriyle donatılması, güçlendirilmesi, hak kaybı ve
mükerrerliğin azaltılmasını önleyen etkili, erişilebilir ve sürdürülebilir
hizmet sunan bir yapı oluşturulmalı diyor, hepinizi saygıyla selamlıyorum. (MHP
sıralarından alkışlar)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
25’inci
maddeyi oylarınıza sunuyorum: Kabul edenler… Kabul etmeyenler…Madde kabul
edilmiştir.
Sayın
milletvekilleri, Plan ve Bütçe Komisyonu Başkanlığından 68 sıra sayılı Kanun
Tasarısı’nın 1’inci maddesinin yeniden görüşülmesine yönelik bir talep
gelmiştir. Ancak İç Tüzük’ün 89’uncu maddesine göre, Komisyonun bu isteminin
Danışma Kurulunun görüşü alınmadan işleme alınması mümkün değildir. Dolayısıyla
önergenin Danışma Kuruluna sunulması gerekmektedir.
Bilgilerinize
arz olunur.
26’ncı
madde üzerinde üç adet önerge vardır.
Önergeleri
aykırılık sırasına göre işleme alacağım ve ilk önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 26'ncı
maddesinin aşağıdaki şekilde değiştirilmesini arz ve teklif ederiz.
 Bülent Kuşoğlu Türabi
Kayan Mahmut Tanal
 Ankara Kırklareli İstanbul
 Seyit Torun Musa
Çam Lale Karabıyık
 Ordu İzmir Bursa
MADDE
26- 5510 sayılı Kanunun 60 ıncı maddesine aşağıdaki fıkra eklenmiştir.
"Ana
veya babası üzerinden bakmakla yükümlü olunan kişi sayılmayanlardan; lise ve
dengi öğrenimden mezun olanlar 20 yaşını, yükseköğrenimden mezun olanlar ise 25
yaşını geçmemek ve bakmakla yükümlü olunan kişi ya da bu maddenin birinci
fıkrasının (g) bendinde sayılanlar hariç genel sağlık sigortalısı olmamak
şartıyla mezun oldukları tarihi izleyen günden itibaren üç yıl süreyle gelir
tespiti yapılmaksızın birinci fıkranın (c) bendinin (1) numaralı alt bendi
kapsamında genel sağlık sigortalısı sayılır."
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 26’ncı maddesinde geçen "lise ve dengi
öğrenimden" ibaresinden önce "ilk ve orta öğretimden mezun olanlar 20
yaşını" ifadesinin eklenmesini, "20" ve "25" ibarelerinin
ise "22" ve "28" olarak değiştirilmesini arz ve teklif
ederiz.
 Mehmet Günal Erhan
Usta Mustafa Kalaycı
 Antalya Samsun Konya
 Fahrettin Oğuz Tor Arzu
Erdem Emin Haluk Ayhan
 Kahramanmaraş İstanbul Denizli
 İsmail Faruk Aksu Deniz
Depboylu
 İstanbul Aydın
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 26’ncı maddesinin ikinci fıkrasının
aşağıdaki şekilde değiştirilmesini arz ve teklif ederiz. 
“Ana
ve babası üzerinden bakmakla yükümlü olunan kişi sayılmayanlardan; en az lise
ve dengi öğrenimden mezun olanlar sigortalı bir işte çalışmaya başladıkları
tarihe kadar gelir tespiti yapılmaksızın birinci fıkranın (c) bendinin (1)
numaralı alt bendi kapsamında genel sağlık sigortalı sayılır. Bu maddesinin
önceki hali kapsamında borçlandırılanların tüm borçları silinir.”
 İdris
Baluken  Çağlar Demirel Dirayet
Taşdemir
 Diyarbakır Diyarbakır Ağrı
 Behçet
Yıldırım Erol Dora  Mahmut
Celadet Gaydalı
 Adıyaman Mardin Bitlis
 Müslüm
Doğan Osman Baydemir
 İzmir Şanlıurfa
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz Sayın
Başkan.
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
BAŞKAN
– Önerge üzerinde söz isteyen Adıyaman Milletvekili Behçet Yıldırım.
Buyurun
Sayın Yıldırım. (HDP sıralarından alkışlar)
Süreniz
beş dakikadır.
BEHÇET
YILDIRIM (Adıyaman) – Sayın Başkan, değerli milletvekili arkadaşlar; hepinizi
saygıyla selamlıyorum.
Görüşülmekte
olan yasa tasarısı üzerinde grubum adına söz almış bulunmaktayım.
Yalnız,
öncelikle şunu söyleyeyim arkadaşlar: Yaralılara ambulans istemek için insanlar
Avrupa İnsan Hakları Mahkemesine başvuruyorsa, milletvekilleri açlık grevine
gidiyorsa sözün bittiği yerdeyiz.
Az
önce Sağlık Bakanıyla görüştüm, kendisine yanlış bilgilerin verildiğini
aktardım. Kendisine, gerekirse bir heyet göndermeyi, buradaki 45 doktor
arkadaşın içinde gönüllü olarak gitmeyi, kendimi de önerdim. İnşallah vekil
doktor arkadaşlardan bir heyet oluştururuz, her şeyi gidip yerinde inceler
görürüz diye kendisine öyle bir teklifim oldu. İnşallah bunu dikkate alır diye
düşünüyorum.
Şimdi,
“İnsanı yaşat ki devlet yaşasın.” çok güzel bir söz. Evet, dikkat edin, öncelik
insan. İnsan iyi yaşayacak ki devlet iyi yaşasın, insan özgürleşecek ki devlet
özgürleşsin, insan zenginleşecek ki devlet zenginleşsin. Buna hiçbirimizin
itiraz edeceğini sanmıyorum. Sosyal devletin temel görevlerinin başında
vatandaşın tüm yaşamsal faaliyetlerini sürdürmesi için gerekli tedbirleri
alması gerekir. Bunun için uzun uzun maddelerle kanun tasarısı yapmamıza gerek
yok diye düşünüyorum.
Son
zamanlarda, zaten zor durumda olan devlet hastanelerinin iş yükü daha da artmış
bulunmaktadır. Yaşlılık raporu, engelli raporu, evde bakım için heyet raporu
almak için hastanelerin yoğunluğu daha da artmaktadır. Meslektaşlarım bu konuda
büyük sıkıntı çekmektedir. Heyet raporu alabilmek için, hekim arkadaşlarımız
yoğun baskılarla karşılaşmakta. Bence bunlara hiç gerek yok. Devlet, ihtiyacı
olan herkese bakmakla yükümlüdür. Vatandaşın, hayatını devam ettirmesi için,
başta sağlık olmak üzere tüm yaşamsal ihtiyaçlarını karşılamalı, ihtiyacı olan
kesimler aylarca süren bu prosedürlerle uğraşmamalı, vatandaşın beyanı esas alınmalı.
Yine,
ilgili tasarı üniversite mezunlarını da yakından ilgilendiriyor. Vatandaş
çocuğunu okutmak için, “İstikbali kurtulsun, kimseye muhtaç olmasın, ileride
belki bize bakar.” düşüncesiyle işinden, aşından, dişinden artırarak çocuğunu
okula gönderiyor ama devlet ne yapıyor? Şu anda bölgede devam eden çatışmalı
ortamın durması, kardeş kanı dökülmemesi adına barış istemiş, basın açıklaması
ya da yürüyüşe katılmış diye okulla ilişkisi kesiliyor. 
Son
örnek, Malatya İnönü Üniversitesinden. Rektörün keyfî uygulamalarıyla, barış
isteyen bu öğrencilerden 92 kişinin okulla ilişkisi altı ay süreyle kesilmiş,
öğrenimleri âdeta engellenmiştir. Yetmedi, ev baskınlarıyla başka bir öğrenci
grubundan -yine aynı üniversiteden bahsediyorum- 19 kişi gözaltına alınmış; bunlardan
14 kişi tutuklanmış, 5’i denetimli serbestlikle salıverilmiştir. Ki bu
çocukların çoğu fakir aile çocukları. Kimi dönem, kimisi sene kaybedecek,
kiminin yurtlarla ilişkisi kesilecek, kiminin öğrenci bursu kesilecek.
Diyeceksiniz ki: “Barış isteyen akademisyenleri üniversitelerden
uzaklaştırıyoruz, öğrenciyi uzaklaştırmışız, çok mu?” Evet, siz de haklısınız,
maalesef durum böyle. Üniversiteler bir ülkenin geleceğidir, geleceğimizi
karartmayalım; akademisyenlerimize, öğrencilerimize sahip çıkalım, özgürce
düşüncelerini açıklasınlar. Herkesi cezalandırırsak ülkede demokrasiden
bahsedilemez. Yine de bütün bu olumsuzluklara rağmen bir şansımız var
arkadaşlar. Amaçları sadece barışı savunmak olan bu öğrencilerin bir an önce
okullara dönmeleri için başta Malatya milletvekilleri olmak üzere her kesimi
duyarlı olmaya çağırıyorum. 
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Sayın
Özel, sizin bir söz talebiniz var. 
ÖZGÜR
ÖZEL (Manisa) – Sayın Başkan, biraz önce Plan ve Bütçe Komisyonunun yapmış
olduğu bir başvuruyu, bir talebi dile getirdiniz ve tekririmüzakere, Genel
Kurulda yeniden görüşme… Bunun madde 89’a göre yapılması gerekiyor. Madde 89’da
da bu istemin Danışma Kurulunun görüşü alındıktan sonra yapılması ifade
edilmiş. Onu da ifade ettiniz. Şimdi, bu istem yerine gelecekse yarın yapılacak
bir Danışma Kurulunda görüşülmesi gerekiyor. İstem, genç girişimcilere
düzenlenmiş olan 12.600 liralık desteğin 75 bin liraya çıkarılması. Buna
Cumhuriyet Halk Partisi olarak -daha önce de ifade ettiğimiz gibi, zaten o
rakamı düşük bulmuştuk, artırılmasını önermiştik- bu noktada olumlu katkı
vermek isteriz. Tahmin ediyorum, birçok grup böyle. Ancak, Danışma Kurulunun
yarın toplanamaması durumunda yerleşik uygulama nedir? Yarın bu Danışma Kurulu
toplanmazsa bu tekririmüzakere imkânı var mıdır, yok mudur? O konuyu gerekirse
geçmiş uygulamalara da bakarak netleştirirsek her grup tavrını ona göre
belirler. Yarın bu 75 bin lirayı hayata geçiremezsek oradaki sorumluluk daha
sonra… Yani, iktidar partisinin sorumluluğu ortadan kalkmaz ama Danışma
Kurulunda bulunmayan bir grup yüzünden görüşülememiş de olmasın, onu bir
netleştirelim lütfen. 
İLKNUR
İNCEÖZ (Aksaray) – Desteğinizi bekliyoruz. 
BAŞKAN
– Sayın Özel, malumunuz, biz çoğu zaman, uyuştuğumuz zaman, Danışma Kurulunu
elden bile yapabiliyoruz. Dolayısıyla, elden burada dahi yapılabilir, Danışma
Kurulu önerisi olarak o şekilde düzenlenebilir. Oy birliği sağlanamaması ya da
toplanamaması hâlinde ilgili grup, grup önerisiyle getirebilir. Ama madem böyle
bir şey var, burada oturur, konuşursunuz, oy birliğiyle burada bile
çözülebilir.
ÖZGÜR
ÖZEL (Manisa) – Sayın Başkan, orası biraz şüpheli. Yani şunu sormak istiyorum
açıkçası: Şimdi Danışma Kuruluna götürülecek, orada uygun görülürse
görüşülecek. Danışma Kurulu yarın toplanamazsa ya da oy birliği sağlanamazsa bu
durumdaki yerleşik uygulamayı bir duyalım, mutabakatımız varsa bunun üzerinde
onun üstünden devam edelim. Yani bu 12.600’ün 75.000’e çıkmasını destekliyoruz
da zamanında kabul edilmiyor, şimdi böyle bir şey var. Yarın Danışma Kurulu
toplanamaz ya da oy birliği sağlanamazsa ne olacak? 
BAŞKAN
– Grup önerisi olarak getirebilir yarın.
ÖZGÜR
ÖZEL (Manisa) – Getirebilir.
BAŞKAN
– Getirebilir.
ÖZGÜR
ÖZEL (Manisa) – Yani Genel Kurul kararıyla karara bağlanabilir.
BAŞKAN
– Yani tabii ki grup önerisiyle getirilir, grup önerisinin oylanmasıyla bu iş
çözülebilir.
Evet
teşekkür ediyorum.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 26’ncı maddesinde geçen "lise ve dengi
öğrenimden" ibaresinden önce "ilk ve orta öğretimden mezun olanlar 20
yaşını" ifadesinin eklenmesini, "20" ve "25"
ibarelerinin ise "22" ve "28" olarak değiştirilmesini arz
ve teklif ederiz.
Fahrettin Oğuz Tor
(Kahramanmaraş) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
BAŞKAN
– Önerge üzerinde Kahramanmaraş Milletvekili Fahrettin Oğuz Tor konuşacaktır.
Buyurun
Sayın Tor. (MHP sıralarından alkışlar)
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; 68 sıra
sayılı Kanun Tasarısı’nın 26’ncı maddesi üzerinde Milliyetçi Hareket Partisi
adına söz almış bulunuyorum. Bu vesileyle yüce heyetinizi saygıyla selamlarım.
Değerli
milletvekilleri, görüşülmekte olan yasa tasarısının 26’ncı maddesiyle, ana ve
babasından dolayı bakmakla yükümlü olunan kişi durumunda olmayan gençlerden
lise ve dengi mezunu olanların en fazla 20 yaşını, yükseköğretimden mezun
olanların ise en fazla 25 yaşını geçmemek şartıyla primlerinin devlet
tarafından ödenmesi suretiyle mezuniyet tarihinden itibaren iki yıl süreyle
gelir testi yaptırmaksızın ücretsiz sağlık hizmeti verilmesini amaçladığı
anlaşılmaktadır.
6
yaşından başlayan öğrencilik hayatı lise düzeyinde genellikle 17-18 yaşında,
üniversitede ise genel olarak 22-23 yaşlarında son bulmaktadır. Erkek
çocukların, her hâlükârda, lise ve üniversite öğreniminin bitimiyle sağlık
güvencesinin son bulduğunu da biliyoruz. Bu kişilerin hemen işe girmesi de çoğu
kez mümkün olmadığından, sağlık güvencesi yönünden önemli olumsuzluklarla
karşılaştığı bir gerçektir. Burada anne ve babası sağlık güvencesine sahip
değilse lise ve üniversite öğrencilerinin durumları daha da sıkıntılı idi. En
azından üst yaş sınırı dâhilinde lise mezunu olanlara ve üniversite mezunu
olanlara, okullarını bitirdikleri tarihten itibaren iki yıl süreyle primleri
devlet tarafından karşılanarak sağlık güvencesi sağlanmasını olumlu bir
düzenleme olarak değerlendiriyoruz. 
Değerli
milletvekilleri, konu üniversite öğrencilerinin, lise öğrencilerinin sağlık
güvencesinden açılmış iken, hoş, Bakanlık üst düzey bürokratları, mesai
arkadaşlarım da burada iken konuyla alakalı birkaç konuyu da belirtmek
istiyorum. 
Bunlardan
birincisi, bildiğiniz gibi asgari ücret 1.300 TL olmuştur, sigortalılarımıza
hayırlı uğurlu olsun. Asgari ücret sadece hizmet akdiyle çalışanları,
işverenleri ilgilendirmiyor, birçok kesimi ilgilendiriyor. Bunlardan biri de
5510 sayılı Sosyal Sigortalar ve Genel Sağlık Sigortası Kanunu kapsamında SGK
isteğe bağlı sigortalılardır. Asgari ücret artışı sonucunda SGK isteğe bağlı
sigortalılığına dışarıdan prim ödeyenlerin prim yükünde yaklaşık yüzde 30 artış
olacaktır. Devlet desteği SSK 4/A sigortalılarıyla sınırlandığından, emeklilik
ve sağlıkla ilgili haklardan yararlanmak için dışarıdan isteğe bağlı sigortaya
prim ödeyen özellikle ev hanımları ve diğer kesimler artan prim yükleri
nedeniyle mağdur olacaklardır. İsteğe bağlı sigortalılar için prime esas kazanç
artışını daha düşük tutmak veya başka bir düzenlemeyle bu mağduriyet
giderilmelidir.
Değerli
milletvekilleri, bir başka konu, Sağlık Uygulama Tebliği’dir. Bildiğiniz gibi
Sağlık Uygulama Tebliği’ne göre belirlenen tetkik, tahlil, tedavi ücretleri
uzun süreden beri artırılmamıştır. Bu tercihle devletin yükünün artırılmaması
amaçlanmış ise de sağlık gibi önemli bir kamu hizmeti veren özel sağlık
tesislerinin, hatta kamu sağlık kuruluşlarının faaliyetlerini devam
ettirebilmeleri imkânsız hâle geleceği için ilave ücret yolu tercih edilerek
devletin yükü vatandaşın üzerine yıkılmıştır. Başlangıçta ilave ücret sıfır
iken tedricen yüzde 30, yüzde 70, yüzde 110 oranlarında artırılmıştır. Bugün
vatandaştan alınan ilave ücret yüzde 200 oranındadır. Burada hastane, tıp
merkezi, dal merkezi uygulaması da kaldırılarak alan genişletilmiştir. Normal
bir cerrahi müdahaleden alınan ilave ücret normal bir gelir düzeyine sahip
vatandaşın ödeme gücünün üstündedir. Böyle olunca da acaba ne kadar ilave
ücretle karşılaşacağını bilmeyen vatandaşın tedirginliği artmakta, hatta
tavassutlarda bulunarak daha düşük ilave ücret ödemenin yollarını aramaktadır.
Bu sebeple, devlet devletliğini göstermeli ve ya SUT fiyatları artırılarak
vatandaşın yükünü hafifletecek ya da ilave ücret konusunda vatandaşın tedirginliğini
giderecek, ödeme gücünü aşmayacak tedbirler alınmalıdır.
Başka
bir konu da genel sağlık sigortası primlerini kendileri ödeyen kişilerdir.
Asgari ücret artışıyla genel sağlık sigortası mükellefi yüz binlerce kişinin
külfeti artacaktır, zaten GSS prim tahsilatı fevkalade düşük olup yapılan
düzenlemeyle tahsilat oranı daha da düşecektir.
Yüce
heyetinizi saygıyla selamlıyorum. (MHP sıralarından alkışlar) 
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 26'ncı
maddesinin aşağıdaki şekilde değiştirilmesini arz ve teklif ederiz.
Türabi Kayan (Kırklareli)
ve arkadaşları
Madde
26 - 5510 sayılı Kanunun 60 ıncı maddesine aşağıdaki fıkra eklenmiştir.
"Ana
veya babası üzerinden bakmakla yükümlü olunan kişi sayılmayanlardan; lise ve
dengi öğrenimden mezun olanlar 20 yaşını, yükseköğrenimden mezun olanlar ise 25
yaşını geçmemek ve bakmakla yükümlü olunan kişi ya da bu maddenin birinci
fıkrasının (g) bendinde sayılanlar hariç genel sağlık sigortalısı olmamak
şartıyla mezun oldukları tarihi izleyen günden itibaren üç yıl süreyle gelir
tespiti yapılmaksızın birinci fıkranın (c) bendinin (1) numaralı alt bendi
kapsamında genel sağlık sigortalısı sayılır."
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan. 
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
BAŞKAN
– Önerge üzerinde söz isteyen Kırklareli Milletvekili Türabi Kayan. 
Buyurun
Sayın Kayan. (CHP sıralarından alkışlar) 
TÜRABİ
KAYAN (Kırklareli) – Teşekkür ederim Sayın Başkan.
Sayın
milletvekilleri, 68 sıra sayılı Gelir Vergisi Kanunu ile Bazı Kanunlarda
Değişiklik Yapılmasına Dair Kanun Tasarısı’nın 26’ncı maddesi üzerinde söz
almış bulunmaktayım. Yüce heyeti sevgi ve saygılarımla selamlıyorum. 
Hepimizin
bildiği üzere, 1 Ocak 2012’de yürürlüğe giren genel sağlık sigortası Türkiye’de
yaşayan her vatandaşımız için zorunlu hâle getirildi. Çalışanlar, emekliler ve
sigortalı bir kişinin bakmakla yükümlü olduğu kişiler için sorun yoktu ancak
çalışmayan kişiler için gelir testi yaptırma ve genel sağlık sigortası primi
ödeme zorunluluğu getirildi.
2011
TÜİK verilerine göre Türkiye genelinde toplam işsiz sayımız 2 milyon 615
bindir. Toplam işsiz sayımızın yüzde 18,4’ünü genç işçilerimizin oluşturduğu
bir dönemde tüm uyarılarımıza rağmen dayatma ile 1 Ocak 2012’den bu yana
işsizlikle mücadele eden tüm vatandaşlarımız genel sağlık sigortası kapsamına
alınarak sigorta primi ödemeye mecbur bırakıldılar. Daha sonra bu kanunun
yetersizliği görülerek çeşitli dönemlerde, 2014’te ve 2015’te yeni
düzenlemeler, yeni tashihler yapılarak bu primlerin ödenmesinin gecikmesinden
veyahut da hiç başvurulmamasından dolayı ertelemeye gidilmiştir. Bunun da sonuç
vermemesinden dolayı, şimdi, önümüzde 68 sıra sayılı Gelir Vergisi Kanunu ile
Bazı Kanunlarda Değişiklik Yapılmasına Dair Kanun Tasarısı’nın 26’ncı
maddesinde der ki: “5510 sayılı Kanunun 60 ıncı maddesine aşağıdaki fıkra
eklenmiştir. Ana veya babası üzerinden bakmakla yükümlü olunan kişi
sayılmayanlardan; lise ve dengi öğrenimden mezun olanlar 20 yaşını,
yükseköğrenimden mezun olanlar ise 25 yaşını geçmemek ve bakmakla yükümlü
olunan kişi ya da bu maddenin birinci fıkrasının (g) bendinde sayılanlar hariç
genel sağlık sigortalısı olmamak şartıyla mezun oldukları tarihi izleyen günden
itibaren iki yıl süreyle gelir tespiti yapılmaksızın birinci fıkranın (c)
bendinin (1) numaralı alt bendi kapsamında genel sağlık sigortalısı sayılır.”
Neden iki yıl? Genç işsizlerimizin mevcut ülke şartlarında iki yıl içinde iş
bulabileceklerine inanıyor musunuz? Eğer genç işsizlerimize lise veya
yükseköğrenimden mezun olduktan sonra iki yıl içerisinde iş bulma garantisi
veriyorsanız tasarınızı anlayabiliriz ama Hükûmetiniz döneminde işsizlik
oranları düşmek yerine sürekli yükseldiği için çok yakın bir zamanda tekrar
yeni bir düzenleme karşımıza geleceğinden hiç şüphemiz yoktur. 
Şimdi,
anlaşılıyor ki Hükûmetimiz sinekten yağ çıkarmaya çalışıyor. Daha üniversiteyi
veyahut da liseyi yeni bitirmiş gencimizden sağlık primi istiyor. Hâlbuki
yapılması gereken, bu gençlerimize iş bulana kadar veyahut da iş kurana kadar
bu sağlık primlerinin devlet tarafından karşılanmasını sağlamaktır ve önemli
olan gelirleri artırıcı tedbirler almaktır ve üretim yaparak, kazanç artırarak
gençlerimizin ihtiyacı olan sağlık primlerini devletin kendisinin yatırmasıdır.
Hâlbuki ülkemizde sanayici neredeyse sanayisine kilit vurdurmakta. Bunun
yanında, çiftçimiz, işçimiz nefes alamaz durumda. Bizim bölgemizde, özellikle
Trakya’da, Ergene havzasında 50 bin hektar arazinin ortasından Ergene Nehri
geçmektedir. Bu nehir Ergene havzasına zehir saçmaktadır oraya dökülen sanayi
atıklarından dolayı. Şimdi, Hükûmetiniz bu nehri temizleyip, arıtıp yatağına
tekrar suyu salarak bu bölgedeki çiftçilerimize arazisini sulama imkânı
vereceği yerde buradan 2 tane kolektörle Marmara Denizi’ne ve Ege Denizi’ne bu
zehri akıtmaya çalışıyor. Ege Denizi’ni de batıracaklar, Marmara Denizi’ni de
batıracaklar. 
Hükûmetin
Trakya’yla, benim gördüğüm kadarıyla, bir hesabı vardır, Ergene Nehri’ni
zehirlediği yetmiyormuş gibi şimdi de İğneada’ya nükleer santral yaptırarak
tekrar Trakya’yı zehirlemeye çalışmaktadır. Hem de dünyada yirmi beş yıldan bu
yana 1 tane dahi nükleer santral yapılmadığı hâlde. Almanya 17 tane santralinin
tamamını on yedi yıl içinde sökme kararı aldığı hâlde bizim bölgemizde nükleer
santral yapılmaya çalışılıyor. Hükûmet, Trakya kendisine oy vermiyor diye
Trakya’yı cezalandırmak mı istiyor diyorum, hepinize saygılar sunuyorum. (CHP
sıralarından alkışlar)
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
26’ncı
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
27’nci
madde üzerinde üç adet önerge vardır, önergeleri aykırılık sırasına göre işleme
alacağım ve ilk önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı (1/517) ve Adalet ve Kalkınma Partisi Grup
Başkanvekili Çanakkale Milletvekili Bülent Turan ve Çanakkale Milletvekili
Ayhan Gider, Kırıkkale Milletvekili Ramazan Can ile 23 Milletvekilinin; Bazı
Kanunlarda Değişiklik Yapılmasına Dair Kanun Teklifi’nin (2/434) 27’nci
maddesinin aşağıdaki şekilde değiştirilmesini arz ve teklif ederiz.
 Bülent
Kuşoğlu Mahmut Tanal Seyit
Torun
 Ankara İstanbul Ordu
 Serkan
Topal  Musa Çam Özgür
Özel
 Hatay İzmir Manisa
MADDE
27- 5510 sayılı Kanun’un 67’nci maddesinin dördüncü fıkrasının üçüncü cümlesi
aşağıdaki şekilde değiştirilmiştir.
"Ayrıca,
lise veya dengi öğrenimden mezun olanlar 20 yaşını, yükseköğrenimden mezun
olanlar ise 25 yaşını geçmemek ve bakmakla yükümlü olunan kişi ya da 60 ıncı
maddenin birinci fıkrasının (g) bendinde sayılanlar hariç genel sağlık
sigortalısı olmamak şartıyla mezun oldukları tarihi izleyen günden itibaren üç
yıl süreyle, prim borçlarına bakılmaksızın bakmakla yükümlü olunan veya hak
sahibi kişi sayılmak suretiyle sağlık hizmetinden faydalandırılır."
Türkiye Büyük Millet Meclisi Başkanlığına
Görüşülmekte
olan 68 sıra sayılı Kanun Tasarısı’nın 27’nci maddesinin ikinci fıkrasının
aşağıdaki şekilde değiştirilmesini arz ve teklif ederiz.
"Ayrıca
en az lise ve dengi öğrenimden mezun olanlar sigortalı bir işte çalışmaya
başladıkları tarihe kadar prim borçlarına bakılmaksızın bakmakla yükümlü olunan
veya hak sahibi kişi sayılmak suretiyle sağlık hizmetlerinden
faydalandırılır"
 İdris
Baluken Çağlar Demirel Osman
Baydemir
 Diyarbakır Diyarbakır Şanlıurfa
 Kadri
Yıldırım Gülser Yıldırım Garo
Paylan
 Siirt Mardin İstanbul
 Erol
Dora Mahmut Toğrul
 Mardin Gaziantep
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 68 sıra sayılı Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı’nın 27’nci maddesinde geçen “lise ve dengi
öğrenimden” ibaresinden önce “ilk ve orta öğretimden mezun olanlar 20 yaşını”
ifadesinin eklenmesini “20” ve “25” ibarelerinin ise “22” ve “28” olarak
değiştirilmesini arz ve teklif ederiz.
 Mehmet
Günal Erhan Usta Mustafa
Kalaycı
 Antalya Samsun Konya
 İsmail
Faruk Aksu Deniz Depboylu Arzu
Erdem
 İstanbul Aydın İstanbul
 Emin
Haluk Ayhan Ruhi Ersoy
 Denizli
 Osmaniye
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ SALİH CORA (Trabzon) – Katılamıyoruz Sayın Başkan.
BAŞKAN
– Hükûmet katılıyor mu?
KALKINMA
BAKANI CEVDET YILMAZ (Bingöl) – Katılmıyoruz Sayın Başkan.
BAŞKAN
– Önerge üzerinde Osmaniye Milletvekili Ruhi Ersoy konuşacaktır.
Sayın
Ersoy, buyurun. (MHP sıralarından alkışlar)
RUHİ
ERSOY (Osmaniye) – Sayın Başkan, değerli milletvekilleri; gece yarısına
yaklaşan bu vakitte sizlerin huzurunda Türk milletine hitap etmekten ayrı bir
sorumluluk duygusu içerisinde olduğumu ifade etmek istiyorum.
Öncelikle,
“Türkmen Dağı Çanakkale’dir.” diyerek Türkmen Dağı mücadelesinde ön savunma
gücü olarak gören ama gereğini yapma noktasında yer yer çelişkilere düşen
siyasal iradenin Türkmen Dağı’ndaki gelişmeleri çok yakın takip etmesini arzu
ediyoruz ve sadece gösteri için dantelli kefen giyerek şov yapanlardan değil, 2
tane balasını evde bırakıp Türkmen balasının yanında olmayı tercih eden, yüreği
kocaman, İbrahim şuurlu İbrahim Küçük ağabeyimizin şehadetini, rahmetini,
Cenab-ı Allah’a bir şekliyle kanatlanıp gidişini, bugünkü Fatih Camisi’ndeki
merasimde olamamanın hüznünü, Milliyetçi Hareket Partisi Grubu olarak
hissediyor, onun acısını yüreğimizde hissettiğimizi ifade etmek istiyorum. 
Değerli
milletvekilleri, bugün ve bundan önceki günlerde ve bundan sonraki günlerde de
tartışmaları yaparken siyasal parti gruplarının, ülke menfaatine, Türkiye Büyük
Millet Meclisinin mehabetine uygun olan görüşleri ifade etmenin ötesinde
siyasal müktesebatı, ideolojik arka planı ve Türkiye Cumhuriyeti devletinin ve
milletinin geleceğini tehdit edebilecek tutum ve davranışlar içerisine
girdiğini, girebilmekte olduğunu görüyoruz. 
Burada
birtakım pozitif değerler setleri üzerinden, “insan hakları”, “çocuklar”,
“kadınlar”, “yaralılar” gibi kavramlarla akamete uğratılmak istenen terörle
mücadelenin, ciddi anlamda, uluslararası kamuoyuna Türkiye Büyük Millet
Meclisinden seslenildiği konusunda dikkatlerinizi çekmek istiyoruz ve aynı
zamanda, bir şekliyle siyasal propagandanın parçası olarak düşünülen açlık
grevlerinin, 2012 Kasımında cezaevindeki açlık grevlerini önlemek için bebek
katili Öcalan’ı nasıl devreye koymak için bu stratejinin kurulduğunu da yeniden
hatırlatmak istiyoruz.
ERKAN
AKÇAY (Manisa) – Bravo!
RUHİ
ERSOY (Devamla) – Bugünlerde başlatılan açlık grevlerinin bir adım sonra
nerelere doğru gidebileceği, ona karşı kimlerin müdahale etmesi için çağrılar
yapılabileceğini hesaba katmak lazım. 
İkinci
husus, terörle mücadelede Avrupa İnsan Hakları Mahkemesine başvuru ve evrensel
hukuku referans gösterenler, AİHM müracaatları sırası içerisinde kimlerin hangi
niyetle takip edildiklerini ve AİHM’in bu konuda objektif mi yoksa birtakım
siyasal gerçeklerle mi, gerekçelerle mi hareket ettiğini dikkate almasını ifade
ediyoruz.
Bir
tarafta devlet kendi hukukunu tanzim etmek için meşru hakkını kullanırken diğer
tarafta devlete meydan okuyan terörist örgütlerin bir şekilde de kalkıp
uluslararası hukukta, AİHM’de kendi haklarını aramaya kalkmaları bu manada
manidar gelmektedir. 
Öte
yandan, memleketin bu noktaya gelişinde, acziyete düşüşünde “Biz bilmiyorduk
bunları. Böyle olacağını bilseydik yapmazdık.” iradesini gösterenler şunu
bilmelidir ki, Sokrat der ki: “Devlet makamı kılıç kullanmasını öğrenilecek
makam değil, öğrenmiş oldukları tecrübeyi bir şekliyle uyguladıkları makamdır.”
Devlet makamı tesadüflerle, bilmiyordum, olmadılarla yönetilecek makamlar
değildir. 
Siyasal
iradeleri, siyasal iktidarı, bu tecrübeden hareketle bundan sonra terörle
mücadeleyi akamete uğratmadan samimiyetle devam ettirilmesi konusunda sonuna
kadar Milliyetçi Hareket Partisi olarak desteklediğimizi ifade ediyor; Sur’da
açılan gediklerin köklerinin, dehlizlerinin nereye kadar gittiğini neredeyse
defineciler dahi bilirken oralara, sığınaklara yerleştirilen bitmeyen
mühimmatların yerleştiriliş gün ve saatlerini takip etmesi gereken güç ve
iradenin, bugün de bunu temizleyecek güç ve iradede olduğuna yürekten
inanıyoruz. 
Bu
mücadele dün dağlardaydı, bugün şehirlerde. Eğer bu mücadele orada
durdurulmazsa, Allah korusun, bu Meclisin varlığı tartışma hâlinde, bu Meclisin
ve devletin geleceği tartışılır hâle gelecektir. Bu, bir millî seferberliktir,
millî kaynaşmadır. 
Teröristle
vatandaşı birbirinden ayırt eden bu mücadeleden ders çıkararak mücadele verme
kararlılığında olanların ve bugün güvenlik güçlerinin verdiği mücadelenin
sonuna kadar yanındayız ve şehitlerimizi rahmetle anıyoruz. 
Hayırlı
akşamlar. (MHP sıralarından alkışlar)
ÖZGÜR
ÖZEL (Manisa) – Karar yeter sayısı…
ÇAĞLAR
DEMİREL (Diyarbakır) – Sayın Başkan, karar yeter sayısı…
BAŞKAN
– Karar yeter sayısı arayacağım.
Önergeyi
oylarınıza sunuyorum: Kabul edenler… Kabul etmeyenler… Karar yeter sayısı
yoktur. 
Birleşime
beş dakika ara veriyorum.
Kapanma Saati: 23.54
SEKİZİNCİ OTURUM
Açılma Saati: 23.58
BAŞKAN: Başkan Vekili Ahmet AYDIN
KÂTİP ÜYELER: Sema KIRCI (Balıkesir), Ali Haydar HAKVERDİ (Ankara)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 33’üncü Birleşiminin
Sekizinci Oturumunu açıyorum.
68
sıra sayılı Kanun Tasarısı’nın 27’nci maddesi üzerinde Osmaniye Milletvekili
Ruhi Ersoy ve arkadaşlarının önergesinin oylamasında karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter sayısı
arayacağım. 
Kabul
edenler… Kabul etmeyenler… Önerge kabul edilmemiştir, karar yeter sayısı
vardır. 
Sayın
milletvekilleri, çalışma süremizin sonuna geldik. Kanun tasarı ve teklifleri
ile komisyonlardan gelen diğer işleri sırasıyla görüşmek için, 28 Ocak 2016
Perşembe günü, alınan karar gereğince, saat 14.00’te toplanmak üzere birleşimi
kapatıyorum, hayırlı geceler diliyorum.
Kapanma Saati: 23.59




(X) (10/76)
esas numaralı Meclis Araştırması Önergesi’nin tam metni tutanağa eklidir.


(X) (10/77) esas numaralı Meclis
Araştırması Önergesi’nin tam metni tutanağa eklidir.



(x) Bu bölümde Malatya Milletvekili
Nurettin Yaşar tarafından Türkçe olmayan bir kelime ifade edildi.


(x) Bu bölümde hatip tarafından, Türkçe
olmayan kelimeler kullanıldı.


(x) Bu ifadeye ilişkin düzeltme bu
Birleşim Tutanağı’nın 216’ncı sayfasındaki “Açıklamalar” bölümünde yer
almıştır.


(x) 68 S. Sayılı Basmayazı 19/1/2016
tarihli 29’uncu Birleşim Tutanağı’na eklidir.


(x) Bu düzeltmeye ilişkin ifade bu
Birleşim Tutanak Dergisi’nin 62’nci sayfasında yer almaktadır.


(x) Bu ifadeye ilişkin düzeltme bu
Birleşim Tutanağı’nın 313’üncü sayfasındaki “Açıklamalar” bölümünde yer
almıştır.


(x) Bu düzeltmeye ilişkin ifade bu
Birleşim Tutanağı’nın 265’inci sayfasında yer almaktadır.


(X) Bu
bölümlerde hatip tarafından Türkçe
olmayan kelimeler ifade edildi.










