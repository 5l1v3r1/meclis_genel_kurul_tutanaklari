


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 19   
YASAMA YILI : 2



T. B. M. M.

TUTANAK DERGİSİ


47 nci Birleşim

16 . 1 . 1997  Perşembe




İ Ç İ N D E K İ
L E R


 I. - GEÇEN TUTANAK ÖZETİ

 II. - YOKLAMALAR

III. - BAŞKANLIĞIN GENEL KURULA SUNUŞLARI

A)  GÜNDEMDIŞI KONUŞMALAR

1. - Zonguldak Milletvekili Tahsin Boray Baycık'ın,
Erdemir'deki kamu hisselerinin satılmamasına ilişkin
gündemdışı konuşması

2. - İçel Milletvekili Halil Cin'in,
ziraî öğretimin 151 inci yıldönümü
münasebetiyle, Türkiye'de ziraî eğitim ve
öğretim veren kuruluşların ve Türk
tarımının genel sorunlarına ilişkin
gündemdışı konuşması ve
Tarım ve Köyişleri Bakanı Musa Demirci'nin
cevabı

3. - Adıyaman Milletvekili Celal Topkan'ın,
Adıyaman'da son zamanlarda yaşanmakta olan sağlık
sorunlarına ilişkin gündemdışı
konuşması ve Sağlık Bakanı Yıldırım
Aktuna'nın cevabı

B) TEZKERELER VE ÖNERGELER

1. - Portekiz'e gidecek olan Turizm Bakanı
Bahattin Yücel'e, dönüşüne kadar, Devlet
Bakanı Bahattin Şeker'in vekâlet etmesinin
uygun görüldüğüne ilişkin Cumhurbaşkanlığı
tezkeresi (3/652)

2. - Türkiye-Hindistan Parlamentolararası
Dostluk Grubu kurulmasına ilişkin Başbakanlık
tezkeresi (3/652)

3. - Türkiye Büyük Millet Meclisinden
bir Parlamento heyetinin, Japonya Meclis Başkanının
resmî davetine icabet etmesine ilişkin Başbakanlık
tezkeresi (3/654)

4. - Türkiye Büyük Millet Meclisi
Dışişleri Komisyonundan 12 kişilik bir
heyetin, Kuzey Kıbrıs Türk Cumhuriyeti Başbakanının
davetine icabet etmesine ilişkin Başkanlık
tezkeresi (3/655)

IV. - KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1. - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı : 23)

2. - 5434 Sayılı Türkiye Cumhuriyeti
Emekli Sandığı Kanununun 20 nci Maddesinin 2
nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısı
ve Plan ve Bütçe Komisyonu Raporu (1/527) (S. Sayısı
: 129)

V. - SORULAR VE CEVAPLAR

A) YAZILI SORULAR VE CEVAPLARI

1. - İzmir Milletvekili Sabri Ergül'ün,
yabancı uyruklu mültecilere ilişkin sorusu ve
İçişleri Bakanı Meral Akşener'in
yazılı cevabı (7/1732)

2. - İzmir Milletvekili Sabri Ergül'ün,
silah taşıma ve bulundurma ruhsatlarına ilişkin
sorusu ve İçişleri Bakanı Meral Akşener'in
yazılı cevabı (7/1733)

3. - Ordu Milletvekili Müjdat Koç'un,
Fisko-Birlik tarafından yapılan fındık
küspesi ihalesine ilişkin sorusu ve Sanayi ve Ticaret
Bakanı Yalım Erez'in yazılı cevabı
(7/1735)

4. - Kocaeli Milletvekili Bekir Yurdagül'ün,
İnterpol tarafından aranan bir şahsa ilişkin
sorusu ve İçişleri Bakanı Meral Akşener'in
yazılı cevabı (7/1745)

5. - İstanbul Milletvekili Halit Dumankaya'nın,
bazı şahıslara verilen yeşil pasaportlara
ilişkin sorusu ve İçişleri Bakanı
Meral Akşener'in yazılı cevabı (7/1750)

6. - Afyon Milletvekili Osman Hazer'in, Afyon Kültür
Merkezi inşaatına ilişkin sorusu ve Kültür
Bakanı İsmail Kahraman'ın yazılı
cevabı (7/1792)




I. - GEÇEN TUTANAK ÖZETİ



TBMM Genel Kurulu saat 13.30'da açılarak
üç oturum yaptı.

Ankara Milletvekili Yılmaz Ateş, Ankara
Büyükşehir Belediyesinin doğalgaz sayaçları
ihalesine,

Bursa Milletvekili Ali Rahmi Beyreli, Türkiye
Akreditasyon Konseyinin kurulmasına,

Kars Milletvekili Yusuf Selahattin Beyribey, gönüllü
korucu ve geçici köy korucularının mağduriyetlerine,

İlişkin gündemdışı
birer konuşma yaptılar.

Ağrı Milletvekili Mehmet Sıddık
Altay'ın (6/186) esas numaralı sözlü sorusunu
geri aldığına ilişkin önergesi okundu;
sözlü sorunun geri verildiği bildirildi.

Dışişleri Bakanı ve Başbakan
Yardımcısı Tansu Çiller'in, Rusya
Federasyonuna yaptığı resmî ziyarete,
Kastamonu Milletvekili Nurhan Tekinel'in de,

Devlet Bakanı T. Rıza Güneri'nin,
Sudan'a yaptığı resmî ziyarete, Konya
Milletvekili Lütfi Yalman'ın da,

Katılmalarının uygun görülmüş
olduğuna ilişkin Başbakanlık tezkereleri
kabul edildi.

“Gündemin Kanun Tasarı ve Teklifleri
ile Komisyonlardan Gelen Diğer İşler” kısmının
14 üncü sırasında yer alan 136 sıra
sayılı kanun tasarısının bu
kısmın 9 uncu sırasına alınmasına;
gündemin “Genel Görüşme ve Meclis Araştırması
Yapılmasına Dair Öngörüşmeler”
kısmının 87 nci sırasında yer
alan (8/6) esas numaralı genel görüşme
önergesinin öngörüşmelerinin, Genel
Kurulun 28.1.1997 Salı günkü birleşiminde
yapılmasına ve öngörüşmelerinin
tamamlanmasına kadar çalışma süresinin
uzatılmasına ilişkin Danışma
Kurulu önerisi kabul edildi.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
12 nci sırasında yer alan 146 sıra sayılı
kanun tasarısının bu kısmın
10 uncu sırasına, 69 uncu sırasında
yer alan 183 sıra sayılı kanun teklifinin
11 inci sırasına, 67 nci sırasında
yer alan 181 sıra sayılı kanun teklifinin
12 nci sırasına, 70 inci sırasında
yer alan 184 sıra sayılı kanun teklifinin
13 üncü sırasına alınmasına
ilişkin DYP ve RP Gruplarının müşterek
önerileri kabul edilmedi.

İçel Milletvekili Oya Araslı,
Sıvas Milletvekili Temel Karamollaoğlu'nun, ileri sürmüş
olduğu görüşlerden farklı görüşleri
kendisine atfetmesi,

Trabzon Milletvekili Eyüp Aşık
da, Aydın Milletvekili Ali Rıza Gönül'ün,
kendisine sataşması,

Nedeniyle birer konuşma yaptılar.

Gündemin “Sözlü Sorular”
kısmına geçilerek;

1 inci sırada bulunan, Ağrı Milletvekili
Mehmet Sıddık Altay'ın (6/148),

2 nci sırada bulunan, Van Milletvekili Fethullah
Erbaş'ın (6/149),

3 üncü sırada bulunan, Muğla
Milletvekili Zeki Çakıroğlu'nun (6/184),

Şanlıurfa Milletvekili Zülfükar
İzol'un :

5 inci sırada bulunan (6/187),

7 nci sırada bulunan (6/189),

6 ncı sırada bulunan, Manisa Milletvekili
Hasan Gülay'ın (6/188),

Esas numaralı sözlü soruları,
cevap verecek Bakanlar Genel Kurulda hazır bulunmadıklarından
ertelendi.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının;

1 inci sırasında bulunan 23,

2 nci sırasında bulunan 132,

3 üncü sırasında bulunan
164,

4 üncü sırasında bulunan
168,

Sıra sayılı kanun tasarılarının
görüşmeleri, komisyon yetkilileri Genel Kurulda
hazır bulunmadıklarından, ertelendi;

5 inci sırasında bulunan, Cumhurbaşkanınca
bir daha görüşülmek üzere geri gönderilen,
Tüketicinin Korunması Hakkında Kanunun Bazı
Maddelerinde Değişiklik Yapılmasına Dair
Kanun (1/446, 3/444) (S. Sayısı : 133) üzerindeki
görüşmeler tamamlanarak, kabul edildi.

6 ncı sırada bulunan, 5434 Sayılı
Türkiye Cumhuriyeti Emekli Sandığı Kanununun
20 nci Maddesinin 2 nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısı
ve Plan ve Bütçe Komisyonu Raporunun (1/527) (S. Sayısı
: 129) tümü üzerinde bir süre görüşüldü.

Kanun tasarı ve tekliflerini görüşmek
için, 16 Ocak 1997 Perşembe günü saat 13.30'da
toplanmak üzere, birleşime 20.53'te son verildi.


KamerGenç

Başkanvekili

 Ünal Yaşar Mustafa Baş

 Gaziantep İstanbul

 Kâtip Üye Kâtip Üye



BİRİNCİ OTURUM

Açılma Saati: 13.30

16 Ocak 1997 Perşembe

BAŞKAN: Başkanvekili Kamer
GENÇ

KÂTİP ÜYELER: Ünal
YAŞAR (Gaziantep), Mustafa BAŞ (İstanbul)



BAŞKAN - Türkiye Büyük Millet
Meclisinin 47 nci Birleşimini açıyorum. 


II. -  YOKLAMA

BAŞKAN - Sayın milletvekilleri, ad okunmak
suretiyle yoklama yapılacaktır; sayın üyelerin,
salonda bulunduklarını yüksek sesle belirtmelerini
rica ediyorum. 

(Yoklama yapıldı)

BAŞKAN - Sayın milletvekilleri, yoklama
sırasında salonda olmayıp da sonradan gelen
milletvekillerinin, adını soyadını
beyaz bir kâğıda yazıp, bugünkü
tarihi atarak Divana göndermelerini rica ediyorum; ama, imzalamayı
da unutmasınlar.

Şimdi, sayın milletvekilleri, muhalefetteki
arkadaşlarımız gelmediklerine göre, bizim
de, ciddî bir çoğunluğun olduğuna kanaat
getirmemiz lazım. Biz Divan olarak her zaman tarafsızlığımızı
koruyacağız. (DYP sıralarından “Bravo”
sesleri, alkışlar)

İBRAHİM GÜRDAL (Antalya) - Doğru
böyle mi söylenir?!

BAŞKAN - Nasıl?.. 

İBRAHİM GÜRDAL (Antalya) - Her
doğru böyle söylenir mi?!

BAŞKAN - Her doğru eğri mi söylenir?!

İBRAHİM GÜRDAL (Antalya) - O kadar
da doğru söylenmez!..

BAŞKAN - Neyse...

İBRAHİM GÜRDAL (Antalya) - Yalan
bulamayınca doğruyu söyler... 

BAŞKAN - Daha bir şeyler önereceksiniz
herhalde?!

İBRAHİM GÜRDAL (Antalya) - Başkan
tarafsız olur. 

RİFAT SERDAROĞLU (İzmir) - Başkanın
muhalefete yakın olduğunu biliyoruz!

İBRAHİM GÜRDAL (Antalya) - Sayın
Başkan, ben bile kurtaramam seni sonra.

BAŞKAN - Senin ne gücün var ki kurtarasın?!

İBRAHİM GÜRDAL (Antalya) - Artı
bir yazdırdım ya Sayın Başkan.

BAŞKAN - Sayın grup başkanvekilleri,
toplantı yetersayımız yok.

SAFFET ARIKAN BEDÜK (Ankara) - Sayın
Başkan, yeni gelenler var...

BAŞKAN - Efendim, rica ediyorum... Bakın,
çok ciddî iş yapıyoruz burada.

SALİH KAPUSUZ (Kayseri) - Sayın Başkan,
arkadaşlar hep gelmeye başladı.

SAFFET ARIKAN BEDÜK (Ankara) - Bakın
Sayın Başkan, gelenler var; bir grup var orada.

BAŞKAN - Daha epey fark var efendim, çok
fark var...

Sayın arkadaşlar, epey fark var, yani
30'a yakın namevcut var. O bakımdan, sayın
grup başkanvekilleri bize bir saat bildirsinler...

İSMAİL KÖSE (Erzurum) - 18.30
olsun efendim.

BAŞKAN - Hayır efendim... Ancak 1 saat
ileriye atabiliriz. 

1 saat ileriye atarız; ama, öğleden
sonra da çalışma olduğu için...


SALİH KAPUSUZ (Kayseri) - 15 dakika sonra
olsun Sayın Başkan.

BAŞKAN - Peki.

RİFAT SERDAROĞLU (İzmir) - Pazarlığı
bitirme!

BAŞKAN - Efendim, bizim amacımız
Meclisi çalıştırmak; böyle, balkonlarda
oturarak, boş konuşmak değil. Onun için...
(RP ve DYP sıralarından alkışlar) 

İBRAHİM GÜRDAL (Antalya) - Arkadaşlar
doluya mı boşa mı oturuyor; onu söyle...

BAŞKAN - Efendim, saat 14.15'te toplanmak üzere,
birleşime ara veriyorum.

Kapanma Saati: 13.58





İKİNCİ OTURUM

Açılma Saati: 14.15

BAŞKAN: Başkanvekili Kamer
GENÇ

KÂTİP ÜYELER: Ünal
YAŞAR (Gaziantep), Mustafa BAŞ (İstanbul)



BAŞKAN - Türkiye Büyük Millet
Meclisinin 47 nci Birleşiminin İkinci Oturumunu açıyorum.

II.- YOKLAMA

BAŞKAN - Sayın milletvekilleri, bundan
önceki oturumda yaptığımız yoklamada
toplantı yetersayısı olmadığı
için, birleşime 15 dakika ara vermiştik; şimdi,
yeniden yoklama yapacağız.

Sayın milletvekillerinin, salonda bulunduklarını
yüksek sesle belirtmelerini rica ediyorum.

(Yoklama yapıldı)

BAŞKAN - Sayın milletvekilleri, toplantı
yetersayımız vardır; çalışmalarımıza
başlıyoruz. 

Gündeme geçmeden önce, üç
arkadaşa gündemdışı söz vereceğim.


III. - BAŞKANLIĞIN GENEL KURULA
SUNUŞLARI

A)  GÜNDEM DIŞI KONUŞMALAR

1. - Zonguldak Milletvekili Tahsin Boray Baycık'ın,
Erdemir'deki kamu hisselerinin satılmamasına ilişkin
gündemdışı konuşması

BAŞKAN - Birinci gündemdışı
sözü, 16.01.1997 Perşembe günü yapılacak
Genel Kurulda, Erdemir'deki kamu hisselerinin satılmaması
konusu üzerinde gündemdışı söz
almak isteyen Zonguldak Milletvekili Tahsin Boray Baycık'a
veriyorum. 

Buyurun Sayın Baycık. (DSP sıralarından
alkışlar)

Yalnız, gündemdışı
söz isteyip de yoklamada bulunmayan arkadaşlara bundan
sonra söz vermeyeceğim. (RP sıralarından
“Bravo Başkan” sesleri, alkışlar)

KAHRAMAN EMMİOĞLU (Gaziantep) - Yoklamada
olmayan insana söz vermek doğru değil zaten.

BAŞKAN - Arkadaşımız bulundu
efendim yoklamada.

Buyurun, süreniz 5 dakika efendim.

Süreye riayet edin, uzatmayacağım;
çünkü, zamanımız çok geçti.

TAHSİN BORAY BAYCIK (Zonguldak) - Sayın
Başkan, değerli milletvekilleri; bugün, sizlere,
Özelleştirme İdaresi Başkanlığınca,
yüzde 30'u ilâ yüzde 40'ı arasındaki
kamu hisselerinin blok olarak satılacağı Ereğli
Demir ve Çelik Fabrikaları, kısaca Erdemir
hakkında açıklamalar yapmak üzere gündemdışı
söz almış bulunuyorum. Hepinizi saygıyla
selamlıyorum.

Erdemir, 28 Şubat 1960 yılında,
Türkiye Büyük Millet Meclisine sevk edilen 7462
sayılı Yasayla kurulan özel statüde anonim
bir şirkettir. İlk kuruluş maliyeti, cari yıl
fiyatlarıyla 262 milyon dolar olup, 15 Mayıs 1965'te
üretime başlamıştır. Kuruluş
kapasitesi, sıvı çelik bazında 470
bin ton/yıldır. Geçen otuz yıl süresince,
ülkemizde ve dünyada, pek çok sosyal, siyasal
ve ekonomik krizlere karşın, büyümesini
sürdürebilmiş ve 1995 yılı itibariyle
sıvı çelik üretim kapasitesini 3 milyon
tona çıkarmıştır. 

Değerli milletvekilleri, Erdemir, kârını
yatırımlara dönüştürebilmiş
ve sürekli büyüyerek, devletten tek kuruş
almadan, önemli ölçüde vergi ödeyerek,
devletimizin teşvikiyle yatırımlarına
finansmanını sağlamış, borçlarını
zamanında ödemiş, kârının
yaklaşık yüzde 50'sini yatırım
fonlarına ayırabilen Türkiye'nin tek ve örnek
kuruluşudur. Ülkemizde ve dünyada çok iyi
tanınan bu dev kuruluşumuzun sahip olduğu güç
ve potansiyel tam olarak bilinmemekte, dolayısıyla
çok etkin biçimde kullanılamamaktadır.


Erdemir, ülkemizin yassı sac üreten
tek kuruluşu olması nedeniyle, stratejik bir kuruluş
olması yanı sıra, bilgi birikimi ve iyi yetişmiş
insan kaynakları, diğer sektörlere ana hammadde
üretmesi, kullandığı hammaddeler ile bunların
üretimi, kullandığı ekipman ve donanımlar,
yedekler vesaire ile bunları üreten binlerce ağır
sanayi kuruluşlarıyla bir lokomotif olduğunu
açıkça kanıtlamıştır.


Değerli milletvekilleri, şimdi bu boyutlara
ulaşmış olan, sıçramaya hazır
Erdemir, kamu hisseleri satılarak boğulmak istenmektedir.
Yanlış bir şekilde özelleştirilerek
aşağıdaki durumlara düşürülecektir.

1. Çalışmaları süren,
ancak özelleştirme söylentileriyle iki üç
yıldır askıya alınan üçüncü
kademe tevsiat yatırımları yapılmayacak,
Erdemir'in büyümesi duracaktır. Büyümesi
duran bu tesisler de batmaya mahkûm olacaktır.

2. KAM Projesi ve diğer projeler için
yurtdışı finansörlerden alınan
yaklaşık 800 milyon dolar mertebesindeki borç,
yeni sahipleri tarafından ödenmeyecektir. Devlet,
altın hisse yutturmacasıyla bu borçları
üstlenecek, altın hisse diye, Özelleştirme
İdaresi Başkanlığı, kendi mensuplarını,
yönetim kuruluna sokacak, bu mensuplar da, amirlerinden gelen
emirlere uyacaktır.

Dünyadaki diğer benzerlerine uygun ve çok
ideal bir özelleştirme imkânı kasıtlı
olarak yok edilecektir. 

Erdemir ürünleri, kurulacak paravan ana
pazarlama şirketleriyle yurtiçine ve yurtdışına
pazarlanacak,  uyduruk aracılar ile Erdemir'den dışarıya
aktarılan ürün,  yurtdışında
yüksek fiyat ile satılacaktır. Erdemir, içeride
zarar ederken, yurtdışında büyük
paralar stok edilecek ve nereye gittiği meçhul kalacaktır.
Bu nedenle, devlet, büyük vergi kaybına uğratılacaktır.

Sayın milletvekilleri, Erdemir'de bu şekilde
yapılmak istenen özelleştirme sonunda, Karadeniz
Ereğli'si ve çevre şehirlerin başına
gelecekler ise şunlardır:

Yöredeki 300-400 sac tüccarının
büyük bir bölümü batacaktır. 

İşçiler, düşük
ücretle tekrar çalıştırılacağı
için alım güçleri çok düşecek
ve buna bağlı olarak da pek çok küçük
esnaf batacaktır. 

Alım gücü yüksek vasıflı
elemanlar Ereğli'yi terk edecek, buna paralel olarak, önemli
bir sektör olan inşaat sektörü çökecektir.

Erdemir çalışanlarının
sayısı azalacak ve paralelinde şehri terk
edenler nedeniyle işyeri ve konut fazlalığı
ortaya çıkacak, bunların fiyatları
düşecektir. 

Bölgenin krizde olan ana sektörü kömürden
sonra, demir sektörü de krize düşecek ve
pek çok KOBİ batacaktır. 

Sayın milletvekilleri, Özelleştirme
İdaresi Başkanlığınca 27 Ocak 1997
tarihi itibariyle teklif verme süresi sona erecek olan Erdemir
TAŞ'nin sermayesinde bulunan yüzde 30 ilâ yüzde
40 arasındaki kamu hisselerinin, blok satış
yöntemiyle özelleştirileceği açıklanmıştır.
Yapılacak olan ihale 27 Kasım 1994...

(Mikrofon otomatik cihaz tarafından kapatıldı)


BAŞKAN - Sayın Baycık, son cümlenizi
söyler misiniz; zamanı fazla uzatmayacağım.
Rica ediyorum... Bakın, zaten bir birbuçuk saatimiz
yoklamayla geçti. 

Buyurun. 

TAHSİN BORAY BAYCIK (Devamla) - Tamam.

Oysa, Erdemir'in zarar eden KİT olmadığını,
dün, bu tür özelleştirmeye karşı
çıkanların, Mecliste bu konuda araştırma
önergesi verenlerin, bugün ise “U” dönüşü
yaparak, yandaşlarına kurdurdukları şirketler
aracılığıyla Erdemir'i ele geçirmeye
çalıştıkları, asıl sorunun
ise, şirketlerin, siyasîlerden ve yandaş yöneticilerin
ellerinden kurtarılması, özerk bir yapıya
kavuşturularak partizanca yapılan uygulamalara son
verilmesi olması gerektiğini vurgulamak istiyorum.


Belirttiğim tüm bu hususları, siz
değerli milletvekillerinin, bilhassa Zonguldak milletvekillerinin
gözönünde bulundurmalarını, Erdemir'deki
kamu hisselerinin blok satış yöntemlerine karşı
açmış olduğumuz iptal davasına
da manevî destek olmanızı bekler, 19 Ocak
1997 Pazar günü saat 11.00'de ilçe temsilcileri
kurulunun, kamu hisselerinin satılmaması için
Karadeniz Ereğlisi'nde tertip etmiş olduğu mitinge
İktidarın kulak vermesi temennisiyle, hepinize saygılarımı
sunuyorum. (DSP sıralarından alkışlar)


BAŞKAN - Teşekkür ederim Sayın
Baycık. 

Efendim, gündemdışı konuşmaya
Hükümetten cevap verme isteği gelmediğinden,
ikinci gündemdışı söze geçiyorum.


2. - İçel Milletvekili Halil Cin'in,
ziraî öğretimin 151 inci yıldönümü
münasebetiyle, Türkiye'de ziraî eğitim ve
öğretim veren kuruluşların ve Türk
tarımının genel sorunlarına ilişkin
gündemdışı konuşması ve
Tarım ve Köyişleri Bakanı Musa Demirci'nin
cevabı

BAŞKAN - İkinci gündemdışı
sözü, 16.1.1997 tarihinde, Genel Kurul toplantısında,
Türkiye'de ziraî öğretimin 151 inci yıldönümü
münasebetiyle, Türkiye'deki ziraî öğretimin
ve Türk tarımının genel sorunları
üzerinde gündemdışı söz isteyen
İçel Milletvekili Sayın Halil Cin'e veriyorum.

Buyurun Sayın Cin. (ANAP sıralarından
alkışlar)

Süreniz 5 dakikadır efendim. 

HALİL CİN (İçel) - Sayın
Başkan, değerli milletvekilleri; Türkiye'de ziraî
öğretimin 151 inci yılı münasebetiyle,
ziraî eğitim, öğretim yapan kuruluşlarımızın
ve Türk tarımının genel sorunlarına
kısaca temas etmek istiyorum. 

Birbuçuk asra yakın bir süreden
beri, bilimsel esaslara dayalı zıraî öğretimin
ülkemizde ulaştığı düzey sevindirici
olmakla beraber, yeterli değildir. Bugün, Türkiye'de
23 ziraat fakültesi, 1 115 öğretim üyesi ve
bu fakültelerde 27 bini lisans, 3 500'ü lisansüstü
olmak üzere 31 bin civarında öğrenci eğitim,
öğretim görmektedir. 

Ziraat fakültelerimizin, özellikle son
yıllarda açılanlarının dershane,
laboratuvar, alet, ekipman ihtiyaçları süratle
giderilmelidir. Ziraat öğretimi, uygulamalı bir
öğretimdir; ancak, ne yazık ki,  ziraat fakültelerimizin
çoğunda henüz öğrencilerin uygulama ve
araştırma yapabilecekleri araştırma
çiftlikleri mevcut değildir; bu çiftlikler için
yeterli ve gerekli toprak mevcut değildir. Bu münasebetle,
verimli olarak işletilmeyen TİGEM arazilerinin ve
diğer bazı devlet kuruluşlarının,
KİT'lerin arazilerinden ziraat fakültelerine toprak
tahsisinin, arazi tahsisinin çok yararlı olduğuna
inanıyorum.

Türkiye'de 20 bini aşkın ziraat
mühendisinin istihdam sorunu, hepimizin bilgileri dahilinde
olan bir konudur. Ziraat mühendislerinin, kamu  kesiminde
istihdam imkânları gittikçe daralmakta ve
özel kesimde de istihdam sağlanamamaktadır. Belli
büyüklükteki tarım işletmelerinde,
GAP bölgesinde kurulacak işletmelerde; işletme
sahibi, yönetici, ziraat mühendisi istihdam imkânları
yaratılabilir. Ayrıca, köylerimizde, çiftçi
vatandaşlarımızı aydınlatmak,
onlara önderlik yapmak üzere, çiftçi önderi
rolünü oynayacak ziraat mühendisleri tayin edilebilir.
Bu şekilde, mevcut ziraat mühendislerimize büyük
ölçüde iş imkânı sağlanabilir.

Türk tarımının en önemli
sorunu, verim düşüklüğüdür.
Gerek bitkisel üretimde gerekse hayvansal üretimde büyük
verim düşüklüğü bahis konusudur.
Bu verim düşüklüğünün yeni
politikalarla giderilmesi ve Türkiye'nin büyük
bir potansiyeli olan tarımını, 2000 yılına
girerken, bütün insanlık için çok
önemli bir kaynak olan, büyük bir ihtiyaç
olan gıda potansiyeli ve gıda varlığı
açısından dış ülkelere
ihracat yapabilir duruma getirmemiz lazımdır. 

Özellikle, Türk hayvancılığının
sorunları, bu sektörü tamamen yok olma noktasına
getirmiştir. Koruma politikalarının ortadan
kaldırılması, canlı hayvan ithaline
imkân verilmesi, Türk hayvancılığına
büyük darbe vurmuştur. 

Türkiye gibi, esas itibariyle, 20 milyondan
fazla insanı tarım sektöründen geçinen,
nüfusunun yüzde 44'ü kırsal kesimde yaşayan
bir ülkede, mutlaka, tarım sektöründe yeni
politikaların tespiti gerekmektedir. Destekleme, fiyat
ve pazar politikalarının yeniden gözden geçirilmesi
gerekir. Erozyon ve tarım arazilerinin, tarımdışı
amaçlarda kullanılması mutlaka önlenmelidir.
Tarım, Orman ve Köyişleri Komisyonunda mera
kanun tasarısının çıkarılmış
olmasını, bu yolda atılmış olan
önemli bir adım olarak görüyorum. 

Bu arada, belirtmek isterim ki, özellikle, son
zamanlarda, İçel İlinin Mersin merkez, Erdemli,
Silifke, Bozyazı, Yeşilovacık, Anamur gibi
ilçe ve beldelerinde meydana gelen afetlerden zarar gören
çiftçilere gerekli yardımın yapılmasını
Hükümetten bekliyoruz.

(Mikrofon otomatiz cihaz tarafından kapatıldı)

BAŞKAN - Sayın Cin, 1 dakika eksüre
veriyorum; lütfen bitirin efendim.

HALİL CİN (Devamla) - Bitiriyorum.

Diğer taraftan, Türkiye'de, 1984 yılında
kapatılmış olan orman tamirhanelerinden faaliyette
olan 17 tanesi de, Bakanlar Kurulu kararıyla kapatılmış
bulunmaktadır. Bu tamirhanelerde çalışan
3 bine yakın işçinin mağdur olmaması
için, bu işçilerin bulundukları bölgelerde,
Orman Bakanlığı kuruluşlarında
veya Köy Hizmetleri Genel Müdürlüğü
ve Karayolları kuruluşlarında istihdam edilmesi
beklenmektedir. Bu yolda gerekli titizliğin Hükümet
tarafından gösterilmesini temenni ediyorum.

Ziraî öğretimde ve tarım politikalarında,
üniversite kuruluşlarıyla, araştırma
kuruluşlarının sıkı bir işbirliği
sağlamalarında da, tarım politikalarımız
açısından çok büyük yarar
vardır.

Hepinize saygılarımı sunuyorum.
(ANAP sıralarından alkışlar)

BAŞKAN - Teşekkür ederim Sayın
Cin.

Sayın Bakan, cevap verecek misiniz efendim?

TARIM VE KÖYİŞLERİ BAKANI
MUSA DEMİRCİ (Sıvas) - Evet Sayın
Başkan.

BAŞKAN - Peki.

Sayın Tarım ve Köyişleri
Bakanı gündemdışı konuşmaya
cevap vereceklerdir.

Buyurun efendim. (RP sıralarından alkışlar)

TARIM VE KÖYİŞLERİ BAKANI
MUSA DEMİRCİ (Sıvas) - Sayın Başkan,
değerli milletvekilleri; ziraî öğretimin 151
inci yılı dolayısıyla, İçel
Milletvekilimiz Sayın Halil Cin'in yapmış
olduğu gündemdışı konuşmaya
cevap arz etmek istiyorum.

Önce, İçel Milletvekilimize gerçekten
teşekkür ediyorum; çünkü, ziraî
öğretimin 151 inci yılında, gerçekten,
Türkiye'nin konuşacağı, tarımın
gündeme getireceği çok meseleleri var, bu bakımdan
kendilerine teşekkür ediyorum.

Türk tarımı 1927 yılından
itibaren irdelenecek olursa, 1927 yılında Türkiye'nin
nüfusu 10 milyon; ama, buna rağmen, tarım kesiminde
bulunan nüfusumuz, bu nüfusun yüzde 75'i civarında;
bu demektir ki, nüfusun 7,5 milyonu tarımda, 2,5 milyonu
da diğer sektörlerdedir. Bugün, nüfusumuz 65
milyon olmasına rağmen, bunun yüzde 41'i, yani,
aşağı yukarı 27 milyonu tarım kesiminden
geçimini sağlamaktadır. Bütün bunların
yanı sıra, Türk tarımında, ister
bitkisel üretimde, isterse hayvancılığımızda,
cumhuriyetin ilk yıllarında, dekara, hububatta aldığımız
60 kilogramlık verimin, bugün, Türkiye ortalaması
200 kilograma çıkmıştır. Ayrıca,
Türkiye'de, bugün, sahil kuşaklarında ve
bazı kesimlerimizde, tarla ortalamasında 500 kilograma
kadar çıktığımız yerler
de vardır. 

Bunun yanı sıra, Türkiye'de, bugün,
ziraî araştırmalarımızın
sayısı 50'ye yakındır ve bu ziraî
araştırmalarımız içerisinde,
Türkiye'de çok ciddî araştırmalar
yapılan ve bugün Türk tarımına
hizmet eden araştırmalarımız var. Bunlar,
gerçekten, bugün -ister hububat sahasında,
pamuk sahasında ve diğer konulardaolsun- Türk
tarımına çok büyük hizmetler vermişlerdir.

Sayın milletvekilimizin söylediği
doğrudur; Türkiye'de haddinden fazla ziraat fakültesi
vardır ve dolayısıyla, bunlardan mezun olan
ziraat mühendislerinin tamamına kamu kesiminde iş
bulmak mümkün değil. Bugün, 20 bin ziraat mühendisi
işsizdir; ancak, bakanlık olarak, devlet bakanlığıyla
beraber, müştereken, işsiz ziraat mühendislerini
nasıl özel sektöre kazandırırız
gibi projelerimizi geliştirdik; yakın bir zamanda,
Kastamonu'da, bu ziraat mühendislerimizin, hiç değilse
bir bölümünü, orada, yeniden bir kurstan geçirmek
suretiyle inşallah, iş sahibi yapacağız.

Sayın milletvekilimizin söylediği
Türkiye'de verim düşüklüğü,
bazı bitkilerimizde vardır ve bazı bitkilerimizde
de açık vardır. Buna rağmen, bazı
bitkilerimizde ise hem verim arzu ettiğimiz seviyededir ve
hem de açık yaşanmamaktadır. Türkiye'de
açık olan bitkiler, daha çok yağlı
bitkilerdir. Bunun yanı sıra, çeltikte de
açığımız vardır; ama, buna
rağmen, hububatta ve mısırda arzu ettiğimiz
seviyeyi yakaladık.

Hayvancılığımızın
da problemleri var; ancak, bu 5 dakikanın içerisinde,
ne milletvekilimizin bütün problemleri burada serdetmesi
ne de bizim cevap vermemiz mümkün değil; ancak,
bu problemlerin üzerine, bilhassa son zamanlarda geliştirdiğimiz
ve sözleşmeli çiftçilik modeliyle hayvancılığımızı
iyi bir noktaya getireceğiz. Bugün, Türkiye'de,
bilhassa besi sığırındaki ithalat yasağımız
devam etmektedir ve et ithalatı da sürmektedir.

Ben, bu vesileyle, Türk tarımına
hizmet veren öğretim üyelerine ve Türk tarımına
hizmet veren teknik elemanlara, veterinerlere; hayatta olanlarına
şükranlarımızı arz ediyorum ve
hayatta olmayanları da rahmetle yâd ediyorum. 

Hepinize saygılar sunuyorum; sağ olun.
(Alkışlar)

BAŞKAN - Teşekkür ederim Sayın
Bakan.

Gündemdışı konuşma
cevaplandırılmıştır.

3. - Adıyaman Milletvekili Celal Topkan'ın,
Adıyaman'da son zamanlarda yaşanmakta olan sağlık
sorunlarına ilişkin gündemdışı
konuşması ve Sağlık Bakanı Yıldırım
Aktuna'nın cevabı

BAŞKAN - Üçüncü gündemdışı
konuşma, Adıyaman'da, son zamanlarda yaşanmakta
olan sağlık sorunlarıyla ilgili olarak, Adıyaman
Milletvekili Celal Topkan'a verilmiştir; buyurun efendim.
(CHP sıralarından alkışlar)

Sayın Topkan, süreniz 5 dakikadır
ve süreyi de pek uzatmıyorum efendim.

CELAL TOPKAN (Adıyaman) - Sayın Başkan,
sayın milletvekilleri; Adıyaman İlinin sağlık
sorunları konusunda söz aldım; sizleri, şahsım
ve Cumhuriyet Halk Partisi Grubu adına saygılarımla
selamlıyorum. (CHP sıralarından alkışlar)

Adıyaman, kalkınmada birinci derecede
öncelikli il kapsamında, olağanüstü
hal uygulamasının dışında olan
ve hızlı bir kalkınma ve gelişme yaşayan
illerimiz arasındadır. Türkiye'nin övünç
kaynağı ve en büyük yatırım
projesi olan GAP, ilimiz sınırları içerisindedir.
Dünyanın sekizinci harikası Nemrut Dağı,
Adıyaman'ın sınırları içerisindedir
ve aynı şekilde, Türkiye'de üretilen petrolün
yüzde 61'i de Adıyaman'da üretilmektedir.

Devlet İstatistik Enstitüsünün
yayımladığı son verilere göre, yüzde
44 oranında dış göç alarak Türkiye
genelinde birinci sırayı almaktadır. 

Hızlı bir nüfus artışıyla
karşı karşıya olan ilimizde, sağlık
kurum ve kuruluşları aynı oranda gelişememektedir.
Şimdiden gerekli önlem ve tedbirler alınmaz
ise, ileride telafisi mümkün olmayan sağlık
sorunları yaşanabilir. 700 bin nüfuslu ilde
350 yataklı hastane mevcuttur. Hemodiyaliz ünitesi
mevcut; ancak, nefroloji uzmanı mevcut değildir. 

Adıyaman ilimizde yeteri kadar dahiliye ve
cerrahî uzmanının bulunmadığı
350 yataklı hastanede yılda ortalama 2 500 civarında
ameliyat yapılmaktadır. Yılda ortalama 2
500 ameliyatın yapıldığı hastanede
1 tane olsun anestezi uzmanı mevcut değildir. Aynı
şekilde, hastaneye, bugüne kadar bir kardiyoloji uzmanı
atanmamıştır. İl sınırları
içinde bir tek kulak, burun, boğaz uzmanı görev
yapıyordu, bu arkadaşımız da Sağlık
Müdürü olarak atanmıştır, halen
ilde görev yapan kulak, burun, boğaz uzmanı yoktur.

120 bin nüfuslu Besni İlçesinin
hastanesinde 50 yatak mevcut; bu hastanede en temel branş
olan genel cerrahî uzmanı dahi mevcut değildir.
Diğer taraftan, Tut, Çelikhan, Sincik, Samsat ve Gerger
İlçelerimizde yataklı tedavi hizmeti veren
sağlık kuruluşları mevcut değildir.

Sayın Başkan, sayın milletvekilleri;
örnek olması için, bir ilçemizdeki sağlık
koşullarını anlatmak istiyorum: Gerger İlçemizin
nüfusu 40 bin civarındadır. İlçede,
yataklı tedavi hizmeti veren hastane mevcut olmadığı
gibi, ilçeye en yakın yataklı tedavi hizmeti
veren Kâhta İlçesi 75 kilometre uzaklıktadır.
Kaldı ki, Kâhta İlçesi Hastanesinin
olanakları ve yeteri sayıda uzmanı mevcut
değildir. Gerger İlçemize bağlı 42
köy mevcut olup, bu nüfusa 3 sağlıkocağı
ve 15 sağlıkevi ile hizmet verilmeye çalışılmaktadır;
ancak, bu 3 sağlıkocağından 2 tanesi doktor
ve hemşire yokluğundan kapalı bulunmaktadır.
15 sağlıkevinden 8 tanesi aynı şekilde
elemansızlıktan kapalı olup, ilçede
toplam 3 pratisyen hekim, 2 hemşire ve 10 ebe vardır.


Ben, Gerger İlçemizde yaşayan
insanlar adına Sayın Sağlık Bakanımıza
seslenmek istiyorum; Türkiye genelinde 800 kişiye 1
doktor, Adıyaman özelinde 3 356 kişiye 1 doktor
düşerken, Gerger İlçemizde 14 bin kişiye
1 pratisyen hekim düşmektedir. Aynı şekilde,
20 bin kişiye 1 hemşire, 4 bin kişiye 1 ebe
düşmektedir. Halbuki, il genelinde 1 909 kişiye
1 hemşire, 1 959 kişiye 1 ebe düşmektedir.
40 bin nüfuslu ilçede uzman hekim ve sağlık
memuru mevcut değildir. 

Sağlık hizmeti bütünlük
arz eder; doktoru, sağlık memuru, hemşiresi,
ebesi, tıbbî malzemesi, araç ve gereciyle
tamamlanmadığı takdirde, insanlara sağlık
hizmeti vermek mümkün değildir. Aksi halde, verilen
hizmetler yetersiz kalır, insanlar sağlıksız
yaşamak zorunda kalırlar; tıpkı Gerger'de
olduğu gibi... Gerger İlçemizde, insanlar, ilkel
toplumlarda olduğu gibi, doğa şartlarının
kendilerine sağladığı kadar sağlıklı
yaşayabilmektedirler. 2000'e üç kala ülkemizin
geldiği bugünkü gelişmişlik düzeyinde,
Gerger'de yaşayan insanlara böyle bir yaşamı
reva görmek, hiçbir siyasînin ve yerel yöneticinin
hakkı olmasa gerekir. Tut, Samsat, Çelikhan ve Sincik
İlçelerimizdeki sağlık koşulları
Gerger'inkinden...

(Mikrofon otomatik cihaz tarafından kapatıldı)

BAŞKAN - Sayın Topkan, süreniz
bitti. Lütfen; son cümlenizi söyler misiniz efendim.

CELAL TOPKAN (Devamla) - Bir dakika süre verin
Sayın Başkanım.

İlde görev yapan sağlık personeli
dengesiz bir dağılım içindedir. Buna
sebep, ilin yerel yöneticileridir. Bu siyasetçiler,
ildeki personel dağılımına müdahale
etmektedirler. Yine, ilde görev yapmakta olan yerel idareciler,
siyasîlerin inisiyatifi dışında hareket
edememektedirler. Yerel siyasetçiler, örgütlerin
arzu ve taleplerine uygun davranmak zorunda bırakılıyorlar.
Bu adaletsizliğin sıkıntısını
halk çekmektedir. En temel hak olan sağlıklı
yaşam hakkı insanlarımıza çok
görülmektedir. Bu tavır ve davranışlar
sonrasında, ilde mevcut birçok sağlıkocağı
ve sağlıkevi, sağlık elemanı atanmadığı
için, bakımsızlıktan kullanılamaz
hale gelmiştir. Mevcut personelin dengeli dağılımı
sağlanamayınca, birer aylık geçici rotasyon
görevlendirmeleriyle halkın sorunlarına çözüm
aranmaya çalışılmaktadır. Bu
uygulama ise, halka sağlık hizmeti verme yerine, ancak
personeli daha çok huzursuz etmektedir. Siyasal iktidara
yakın kişiler yine korunup kollanmaktadır.
Aradan geçen zamana karşın, rotasyona gönderilen
insanlara bugüne kadar harcırah ödenmemiştir.


Sayın Sağlık Bakanımızdan,
Adıyaman'da yaşanmakta olan sağlık sorunlarına
ilgi bekler; Genel Kurulu saygılarımla selamlarım.
(CHP ve DSP sıralarından alkışlar)

BAŞKAN - Teşekkür ederim Sayın
Topkan.

Gündemdışı konuşmaya
cevap vermek üzere, buyurun Sayın Bakan. 

SAĞLIK BAKANI YILDIRIM AKTUNA (İstanbul)
- Ne kadar sürem var Sayın Başkan?

BAŞKAN - Efendim, kısa sürede bitirirseniz
memnun olurum; çünkü, epey işimiz var.

SAĞLIK BAKANI YILDIRIM AKTUNA (İstanbul)
- Sayın Başkan, çok değerli milletvekili
arkadaşlarım; Adıyaman Milletvekili Celal
Topkan arkadaşımıza teşekkür ediyorum.


Adıyaman'da dile getirilen sağlık
sorunları, beş aşağı beş yukarı,
Türkiye'nin birçok bölgesinde -özellikle
Anadolu- Doğu Anadolu ve İç Anadolu Bölgelerinde
söz konusu olan sorunlardır; yılların
oluşmuş, birikmiş sorunlarıdır.
Bu sorunları, bir hamlede, bir defada çözmek
imkânı da zaten yoktur.

MAHMUT BOZKURT (Adıyaman) - Nerede çözdünüz?!.
Çözdüğünüz yeri söyleyin!..

SAĞLIK BAKANI YILDIRIM AKTUNA (Devamla) - Adıyaman
İlinde, 7 tane hastane bulunmaktadır. Bu hastanelerin
toplam yatak sayısı, fiilî yatak sayısı
546'dır. Yatak işgal oranları yüzde 34,2'dir;
yani, bir hayli düşüktür. Ayrıca,
52 sağlıkocağı, 128 sağlıkevi,
2 verem savaş dispanseri, 4 ana-çocuk sağlığı
ve aile planlaması merkezi, 2 sağlık meslek
lisesi ve 1 halk sağlığı laboratuvarıyla
bu hizmetler desteklenmektedir. 

Yatırımı devam eden kuruluşlar
için, Adıyaman'a, il emrine,  1996 yılında
-Hükümetin kurulmasından bu yana- sadece yatırımlar
için, 89 milyar 280 milyon lira gönderilmiştir.
İldeki sağlık kuruluşlarımızın
bakım ve onarımlarının yapılması
amacıyla da, ayrıca, 8 milyar 93 milyon lira gönderilmiştir.
İlde, 110 bin 972 kişide yeşilkart vardır;
110 bin 972 kişi ve 1996 yılında, yeşilkart
ödemeleri için Adıyaman İlindeki hastanelere18
milyar 460 milyon lira para gönderilmiştir. 

Şimdi, değerli arkadaşım haklı
olarak, Gerger İlçesinde hastane olmadığını
ve il genelinde de sağlık personelinin, daha ziyade
pratisyen doktor olarak, hemşire ve ebe olarak da dengeli
dağıtılmadığını ifade
etti ve bazı uzmanların da bulunmadığını
söyledi; yerden göğe kadar haklı. Zaten,
bunun için, atama ve nakil yönetmeliğini çıkardık;
bunun için, Türkiye'yi üç bölgeye
ayırdık; bunun için, göreve ilk defa
başlayacak olanların üçüncü
bölgeden başlaması kararını aldık
-ki, Adıyaman'da buraya dahildir- üçüncü
bölgeden başlayacak. Bütün sağlık
personeli, uzman doktor, pratisyen doktor, hemşire, ebe,
sağlık memuru, teknisyen evvela üçüncü
bölgeden başlayacak. Dolayısıyla, bu
bölgelerdeki eksikliği gidermek amacıyla bu uygulamaya
başlanmıştır. Ayrıca, batı
bölgelerinde yıllardan beri kalıp, doğuda,
üçüncü bölgede bulunmamış
olanları da, yine, üçüncü bölgeye,
yine bu yönetmeliğe göre aktarma çalışmalarımız
da başlamıştır. Ümit ediyorum ki,
en geç bahara kadar, yani, önümüzdeki dört
beş ay içerisinde sağlık personeli dağılımındaki
bu eşitsizlik önemli ölçüde giderilmiş
olacaktır. Hedef, yıllardır uzman doktorun
bulunmadığı, yeterli hemşire ve ebenin
bulunmadığı, Anadolu, Doğu ve Güneydoğu
Anadolu Bölgelerindeki sağlık kuruluşlarının
eksiğini tamamlamaktır.

Tabiî, bu atama ve nakil yönetmeliğinin
sağlıklı bir şekilde uygulanabilmesi için
ve bu yönetmeliğin delinmeden, hakkaniyetle ve herkese
eşit bir şekilde uygulanabilmesi için, değerli
milletvekili arkadaşlarımın, bana, kendi bölgelerinin
dışında, haksızlık niteliğinde
olabilecek istekleri de iletme konusunda daha dikkatli, duyarlı
davranmaları gerektiğidir; çünkü,
birkaçının veya beş kişinin gitmesi
önemli değildir; ama, bir kişi dahi yönetmeliğe
aykırı olarak, hakkı olmayan bir hakkı
kullanma durumunda olursa, diğerlerine kötü örnek
olacağı için, insanların oralara gitmesini
özendirmesini engelleyecektir. İnsanlar, eşit
uygulama halinde, seve seve gitmek isteyeceklerdir bu yere. O
açıdan, sayın milletvekili arkadaşlarımın
da bu konuda gerekli özeni göstermelerini diliyorum.

Bir diğer nokta da şudur; ikinci sağlık
projesi kapsamına Adıyaman İlimiz girmektedir
ve ikinci sağlık projesi 1992 yılında,
benim ilk bakanlığım zamanında oluşturulmuştur.
Bu projeye göre, Adıyaman İline, beş
yıl içerisinde 9 940 750 dolarlık yatırım
yapılacaktır; yani, demek ki, aşağı
yukarı 9 milyon- 10 milyon dolarlık yatırım
yapılacaktır, ihtiyaç karşılanacaktır.
1996 yılı içerisinde, Adıyaman'a 1
milyon 127 bin dolarlık yardım yapılmıştır
bu proje kapsamında. Bu çerçeve içerisinde,
sağlık ocaklarının araç gereç
ve tıbbî malzeme ihtiyaçları ile eğitim
ihtiyaçları karşılanmıştır.
1997 yılında ise, daha ziyade sağlık
ocağı yapımı, arazi taşıtı
alımı, halk sağlığı laboratuvarı
gibi ihtiyaçlar karşılanacaktır.

Şimdi, Türkiye'de, 1996 yılında,
hemodiyaliz ünitesi, merkezi olmayan hiçbir hastane
kalmamıştır; ya kurulmuştur ya da malzemeleri
gönderilmiş, kurulma aşamasındadır,
hizmete girmek üzeredir. Adıyaman da bunlardan bir
tanesidir; ama, nefroloji uzmanının olması
şartı yoktur hemodiyaliz ünitesi merkezinin
çalışmasında. Sadece, bu ünitenin
çalışmasını öğrenmiş,
bilen dahiliye mütehassısı olması kâfidir;
çünkü, nefroloji uzmanı şartı
zaten konulamaz; Türkiye'de çok az sayıda nefroloji
uzmanı var. Her hemodiyaliz ünitesinin başına
bir nefroloji uzmanı koymaya kalksanız, karşılamanız
mümkün değildir. Bunun kursunu görmüş
iç hastalıkları uzmanları hemodiyaliz
ünitelerini çalıştırmaktadırlar,
Adıyaman da aynı şekildedir. Dolayısıyla,
bu 1997 yılı Adıyaman İlimizin ve
güneydoğu bölgemizin ağırlıklı
olarak ve doğu bölgesinin özel yatırım
programlarıyla, sağlık hizmetlerinin daha etkin
hale getirileceği bir yıl olacaktır. 

1997 yılında, inşaatı
tamamlanarak hizmete açılacak olan 3 tane sağlık
ocağı vardır Adıyaman'da. Bunlar, Gölbaşı
2 no'lu sağlık ocağı, Karapınar ve
Kuyulu sağlık ocaklarıdır. Bunların
1997 yılı için bitirilmesi planlanmıştır.
Ayrıca, 2 tane sağlık evi bitirilecektir; Gümüşyaka
ve Gözebaşı sağlık evleri. 

1998 yılında tamamlanması planlanan
ve 1997 yılında 35 milyarlık ödeneği
olan Çelikhan Devlet Hastanesi 30 yataklı ve 10
lojmanlıdır. Burası da 1998 yılının
baharında hizmete girmiş olacaktır. 

Ben, değerli arkadaşım Celal Topkan'a,
Adıyaman'ın sorunlarıyla ilgili bize bilgi
aktarmış olması dolayısıyla
teşekkür ediyorum. Biz de, bu konuyla, Adıyaman'ı,
bugün, özellikle biraz daha incelemiş olduk ve
şahsen ben, sorunlarını biraz daha yakından
tanıma fırsatını bulmuş oldum;
ama, Türkiye genelinde sağlık hizmetlerimizi öncelikli
olarak yönelttiğimiz yerler, bu hizmetlerin eksik ve
geri kalmış olduğu doğu ve güneydoğu
illerimizdir. Bunun altını bir kere daha çizmek
istiyorum ve bu hizmetten Adıyaman da önümüzdeki
yıllarda bu şekilde yararlanmış olacaktır.


Yüce Meclisi saygıyla selamlıyorum.
(DYP sıralarından alkışlar) 

BAŞKAN - Teşekkür ederim Sayın
Bakan. 

Biliyorsunuz, sağlık hizmetleri yönünden
en geri kalmış il de Tunceli; Tunceli'de hiç
uzman doktor yok. 

SAĞLIK BAKANI YILDIRIM AKTUNA (İstanbul)
- Elim Tunceli'nin üzerinde.

BAŞKAN - Artık, bunu bir söz kabul
ediyoruz. 

Evet, gündemdışı konuşmalar
ve cevapları tamamlanmıştır.

Cumhurbaşkanlığının
bir tezkeresi vardır; okutuyorum: 


B) TEZKERELER VE ÖNERGELER

1. - Portekiz'e gidecek olan Turizm Bakanı
Bahattin Yücel'e, dönüşüne kadar, Devlet
Bakanı Bahattin Şeker'in vekâlet etmesinin
uygun görüldüğüne ilişkin Cumhurbaşkanlığı
tezkeresi (3/652)

 15 Ocak 1997

Türkiye Büyük Millet Meclisi
Başkanlığına

Dünya Turizm Zirvesine katılmak üzere,
16 Ocak 1997 tarihinde Portekiz'e gidecek olan Turizm Bakanı
Bahattin Yücel'in dönüşüne kadar; Turizm
Bakanlığına, Devlet Bakanı Bahattin Şeker'in
vekâlet etmesinin Başbakanın teklifi üzerine,
uygun görülmüş olduğunu bilgilerinize
sunarım. 

 Süleyman Demirel

 Cumhurbaşkanı

BAŞKAN - Bilgilerinize sunulmuştur. 

Türkiye Büyük Millet Meclisi Başkanlığının
tezkereleri vardır; ayrı ayrı okutup oylarınıza
sunacağım.

Birinci tezkereyi okutuyorum:

2. - Türkiye-Hindistan Parlamentolararası
Dostluk Grubu kurulmasına ilişkin Başkanlık
tezkeresi (3/652)

 16 Ocak 1997

Türkiye Büyük Millet Meclisi
Genel Kuruluna

Türkiye Büyük Millet Meclisi Başkanlık
Divanının 25 Aralık 1996 tarih ve 33 sayılı
Kararı ile, Türkiye-Hindistan Parlamentolararası
Dostluk Grubu kurulması uygun görülmüştür.


Türkiye Büyük Millet Meclisinin Dış
İlişkilerinin Düzenlenmesi Hakkındaki
3620 Sayılı Kanunun 4 üncü maddesi uyarınca,
anılan Dostluk Grubunun kurulması Genel Kurulun
tasvibine sunulur. 

 Doç. Dr. Mustafa Kalemli 

 Türkiye Büyük Millet Meclisi 

 Başkanı

BAŞKAN - Türkiye ile Hindistan arasında
dostluk grubu kurulmasına ilişkin bu tezkereyi oylarınıza
sunuyorum: Kabul edenler... Kabul  etmeyenler... Kabul edilmiştir.


Öteki tezkereyi okutuyorum:

3. - Türkiye Büyük Millet Meclisinden
bir Parlamento heyetinin, Japonya Meclis Başkanının
resmî davetine icabet etmesine ilişkin Başkanlık
tezkeresi (3/654)

 16 Ocak 1997

Türkiye Büyük Millet Meclisi
Genel Kuruluna

Japonya Meclis Başkanından alınan
resmî bir davette, Türkiye Büyük Millet Meclisinden
bir Parlamento heyeti Japonya'ya davet edilmektedir. 

Söz konusu davete icabet edilmesi hususu, Türkiye
Büyük Millet Meclisinin Dış İlişkilerinin
Düzenlenmesi Hakkındaki 3620 Sayılı
Kanunun 6 ncı maddesi uyarınca, Genel Kurulun tasviplerine
sunulur. 

 Mustafa Kalemli 

 Türkiye Büyük Millet Meclisi 

 Başkanı

BAŞKAN - Oylarınıza sunuyorum:
Kabul edenler.. Etmeyenler... Kabul edilmiştir. 

Öteki tezkereyi okutuyorum: 

4. - Türkiye Büyük Millet Meclisi
Dışişleri Komisyonundan 12 kişilik bir
heyetin, Kuzey Kıbrıs Türk Cumhuriyeti Başbakanının
davetine icabet etmesine ilişkin Başkanlık
tezkeresi (3/655)

 16 Ocak 1996

Türkiye Büyük Millet Meclisi
Genel Kuruluna

Kuzey Kıbrıs Türk Cumhuriyeti
Başbakanı Sayın Derviş Eroğlu'ndan
alınan bir yazıda, Türkiye Büyük
Millet Meclisi Dışişleri Komisyonundan bir
heyetin Kuzey Kıbrıs Türk Cumhuriyetine davet
edildiği bildirilmiştir.

Söz konusu davete Dışişleri
Komisyonu üyelerinden oluşan 12 kişilik bir heyetin
icabet etmesi hususu, Türkiye Büyük Millet Meclisinin
Dış İlişkilerinin Düzenlenmesi
Hakkındaki 3620 Sayılı Kanunun 6 ncı
maddesi uyarınca, Genel Kurulun tasviplerine sunulur. 

 Doç. Dr. Mustafa Kalemli

 Türkiye Büyük Millet Meclisi 

 Başkanı

BAŞKAN - Oylarınıza sunuyorum:
Kabul edenler... Etmeyenler... Kabul edilmiştir. 

Sayın milletvekilleri, gündemin “Kanun
Tasarı ve Teklifleriyle Komisyonlardan Gelen Diğer
İşler” kısmına geçiyoruz.


Önce, sırasıyla, yarım
kalan işlerden başlıyoruz.

IV. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER

1. - 926 Sayılı Türk Silahlı
Kuvvetleri Personel Kanununa Bir Geçici Madde Eklenmesine
İlişkin 488 Sayılı Kanun Hükmünde
Kararname ve Millî Savunma Komisyonu Raporu (1/215) (S.
Sayısı : 23)

BAŞKAN - 926 sıra sayılı
Türk Silahlı Kuvvetleri Personel Kanununa Bir Geçici
Madde Eklenmesine İlişkin 488 Sayılı
Kanun Hükmünde Kararname ve Millî Savunma Komisyonu
raporunun müzakeresine kaldığımız
yerden devam edeceğiz.

Komisyon burada mı efendim? Yok.

Ertelenmiştir.

2. - 5434 Sayılı Türkiye Cumhuriyeti
Emekli Sandığı Kanununun 20 nci Maddesinin 2
nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısı
ve Plan ve Bütçe Komisyonu Raporu (1/527) (S. Sayısı
: 129) (1) 

BAŞKAN - 5434 Sayılı Türkiye
Cumhuriyeti Emekli Sandığı Kanununun 20 nci
Maddesinin 2 nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısı
ve Plan ve Bütçe Komisyonu raporunun müzakerelerine
kaldığımız yerden devam ediyoruz.

Komisyon ve Hükümet yerlerini aldılar.

Bilindiği üzere, tasarının
tümü üzerinde, dün, CHP ve DYP grupları
konuşmuştu. 

Şimdi, ANAP Grubu adına, Sayın
Sümer Oral; buyurun efendim. (ANAP sıralarından
alkışlar)

Sayın Oral, süreniz 20 dakikadır.

ANAP GRUBU ADINA SÜMER ORAL (Manisa) - Sayın
Başkan, değerli milletvekilleri; 1950 tarih ve 5434
sayılı Türkiye Cumhuriyeti Emekli Sandığı
Kanununun 20 nci maddesinde değişiklik yapılmasına
ve bu maddeye 2 fıkra eklenmesine ilişkin kanun tasarısı
üzerinde, Anavatan Partisi Grubu adına görüşlerimizi
sunmak üzere huzurunuzda bulunuyorum; sizi ve değerli
arkadaşlarımı saygıyla selamlıyorum.


Söz konusu kanun tasarısının
amacı, Türkiye Cumhuriyeti Emekli Sandığının
mülkiyetinde bulunan taşınmazların, gayrimenkullerin
temliki ve satışına imkân sağlamaktır.
Esas itibariyle, bu taşınmazların, kira veya
diğer tasarrufları mevcut kanun hükümlerine
göre mümkündür. Bu tasarıyla, bu taşınmazların
satışı ve devri amaçlanmaktadır.


Görüşülmekte olan tasarı
kabul edildiğinde ve kanunlaştığında,
gündeme, Emekli Sandığının otelleri,
tatil köyleri, iş hanlarının satışı
gelecektir.

Bilindiği gibi, Türkiye Cumhuriyeti Emekli
Sandığı, kamu personelinin -sivil olsun, asker
olsun- sosyal güvenliğini sağlayan sosyal güvenlik
müessesesidir ve bu, ülkemizde sosyal güvenlik





(1) 129 S. Sayılı Basmayazı
15.1.1996 Tarihli 46 ncı Birleşim Tutanağına
eklidir.

alanındaki üç temel kuruluştan
biridir. 1950 yılında 5434 sayılı
Kanunla kurulan Sandık, finansman tekniği açısından
fon esasını benimsemiştir. Sandık prim
tahsil eder, bu primin bir bölümünü iştirakçiler
öder, bir bölümünü de devlet öder
ve bu prim esasına göre bir fon sistemiyle Sandık,
görevlerini yapar.

Halen, Sandığın, 1 milyon 900 binin
biraz üzerinde -1 milyon 950 bin civarında- prim ödeyen
iştirakçisi ve 1 milyon 50 bin civarında da,
aylık alanı, yani, pasif iştirakçisi
bulunmaktadır. Sandık, başlangıçta,
ilk dönemlerde, aktuaryel dengesini korumuş ve finansman
yapısının sağlamlığını
korumuş, bunun sonucu olarak da Sandıkta fon birikmiştir;
bu biriken fonlar da çeşitli alanlara plase edilmiştir,
yatırılmıştır. Bunların
bir bölümü de, yine, 5434 sayılı
Kanunun 22 nci maddesinin öngördüğü “biriken
fonların yüzde 40'ına kadar bir bölümünü
yatırabileceği” dediği alana yatırılmıştır.
İşte, bunlarla, otel, tatil köyü, iş
hanı yapılmıştır; ancak, Türk
turizminin fevkalade ihtiyacı olduğu dönemde -özellikle
1950'li yılların ikinci döneminde- Emekli Sandığı,
bazı otellere fevkalade değerli yatırımlar
yapmıştır. Bugün, her biri birbirinden
çok daha kıymetli -gerek konumu itibariyle gerekse
yapısı itibariyle- oteller, Türk turizminin
gerçekten öncüsü olmuşlardır.

Ülkemizde, bugün, sosyal güvenlik
sistemimiz, özellikle finansman yapısı yönünden
ciddî sorunlarla karşı karşıya
bulunmaktadır; bir finansman tıkanıklığı
içerisindedir. Bu finansman tıkanıklığının
sonucunda, sosyal güvenlik kuruluşlarına, devlet
bütçesinden -bundan bir süre önce söz
konusu olmayan ciddî yüklerin devlet bütçesinde
yer almaya başladığı, hatta, bütçelerin
taşımasının zor olabileceği, zor
olacağı bir büyüklükte- bu kaynak transferleri
başlamıştır; çünkü,
bunlar, kendi imkânlarıyla ödemelerini gerçekleştirmekten
uzak bir noktaya gelmişlerdir. Nitekim, 1996 ve 1997 yıllarında,
konsolide bütçedeki bütün yatırım
ödeneklerinden daha fazla bir miktarda ödenek, bu kuruluşlar
için bütçede yer almaktadır; ancak,
bu kuruluşlardan aktuaryel dengesi en iyi durumda olan yine
Türkiye Cumhuriyeti Emekli Sandığıdır;
ama, bunun da aktuaryel dengesinin yavaş yavaş bozulduğunu
görüyoruz. Nitekim, 1980'de bir pasife 2,7 aktif düşerken,
1996'da bir pasife 1,6 aktif düşer hale gelmiştir;
ki, bunun ideal oranı 1,4 civarındadır. Ayrıca,
1996 yılında, Sandık, 25 trilyonluk açık
vermiştir. 

Değerli arkadaşlarım, sosyal güvenlik
sistemi, esasında, hepinizin de takdir edeceği gibi,
sadece bizde değil, dünyanın birçok ülkesinde
çok önemli bir problemdir; çünkü,
sosyal güvenlik sistemi, zenginliğin bir sonucudur; sosyal
güvenlik sistemleri, gelirin bir fonksiyonudur. Fert başına
gayri safî millî hâsılası, bizim
gibi 2 500-3 000 dolar civarında değil, 10 bin doları
geçmiş, hatta 20 bin dolara gelmiş ülkelerin
dahi, bugün, sosyal güvenlik sistemlerinde çok
ciddî sorunlar vardır. Hepimizin yine yakinen takip
ettiği gibi, Fransa da bu sıkıntılarla
karşı karşıya olan bir ülkedir.
Büyük umutlarla gelen Başbakan Mösyö
Alain Juppe'yi de, ilk bir senesinde fevkalade sıkıntıya
sokan Fransa'nın sosyal güvenlik sistemi olmuştur.


Bugün, sosyal güvenlik sistemimizin finansman
yapısının sağlıklı bir
hale getirilmesi, aktuaryel dengenin tekrar kurulması için,
köklü ve kalıcı tedbirlere gerek vardır.
Bugün, Türkiye'nin en önemli problemlerinden birisi
budur. Çağdaşlık dediğimiz zaman,
sosyal güvenlik akla gelir. Ciddî bir sosyal güvenliğin,
sağlam bir sosyal güvenlik şemsiyesinin de finansman
yapısının fevkalade sağlam olması
lazım; ama, son yıllarda, baktığımız
zaman, tespit var, çeşitli zeminlerde, bu işlerle
sorumlu kişiler bunu tespit ediyorlar ve burada meydana
gelen sıkıntıyı söylüyorlar;
ama, ciddî uygulama yok; söylem var, icraat yok. Türkiye'de,
esasında, önemli olan, uygulamadır; yoksa,
meseleyi proje bazında dile getirmek fevkalade kolaydır;
ama, onu giderecek, çare olacak tedbirleri tespit edip
koyma ise, fevkalade ihmal edilmektedir. 

Çok konuşma var; bilinen gerçekler
sürekli bir şekilde çeşitli zeminlerde
dile getiriliyor; âdeta gelecekle ilgili birtakım
konuşmalar; ama, bunun altında ciddî bir uygulama
yok. Üç dört yıldır, kara deliklerin
en başında bu olduğu söylenir; ama, üç
dört yıldır ciddî bir programın
hazırlandığını söylemek mümkün
değildir. Zaman zaman, işte “bu sosyal güvenlik
kuruluşları bir çatı altında
toplanacaktır” denilmektedir. Şimdi, ben soruyorum;
sosyal güvenlik kuruluşlarını bir çatı
altında toplamak, sosyal güvenliğin finansman
yapısını nasıl sağlamlaştırır?..
Sosyal güvenlik kuruluşları bir çatı
altına geldiği zaman finansmanı sağlam olmazki.
Ha, sosyal güvenlik kuruluşları bir çatı
altına getirilebilir, bu kuruluşların nimet-külfet
dengelerinde birtakım belli yaklaşımlar, ortak
yaklaşımlar sağlanabilir; ama, sosyal güvenliğin
finansmanından bahsedildiği zaman, işte, biz,
bunu bir çatı altında toplayacağız
deniliyor; sanki, o, finansmanını sağlamlaştıracak
bir araçmış gibi mütalaa ediliyor ki;
bunlar, sadece olayla ilgili olmayan konulardır. 

Uzun süre Dünya Bankasının
proje kredisinden bahsedildi; ama, bu, bir türlü gerçekleştirilemedi.
Ciddî bir düzenleme ve program yok. İşte,
bunun sağlanması lazım. 

Değerli Başkan, kıymetli milletvekilleri;
Türkiye Cumhuriyeti Emekli Sandığının
mülkiyetindeki taşınmazların satışına,
genelde, ilke olarak, karşı çıkmak
mümkün değildir. Bugün, Türkiye, rasyonelliği
kaybetmiştir. Bugün, Türkiye, rasyonelliği
arıyor; çünkü, rasyonellikten uzaklaşılmıştır.
Ancak, rasyonelliği ararken, bütün yılların,
asırların birikimini, sadece bir yılın
açığını kapamak, sadece iki yılın
açığını kapamak için satıp,
iki yıl sonra aynı duruma düşülürse,
bu, rasyonelliği arama çabası değildir.
Rasyonelliği aramak, açığı meydana
getiren unsurları dengeye getirmektir. O konuda bir gayret
sarf edilmesi gerekir. 

Keşke, bugün görüştüğümüz
bu satışlar, Türkiye Cumhuriyeti Emekli Sandığının,
hatta daha genel olarak sosyal güvenlik sistemimizin malî
yapısını düzeltecek, bu kurumların
açık veren yapısını dengeye
getirmeye yönelik bir programın unsuru, bir parçası
olarak gündeme gelseydi. O zaman, çok daha inandırıcı
olurdu. Bir program konulacaktı; işte, Emekli Sandığının
malî yapısını düzelteceğiz,
finansman yapısını düzelteceğiz;
bunun bir unsuru da budur denilecekti. 

Bir iki gün sonra Sosyal Sigortalarla ilgili
bir düzenleme gelecek ve Sosyal Sigortaların açığını
kapatacağız denilecek. Tedbir olarak da, sosyal yardım
zammını, Sosyal Sigortalar yerine Hazine veya Maliye
ödeyecektir. Ee, bu tedbir değildirki... Maliye ve Sosyal
Sigortaları bir arada düşündüğünüz
zaman, makro bakımdan açık azalmıyor.
Hatta, bu uygulama, Sosyal Sigortaların açığını
daha da artırır. 

Şimdi, bunlar uzun uzun tartışılmalı,
bir program olarak getirilmeli. İşte, ondan sonra
da bunların satışı kanunu gelmeli.
O zaman, hem güvendirici hem inandırıcı
olurdu. 

Bu satışların daha verimli bir
amaca dönüşeceğinden, haklı olarak,
ciddî kaygılarımız vardır. Bu
kaygıların nedenlerini, nereden kaynaklandığı
hususunun bazılarını dile getirmek istiyorum.


Bunlardan birincisi, Hükümet, bugüne
kadar, gerek ekonomi gerek kamu maliyesi alanında ciddî
bir program anlayışı içerisine girememiştir;
daha çok, dağınık, perakende ve parçalı
tedbirleri tercih etmiştir. Ekonomi ve malî yönetiminde
organizasyon bazında bir ahenk sağlanamamış,
aksine, bu yönetimler, çok daha başka hale dönüştürülmüştür.
Bunlar kadar önemli bir diğer nokta da, Emekli Sandığına,
1997 yılı devlet bütçesinden yetersiz
ödenek ayrılmasıdır. 

Değerli arkadaşlarım, kıymetli
milletvekilleri; şimdi, size, bir tablo hakkında
bilgi sunmak istiyorum. Bakınız, 1995 yılında,
devlet bütçesinden Emekli Sandığına
ayrılan ödenek, bir önceki yılın
ödeneğine oranla yüzde 105 fazla. 1996'da, Emekli
Sandığına devlet bütçesinden ayrılan
ödenek, bir önceki yılın ödeneğinden
yüzde 196 fazla. 1997'de ayrılan ödenek, 1996'dan
sadece yüzde 10 fazla. Yüzde 5 kesintileri de dikkate
aldığımız zaman, hemen, hemen 1997 ödeneği
ile 1996 ödeneği birbirine eşit ve 133 trilyon
civarında bir paradır. Bunun, 1997'de Emekli Sandığından
ödenecek paralar mukayese edildiğinde, yeterli olmadığı
görülür; çünkü, Emekli Sandığı,
Hazine nam ve hesabına bazı ödemeler yapar.
Emekli ikramiyeleri öyledir. Emekli Sandığı
ödemez bunu, Hazine adına öder ve faturalar.
Şeref aylığı, vatanî hizmet tertibi
gibi aylıklar vardır; bunlar için öder
ve esas ödenen miktar da budur. Şimdi, 1997'de, 1996'daki
ödenekle bunları karşılamak mümkün
değil. Ayrıca, 1996'da, Emekli Sandığının,
25 trilyon normal, kendi açığı var. O
açık da, 1997'de 65-70 trilyon civarında
olacaktır. Dün burada da söylendi bu. Şimdi,
onunla birlikte mütalaa edildiğinde, geçen yıla
oranla bu seneki ödenekler aynı düzeyde konulduğundan,
1997 bütçesinde, en az 100 trilyon, Emekli Sandığına
gidecek kaynakta açık olacaktır. Bunun altında
bir rakam olduğunu iddia edemezler; çünkü,
kalkıp, 1996 yılında çok fazla emekli
oldu, 1997'de olmayacak demek de mümkün değildir.
100 trilyon liralık bir açık vardır.
işte, Emekli Sandığının satacağı
gayrimenkullerin bir kısmıyla bu 1997 yılı
açığı karşılanacak. Oysa,
bu kanun tasarısı takdim edilirken, bunlar satılacak,
bunlardan elde edilecek gelirler daha rasyonel alanlarda kullanılacak
deniliyor; ama, bu açığın bununla karşılanacağı
anlaşılıyor. 

Şimdi, şu söylenebilir: Kanun tasarısının
gerekçesinde, bu satış hâsılatlarının
Emekli Sandığının bilançosuna
kaydedilip, kanunun 22 nci maddesine göre değerlendirileceği
hükmü vardır; ancak, bu hüküm, bunların
daha rasyonel kullanılacağı konusunda yeterli
teminatı beraberinde getirmez; çünkü,
22 nci maddeyi okuduğumuz zaman, 22 nci madde, aynen, “Sandığın
ihtiyatları, normal ve belli ihtiyaçlar için
serbest bulundurulması lazım gelen miktarlar çıkarıldıktan
sonra” der. 

Şimdi, bu satılan taşınmazların
karşılığı Emekli Sandığının
bilançosuna girecek; ama, Emekli Sandığının
normal ihtiyaçlarının karşılanmasında
kullanılacak; çünkü, önce o kullanılacak
deniliyor. Kullanıldıktan sonra, bir daha, ne kalır
ne kalmaz, nereye yatırılır; o, fevkalade
meşkûktur.

İşte, bunun için diyoruz ki,
bu satışların sonunda, yılların
birikiminin sonunda meydana gelen bu güzel tesislerin satışlarından
elde edilecek paralar bu tesislerin sahibi de esasında
devlet değil, iştirakçilerdir; keşke çok
daha iyi yere kullanılsın, Emekli Sandığının
aktuaryel dengesini sağlamlaştırmada kullanılsın,
finansman yapısını sağlamlaştırmada
kullanılsın; ama, o konuda büyük kaygılarımız
olduğunu ifade etmek isterim. Yani, bütün bunların,
birer, günü kurtarma çabası içinde
olmaması lazım. 

Sayın Başkan, değerli milletvekilleri;
gerek bu satışlarda gerek  özelleştirmede
şart olan, aranan en önemli husus, güvendir. Güven
unsurunun altyapısı da disiplindir ve takvimi olan
bir programdır. Disiplin ve takvimi olan bir program, ciddiyeti
de beraberinde getirir. Eğer bunlar yoksa, ciddiyet de gelmez.
Bunun sağlanması en büyük ihtiyaçtır.


Bugün, özelleştirmede demokratik
rıza vardır, vatandaşımızın
demokratik rızası olmuştur, özelleştirmeye
itiraz eden çok büyük bir kesim yoktur; ama,
özelleştirmenin kapsamı ve onun satış
modeli üzerinde tartışmalar vardır. Bütün
bunlar için bir güvenin yaratılması
lazım. 

Bu satışlarla ilgili, son zamanlarda,
çok sık resmî bazı beyanlarla karşılaşıyoruz.
Resmî beyanların üzerinde durmak, hakkımızdır.
Bakınız, Sayın Başbakan geçen
gün, tahmin ediyorum kendi grubunda “kaynak paketlerinden
11 milyar dolar Devlet Hazinesine girmiştir” dedi.
Ben, bütçe görüşülürken,
Sayın Maliye Bakanına sormuştum, bugün
bir kere daha soruyorum; 11 milyar dolar -1 katrilyondan fazla
Türk Lirası yapar- Hazineye girdiğine göre,
not defterine yazılmaz bu, Hazinenin hesabı vardır,
bütçe emaneti vardır, adi emaneti vardır
-şimdi, tekrar soruyorum- bu 1 katrilyondan fazla olan Türk
Lirası -Sayın Başbakanın ifadesiyle-
Hazineye girdiyse, bana, hangi tarihte -Millet Meclisinin bilme
hakkı vardır- hangi hesaba girmiştir; bunun
gösterilmesi lazım; biz, bunu ikinci defadır
soruyoruz. (ANAP ve DSP sıralarından alkışlar)


Diğer bir konu: Hazine gayrimenkullerinin satışından
10 milyar gelir sağlayacağız diyorlar. 10 milyar
dolar, 1 katriyonu aşar. Bunun da kapsamını
bize anlatsınlar bakalım... Biz, söyledik,
Hazinenin mülkiyetinde olan gayrimenkullerin ne kadar olduğunu
-üç yıldır hızlandırılmış
program uygulanıyor, yılda 3 trilyonluk tahsilat
yapılıyor- 1 katrilyondan fazlayı 1997'de
nasıl sağlayacaklarını anlatmaları
lazım; ama, Cenabı Allah o günü de gösterecek
-biz, aksi olmasını istiyoruz- bu yılın
sonunda da oturup görüşeceğiz; ama, burada,
oturup, cevap vermeyen arkadaşlarımızın
ne duruma düştüğünü görmek,
herhalde çok hoş bir şey değil; ama, o
güne de geleceğiz.

Şimdi, işin başında olduğu
için Değerli Maliye Bakanımız, tabiî,
bunları cevaplandırmamakta bir beis görmüyor;
ama, bir yıl sonra, verilen sözlerin, vaatlerin sonucu
burada sorulacak. Ekonomide çok şey konuşabilirsiniz;
ama, ekonomi, sonucuyla ölçülür, onu da
ölçeceğiz. İnşallah, keşke
her şey iyi olsun; bizim temennimiz o. Bizim esas temennimiz
-bütün milletvekili arkadaşlarımın
temennisi- Türkiye'nin gündemindeki meselelerin çözülmesi;
ama, diyoruz ki, işin bir programı olsun, takvimi
olsun, ciddî bir metodu olsun. Bugün, gelişmiş
ülkeler, eğer, fert başına gelirlerini artırıyorlarsa,
refah seviyelerini artırıyorlarsa, sağlam modelleri
olduğu içindir, zaman kaybetmedikleri içindir.

BAŞKAN - Sayın Oral, 1 dakikanız
var efendim...

SÜMER ORAL (Devamla) - Bitiriyorum Sayın
Başkan.

Neticede, Türkiye, bugün, birçok
alanda olduğu gibi, ekonomi alanında da zaman kaybına
devam etmektedir. Plan, program ve takvim yok ise, bu kaybın
önüne geçmek de mümkün değildir
ve dünyada en kıt değerin de zaman olduğunu
unutmamamız lazımdır. 

İnşallah, Türkiye Cumhuriyeti Emekli
Sandığının yıllardır birikimi
olan bu değerleri, bir yılın açığını
kapatmak için tasfiye etmek yerine, iştirakçinin
sahibi olduğu bu taşınmazlar, Sandığın
malî yapısını sağlamlaştırmak
ve finansman yapısını daha güçlü
hale getirmek için kullanılır; bizim temennimiz
budur. 

Değerli Başkan, bu düşüncelerle,
sizi ve kıymetli arkadaşlarımı saygıyla
selamlıyorum. (ANAP ve DSP sıralarından alkışlar)

BAŞKAN - Teşekkür ederim Sayın
Oral.

DSP Grubu adına, Sayın Zekeriya Temizel;
buyurun. (DSP sıralarından alkışlar)

Sayın Temizel, süreniz 20 dakika efendim.

DSP GRUBU ADINA ZEKERİYA TEMİZEL (İstanbul)
- Sayın Başkan, sayın milletvekilleri; 5434
sayılı Emekli Sandığı Kanununun
20 nci Maddesinin Değiştirilmesine İlişkin
Kanun Tasarısı üzerinde, Demokratik Sol Parti
Grubu adına söz almış bulunuyorum; sözlerime
başlarken, hepinizi saygıyla selamlıyorum.

Değerli milletvekilleri, Türkiye Büyük
Millet Meclisi, 20 nci Dönemde -bazı olumlu çalışmalar
dışında- sürekli, negatif enerji harcıyor.
Negatif enerji harcamak demek; belirli bir konu üzerinde
günlerce tartışmak, çalışmak;
ancak, herhangi bir sonuç alamamak; yani, kısacası,
bırakılan yerde kalmak demektir. Türkiye Büyük
Millet Meclisi de, bazı konular üzerinde günlerce
çalışıyor, tartışıyor;
sonuçta, yapılan düzenleme ya Anayasa Mahkemesinden
dönüyor ya da toplumdaki adalet, hakkaniyet gibi değerleri
yıpratmaktan öte hiçbir sonuç doğurmuyor.

Milletvekilleri olarak, neredeyse, mevcut durumu
koruduğumuza sevinir hale geldik; halbuki, ülkenin karşı
karşıya bulunduğu bugünkü durumu benimsemek
ve savunmak olanaklı değil. Ekonomik ve sosyal sistemimizdeki
çöküşün, yozlaşmanın
durdurulması, idarî sistemimizin yeniden kendine
güvenilir bir yapıya kavuşturulması,
etkenleştirilmesi, eminim ki, bu Mecliste bulunan herkesin
ortak arzusu.

Değerli milletvekilleri, ülkenin sorunları
gittikçe ağırlaşıyor. Bizler, burada,
tek maddelik, neye hizmet ettiğini anlamakta gerçekten
güçlük çektiğimiz yasa tasarılarıyla
uğraşırken, görsel ve yazılı
basında, Diyarbakır'da bir lokma ekmek için,
yiyecek için çamurun içerisinde boğuşan
insanların görüntüleri yayınlanıyor.
Bu, ne büyük bir talihsizliktir ki, televizyonların
bu görüntüleri yayınladığı
saatlerde, Meclis basına sansür yasasını
görüşüyor. Bir yanda, sürekli alkışlar
arasında sansür yasasını savunan bir
bakan; diğer yanda, Diyarbakır'da bir lokma ekmek için
çamurun içerisinde boğuşan insanlarımız...
(DSP sıralarından alkışlar)

Değerli arkadaşlar, bu toplum, hepimizin
vicdanını sızlatan bu olaylara daha fazla
katlanamaz, daha fazla seyirci kalamaz. 

Türkiye Büyük Millet Meclisinde, Türkiye'nin
ekonomik ve sosyal sistemine etkinlik kazandıracak, halkın
sefaletine ve işsizliğe çare olacak çalışmalar
yapılmak zorundadır; ama, bu çalışmalar
yapılamıyor. Neden yapılamıyor; çünkü,
Hükümet, toplumsal uzlaşma arayışında
değil; sorunlara toplumsal uzlaşma içerisinde
köklü çözümler aramak yerine, nereden
kaynaklandığı belli olmayan, tutarsız,
palyatif, sistemi etkenleştirmek yerine, birtakım
kuruluşlara olanaklar yaratan bazı düzenlemeleri
Meclisin önüne getiriyor ve parmak hesabına dayanarak
bunları çıkarmaya çalışıyor.

Meclis, gündemine de hâkim değil.
Neredeyse, her hafta bir Danışma Kurulu toplantısıyla,
o haftaki çalışma programı belirlenmeye
çalışılıyor. Mecliste, halkın
gündemi yerine Hükümetin gündemi tartışılıyor.
Milletvekilleri, görüşecekleri konuları,
görüşmelerin yapılmasından neredeyse
birkaç saat önce öğreniyor, dolayısıyla
da, bu tartışmalara gerekli katkıyı
sağlayamıyor.

Değerli arkadaşlar, işte, önünüzde
bulunan tasarı da, yine bu nitelikteki tasarılardan
birisi. Sosyal güvenlik sistemiyle ilgili; ancak, sosyal
güvenlik sistemiyle ne derece ilgi kurulacağı
bilinmeyen bir tasarı. 

Hepinizin bildiği gibi, bizim sosyal güvenlik
sistemimiz, biraz önce de belirtildiği gibi, fon biriktirme
esasına göre kurulmuştur. Çalışanlardan,
çalıştıkları süre boyunca
bir kesinti yapılacak, bu kesintilerle oluşturulan
fonlar değerlendirilerek, bu kişilerin çalışamaz
hale gelmelerinden itibaren de, kendilerine, gereksinmelerini
karşılayacak bir şekilde ödemede bulunulacaktır;
ancak, emekli sayısındaki artışlar
ve emeklilerin sağlık yardımı hizmetlerinin
de bu kurumların üzerine yıkılmasıyla,
fon biriktirme ilkesi terk edilmiş, onun yerine, nesiller
arası dayanışma esasına dayanan bir
sisteme dönülmüştür. Bu, hukuken sağlanmamıştır;
ama, fiilî olarak bu sisteme dönülmüştür.
Ancak, borçlanma yasalarıyla fona getirilen yeni
yükler ve genç emeklilerin, yine bu sistemin içerisine
sürekli olarak katılması, nesiller arası
dayanışmayı da artık sağlayamaz
hale gelmiş, kısacası, nesiller arası
dayanışma da, bu sistemi ayakta tutmaya yetmemeye
başlamıştır. 

Sosyal güvenlik sistemimizin bu duruma düşürülmesinin
temel nedeni, yine hepinizin bildiği gibi, demagojik seçim
vaatleri yarışından oldukça önemli
bir pay alması, aktuarya hesaplarıyla ilgilendirilmeksizin
gerçekleştirilen erken emeklilikler ve fon yaratmadan
bağlanan, yapılan ödemelerdir. Bu şekilde,
düşüncesizce ve gelecek düşünülmeden
getirilen uygulamalar, sosyal güvenlik konusunda, toplumun
tüm kesimlerinde gelecek kaygıları uyandırmaya
başlamıştır.

Demokratik Sol Parti, sosyal güvenlik kurumlarının
içine düşürüldüğü bu
durumdan kurtarılması için, idarî ve
malî özerkliklerinin sağlanarak, birikecek fonları,
endekslenmiş emekliliğe dönüştürmeye
olanak sağlayan düzenlemeler yapılmasını
savunmaktadır. 

Demokratik Sol Parti, toplumsal uzlaşma içerisinde,
sosyal güvenlik sistemini, sosyal ve malî açıdan
sağlamlaştıracak malî ve yapısal
reformun gerekliliğine inanmaktadır. Ulusal sosyal
korunma sisteminin başlıca harcamalarını
gerçekleştiren üç emeklilik sisteminin
malî tutarsızlıklarından kurtarılarak
norm ve standart birliğine kavuşturulmasını,
kurumlar tarafından sunulacak hizmetlerdeki farklılık
ve adaletsizliklerin giderilmesini amaçlamaktadır.


Sosyal güvenlik sistemi hakkında böyle
bir düzenleme beklerken, Hükümet, önümüze,
iki tasarı getirdi. Bir tanesi, Emekli Sandığının
mallarının satışıyla  ilgili
bu tasarı, diğeri, bundan birkaç gün sonra
yine önünüze gelecek olan Sosyal Sigortalar Kurumunun
mallarının satışıyla ilgili
ikinci tasarı. 

Değerli milletvekilleri, öncelikle şunu
belirtelim ki, sosyal güvenlik kuruluşlarının
varlıklarının daha ekonomik ve verimli alanlarda
değerlendirme düşüncelerine hiç kimsenin
itirazı olamaz; Demokratik Sol Parti de buna itiraz etmiyor;
ancak, bu değerlendirmelerin bir sistem bütünlüğü
içerisinde ele alınması gerekir. Aksi takdirde,
bu tür değerlendirmeler, sistemin tüm varlıklarını
yutar, sorunlar da kaldığı yerden devam eder.
Çünkü, bir defalık mal, mülk satışları,
sisteme olan güveni sarsmaktan öte hiçbir anlam
taşımaz. 

Değerli arkadaşlar, önünüzdeki
tasarı, genel olarak ve temelde, Emekli Sandığının
mallarını satılabilir bir hale getirmeye
çalışıyor. 5434 sayılı
Yasanın 20 nci maddesinin ikinci fıkrası,
Sandık mallarının, kuruluşundan beri,
temlik edilemeyeceği hükmünü amirdir. Temlik
edilemez demek, Sandık malları satılamaz,
başkasının üzerine geçirilemez
anlamını taşır, hepinizin bildiği
gibi. Şimdi, bu tasarıyla “temlik edilemez hükmü”
kaldırılıyor; böylece, Sandık
mallarına temlik edilebilme olanağı sağlanmak
suretiyle bu mallar satılabilir bir hale getiriliyor. 

Sandık mallarının, 5434 sayılı
Yasanın çıkarılması sırasında
temlik edilemeyecek olması, sosyal güvenlik sisteminin
o andaki kuruluş mantığının gereği
idi. Çünkü, Sandık, biraz önce de
belirttiğimiz gibi, fon değerlendirme esasına göre
kurulmuştu ve elindeki fonları ve varlıkları
satmayacak; yani, onların bedellerini hizmetlerinde kullanmayacak,
o varlıkları ve fonları değerlendirecek,
bunların değerlendirilmesi sonucunda elde edilen nemalarıyla
da yükümlülüklerini yerine getirecekti.

A. TURAN BİLGE (Konya) - Sayın Başkan,
Sayın Bakan dinleyemiyor...

BAŞKAN - Dinler, dinler efendim.

ZEKERİYA TEMİZEL (Devamla) - Sayın
Bakan bu konuları zaten bildiği için dinleme
gereğini duymuyordur. O nedenle, önemli değil diye
düşünüyorum.

BAŞKAN - Efendim, yine bir meslektaşı
meşgul ediyor Bakanı; özel bir sohbet yapıyorlar
galiba.

ZEKERİYA TEMİZEL (Devamla) - Gördüğünüz
gibi, Sayın Başkanım, hiçbir şekilde
duyulmadığı için, pek fazla bir şey
fark etmiyor.

Değerli arkadaşlar, bir daha tekrar edersem,
yani, Sandık mallarının satılamaması,
temlik edilememesine ilişkin hükmün Emekli Sandığı
Yasasında olması, sistemin mantığının
gereğiydi; çünkü, sistem, fon değerlendirme
esası üzerine kurulmuştu; dolayısıyla,
mallar elden çıkarılmayacak, onlardan elde
edilen gelirlerle, nemalarla Sandığın yükümlülükleri
yerine getirilecekti. 

Şimdi, bu sistemde herhangi bir değişiklik
yapmadık, sistem olduğu gibi duruyor ve bütün
kamuoyu, Türk Milleti de sosyal güvenlik sisteminin
sağlıklı bir yapıya kavuşturulmasını
bekliyor. Onu bir tarafa bırakıyorsunuz, onun yerine,
tutuyorsunuz, Emekli Sandığının mallarını
satacağız diyorsunuz. İşte, bu, Emekli
Sandığına da herhangi bir yarar getirmez, ülkeye
de herhangi bir yarar getirmez; çünkü, Emekli
Sandığı açıklarının
gelmiş olduğu şu aşamada, Sandık
varlıklarının tamamını satsanız
bile, 1997 yılı açığının
dörtte birini finanse edemezsiniz... Dörtte birini finanse
edersiniz; ancak, önümüzdeki yıldan itibaren
de, yeniden, aynı açık, katlanmış
olarak karşınızda yer alır. O zaman,
bu düzenlemeyi yapmanın amacı ne? Ha, şunu
hemen belirtelim: Yasanın içerisinde, satılan
bu malların, 22 inci maddede belirtilen esaslara göre
değerlendirileceği belirtilmektedir. 

Şimdi, 22 madde, Sandığın,
zaten, bu şekilde varlık edinmesine neden olan bir
maddedir; bu konuda da herhangi bir değişikliğimiz
yok. 5434 sayılı Yasanın 22 inci maddesi,
Sandık mallarının, döner değerlerden
gelen ve artan kısmının yüzde 40'ı,
işte bu şekilde, şu anda satmaya çalıştığınız
gayrimenkullerin hâlâ alınabileceğine ilişkin
hükmü taşımaktadır. Yine, bu sabit
gelirli kıymetlerin, devlet bono ve tahvilleri ile, kamu
yatırımları ve gelir ortaklığı
senetlerine yatırılacağı hükümlerini
amirdir; daha önceki yıllarda bunlar yatırılmıştır;
ancak, itfa dönemleri geldikten sonra, bunlar, Sandığın
ihtiyaçları çerçevesinde, maaş
ödemelerinde kullanılmıştır. 

Şimdi, Sandık varlıklarının
bu şekilde satışından sonra, bunun değerlendirilme
yöntemi, götürüp, bunu, 5434 sayılı
Yasanın 22 nci maddesinin ikinci ana bendindeki esaslar
çerçevesinde -birinci fıkra uyarınca,
yeniden gayrimenkul almayı düşünmüyorsanız-
devlet bonosu ve tahvillerine yatırmakan başka çareniz
yoktur; çünkü, yasa, bu hükmü amir.


Değerli arkadaşlar, şimdi, bakınız,
olayın başından beri, şu Parlamentodaki
bütün tartışmalar sırasında,
bu Hükümetin ekonomik tedbir olarak sunduğu tek
olayın, sadece ve sadece, Hükümetin borçlanmak
için bir fon yaratma çabasından başka
bir şey olmadığını dile getirmeye
çalışıyoruz. İşte size
bir defa daha kanıtlıyoruz ki, Emekli Sandığı
varlıklarının satılmasından
sonra elde edilecek olan bu değerler de, şu yasa hükmü
çerçevesinde, yine devlet tahvili ve hazine bonosuna
yatırılaracak. 

Varlıkları sattınız,
devlet tahvili ve hazine bonosuna yatırdınız...
Devlet size bir faiz ödeyecek; ama, Sandık yine bunları
karşılayamayacak; daha doğrusu, buradan elde
ettiği faizler de yükümlülüklerini yerine
getirmeye yetmeyecek; ne yapacak; bütçeden para alacak.
Şimdi, bunun mantığı var mı?..
Devlet, bir taraftan, devlet tahvili ve hazine bonosu için
Hazineden Sandığa faiz ödeyecek, diğer taraftan
da, faiz ödediği kuruma, bütçeden yardım
yapacak... Böyle bir mantıksızlık olmaz!
Böyle bir mantıksızlıktan ulaşılacak
herhangi bir sonuç da olmaz! O nedenle, bu yasayla getirebileceğiniz
herhangi bir düzenleme, demek ki, pek fazla da bir anlam
taşımaz.

Değerli milletvekilleri, Türkiye Cumhuriyeti
Emekli Sandığı, yıllardan beri, elinde
fon kalmadığı için, yani ayın
15'inde memurlardan kesilmiş olan kesenekleri hemen aybaşında
emeklilere maaş olarak ödediği için, fon
değerlendirme diye herhangi bir yükümlülükle
karşı karşıya değildir. Yani, şu
anda fon mon değerlendiremiyor; çünkü, yoktur.
Bu durumda, bu şekilde elde ettiği fonları da,
belki, yasa gereği olarak, ilk etapta, devlet tahvili ve hazine
bonosuna yatırmış olsa bile, ilk itfa döneminden
sonra, bu paraları, yeniden, kendi yükümlülüklerinin
yerine getirilmesinde kullanacaktır. Demek ki, bu yasayla
Emekli Sandığına getirebileceğiniz, daha
doğrusu, sistemi ayağa kaldırabileceğiniz herhangi
bir düzenleme, kesin olarak, yapmıyorsunuz.

Değerli arkadaşlar, Emekli Sandığının
mal varlığı satılırken akla gelen,
Sayın Başbakan tarafından da daha önceden
dile getirilen ve herkesin de aklında olan şey, Emekli
Sandığının otelleridir. Emekli Sandığının
otelleri, yıllardan beri bazılarının
iştahını kabartıp durmaktadır
zaten; ancak, geçmiş dönemlerde, özellikle,
hükümetlerin, turizm sektörünü teşvik
adına, yıllardır, Kalkınma Bankası
aracılığıyla, kaynak kullanma ve destekleme
fonlarından bu tür yatırımları
finanse etmeleri ve Kalkınma Bankasının bu
kaynaklarının da cömertçe kullanılması
sonucunda, yatırımın yüzde 100'ünün
devlet tarafından finanse edilmesi, hatta, yüzde 100'ü
ile de kalınmaması, faturaların, sahte belgelerin
vesairelerin devreye girmesi nedeniyle, yatırımın
da daha üstünde, yurtdışına vesaireye
kaynak transferine de imkân vermesi nedeniyle, bir süre
dışarıda kalmıştır. 

BAŞKAN - Sayın Temizel, bir dakikanızı
rica ediyorum efendim...

Sayın milletvekilleri, Sayın Temizel
konuşmasını bitirinceye kadar, çalışma
süresinin uzatılmasını oylarınıza
sunuyorum: Kabul edenler... Etmeyenler... Kabul edilmiştir.

Buyurun efendim.

ZEKERİYA TEMİZEL (Devamla) - Değerli
arkadaşlar, işte bu nedenle; yani, Hükümetin,
turizm sektörüne vermiş olduğu bu cömert
teşvikler nedeniyle, Emekli Sandığının
otellerine duyulan bu iştah, belirli bir süre bastırılmıştır.


Şimdi, Emekli Sandığı varlıklarının
Bakanlar Kurulunca belirlenen usul ve esaslara göre satılabileceğine
ilişkin düzenlemenin zamanı gelmiştir;
çünkü, Kalkınma Bankası, artık,
bu tür yatırımları yüzde 100 devletten
finanse etmiyor; oradaki sistem değişti. 

Değerli arkadaşlar, emlakçılık
yapmaya bu kadar hevesli bir Bakanlar Kurulunu Türkiye Cumhuriyeti
tanıdı mı; bilmiyorum... (DSP ve CHP sıralarından
“Bravo” sesleri, alkışlar) Nedense, Bakanlar
Kurulu, kamu mallarıyla ilgili satış usul
ve esaslarını belirlemeye çok meraklı.
Hangi yasayı getirse “Bakanlar Kurulu, satış
usul ve esaslarını belirler” diye bir hüküm
koyuyor. Bu devletin satış usul ve esasları
var; 2886 sayılı Yasa ne güne duruyor!.. Peki,
2886 sayılı Yasa iyi çalışmıyor;
o zaman, değerli arkadaşlar, bir malı satıyorsanız,
bunun usul ve esaslarını da kanunun içerisine
koyun; kanun bunun için yapılır, Türkiye
Büyük Millet Meclisinin önüne bunun için
getirir. Türkiye Büyük Millet Meclisi, her türlü
yetkisini Bakanlar Kuruluna devretmek için burada bulunmuyor
ki... Şimdiye kadar, bu konuda düzenlenmiş veya
bu şekilde düzenlenmiş hangi yasa Anayasa Mahkemesine
gittiyse, geri döndü; çünkü, Bakanlar
Kurulu, usul ve esasları belirleme konusunda, böyle,
kanun hükmünde kararname çıkarmak gibi
bir yetkiye -bu konuda- sahip olamaz” denildi; daha önce
gitti ve bozuldu. 

Özelleştirme konusundaki temel bozma maddelerinden
bir tanesi de bu oldu. Diyorlar ki: Hangi usul ve esaslara göre
satacaksanız, bunu yasaya koyun, Türkiye Büyük
Millet Meclisi de buna onay versin, eh, ondan sonra da, hükümet
bunu uygulasın; ilke bu. Şimdi, döndü,
dolaştı, yine, bu malların satış
esas ve usullerini Bakanlar Kurulu belirler diye bir madde önünüze
geldi. 

Değerli arkadaşlar, negatif enerjiden bahsettim.
Burada, yine, uğraşacağız, çırpınacağız,
sonuç olarak, Anayasa Mahkemesinden bu kanun dönüp
gelecek. Vermiyor yetkiyi; bizim anayasal sistemimiz, satış
esas ve usullerinin Türkiye Büyük Millet Meclisi
tarafından belirlenmesi esasını belirlemiş.
Niye bunda ısrar ediyorsunuz? Niye Bakanlar Kurulu belirliyor?
O zaman, iki gün sonra belirleyeceği ilkeleri getirip,
bu kanunun içerisine koysa da, burada, Türkiye Büyük
Millet Meclisi onaylasa kötü mü olur? Yapın
bunu; doğru olanı bu. (DSP sıralarından
alkışlar) Bunu yapmadan, ısrarla ve ısrarla
“Bakanlar Kuruluna yetki... Bakanlar Kuruluna yetki...”
demenin bir manası yok ki. 

Hükümetin bu yanlışlıkta
ısrar etmesini gerçekten anlayamıyoruz. Hükümet,
Emekli Sandığının servetini tasfiyeye
gidiyor, üstelik de, bu tasfiye sırasında,
devlet mallarının satışıyla
ilgili usullere ve esaslara da uymak istemiyor. Bu usulsüzlüğün
sonucu, bir defa daha söylüyorum, bellidir. Bir defa
daha tekrar ediyorum, lütfen, Türkiye Büyük
Millet Meclisini, artık, negatif enerji harcamaktan kurtarın.
Toplum -gerçekten, çok büyük sorunları
çözüm bekleyen- neredeyse, artık, kaynamaya,
fıkırdamaya başlamış bir halde.
O nedenle, bunların içerisinde de en fazla çözüm
bekleyen sorun, sosyal güvenlik sistemi. Getirin, sosyal
güvenlik sistemiyle ilgili konuyu şurada tartışalım,
aşağı yukarı, neredeyse, görüş
birliği oluştu. Bu Meclis, bundan birkaç ay önce
bir araştırma komisyonu kurdu ve onun raporu da burada
okundu; üstelik, üç aşağı beş
yukarı görüş birliği de sağlandı.
Bunları derli toplu yapmak, bir haftalık veya iki
haftalık bir çalışma sonucunda topluma
güven verecek bir sistem kurmak yerine, ısrarla ve
ısrarla, benim belirlediğim usul ve esaslara göre
Emekli Sandığının mallarını
satacağım, Sigortanın mallarını
satacağım demenin, gerçekten, herhangi bir yararı
olmaz, olacağını da zannetmiyoruz. 

Değerli arkadaşlar, bu ısrar bizi
endişelendiriyor. Şimdiden bilemeyeceğimiz satış
koşulları nedeniyle, bu varlıkların,
bazılarına peşkeş çekileceğinden
endişe ediyoruz. Emekli Sandığı otelleri,
bildiğimiz kadarıyla, şu anda zarar etmiyor.
Dolayısıyla, şu anda emekli sistemine ve Sandığa
da herhangi bir yükü yok. Hele, özellikle, taksitle
satılmasını gerektirebilecek herhangi bir
acil durum da yok. Bir de, satış koşullarının
içerisine böyle hükümler konulduğu takdirde,
o zaman niyet gerçekten açığa çıkar.

İşte bu nedenlerle, kapsamlı
bir sosyal güvenlik reformu yapılmadan ve toplumsal
uzlaşma içerisinde böyle bir çalışma
sonuçlandırılmadan, bu tür palyatif
uygulamaların yapılmaması gerektiğini
sizlere bir defa daha hatırlatmak istiyorum.

Böyle bir düzenleme, sistemin kuruluş
amacıyla çelişir. Bu Hükümet, yılların
birikimini satıp, açık kapatmaya çalışıyor.
Bunu yaparken de, kendisinden önceki hükümetleri,
Hükümet ortağı da dahil olmak üzere,
bu kadar basit bir çözümü düşünemeyen
beceriksizler olarak varsayıyor. Hükümetin küçük
ortağı böyle bir nitelemeyi hak eder mi bilmiyoruz,
onu, ortaklar arasındaki ilişkilere bırakıyoruz;
ancak, biz Demokratik Sol Parti olarak, böyle bir düzenlemenin,
bu koşullarla ülkeye yarar getirmeyeceğini belirtiyoruz.


Ülkemizin ihtiyacı köklü çözümdür.
O nedenle, zaman geçirilmeden, köklü çözüme
gidilmesini diliyor, hepinize saygılar sunuyorum. (DSP
ve CHP sıralarından alkışlar)

BAŞKAN - Teşekkür ederim Sayın
Temizel.

Sayın milletvekilleri, tasarının
tümü üzerinde gruplar adına yapılan
konuşmalar bitmiştir.

Alınan karar gereğince, saat 18.30'da
toplanmak üzere, birleşime ara veriyorum.

Kapanma Saati: 16.04





ÜÇÜNCÜ OTURUM

Açılma Saati: 18.30

BAŞKAN: Başkanvekili Kamer
GENÇ

KÂTİP ÜYELER: Ünal
YAŞAR (Gaziantep), Mustafa BAŞ (İstanbul)



BAŞKAN - Türkiye Büyük Millet
Meclisinin 47 nci Birleşiminin Üçüncü
Oturumunu açıyorum.

Sayın milletvekilleri, çalışmalarımıza
kaldığımız yerden devam ediyoruz.

IV. - KANUN TASARI VE TEKLİFLERİYLE
KOMİSYONLARDAN 

GELEN DİĞER İŞLER
(Devam)

2. - 5434 Sayılı Türkiye Cumhuriyeti
Emekli Sandığı Kanununun 20 nci Maddesinin 2
nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısı
ve Plan ve Bütçe Komisyonu Raporu (1/527) (S. Sayısı
: 129) (Devam) 

BAŞKAN - Bilindiği üzere, 5434 Sayılı
Türkiye Cumhuriyeti Emekli Sandığı Kanununun
20 nci Maddesinin 2 nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısının
tümü üzerindeki müzakerelere devam ediyoruz.

Gruplar adına konuşmalar sona ermişti.

Şimdi, şahısları adına
söz isteyen arkadaşları okuyorum: Sayın
Veysel Candan, Sayın Ersönmez Yarbay, Sayın
Hasan Öz, Sayın Birgen Keleş.

Sayın Veysel Candan var mı efendim?
Yok. 

Sayın Ersönmez Yarbay?..

YAKUP BUDAK (Adana) - Grup adına ben konuşacaktım
Sayın Başkan.

BAŞKAN - Grup değil...

YAKUP BUDAK (Adana) - Refah Partisi Grubu konuşmadı
Sayın Başkan.

HASAN HÜSAMETTİN ÖZKAN (İstanbul)
- Sayın Başkan, grup adına Refah Partisi konuşmadı.

BAŞKAN - Anladım da; bize, şimdiye
kadar bir şey gelmedi.

ÖMER EKİNCİ (Ankara) - Refah Partisi
Grubu adına Yakup Budak Bey konuşacak Sayın
Başkan.

BAŞKAN - Ama, bizde bir müracaat yok;
onun için konuşturamıyoruz; kusura bakmayın.

YAKUP BUDAK (Adana) - Grup adına konuşacağım.

BAŞKAN - Efendim, artık geçti;
grup adına konuşmalar bitti dedik. 1inci madde üzerinde
konuşursunuz.

YAKUP BUDAK (Adana) - Grup Başkanvekilimiz
söylemişti yalnız...

BAŞKAN - Efendim, söylemedi; gelse, bize
gelir... İfade ettiğim zaman Grup Başkanvekiliniz
buradaydı.

ÖMER EKİNCİ (Ankara) - Yazı
yok mu orada?

BAŞKAN - Hayır, hayır; artık
bitti dedik.

Şimdi, şahısları adına,
Sayın Veysel Candan?.. Yok.

Sayın Ersönmez Yarbay?.. Yok.

Sayın Hasan Öz?.. Yok.

Sayın Birgen Keleş?.. Burada.

Buyurun efendim. (CHP sıralarından
alkışlar)

MUSA UZUNKAYA (Samsun) - Hasan Öz var; yerine
Sayın Budak konuşacakmış.

BAŞKAN - Sayın Hasan Öz'ün
yerine konuşacaksanız, Sayın Birgen Keleş'ten
sonra size söz verelim.

Sayın Keleş, süreniz 10 dakikadır;
buyurun. 

BİRGEN KELEŞ (İzmir) - Teşekkür
ederim Sayın Başkan. 

Sayın Başkan, sayın milletvekilleri;
5434 sayılı Yasayla ilgili bazı noktalara
dikkatinizi çekmek için şahsım adına
söz almış bulunuyorum; Yüce Divana ve Meclise
saygılar sunuyorum. 

Konuşmama başlamadan önce, Hükümet
mensuplarına -ki, temsilcisi var burada- bir soru sormak
istiyorum. Siz, Sayın Bakan, Anayasa Mahkemesi kararlarını
okuyor musunuz? Eğer okuyorsanız, 153 üncü
maddeye göre, Anayasa Mahkemesi kararlarının,
Hükümeti ve yasama organını bağladığını
bilmiyor musunuz? Bunu, şunun için soruyorum: Bu,
önümüzde bulunan yasa tasarısı, 12
Aralık 1996 tarihinde, fevkalade sakıncalı
sonuçlar doğurabileceği, telafi edilemeyecek sonuçlar
doğurabileceği için, yürütmeyi durdurma
kararıyla birlikte iptal edilen 4182 sayılı
Yasanın bir benzeridir. Diğer bir deyişle, tartışmakta
olduğumuz yasa tasarısı, 4182 sayılı
Kamu Kurum ve Kuruluşlarının Taşınmaz
Mallarının Satışıyla İlgili
Kanunun, Emekli Sandığıyla sınırlandırılmış
şeklidir. Her ikisinde de, mevcut kurallara uyulmadan, kamu
mallarının, Bakanlar Kurulunun belirleyeceği
esaslara ve usullere göre satışı öngörülmektedir.


Aslında, kamu mallarının -tabiî,
Emekli Sandığınınkiler hariç-
satılması için yeni bir yasaya gerek yoktur.
Çünkü, Devlet ihale Yasasına göre,
kamu kuruluşları, kamu mallarını her
yıl satabilmektedirler; ama, burada getirilmek istenen,
mevcut yasa hükümlerini, yasa değişikliği
yapmadan, Bakanlar Kurulu kararıyla değiştirmek
ve gelecek kuşakların elinde bulunan malların
azalması ve onların kullanabileceği gelirlerin
küçülmesi pahasına kaynak temin etmektir.


Aslında, son zamanlarda alınan ve Hazineye
ait arazilerin belli kurumlara ve kuruluşlara tahsis edilmesini
kaldırarak bu arazilerin satışını
öngören kararla da aynı şey yapılmak
istenmektedir. Bu karar çerçevesinde, örneğin,
9 Eylül Üniversitesinin Seferihisar'daki öğrenci
eğitim tesisleri satılabilecektir. Bu tesisler, kamuya
ait arazinin tahsis edilmesiyle kurulmuştur; ama, üzerindeki
binalar, tamamıyla, harçlarla ve bağışlarla
inşa edilmiştir ve bunların içerisinde
laboratuvarlar, staj yerleri, bilimsel toplantı yapılacak
yerler vardır ve satışı da, 9 Eylül
Üniversitesine büyük bir darbe vuracaktır.


Yapılmak istenen, gelecek kuşakların
sırtından günü kurtarmaya çalışmaktır.
O nedenle, kamuya ait arazilerin tahsislerinin kaldırılarak
satılması yanlıştır; 4182 sayılı
Yasanın kabul edilmesi yanlıştı; bugün,
bu tasarının da karşımıza getirilmesi
yanlış bir harekettir. 

Bunlar, Anayasaya aykırı olmasa da
doğru değildir. Kaldı ki, Anayasaya aykırıdır
ve hukuk kurallarıyla, hukuk devleti olmanın gerekleriyle
de bağdaşmamaktadır.

Anayasaya aykırıdır; çünkü,
Anayasa, yasa hükümlerinin, yasa koyucu tarafından
değiştirilmesini öngörmektedir. Oysa, burada,
kanun hükmünde kararnamelerden de daha olumsuz bir durum
söz konusudur; çünkü, kanun hükmünde
kararnamelerde, hiç değilse, bir yetki yasası
söz konusudur; yetki yasasıyla, kanun hükmünde
kararnamelerin, kapsamı, içeriği, süresi,
koşulları sınırlandırılmaktadır
ve Anayasanın 91 inci maddesine göre, kanun hükmünde
kararnameler, Resmî Gazetede yayımlandıkları
gün Meclise sunulmak ve komisyonlar ile Genel Kurulda, ivedilikle
görüşülmek durumundadır. Bakanlar
Kurulunun kararında ise, böyle bir durum söz
konusu değildir; Bakanlar Kuruluna, çok daha fazla
ve çok daha keyfî bir şekilde, yürütmenin
çalışmalarına müdahale etme olanağı
verilmektedir. 

Anayasaya ve Anayasanın 2 nci maddesine aykırıdır;
çünkü, Anayasanın 2 nci maddesi “Türkiye
Cumhuriyeti bir hukuk devletidir” demektedir. Hukuk devletinin
en kısa tanımı; Anayasaya ve yasalara bağlı
devlet demektir. 

Burada, hukuk kuralları söz konusu değildir;
çünkü, Bakanlar Kurulu, mevcut hukuk kurallarını
istediği gibi değiştirebilecektir ve yerine yeni
hukuk kurallarını koyabilecektir; dolayısıyla,
yapılacak olan işlemlerde başvurulacak bir
hukuk kuralı yoktur. 

Anayasanın 7 nci maddesine karşıdır,
aleyhinedir; çünkü, Anayasanın 7 nci maddesi
“Türkiye Büyük Millet Meclisi, Türk Ulusu
adına yasama görevini yapar ve bu yetki devredilemez”
demektedir. Oysa, burada, Türkiye Büyük Millet
Meclisinin yetkisinin Bakanlar Kuruluna devredilmesi ve âdeta,
bir açık çek verilmesi söz konusudur.


Anayasanın 35 inci maddesine aykırıdır;
çünkü, Anayasanın 35 inci maddesi “özel
mülkiyet hakkı kamu yararı aleyhine kullanılamaz”
demektedir. Kamu mülklerinin, ne olursa olsun, ne pahasına
olursa olsun anlayışıyla satılmasına
yol açacak olan ve bu satışın, çeşitli
kamu kurum ve kuruluşlarında ne gibi bir sonuca ve
eksikliğe yol açacağıyla ilgilenmeyen, sadece,
getirecek olduğu gelirle ilgilenen böyle bir anlayışın,
kamu yararıyla bağdaşmayacağı açıktır.


Nitekim, bir örnek olarak İzmir'deki
Efes Otelini gösterebilirim; ilk satılacak mallardan
bir tanesi, herhalde bu olacaktır. Fevkalade özel
bir konumu olan ve son yıllarda bakımı yapılmadığı
halde hâlâ kâr eden, İzmir'in âdeta
simgesi olmuş olan bir oteldir. Satılması,
kuşkusuz, belli şirketlere ve kişilere büyük
bir rant sağlayacaktır; ama, bunun, kamu yararıyla
bağdaştığını söylemek
mümkün değildir. 

Özelleştirmeyle yetinmeyen iktidar, özelleştirme
kapsamında olmayan malların da satışını,
çeşitli şekillerde gündeme getirmektedir.
Kimini Hazineye ait arazilerin tahsislerinin kaldırılmasıyla
ilgili kararda olduğu gibi, kimini de bu şekilde, bugünkü
yasa tasarısında olduğu gibi gündeme getirmekte
ve bunları, yerli yabancı ayırımı
gözetmeden, çeşitli şirket ve kişilere
devretmek istemektedir. 

BAŞKAN - Sayın Keleş, 1 dakikanız
var efendim. 

BİRGEN KELEŞ (Devamla) - Bir yandan,
hiç kimseye, özellikle yabancılara, bir çakıl
taşı verilmeyeceği ifade edilmekte, öte
yandan da en değerli arazilerin ve tesislerin, yerli ve yabancı
şirket ve kuruluşlara bağışlanması
gündeme gelmektedir. 

Emekli Sandığı, 1995 yılında,
5 trilyon zarar etmiş olan bir kuruluştur. İlk
sosyal güvenlik kuruluşu olan Emekli Sandığı,
aslında, aktif-pasif oranı çok düşük
olduğu halde, kendini idare edebilen bir kuruluştur.
5 trilyonun üzerinde zarar olarak gösterilen miktar,
devlet adına ve çeşitli kuruluşlar adına
yapılan ödemelerdir. 

(Mikrofon otomatik cihaz tarafından kapatıldı)


BAŞKAN - Lütfen, son cümlenizi söyler
misiniz efendim; rica ediyorum. 

BİRGEN KELEŞ (Devamla) - Değerli
arkadaşlarım, sosyal güvenlik reformu, eğer
reform yapmak istiyorsanız, gündeminizde olmalıdır.
Kaynak bulmak istiyorsanız,vergi reformu gündeminizde
olmalıdır; ama, satıp savarak düzlüğe
çıkma anlayışından vazgeçilmelidir;
çünkü, bu, çıkmaz bir yoldur. Bir
hukuk devleti için, en sakıncalı olan ise,
Anayasanın, yasaların ve Anayasa Mahkemesi kararlarının
yok farz edilmesidir. Burada, bu yasa vesilesiyle benim gördüğüm
ve talihsiz bir gelişme olarak nitelendirdiğim de budur,
bir an önce son verilmesi gereken anlayış da
budur; çünkü, bu, sadece çıkmaz
bir sokak değildir, bunun ucu Yüce Divandır. 

Saygılar sunuyorum. (CHP sıralarından
alkışlar)

BAŞKAN - Teşekkür ediyorum Sayın
Keleş.

Sayın Bakan, buyurun. (RP sıralarından
alkışlar)

Süreniz 20 dakikadır.

MALİYE BAKANI ABDÜLLATİF ŞENER
(Sıvas) - Sayın Başkan, sayın milletvekilleri;
bugün görüşmekte olduğumuz Türkiye
Cumhuriyeti Emekli Sandığı Kanununda değişiklik
yapan kanunla, Türkiye Cumhuriyeti Emekli Sandığı
ve dolayısıyla, sosyal güvenlik sistemimizde
yeni bir uygulama dönemi açılmış
olacaktır. 

Sandığın sahip olduğu gayrimenkullerin
satış yolunun açılmasıyla, Sandığın
sabit kıymetlerine seyyaliyet kazandırılacaktır.
Satış gelirleri, bu seyyaliyet özelliği
dolayısıyla, malî sistemimiz içerisinde
daha yüksek getirili alanlarda nemalandırılacak,
gerek malî sistemimiz gerekse genel ekonomik dengemiz, bundan
olumlu yönde etkilenecektir. Bunun sonucu olarak da, Emekli
Sandığı, artık, gayrimenkul işletmeciliği
yerine, çağdaş sosyal güvenlik sistemleri
ve kurumlarının yürüttüğü
fon hesabı yönetme ve değerlendirme alanına
geçiş için bir başlangıç
yapmış olacaktır. 

Burada, hemen şunu belirteyim: Bu satışlarla
rant sağlanacağı şeklindeki değerlendirmeler
sağlıklı değildir, doğru değildir.
Aslına bakarsanız, böylesine büyük
bir gayrimenkul işletmeciliğinin ortaya çıkardığı
bir rant sağlama mekanizması şu anda mevcuttur.
Belki, bu gayrimenkullerin, daha fazla nema getirecek alanlarda
değerlendirilmesi, şu mevcut rant biçiminden
yararlananların tepkileriyle ve dirençleriyle karşılaşma
gibi bir sonuç da ortaya çıkarabilmektedir.


Bugün, Türkiye Cumhuriyeti Emekli Sandığının
iştirakçi sayısı, hepinizin bildiği
gibi, 1 milyon 950 bin civarındadır. Sandığın,
aylık ödediği emekli, dul ve yetim sayısı
ise 1 milyon 48 bindir. Dolayısıyla, iştirakçi
sayısıyla aylık ödenen kesim arasındaki
denge gittikçe bozulmaktadır. 

Sandığın, 1996 sonu itibariyle
gelirleri 217 trilyon liradır, giderleri ise 242 trilyon
liraya ulaşmıştır. 

Diğer taraftan, 1971 yılında Sandık
Kanununda yapılan değişiklikle genel sağlık
sigortası kanunu çıkarılıncaya
kadar emekli, dul ve yetimlerin sağlık giderleri de
Sandıkça ödenmeye başlanmıştır.
Emekli, dul ve yetim sayısındaki artışlarla
ilaç ve sağlık hizmetlerindeki fiyat artışları
sebebiyle Sandığın ödemek zorunda olduğu
sağlık giderleri de artmaktadır. Bu giderler,
1996 yılı sonunda 35 trilyon lira olarak gerçekleşmiştir.

Sandığın gelir ve giderlerinde
ortaya çıkan bu dengesiz gelişme sonucu, Sandık,
1995 yılı hesaplarını yaklaşık
5 trilyon lira açıkla kapatmıştır.
Bu açık, 1996 yılında tahminen 25
trilyon lira civarında olacaktır. 

Bu yapı içerisinde, genel bütçeden,
sosyal güvenlik kurumlarının tamamına
olduğu gibi, Emekli Sandığına da transferlerde
bulunulmaktadır. Sandığa, 1996 yılında
genel bütçeden yapılan transfer miktarı
119 trilyon liradır; 1997 yılı bütçesinde
ise 133 trilyon lira transfer öngörülmüş
bulunmaktadır.

Sandığın, yapmış olduğu
gayrimenkul yatırımlarından sağladığı
gelir, toplam gelirlerinin ancak binde 1,5'i civarındadır.
Halbuki, günümüz çağdaş sosyal
güvenlik kurumlarında yatırım gelirlerinin
kurum gelirleri içerisindeki payı yüzde 10'ların
üzerindedir. Bütün bu gelişmeler göstermektedir
ki, Sandığın mevcut aktiflerini ve sabit kıymetlerini
daha rasyonel kullanmak, daha yüksek getirili alanlara yöneltmek
gerekmektedir. 

Sandığın gelir fazlası verdiği
dönemlerde inşa ettirdiği otel ve işhanları,
Ankara, İstanbul, İzmir ve Bursa gibi büyük
illerimizin en güzel ve kıymetli bölgelerindedir.
Bu gayrimenkuller, gerek arsa ve bina gerekse ticarî özellikleri
ve şerefiyeleri yönünden bir uzmanlık kuruluşu
vasıtasıyla ekspertize tabi tutulacak ve satışa
esas asgarî rayiç değeri tespit edilecektir;
daha sonra da Bakanlar Kurulu kararıyla belirlenecek usul
ve esaslar çerçevesinde satışa sunulacaktır.
Yine, kanunda belirtilen bir hükümle, bu gayrimenkullerden
işhanı vasfında olan ve bağımsız
bölümler halinde bölünmüş olanlar,
satış kolaylığı bakımından
kat mülkiyetine dönüştürülerek
bağımsız bölümler halinde satılabilecektir.
Satışlardan sağlanan gelirler, yine kanunda yer
aldığı üzere, doğrudan Sandığa
intikal edecek ve 5434 sayılı Kanununun öngördüğü
çerçeve içerisinde değerlendirilecektir.
Böylece, Sandık, daha önce de değindiğimiz
üzere, gayrimenkul işletmeciliğinden fon işletmeciliğine
dönerek, çağdaş bir sosyal güvenlik
kurumu olma yönünde önemli bir adım atmış
olacaktır. 

Dolayısıyla, bu gayrimenkullerin satışından
elde edilecek gelirler hemen bir cari yıl içerisinde
Sandığın ihtiyaç duyduğu alanlar
için kullanılacağından, bu gayrimenkullerin
elden çıkarılmasının Sandığa
herhangi bir getirisinin bulunmayacağı şeklindeki
yaklaşım doğru değildir. Sandığın
tabi olduğu kanunun 22 nci maddesinde Sandık gelirlerinin
nerelerde değerlendirileceği, nasıl değerlendirileceği
belirtilmiştir. Dolayısıyla, bu gayrimenkullerin
satışından elde edilen gelirler, bu 22 nci
madde çerçevesinde değerlendirilecektir ve Sandığın,
dolayısıyla, sosyal güvenlik sistemimizin daha
verimli, daha rasyonel çalışmasına
imkân sağlayacak düzenlemelere bu vasıtayla
geçilmiş olacaktır.

Bilgilerinize sunar ve hepinize saygılarımı
sunarım. (RP ve DYP sıralarından alkışlar)

BAŞKAN - Teşekkür ederim Sayın
Bakan.

Efendim, Sayın Veysel Candan gönderdiği
pusulada “ben 2 dakika geç geldim” diyor. 

Sayın Candan, 2 dakika, Meclis çalışmasında
çok uzun bir zamandır. O bakımdan, hakkınızı
kaybettiniz. Şu an söz hakkı Sayın Yakup
Budak'ın. Onun için, siz de 1 inci maddede konuşursunuz.

Sayın Budak buyurun. (RP sıralarından
alkışlar)

Konuşma süreniz 10 dakikadır Sayın
Budak.

YAKUP BUDAK (Adana) - Sayın Başkan,
değerli milletvekilleri; bugün burada 5434 Sayılı
Türkiye Cumhuriyeti Emekli Sandığı Kanununun
20 nci Maddesinin 2 nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısı
üzerinde konuşuyoruz.

Malumlarınız olduğu üzere,
Emekli Sandığı, içerisinde bulunduğu
durum itibariyle sosyal güvenlik kurumlarımızın
en eskilerindendir ve Emekli Sandığının
tarih itibariyle de, kökü itibariyle de 1866'lara dayanan
bir tarihî geçmişi vardır.  Böylesine
tarihî bir geçmişi olan ve 1 milyon 950 bine
yakın iştirakçisi olan Emekli Sandığı,
maalesef, son dönemlerde, ödemelerinde ve iştirakçilerine
sağladığı imkânlar noktasında
büyük sıkıntıların içerisine
düşmüştür. Bunun başlıca
sebeplerinden birisi de, Emekli Sandığının
menkullerinin ve gayrimenkullerinin iyi değerlendirilememiş
olmasıdır. İyi değerlendirilememesinin
temel sebeplerinden birisi de, anılan kanunda,  Emekli
Sandığı Yönetim Kuruluna mal iktisap etme
hakkı verilirken, bunu değerlendirme, daha rantabl
bir şekilde satabilme ve satma suretiyle de daha iyi değerlendirme
imkânı getirilememiştir. İşte,
20 nci maddedeki bu değişiklikle, Emekli Sandığı
Yönetim Kuruluna, mallarını daha iyi değerlendirebilme
imkânı getirilmektedir; çünkü, 5434
sayılı Yasada, Emekli Sandığı
mallarının ve alacaklarının temlikine
imkân sağlanmamaktadır; getirilen bu değişiklikle
bu sağlanmaya çalışılmaktadır.

Bazı arkadaşlarımız “efendim,
bir maddelik bir değişiklikle sosyal güvenliğe
reçete mi buluyorsunuz” gibi, birtakım serzenişlerde
bulunmaktadırlar. Zaten, bu tasarıyı huzurumuza
getiren, Meclisin huzuruna getiren Hükümetin de, getirdiğim
bu bir maddelik yasa tasarısıyla, ben, bütün
sorunları çözeceğim, sosyal güvenliğin
bütün meselelerini halledeceğim diye bir iddiası
yoktur. Gerçekten, Emekli Sandığı zor
durumdadır ve bu zor durumunun atlatılabilmesi için
de, bir noktadan başlanılması lazım
gelmektedir; dolayısıyla, Hükümet, böyle
bir değişikliği getirmek suretiyle, bu sıkışıklıktan,
bu içerisinde bulunduğu darboğazdan geçebilmek
için bir başlangıç yapmaktadır.
Dolayısıyla da, Emekli Sandığının
rahatlamasında, ödemelerinde ve iştirakçilerine
sağladığı hakların sağlanmasında
büyük bir mesafe katedilecektir.

Bazı arkadaşlarımız “haraç
mezat satılacaktır” gibi ifadelerle konuya
yaklaşmaktadırlar; bu da oldukça sakıncalı
bir yaklaşım tarzıdır; çünkü,
haraç mezat satacak dediğimiz kurum nedir, Türkiye
Cumhuriyeti Hükümetidir ve bu işlemleri yaparken
de, yine, anılan yasanın 22 nci maddesindeki ilkelere
göre bu satışları gerçekleştirecektir.
Yani, bu ilkeler, kırkbeş senedir doğru dürüst
işletiliyordu da, şimdi yanlış mı
işletilecektir?!. O halde, bu noktadan kuşku duymaya,
birtakım varsayımlarla yanlış yorumlara
gitmeye hiç gerek de yoktur. 

Maalesef, bu geçtiğimiz dönem içerisinde,
gayrimenkuller ve menkuller hiç de iyi değerlendirilememiştir.
Bir örnek vermek istiyorum: Mesela, hepimizin gözü
önünde, Ankara'nın göbeğinde, İtfaiye
Meydanında, Emekli Sandığının
büyük bir arazisi vardır; otopark olarak değerlendirilmektedir;
1994 yılında 903 milyon lira gelir getirmiş,
1 milyar 820 milyon lira da Emlak Vergisi ödenmiş.


Şimdi, geneline baktığımız
zaman, bilhassa, Emek İnşaat İşletmecilik
Anonim Şirketinin denetiminde olan, kullanımında
olan kurumlarda, otellerde, tatil köylerinde, işhanlarında,
otogarlarda, maalesef, birçok ünitelerin, Emlak Vergisini
bile karşılayamayacak bir durumda olduğu görülmektedir.
Mesela, 1983 yılında, yine, İstanbul'un göbeğinde,
Beyoğlu'nda işhanının bir bölümü
yanmıştır, 1997 yılında bulunuyoruz,
hâlâ, tamir edilip de, istifadeye sunulamamıştır.
Bunlar da gösteriyor ki, bu zamana kadar Emekli Sandığının
gayrimenkulleri ve menkulleri iyi değerlendirilememiştir.


Yine, Emekli Sandığının,
örneğin, Petkim'de bir hissesi vardır, bu hissenin
değeri, Emekli Sandığına verilmeden Özelleştirme
İdaresine devredilmiştir ve bunun yanında,
Türkiye Petrolleri Anonim Ortaklığında,
çimento fabrikalarında Emekli Sandığının
birçok hisseleri bulunmasına rağmen, maalesef,
bu hisselerden de, Emekli Sandığı hiçbir
gelir elde edememektedir. Emekli Sandığının,
en önemli iştiraklerinden olan, Emek İnşaat
ve İşletmecilik Anonim Şirketinde yüzde
49 payı bulunmaktadır; 1994 yılında
Emek İnşaattan Emekli Sandığının
elde ettiği gelir 55 milyar lira civarındadır;
yüzde 49'a karşılık 55 milyar lira. Bunun
içerisinde ne var; 6 tane otelin işletmesi var. 6
tane otelden, hesap edecek olursak, her biri, yaklaşık
olarak ifade ediyorum, yıllık olarak 10 milyar liraya
kiraya verilmiş oluyor ve aylık olarak da 1 milyar
liralık bir geliri bulunuyor. Dolayısıyla,
bütün bunlar da göstermektedir ki, Emekli Sandığının
menkulleri ve gayrimenkulleri iyi değerlendirilememektedir.
Bunun sonucunda da, Hükümet, böyle bir tasarıyla,
Emekli Sandığının gelir ve gider dengesini
ayarlayabilmek için, Meclisin huzuruna gelmiştir
ve bunun yanında, yine, Emekli Sandığının
tatil köyleri bulunmakta, otelleri bulunmakta, otoparkları
bulunmakta; fakat, bunlar yeterince iyi değerlendirilememektedir.
Bu, şuna benzemektedir: Bir tüccar düşünün,
bir patron düşünün; tarlası var, takımı
var, otomobilleri var, arazileri var, otelleri var, otoparkları
var, otogarları var; nakit sıkıntısı
çekmekte, çoluk çocuğunun geçimini
temin edememekte, üstelik de, faizle para bulmak suretiyle
günlük ihtiyaçlarını gidermeye
çalışmaktadır. Elbette ki, bu tüccarın,
bu işadamının, ekonomik durumunu bir gözden
geçirip, yeni bir değerlendirmeye kendi işlemlerini
tabi tutması gerekir.

Muhterem arkadaşlar, bazı arkadaşlarımız
kafalarını sallıyorlar; ama, Hükümetin
ve özellikle Türkiye Cumhuriyetinin içerisinde
bulunduğu çıkmazın esas sebebi, biraz
önce sergilemeye çalıştığımız
mantık değil midir? Eğer, bu mantık sergilenmemiş
olsaydı, Emekli Sandığı ve devletimiz,
bu duruma düşmüş olabilir miydi? Bunun için,
bu getirilen tasarı, Emekli Sandığına
bir rahatlama getirecektir, Emekli Sandığının
sahibi olduğu menkullerin ve gayrimenkullerin daha iyi değerlendirilmesine
imkân sağlayacaktır.

Muhterem arkadaşlar, esasında, Emekli
Sandığının en büyük gelirlerini,
yine, bu otellerin içerisindeki oyun salonları teşkil
etmektedir. Yine, 1994 yılında, Emekli Sandığının,
6 tane  otelin oyun salonlarından  elde etmiş olduğu
kâr 165 milyar liradır; sadece Hiltondan, başka
bir şirket işlettiği için, elde etmiş
olduğu kâr 185 milyar liradır. Bu da göstermektedir
ki, gerek Emek İnşaat olsun, gerekse Emekli Sandığı
olsun, bu konumlarını iyi değerlendirememektedir.

Sözlerimi fazla uzatmak istemiyorum. Getirilen
yasa tasarısı, Emekli Sandığını
rahatlatacak ve inşallah, buranın iştirakçilerine
güzel neticeler sağlayacaktır.

Hepinize teşekkür ediyorum.

Saygılar sunuyorum.

BAŞKAN - Teşekkür ederim Sayın
Budak.

Sayın milletvekilleri, tasarının
tümü üzerindeki müzakereler sona ermiştir.

HASAN HÜSAMETTİN ÖZKAN (İstanbul)
- Sayın Başkan, karar yetersayısının
aranmasını istiyorum.

BAŞKAN - Karar yetersayısının
aranmasını istiyorsunuz. Peki efendim...

Tasarının  maddelerine geçilmesini
oylarınıza sunacağım: Maddelere geçilmesini
kabul edenler... Kabul etmeyenler... Maddelere geçilmesi
kabul edilmiştir; karar yetersayısı vardır
efendim.


1 inci maddeyi okutuyorum:

5434 Sayılı Türkiye Cumhuriyeti
Emekli Sandığı Kanununun 20 nci Maddesinin İkinci
Fıkrasının Değiştirilmesine ve
Bu Maddeye 2 Fıkra Eklenmesine Dair Kanun Tasarısı

MADDE 1. - 8.6.1949 tarihli ve 5434 sayılı
Türkiye Cumhuriyeti Emekli Sandığı Kanununun
20 nci maddesinin İkinci fıkrası aşağıdaki
şekilde değiştirilmiş ve bu maddeye 2 fıkra
eklenmiştir.

“Bunlar, emanet hesaplarında kayıtlı
olanlar hariç olmak üzere Sandığın
veya Sandık iştirakçileriyle Sandıktan
aylık bağlananların borçları için
hiçbir suretle haciz edilemeyeceği gibi, bunlar hakkında
iştirakçilerle Sandıktan emekli, adi malullük,
vazife malullüğü, harp malullüğü,
dul ve yetim aylığı bağlananlar tarafından
temliki tasarrufta bulunulamaz.”

“Sandığın, mülkiyetinde
bulunan veya müşterek maliki bulunduğu gayrimenkullerden,
Sandık Yönetim Kurulunca belirlenecek ve Maliye Bakanlığınca
onaylanacak olanlar, üzerinde varsa diğer malikler ile
de anlaşarak, 634 sayılı Kat Mülkiyeti
Kanunundaki şartlar aranmaksızın, Sandığın
talebi üzerine, 20 gün içinde Tapu Sicil Müdürlüklerince
Tapuda, kat mülkiyeti kütüğüne bağımsız
bölümler halinde tescil edilir. Bu işlemin yapılması
sırasında, kat mülkiyetine geçiş
için, Kadastro Müdürlüğünce zemindeki
fiilî durumu tespit eden plan, vaziyet planı sayılır
ve anılan Kanunun 12 nci maddesinin (b) bendinde yazılı
fotoğrafın Kurum temsilcisince tasdik edilmesi yeterli
görülür ve başkaca bir belge aranmaz.”

“Sandığın doğrudan hizmetleriyle
ilgili olmayan gayrimenkulleri, Sandık Yönetim Kurulunun
kararı, Maliye Bakanlığının teklifi
üzerine Bakanlar Kurulunca belirlenecek usul ve esaslara
göre satılabilir. Sandık, bu satışlardan
elde ettiği gelirleri, bilançosunda özel bir hesaba
kaydeder. Bu gelirler, 22 nci maddede yer alan esaslara göre
değerlendirilir.”

BAŞKAN - Madde üzerinde gruplar adına
söz talebi var mı efendim? Yok. (ANAP ve DSP sıralarından
“var, var” sesleri, gürültüler) Varsa,
bize bildirin efendim.

MURAT BAŞESGİOĞLU (Kastamonu) -
ANAP Grubu adına Sayın Biltekin Özdemir.

HASAN HÜSAMETTİN ÖZKAN (İstanbul)
- DSP Grubu adına Sayın Metin Şahin.

BAŞKAN - Peki, efendim.

Anavatan Partisi Grubu adına Sayın
Biltekin Özdemir, buyurun efendim.

Sayın Özdemir, süreniz 10 dakika.

ANAP GRUBU ADINA BİLTEKİN ÖZDEMİR
(Samsun) - Teşekkür ediyorum Sayın Başkan.

Sayın milletvekilleri, Türkiye Cumhuriyeti
Emekli Sandığı Kanununun sadece bir tek maddesiyle
Emekli Sandığımızın mal varlıklarının
satışının kolaylaştırılmasına
ilişkin yapılan bir düzenlemenin üzerinde
görüşüyoruz, üzerinde tartışıyoruz.

Sayın milletvekilleri, bu konuda sizlere objektif
bir değerlendirme sunmak istiyorum; çünkü,
Türkiye Büyük Millet Meclisi, en çok, Emekli
Sandığı üzerinde çalışmalar
yapmıştır. Emekli Sandığı
Kanunu üzerindeki değişiklik sayısı,
başka hiçbir kanun üzerinde olmamıştır.
Bu itibarla, bugün de Hükümet, Emekli Sandığı
Kanununun sadece bir maddesini Emekli Sandığı
sisteminin, sosyal güvenlik sisteminin âdeta kurtarıcı
bir maddesi olarak, düzenlemesi olarak huzurunuza getirmiş
ve emvalinin kolayca satılmasının sağlanmasına
ilişkin düzenlemeleri önermiştir. 

Değerli milletvekilleri, bu ülkenin sosyal
güvenlik sistemi, hem dünümüzü hem bugünümüzü
hem de yarınımızı içermesi
itibariyle, Büyük Millet Meclisince üzerinde duyarlılıkla
düşünülmesi, değerlendirilmesi gereken
bir sistemi hedefler. Emekli Sandığı Kanununun
mevcut hükümlerinde, bugüne kadar bünyesinde
bulunan, mülkiyetinde bulunan malların böyle
kolayca satılmasına, kanun koyucu, vaktiyle niçin
izin vermemiş; bunu hiç düşündünüz
mü? Elbette bunu düşünmek zorunluluğumuz
var. Kanun koyucunun bu konudaki yaklaşımının
özünde, bu malların -demin arz ettiğim gibi-
toplumun hem çalışan kesimlerinin hem de geçmişte
çalışmış emeklilerimizin hakkının,
 oturulup böyle kolayca satılmasının
önlenmesi ve eğer bir satış söz konusu
olacaksa, bunun Büyük Millet Meclisinin huzuruna ayrı
ayrı getirilip, değerlendirilmesi hedeflenmiştir;
amaç budur. 

Mevzuat müsait değil diye, zaman zaman,
bazı üst siyasî görevlilerin, yetkililerin,
buralarda, çeşitli toplantılarda bu düzenlemeyi
gülerek karşılamasını da, tabiî,
bu konudaki bilgilerinin yeterli olmadığına
veriyorum. 

Şimdi, Emekli Sandığı sistemine
baktığımız zaman, sayın milletvekilleri,
-daha sonra, Sosyal Sigortalar Kurumuyla ilgili benzeri düzenlemeler
de gelecektir- bugün, gerçekten, sosyal güvenlik
sistemimizin bir çıkmaza, bir dar kapıya
geldiğini görüyoruz. Niçin gelmiştir:
Tabiatıyla, demin arz ettiğim gibi, Emekli Sandığı
Kanununa gelir getirecek, aktuaryel dengeleri düzenleyecek,
sistemi iyileştirecek teklif ve tasarılar yerine,
hem hükümetlerin hem milletvekillerinin buraya getirdikleri
önerilerde, daha ziyade gider artırıcı
düzenlemelere yer verilmiş olmasının
katkısı birinci planda olmuştur ve bunlardan
en büyüğü de -ifade ediyorum- 1992 yılında
yapılan uygulamayla sağlanmıştır.
O tarihlerde, uzun bir süre, çalışanların
kazanılmış haklarını da dikkate
alarak, 6-7 yıllık bir kademeli geçiş
döneminde sosyal güvenlik sistemimize kazandırılmış
bulunan yaş hadleri sistemi, sadece, kısa vadeli
siyasî çıkar hesaplarıyla ve iktidara
o tarihlerde gelenlerin de ilk icraatı olarak yürürlükten
kaldırılmış ve o tarihten sonra, sistem,
böylece dinamitlenmiştir. Bunu, özenle dikkatinize
sunmak isterim. 

Bakınız, 1991 yılında
devlet bütçesinden sosyal güvenlik sistemine
katkı, sadece Emekli Sandığı için
1,6 trilyon lira iken, 1992 yılında bu birdenbire
6 trilyon liraya yükselmiş -geometrik değil, hatta
karesel bir artış içerisinde- ve açıklar,
bugün, içerisine Sosyal Sigortalar Kurumu ile Bağ-Kur'u
da alarak, 1997 yılında -içerisinde bulunduğumuz
yılda, o da miktarı eksik olmak üzere- 600
trilyon dolayında bir katkıda bulunma zorunluluğunu
yaratmıştır. Düşünebiliyor
musunuz sayın milletvekilleri, 1997 yılında
devlet bütçesinden yatırımlara ayrılan
kaynakların miktarı sadece 500 trilyon lira olduğu
halde, sosyal güvenlik sistemine katkı zorunluluğu,
işte o yapılan dinamitleme sonucu, 600 trilyon liraya
yükselmiştir. Bunun hangi tarihte, hangi düzenlemeyle
yapıldığını niçin değerlendirmiyorsunuz?

Şimdi, bu düzenlemelerin yarattığı
boşluğu gidermek için, sadece, “efendim,
bunu satalım” gibi basit bir satış mantığı
içerisinde meseleye yaklaşıyoruz. Elbette,
sosyal güvenlik sistemi sağlıklı bir aktuaryel
hukukî yapıya, malî yapıya, gelir-gider
dengesine oturtulsun; ondan sonra, bunun özerk biçimde
oluşturulmuş olan yönetim kurulu, otursun, eğer
bunların malı, mülkü, hakikaten satılmak
suretiyle daha iyi değerlendiriliyorsa, satılmak suretiyle
değerlendirilsin; kimse buna karşı değil;
ama, sayın milletvekilleri, size arz etmek istediğim
olay şudur: Sistemin kendisini bir bütün olarak
ele alarak, diğer sosyal güvenlik kurumlarımızla
birlikte bütünüyle ele alarak, sistemi, hakikaten
sağlıklı bir dengeye kavuşturup gelir-gider
ilişkisini kurmadan, sadece, ben bu yıl sıkıldım,
sıkıştım, öyleyse Tarabya Otelini
satayım, Büyük Ankara Otelini satayım,
Efes Otelini satayım diyerek sisteme sağlıklı
bir çözüm getirilemeyeceğini görmek
için, takdir edersiniz ki, bu işin uzmanı
olmak gerekmez. Bizim size arz etmek istediğimiz...

Bakın, Hükümet, geçtiğimiz
altı ay içerisinde, Merkez Bankasından 350
trilyon -beş kuruş faiz ödemeden- kaynak kullanmıştır;
yani, para basmıştır. Devletin sabit rakamlarıdır
bunlar. 

Siz, genelde, Türkiye'de kamu finansmanını
-sosyal güvenlik kurumları dahil- gelir-gider dengesine
kavuşturmadan, hazinenin mallarını satayım,
Emekli Sandığının otellerini satayım,
Sosyal Sigortaların nesi var nesi yok satayım derseniz,
belki çok kısa bir dönem, görünüşte,
illüzyonist bir şekilde, sanki durumu iyileştirmiş
gibi sunabilirsiniz; ama, ekonomi bunu ilânihaye hazmetmez.
Bunun yansıması, kısa zamanda, önümüze,
çok daha büyük faturalar olarak gelir sayın
milletvekilleri.

BAŞKAN - Sayın Özdemir, 1 dakikanız
var efendim.

BİLTEKİN ÖZDEMİR (Devamla)
- Sayın milletvekilleri, bizim arz etmek istediğimiz
olay budur. Sistemin kendisi iyileştirilmeden, bu şekilde
mal varlıklarını elden çıkararak
hiçbir yere varılmaz, varılamaz. Kaldı
ki, diğer maddelerle ilgili arkadaşlarımın
açıklamalarında da işaret edildi. Yani,
bu, Bakanlar Kurulunca ihale usullerine ilişkin, Amerika'yı
yeniden mi keşfedeceksiniz... Devletin mallarının
nasıl satılacağına ilişkin, orada
koskoca bir İhale Kanunu var. Eğer bu konuda maharetiniz
varsa, İhale Kanununda değişikliklerle Büyük
Millet Meclisinin önüne gelirsiniz, biz de size deneyimlerimizi,
bilgilerimizi hizmet olarak sunarız, Hükümete
yardımcı oluruz.

(Mikrofon otomatik cihaz tarafından kapatıldı)

BAŞKAN - Efendim, lütfen bağlar mısınız...

BİLTEKİN ÖZDEMİR (Devamla)
- Toparlayacağım.

Sayın milletvekilleri, size öneri olarak,
Bakanlığımıza da öneri olarak şunu
arz ediyorum: Sistemin bütününü iyileştirecek
çalışmalarınızı tamamlayınız
-altı aydır bugün yapıyoruz, yarın
yapıyoruz sözleriyle, Plan ve Bütçe Komisyonunda
da işaret ettiniz- getiriniz; onlarla birleştirerek,
sistemi kökünden iyileştirecek her türlü
çalışmayı gece gündüz yapalım.
Buna amadeyiz. 

İkincisi: Arkadaşlarım hatırlayacaklar,
sistemin önemli bir bölümünü iyileştirecek
bir kanun teklifi, tarafımdan hazırlanıp,
altı ay kadar önce Meclise sunulmuştur, Komisyonda
beklemektedir. Önergemi Başkanlığa arz ettim
-doğrudan Genel Kurulda görüşülmesi için-
ona destek vermenizi istirham ediyorum. Emekli Sandığı
ve sosyal güvenlik sistemi, ancak bu şekilde düzeltilir;
bu gidiş, sağlıklı bir çıkış
sağlamayacaktır. 

Hepinize saygılarımı sunuyorum.
(ANAP sıralarından alkışlar) 

BAŞKAN - Teşekkür ederim Sayın
Özdemir. 

DSP Grubu adına, Sayın Metin Şahin;
buyurun efendim. (DSP sıralarından alkışlar)


Sayın Şahin, süreniz 10 dakika
efendim.

DSP GRUBU ADINA METİN ŞAHİN (Antalya)
- Sayın Başkan, değerli milletvekili arkadaşlarım;
5434 Sayılı Türkiye Cumhuriyeti Emekli Sandığı
Kanununun 20 nci Maddesinin İkinci Fıkrasının
Değiştirilmesine Dair Tasarı üzerinde ve
1 inci madde üzerinde Demokratik Sol Partinin görüşlerini
açıklamak üzere söz almış
bulunuyorum; hepinizi sevgi ve saygıyla selamlıyorum.


Değerli arkadaşlar, üzerinde görüştüğümüz
yasa, Refahyol Hükümetinin sosyal güvenlik kuruluşlarına
ve kurumlarına nasıl baktığını
gösteren çarpıcı bir yaklaşım,
bir göstergedir. 

Değerli arkadaşlar, bu yasanın 1
inci maddesinde yer alan hükümleri, çok kaba
hatlarıyla, 4 ana başlık altında belirlemek,
işaret etmek mümkündür. Bunlardan birincisi,
haciz edilememe hükmünün yer alması; diğeri,
temlik edilebilmeye olanak vermesi; bir diğeri, satış
usul ve esaslarının Bakanlar Kurulunca belirleneceği
gibi bir yetkinin devri; diğeriyse, elde edilen gelirlerin
özel bir hesaba aktarılarak değerlendirileceğidir.


Değerli arkadaşlar, aslında, tasarının
tümüne ve özüne baktığımızda,
bu tasarının bir satış yasa tasarısı
olduğu açıkça görülüyor.
Zaten, böyle bir hükmü sadece ben ifade etmiyorum,
Hükümet sözcüleri de bunu bu şekilde
dile getirdiler. Zaten, tasarının madde gerekçelerinin
alt kısmında da, açıkça, Emekli
Sandığına ait kamu taşınmaz mallarının
satılacağı ve bunun esaslarının
belirleneceği ifade ediliyor. 

Değerli arkadaşlar, Emekli Sandığına
mensup -arkadaşlarımız dile getirdiler- yaklaşık
3 milyon dolayında iştirakçi ve emekli insan
bulunuyor; dolayısıyla, Emekli Sandığı,
çok geniş bir kesimi ilgilendiren bir sosyal güvenlik
kuruluşudur.

Acaba, biz, bu yaptığımız,
getirdiğimiz, üzerinde görüştüğümüz
ve çıkarmayı amaçladığımız
tasarıyla, yaklaşık 3 milyon dolayındaki
hem emekli hem çalışan kesime, gerçekten,
sosyal güvenlik kurumunun geleceği açısından
çok güvenli bir işlem yapmış mı
oluyoruz; yani, bu kurumun sıkıntılarını
giderici, düzlüğe çıkarıcı
bir yaklaşım mı sergilemiş oluyoruz?
Buna “evet” demek mümkün değildir. Benden
önce konuşan diğer arkadaşlarım da
dile getirdiler. Tasarıyla, bir sosyal güvenlik kurumunu
ve bütününü düzlüğe çıkarıcı,
içerisinde bulunan sorunları giderici, bir reform
anlayışı içerisinde yaklaşılmadığı
görülüyor. Günü kurtarmayı hedefleyen,
Hükümetin içerisinde bulunan birtakım
sıkıntıları çözebilmeyi
amaçlayan -kaldı ki, bunun çözülemeyeceği
Sayın Temizel tarafından da açıkça
dile getirildi- bir yaklaşım sergileniyor. 

Hatırlayacaksınız, Sayın
Başbakan, Hükümetin kuruluşundan sonra açıkladığı
kaynak paketlerinin bazılarında -başlangıçtan
itibaren birkaç kez dile getirdi- yine bu kaynak paketlerinin
içerisinde, kamu taşınmaz malları da
dahil olmak üzere, gerek Emekli Sandığı
gerekse Sosyal Sigortalar Kurumuna bağlı kuruluşların
mal varlıklarının satılacağını
açıklamıştı. Bunu niçin
yapmıştı: Hepimiz biliyoruz ki, Hükümet,
ne kadar denk bütçe de dese, bu bütçenin
yaklaşık 1/3 oranında açığı
olduğu görülmektedir. 

Böyle olunca, Sayın Başbakan, kaynak
paketlerinde hep yaratmaya çalıştığı
olanaklarla, aslında, ülkenin, yoksul kesimin, dar
gelirlilerin sorunlarını çözücü
olmaktan çok, ranta, çok karşı olduğu
ranta, faize ve içborç ödemelerine kaynak aramaktadır.
İşte burada sergilenen, yasa tasarısındaki
yaklaşım da yine böyledir. 

Değerli arkadaşlar, çok ağır
sözler söylemek belki doğru değil; ama, hatırlayacaksınız,
Meclisin ağustos ayında olağanüstü toplantıya
çağrılmasıyla, o tarihte yapılan
yasa tasarı ve tekliflerinin görüşmelerinde
ve ekimden sonra yapılan yasa tasarı ve tekliflerinin
görüşmelerinde, bir tasarı üzerinde,
biz, ısrarla, bunun bir gasp yasası olduğunu
ifade etmiştik. Neydi o; -hatırlayacaksınız-
çalışanların tasarruf kesintilerine
getirilen düzenlemeydi. 

Şimdi, bir anlamda, Emekli Sandığına
mensup -emekli olsun veya halen çalışanlar,
prim ödeyenler olsun- kesimin hakları, işte
bu tasarıyla da belli ölçüde gasp edilmektedir.
Endişemiz nedir: Daha önce, tasarruf kesintileriyle
oluşan çalışanların birikimlerinin
enflasyona karşı korunmadığı, olumlu
nemalandırılamadığı ve büyük
bir hak ve değer kaybettiği şeklinde iddiada bulunmuştuk.
Bunu da, bu anlamda, bir hak gaspı olarak değerlendirmiştik.


Şimdi ortaya çıkan tabloda, bu
malların satışıyla elde edilecek gelirlerin,
yine, bir hesapta değerlendirileceği ifade ediliyor. Sayın
Temizel ifade ettiler, hatırlayacaksınız,
belki bu bonolara, kâğıtlara gidecek; ama, fasit
bir daire içerisinde, yine, Hükümete yük
olarak gelecek. Ha, bu yükü, bu şekilde değerlendirmeyecek
olabilirsiniz. İşte o zaman, biz haklı duruma
geliyoruz. Ne olacak: Bu tasarruflar, yani satışla
elde edilen gelirler, enflasyona karşı korunmamış
halde değerlendirilecektir; ki, o zaman da, bu, sosyal güvenlik
kurumlarını, giderek, içinden çıkılmaz,
olumsuz bir noktaya getirecektir. 

Değerli arkadaşlar, tasarıda, sanıyorum,
gözden kaçan bir husus daha var; o da: Örneğin,
Emekli Sandığına bağlı bazı
alanların, geçtiğimiz zaman içerisinde
-Dilek Yarımadasında olduğu gibi- kamuya terk
edilip, millî parklar halinde ve sit alanları halinde
değerlendirildiğini biliyoruz. Bunlar, hiç dikkate
alınmamış durumda. Bu bakımdan, böyle
bir yasanın uygulanmasında, sanıyorum, 2873
sayılı Yasa bazı engeller çıkaracaktır.
Hükümetin, bu konuda dikkatini çekmek istiyorum.


Değerli arkadaşlar, bir başka dikkat
edilecek taraf: Hükümet, hep, işin kolaycılığını
düşündüğü için, dargelirlileri
düşünmediği için, bu yasanın
-tasarı eğer yasallaşırsa- uygulanmasında,
yani Bakanlar Kurulunun satış esas ve usullerini
belirlemesi aşamasında -1 500 kadar işyeri
olduğu söyleniyor- bu işyerlerindeki esnafın
ve çalışanın belirli haklarının
korunmasını, gözetilmesini diliyoruz. Bu konuda,
örneğin, Ankara'da, Ulus'taki Anafartalar Çarşısında
çalışanların, gerçekten ciddî
kuşkuları var; yıllardan beri buraya emek
buraya emek harcamışlar, birtakım yatırımlar
yapmışlar ve büyük bir endişe içerisindeler,
bu çarşılar bir başka ellere yer değiştirdiğinde
büyük bir mağduriyetin doğacağı gibi
bir kuşkuya kapılmış durumdalar. Umarım,
Hükümet, adil düzen adaletini bu esnafın
aleyhine kullanmaz.

Değerli arkadaşlar, bu tasarı, sosyal
güvenlik kurumlarının iyileştirilmesine
yönelik bir yaklaşım sergilemiyor; çünkü
-Sayın Temizel de açıkladılar- bu
tasarı, Hükümetin, gününü kurtarma
anlayışı içerisinde hazırlanmış,
çok kıyısından köşesinden,
sadece sat, ver ve kurtul anlayışı içerisinde
hazırlanmış bir tasarıdır. Dolayısıyla,
bu bakımdan, kamunun haklarının korunması
açısından büyük bir haksızlıkla
karşı karşıya olduğumuzu düşünüyoruz.

BAŞKAN - Sayın Şahin, 1 dakikanız
var efendim.

METİN ŞAHİN (Devamla) - Peki
Sayın Başkanım.

Arkadaşlar, yine, bu tasarıda -benden
önce konuşan sözcüler de açıkça
dile getirdiler- Bakanlar Kuruluna, satış usul ve
esaslarını belirleme yetkisi verilmektedir. Hepiniz
biliyorsunuz ki, daha önce, kamu taşınmazlarıyla
ilgili yine böyle bir hüküm yer almıştı
ve Anayasa Mahkemesi tarafından yine bu iptal edildi; burada
birlikte konuştuk, bunun hatalı olduğunu, doğru
olmadığını ifade ettik; ancak, Hükümet,
ısrarla bu yasayı çıkardı ve
sonuç ne oldu; iptal oldu.

Burada benden önce konuşan arkadaşların
da uyardıkları gibi, ben de bir kez daha uyarıyorum...

BAŞKAN - Sayın Şahin, lütfen
son cümlenizi söyler misiniz efendim.

METİN ŞAHİN (Devamla) - Bitiriyorum
Sayın Başkanım, teşekkür ederim.

Bu yasa tasarısı, gerçekten,
Anayasaya aykırı bir durum sergiliyor.

Değerli arkadaşlar, Demokratik Sol Parti,
sosyal güvenlik kuruluşlarının varlıklarının,
daha ekonomik ve verimli alanlarda değerlendirilmesini gönülden
istemektedir. Böyle bir sonuç, toplumsal uzlaşmayla,
sosyal güvenlik kurumlarının ve de Emekli Sandığının
idarî ve malî özerkliğinin sağlanacağı
bir yapısal reform yasasıyla mümkündür.
Demokratik Sol Parti, Türkiye Büyük Millet Meclisinde,
çalışanların ve emeklilerin haklarını
koruma ve geliştirmede katkı koymaya hazırdır.
Bu konudaki düşünce ve önerilerimizin Hükümet
tarafından dikkate alınmasını diliyoruz.
Bu anlamda, Hükümetin, bu tasarıyı bir
kez daha gözden geçirmesini diliyoruz. Bu yaklaşım
içinde, bu tasarıya Demokratik Sol Parti olarak
olumlu bakmadığımızı ve ret oyu
vereceğimizi ifade ediyorum.

Hepinize sevgi ve saygılarımı
sunuyorum. (DSP sıralarından alkışlar)

BAŞKAN - Teşekkür ederim Sayın
Şahin.

Cumhuriyet Halk Partisi Grubu adına, Sayın
Oya Araslı; buyurun efendim.

Süreniz 10 dakikadır.

CHP GRUBU ADINA OYA ARASLI (İçel) -
Sayın Başkan, değerli milletvekilleri; sizleri
saygıyla selamlayarak sözlerime başlamak istiyorum.


Görüşmekte olduğumuz bu yasa
tasarısının 1 inci maddesiyle, Emekli Sandığının
taşınmaz mallarının, Sandık
Yönetim Kurulunun kararıyla ve Maliye Bakanlığının
teklifi üzerine, Bakanlar Kurulunca belirlenecek usul ve
esaslara göre satılabilmesi olanağının
sağlanmasına çalışılmıştır.
Görülüyor ki, Hükümet, kamu kurum ve
kuruluşlarına kaynak arayışı
çalışmalarını devam ettirmektedir
ve önümüze konulan bu yasa tasarısı
da bu arayışların bir ürünü
niteliğini taşımaktadır. 

Değerli milletvekilleri, kimsenin bilmediği
kaynaklar yaratacağı, bulacağı iddiasıyla
göreve başlayan Doğru Yol Partisi-Refah Partisi
Koalisyonunun kaynak yaratma yöntemlerinin ne olduğunu
hepimiz artık çok iyi öğrenmiş bulunuyoruz.
Bunlardan birincisi, zamdır; ikincisi, üstüne
yüksek faizler ödeyerek borçlanmadır;
üçüncüsü de, elde avuçta ne
varsa onu satmaktır. İşte, bu yasa tasarısı
da, eldeki avuçtakini satarak gelir elde etme arayışlarının
çok açık bir örneğidir. 

Tabiî, bu üretmeden tüketme felsefesine
dayalı kaynak yaratma yöntemi karşısında
şu soruyu sormak lazım: Satacaksınız,
çok güzel; gelir elde edeceksiniz, çok güzel;
peki, satacak bir şey kalmadığı zaman
ne yapacaksınız? Emekli Sandığının,
memurun alınteriyle yıllardır ortaya çıkan
birikim sonucunda elde edilmiş mallarını satıp,
Emekli Sandığına gelir elde edeceksiniz. Peki,
seneye ne olacak? Bu gelir, muhtemelen bu seneki ihtiyaçlarınızı
karşılayacak. Peki, seneye ne olacak? Öyle zannediyorum
ki, bu soruyu benim gibi Hükümet de kendi kendine soruyor
ve acaba, Hükümet, bu soruyu kendine sorduğu zaman
“gelecek seneye ben burada olmayacağım, olanlar
da ne yaparsa yapsın” diyerek, bir rahatlık
içerisinde bu eldekini avuçtakini satma merakına
düşüyor? Ben, bir soru daha sormak istiyorum Hükümete:
Acaba, böyle bir tasarı hazırlarken hiç
akla geldi mi; Emekli Sandığının mallarının
satışı acaba niye yasaklandı; bu araştırıldı
mı hiç? Ben, fazla araştırma külfeti
yüklemeden Sayın Hükümete, şunu söyleyeyim:
Emekli Sandığının mallarının
satışı yasaktır; çünkü,
bu, Sandığa bütün sosyal güvence beklentilerini
bağlamış insanlara bir güvence oluşturmak
için, bir güveni diri tutmak için yasaktır;
ama, Hükümet, satıp, gelir elde etme merakına
o kadar düşmüştür ki, bunları
araştırmaya, bu tür birtakım önlemlerin,
yasakların gerekçesini soruşturmaya hiç
ihtiyaç duymamaktadır; merak edip araştıranlar
da, gördükleri karşısında, öğrendiklerini,
gördüklerini hemen unutmayı yeğlemektedir.


Değerli milletvekilleri, çok olmadı,
bir ay kadar önce, bir yetki kanunuyla, Hükümete,
memur ve emekli maaşlarına zam yapmak üzere
yetki verdik. Yüce Meclisteki bütün partilerin,
bütün milletvekillerinin isteği, memuru, emekliyi,
maddî bakımdan, içerisinde bulunduğu güç
koşullardan kurtarmaktır; ortak arzumuz bu idi; ama,
bu yetkiyi verirken, pek çok milletvekili -içlerinde
ben de vardım- ve Grubum adına sözcülük
yaparken ben, şurada bir ikazda bulunmak gereğini duymuştuk.
Bu yetkiyi alın, bunu, memurun, emeklinin içinde
bulunduğu güç koşulları ortadan kaldırmak
için kullanın; ama, bundan önce de belirttik,
memurun, emeklinin maaşına zam yapıyorsunuz,
sonra bütün hayatî gıda maddelerine, tüpgaza,
akaryakıta zam yapıp, bu zammı, daha memurun,
emeklinin cebine girmeden eritiyorsunuz; eğer, bunu yapmayacaksanız,
size bu yetkiyi veriyoruz ve eğer, memura, emekliye zam yaparken,
Emekli Sandığının mallarını
satmak gibi bir amaç gütmüyorsanız, bu
yetkiyi kullanın demiştik. Gönül isterdi
ki, bu sözler üzerine, Hükümet, bu yasa tasarısını
geriye çeksin, bu tür girişimlerin ne kadar
büyük tepki uyandırdığını
ve uyandıracağını takdir etsin; ama,
bugün üzüntüyle görüyoruz ki, o
zaman şu kürsüde dile getirilenlerden Hükümet
hiç ders almamış, bu kürsüde dile
getirilen sözleri dikkatle izlememiş. Onun için
de, böyle bir yasa tasarısı bugün önümüze
geliyor. 

Değerli milletvekilleri, biz, Cumhuriyet Halk
Partisi olarak, çeşitli kereler bu üretmeden
tüketme felsefesine karşı olduğumuzu ifade
ettik. Bu nedenle, bu felsefenin izlerini taşıyan
bu 1 inci madde hükmüne karşı olduğumuzu
burada ifade etmek istiyorum; ama, Cumhuriyet Halk Partisi Grubu
olarak, karşı olduğumuz bir başka yanı
daha var 1 inci maddenin. Burada bir düzenleme getirilmiş
ve Bakanlar Kuruluna satışın kurallarını
belirleme yetkisi verilmiş. 

Değerli arkadaşlarım, bunun gibi
kaç yasa Anayasa Mahkemesi önüne gitti, iptal
edildi, yürürlüğü durdurma kararları
verildi. Ben hayret ediyorum; Hükümet, acaba bu kararları
izlemiyor mu veya bu kararları izlediği zaman, Anayasanın
153 üncü maddesinde, Anayasa Mahkemesi kararlarının
yasama, yürütme organları için bağlayıcı
bir nitelik taşıdığını hiç
aklına getirmek istemiyor mu?..

Bakınız, burada öyle bir yetki
verilmiş ki Bakanlar Kuruluna, insan ister istemez, acaba
bu kanun bir yetki kanunu mudur sorusunu soruyor; ama, açık;
yetki kanunu değil, yetki kanununun geçmesi gereken
hiçbir aşamadan geçmemiş; Bakanlar Kuruluna
kural koyma yetkisi veriyor. Bu öyle bir yetki verme ki,
Anayasanın 6 ncı maddesine, 7 nci maddesine, 8 inci
maddesine tamamen aykırı. Anayasanın 6 ncı
maddesi, Anayasadan alınmayan hiçbir devlet yetkisi
hiçbir organ tarafından kullanılamaz diyor;
Anayasanın 7 nci maddesi, yasama yetkisi -yani, aslî
düzenleme, ilk elden düzenleme yapma yetkisi- Türkiye
Büyük Millet Meclisinindir ve bu yetki devredilemez
diyor. Anayasanın 8 inci maddesi, yürütme yetki
ve görevi kanunlar çerçevesinde yerine getirilir
diyor ve burada satışın kurallarını
belirleme yetkisi, doğrudan doğruya, bu hükümler,
bu Anayasa hükümleri görmezliğe gelinerek Bakanlar
Kuruluna veriliyor.

Bunun anlamı nedir? Bunun bir tek anlamı
var; Emekli Sandığının mallarının
haraç mezat, pahalı ucuz, kime giderse gitsin, ayırım
yapılmaksızın satılmasına imkân
tanımak. Biz, buna, başka bir açıklama
getiremeyiz bu düzenleme biçimi karşısında.
Hiçbir satış, hele emeklinin, memurun alınterinin
birikimiyle elde edilmiş malların satışı,
böyle bir düzenleme hiçbir şekilde haklı
gösterilemez. Bu düzenleme, bu konuda yerli yerinde
ve Anayasaya uygun bir düzenleme değildir. 

BAŞKAN - Sayın Araslı, 1 dakikanız
var; onu hatırlatmak istedim.

OYA ARASLI (Devamla) - Evet.

Bu nedenle, biz, Cumhuriyet Halk Partisi olarak,
bu dile getirdiğimiz hususlar ve gerekçeler nedeniyle,
1 inci maddeye olumlu bakmadığımızı
burada ifade etmek istiyoruz ve bunu, aynı zamanda, Anayasaya
saygının bir gereği olarak görüyoruz.
Türkiye'de bir Anayasa Mahkemesi vardır ve kararları,
Anayasa hükümleri çerçevesinde geçerlidir.
Anayasa Mahkemesi kararlarının bağlayıcılığı
hükmünü...

(Mikrofon otomatik cihaz tarafından kapatıldı)

BAŞKAN - Sayın Araslı, efendim,
lütfen son cümlenizi söyler misiniz.

OYA ARASLI (Devamla) - ... görmezliğe gelmeye,
bu yüce çatı altında hiç kimsenin
hakkı ve hele hele yetkisi yoktur. 

Saygılar sunarım. (CHP ve DSP sıralarından
alkışlar)

BAŞKAN - Teşekkür ederim Sayın
Araslı.

Gruplar adına yapılan konuşmalar
bitmiştir.

Şahsı adına, Sayın Hasan
Öz. 

Sayın Hasan Öz var mı efendim?
Yok.

Sayın Veysel Candan?.. Burada.

Buyurun Sayın Candan. (RP sıralarından
alkışlar)

Konuşma süreniz 5 dakika efendim.

VEYSEL CANDAN (Konya) - Sayın Başkan,
sayın milletvekilleri; 5434 sayılı Türkiye
Cumhuriyeti Emekli Sandığı Kanununda yapılan
değişikle ilgili kişisel görüşlerimi
açıklamak üzere söz almış
bulunuyorum; Yüce Heyetinizi saygıyla selamlıyorum.

Bilindiği gibi, tasarı, 5434 sayılı
Kanunun 20 nci maddesini değiştirerek, Sandığa,
mallarını satma imkânını vermekte;
ayrıca, 634 sayılı Kat Mülkiyeti Kanununda
değişiklik yaparak, ortak olan mülklerin, bağımsız
bölüm haline getirilmesini öngörmekte; ayrıca,
eklenen maddeyle de, satış usul ve esaslarını
tespit ederek, Yönetim Kurulu Kararı, Maliye Bakanlığının
teklifi ve Bakanlar Kurulunun onayıyla satışını
öngörmektedir. Ayrıca, toplanan paraların,
5434 sayılı Kanunun 22 nci maddesi esaslarına
göre değerlendirilmesini öngörmektedir. Yani,
özetle söylemek gerekirse, zarar halinde bulunan, yapım
halinde bulunan gayrimenkullerin nakte çevrilerek, yine,
Emekli Sandığı bünyesinde, sosyal kurumun
lehine kullanmayı öngörmektedir. 

Şimdi, bu tasarıyla ne yapılmak
isteniyor: Kendi imkânlarıyla ayakta duran, emeklilerine
iyi ücret veren, iyi sağlık hizmeti öngören
bir kurum; aylıklarını, üç ayda
bir değil, her ay ödeyen bir kurum; emekliler arasında
ücret farklarını kaldıran bir kurum.

Şimdi, genelde, Emekli Sandığını
konuşmak için, önce, şu üç
esası bilmek lazım: Herşeyden evvel, Emekli
Sandığının darboğaz içinde
olduğunu, yani, kurumun finans darboğazında bulunduğunu
bilmek; gayrimenkullerin, çok azı hariç,
atıl vaziyette bulunduğunu iyi bilmek ve devamlı,
zararların, Hazinece, Maliye Bakanlığından
transfer edilerek kapatılmaya çalışıldığını
iyi bilmek lazım.

Rakamlara baktığımız zaman,
1994 itibariyle 6 trilyon 54 milyar, 1995 itibariyle 4 trilyon
819 milyar, 1996 itibariyle 31 trilyon 800 milyar zararı
olup, 1997'de 65 trilyon görev zararı beklenmektedir.
İştirakleri para kazanmamaktadır; otel işletmeleri
zarar etmektedir. Kurum, aslî görevinden ziyade, turizm
işletmeciliği görevini yapmaktadır. Bunun
için, Başbakanlık Yüksek Denetleme, raporunda,
turizm sektöründen çekilmesi lazım geldiğini,
acil müdahale gerektiğini, ihale edilen ve yarım
kalan binaların da yıkılmakta olduğunu
ve bunların da bir an önce tasfiyesine gidilmesini
öngörmektedir.

Mal varlığına baktığımız
zaman, toplam 1 500 civarında gayrımenkulü
bulunmaktadır. Ayrıca, 1994'te program içine
alınan, İstanbul Nisbetiye Dinlenme ve Bakımevi,
İzmir Narlıdere Dinlenme ve Bakımevi, Büyük
Efes Oteli toplantı salonu ve yüzme havuzu, Bursa
Büyük Çelik Palas Oteli gibi, her biri trilyonlarca
olan yatırımlar ihale edilmiş ve birçoğu
da yarım beklemektedir. Bunlar tamamlandığı
zaman da -çok paraya ihtiyacı olduğu halde-
gelir getirmeleri de mümkün değildir. Emekli Sandığında
bu satışlar tamamlandığı zaman,
Sandık güçlenecek, ücretler, aylık
ödenmeye başlanacak ve emekliler daha rahat edecektir.

Şimdi, metin üzerinde söz alan muhalefet
mensubu milletvekili arkadaşlarımızın
çok acayip, çok enteresan tespitleri var, deniliyor
ki “Bakanlar Kurulu, bu şartnameleri hazırlayamaz.”
Bakanlar Kurulu, yeniden, 2886 sayılı Kanun muvacehesinde
bir usul ortaya koyacaktır; yani, daha hızlı
hareket edebilmek, daha iyi değerlendirebilmek için;
yoksa, yeniden bir ihale kanunu, hiçbirimizin tasvip etmeyeceği
birtakım yeni yöntemler oluşturacak değildir.
Kapalı zarf usulüyle teklif alınacak ve memleketimizin,
ülkemizin kaynakları en iyi şekilde değerlendirilecektir.


Şimdi, yine, bir sözcü arkadaşımız
“bunları sattınız; bundan sonra ne satacaksınız”
dedi. Halbuki, Emekli Sandığının otel
işletmelerinin, kira gelirlerinin çok çok
üstünde, bakım giderleri vardır; yani,
şu anda içerisinde bulunduğu şartlar, maalesef,
çok kötüdür; kötü bir işletme
örneğidir ve Emek İnşaat adı altında
kurulan şirket de, kiralarını doğru dürüst
ödememektedir ve maalesef, kamuoyunda, birçok siyasînin,
partilinin, bu mekânları düşük ücretlerle
kullandığı, misafirhane gibi kullandığı
da yaygındır; yani, 20 milyon liraya...

(Mikrofon otomatik cihaz tarafından kapatıldı)

BAŞKAN - Sayın Candan, efendim, son
cümlenizi söyler misiniz.

HASAN GÜLAY (Manisa) - Kullandırmayın!..

VEYSEL CANDAN (Devamla) - Şimdi, üç
ay...

Herkes kullanıyor; 1 dakika da biz kullanalım.

BAŞKAN - Buyurun efendim.

HASAN GÜLAY (Manisa) - İktidarsınız;
kullandırmayın...

BAŞKAN - Hepsine de, son cümlelerini söylemeleri
için kısa bir zaman veriyoruz.

VEYSEL CANDAN (Devamla) - Şimdi, efendim, bu
ülkede, 20 milyon lira emekli aylığı almak
isteyen ve üç aylık maaşını
almak için kuyruklarda bekleyen emekliler var. Bu oteller,
çok düşük fiyatlarla kiralanmıştır;
asıl peşkeş oradadır; yoksa, satışlarında
“haraç mezat” tabirini kullanmak çok yersizdir.
Kapalı zarf usulüyle, en yüksek teklifi veren
insana verilecektir. 

Toparlamak gerekirse; özetle, kanaatim şu...

AYHAN FIRAT (Malatya) - Petlas nasıl satıldı?!.

VEYSEL CANDAN (Devamla) - Ülke menfaatları
gözetilerek, usulüne uygun, değerinde satıldığı
zaman, cari, işleyen zararlar durdurulacaktır. Bir
kere, şu anda, trilyonlarca zarar durdurulmuş olacak;
o da, kâr sayılacaktır ve elde edilen miktarlar
da iyi değerlendirildiği zaman, kurum mensuplarına
iyi şartlar hazırlanacaktır. Emekli Sandığını
ayrı görmenin, devleti ayrı görmenin bir
mantığı da yoktur; kesintiler zaten devletten
yapılmaktadır. Devletle Emekli Sandığı
mensuplarını karşı karşıya
getirmeye de kimsenin hakkı yoktur. 

Bu tasarının, kanunlaştığı
zaman, önce kurum mensuplarına ve sonra ülkemize
faydalı olacağı kanaatindeyim. 

Saygılar sunuyorum. (RP sıralarından
alkışlar)

BAŞKAN - Teşekkür ederim Sayın
Candan.

Sayın Ersönmez Yarbay; buyurun.

Süreniz 5 dakikadır.

ERSÖNMEZ YARBAY (Ankara) - Sayın Başkan,
sayın milletveklileri; görüşülmekte
olan 5434 Sayılı Türkiye Cumhuriyeti Emekli
Sandığı Kanununun 20 nci Maddesinin İkinci
Fıkrasının Değiştirilmesine ve
Bu Maddeye 2 Fıkra Eklenmesine Dair Kanun Tasarısını,
Türkiye'deki sosyal güvenlik kuruluşlarının
problemlerinin çözümünde bir başlangıç
olarak görüyorum. 

Gerçekten, Türkiye'de, gerek Sosyal Sigortalar
Kurumu gerek Bağ-Kur ve gerekse Emekli Sandığı,
bugün, kamu açıklarında önemli
bir paya sahiptir. Dolayısıyla, bu kamu açıklarının
azaltılmasında, sosyal güvenlik kuruluşlarının
kendi kendine yeter hale getirilmesinde birtakım yasal
düzenlemelerin mutlaka yapılması, bunların,
bir reform niteliğinde olması gerekmektedir. 

Ayrıca, bu üç sosyal güvenlik
kuruluşunun bir çatı altında toplanması
da Hükümet programında yer almaktadır;
bu konunun da bir an önce gerçekleştirilmesi
için gerekli adımlar atılmalıdır.
Şahsen, bu kanun tasarısını, bu konuda
atılmış önemli bir adım olarak
değerlendiriyorum ve bu tasarı yasalaştığı
takdirde, Emekli Sandığının ve diğer
sosyal güvenlik kuruluşlarının mallarının
satışında ve harekete kavuşturulmasında
önemli bir adım olacağına, dolayısıyla,
sosyal güvenlik kuruluşlarının da yapısının
hızla düzeltileceğine inanıyorum. 

Bu arada, bu malların haraç mezat satılması
konusunda muhalefet partilerinin görüşleri var.
Tabiî, biz, kamu mallarının, her zaman için,
haraç mezat satılmasına karşı
çıktık, bundan sonra da karşı
çıkmaya devam edeceğiz. Bu satışlarda
Hükümetimizin çok dikkatli davranacağına
ve bu satışların gerçek değeri
üzerinden yapılacağına inanıyoruz.


Kimsenin otel yapmadığı, otopark
yapmadığı bir zamanda Emekli Sandığının
bu yatırımları yapması, o dönem
için önemli bir adımdı; ancak, günümüzde,
artık, Emekli Sandığının eline
kolunu bağlayan bu gayrimenkullerin satışına
hareket kazandırılmasının, Emekli
Sandığına çok büyük faydalar
getireceğine inanıyorum.

Bu vesileyle, hepinize saygılar sunuyorum.
(RP sıralarından alkışlar)

BAŞKAN - Teşekkür ederim Sayın
Yarbay.

Sayın milletvekilleri, madde üzerindeki
konuşmalar bitmiştir. 

Maddeyle ilgili önergeler vardır, geliş
sırasına göre okutacağım; ancak,
madde üç fıkradan ibarettir ve son fıkrayla
ilgili verilmiş 6 önerge var. Her fıkra için
4 önerge verilmesi İçtüzük gereği
olduğundan, Sayın Zekeriya Temizel ve arkadaşları
ile Sayın Mustafa Kul ve arkadaşlarının
önergelerini -bu 4 önergeden sonra geldiği için-
işleme koymuyoruz.

Önergeleri okutuyorum:

Türkiye Büyük Millet Meclisi
Başkanlığına

Görüşülmekte olan 129 sıra
sayılı yasa tasarısının 1 inci
maddesinin üçüncü fıkrasındaki
“Sandık, bu satışlardan elde ettiği
gelirleri bilançosunda özel bir hesaba kaydeder”
ibaresinin fıkra metninden çıkarılmasını
arz ve teklif ederiz.

 Fethullah Erbaş Mustafa Yünlüoğlu
Kahraman Emmioğlu

 Van Bolu Gaziantep

 Osman Pepe Mustafa Ünaldı

 Kocaeli Konya

BAŞKAN - Diğer önergeyi okutuyorum:


Türkiye Büyük Millet Meclisi
Başkanlığına 

Görüşülmekte olan 129 sıra
sayılı yasa tasarısının 1 inci
maddesinin üçüncü fıkrasının
“doğrudan hizmetleriyle ilgili olmayan” ibaresinin
madde metninden çıkarılmasını
arz ve teklif ederiz. 

 Fethullah Erbaş  Sıtkı Cengil
 Bedri İncetahtacı  

 Van Adana Gaziantep

 Kahraman Emmioğlu Bekir Sobacı

 Gaziantep Tokat

BAŞKAN - Diğer önergeyi okutuyorum...

OYA ARASLI (İçel) - Sayın Başkan,
İçtüzüğün 84 üncü maddesine
göre Anayasaya aykırılık önergeleri
önceden oylanır. 

BAŞKAN - Efendim, önergeleri, önce
geliş sırasına göre okutuyoruz, ondan
sonra aykırılık sırasına göre
işleme koyacağız. Anayasaya aykırılık
önergesini, öncelikle işleme koyuyoruz zaten.
Siz burada devamlı oturuyorsunuz, işlemlerimiz hep
böyle... 

NİHAT MATKAP (Hatay) - Yanlış
anlaşılma oldu...

BAŞKAN - Hayır efendim, yanlış
anlaşılma olmadı. 

Diğer, önergeyi okutuyorum: 

Türkiye Büyük Millet Meclisi
Başkanlığına

Görüşülmekte olan 129 sıra
sayılı yasa tasarısının 1 inci
maddesinin üçüncü fıkrasının
madde metninden çıkarılmasını
arz ve teklif ederiz. 

 Fethullah Erbaş Sıtkı Cengil
Bedri İncetahtacı

 Van Adana Gaziantep

 Kahraman Emmioğlu Bekir Sobacı

 Gaziantep Tokat

BAŞKAN - Diğer önergeyi okutuyorum:


Türkiye Büyük Millet Meclisi
Başkanlığına 

Görüşülmekte olan 129 sıra
sayılı yasa tasarısının 1 inci
maddesinin üçüncü fıkrasının
son cümlesindeki “bu gelirler 22 nci maddede yer alan
esaslara göre değerlendirilir” ibaresinin fıkra
metninden çıkarılmasını arz
ve teklif ederiz. 

 Fethullah Erbaş Mustafa Yünlüoğlu
Kahraman Emmioğlu  

 Van Bolu Gaziantep

 Osman Pepe Mustafa Ünaldı

 Kocaeli Konya

BAŞKAN - Bu son önergeyi de okutuyorum,
yeni fıkra eklenmesini öngörüyor. 

Türkiye Büyük Millet Meclisi
Başkanlığına 

Görüşülmekte olan 5434 sayılı
Türkiye Cumhuriyeti Emekli Sandığı Kanununun
20 nci Maddesinin İkinci Fıkrasının
Değiştirilmesine ve Bu Maddeye 2 Fıkra Eklenmesine
Dair Kanun Tasarısının 1 inci maddesinin
son fıkrasından sonra aşağıdaki
fıkranın eklenmesini arz ve teklif ederiz.

“Sandık gayrimenkullerinin satışı
sonucu elde edilen gelirlerin yatırıldığı
menkul değerler satılarak Sandık gereksinimleri
için kullanılamaz. Sandık gereksinimleri
için kullanılacak miktar, nemaların yeniden
değerleme katsayısını aşan tutarıdır.
Nemaların yeniden değerleme katsayısı
kadarlık kısmı anadeğere eklenir.”

 Zekeriya Temizel Sema Pişkinsüt Hasan
Gülay

 İstanbul Aydın Manisa

 Metin Şahin Mustafa Güven Karahan Şükrü
Sina Gürel

 Antalya  Balıkesir İzmir

 Mustafa Karslıoğlu Nami Çağan

 Bolu İstanbul

BAŞKAN - Sayın Matkap, sizin bahsettiğiniz
önergelerin ikisi de değişiklik önergesidir,
Anayasaya aykırılık önergesi değil.

NİHAT MATKAP (Hatay) - Hayır Sayın
Başkan.

BAŞKAN - Efendim, işte, burada diyorsunuz
ki...

NİHAT MATKAP (Hatay) - Gerekçeyi okuyun.

BAŞKAN - Efendim, okudum. Bakın, ne
diyorsunuz: “Sandığın ve iştirakçilerin
mülkiyetinde bulunan veya müşterek maliki bulunduğu
gayrimenkullerde...”

NİHAT MATKAP (Hatay) - Öbürü
Sayın Başkan.

BAŞKAN - Efendim, öbürü de,
Sayın Zekeriya Temizel'in önergesi de aynen şöyle:
“Son fıkrasının aşağıdaki
şekilde değiştirilmesini arz ve teklif ederiz:
'Sandığın...”

NİHAT MATKAP (Hatay) - Hayır, o bizim
değil, Zekeriya Beyin.

BAŞKAN - Tamam... Hangisi sizin?

NİHAT MATKAP (Hatay) - Anayasaya aykırılık
olan...

BAŞKAN - Hayır efendim, yok öyle
bir önerge bizde.

NİHAT MATKAP (Hatay) - Gerekçeye bakın...

BAŞKAN - Efendim, gerekçede yok. “Sandığın
doğrudan doğruya maliki bulunduğu...” İşte,
gerekçe.

NİHAT MATKAP (Hatay) - 2 tane var efendim...


BAŞKAN - Gelmedi bize efendim.

NİHAT MATKAP (Hatay) - 1 tane daha var.

BAŞKAN - Efendim, gelmediyse, şimdi verilmez
ki artık yani.

OYA ARASLI (İçel) - Fotokopisi burada,
fotokopisini bize gönderdiniz Sayın Başkan.

BAŞKAN - Hanımefendi, bilmiyorum, buradaki
arkadaşlar bize duyuracak; yani, ben bilemem ki!

NİHAT MATKAP (Hatay) - Sayın Başkan,
çok önemli bir tasarı görüşüyoruz;
muhalefetin itiraz ettiği bir tasarıyı görüşüyoruz.
Lütfen, daha dikkatli çalışalım!

BAŞKAN - Canım, önemli önemsiz;
bizim için tasarıların hepsi önemli;
yoksa, önemsiz bir tasarı yok, Meclis de önemsiz
tasarıları görüşmez.

Şimdi, bakınız, bize “yanlış
yaptınız” diyorsunuz; ama, siz, hangi konuda
önerge verdiğinizi bilmiyorsunuz.

OYA ARASLI (İçel) - Niçin efendim?

BAŞKAN - Sizin verdiğiniz önerge,
175 sıra sayılı Ceza Muhakemeleri Usul Kanunuyla
ilgili tasarı için verilmiş önerge...

OYA ARASLI (İçel) - Size verdim efendim.


BAŞKAN - Efendim, işte, buyurun, önergenizi
okuyun.

Efendim, bakınız, bana verdiğiniz
önerge, 175 sıra sayılı tasarıyla
ilgili; görüşülmekte olan tasarının
sıra sayısı 129.

NİHAT MATKAP (Hatay) - Yanlış
yazılmış efendim.

BAŞKAN - Yanlış yazılmış
olur mu?..

Önergeleri aykırılık sırasına
göre işleme koyuyorum:

Türkiye Büyük Millet Meclisi
Başkanlığına

Görüşülmekte olan 129 sıra
sayılı yasa tasarısının 1 inci
maddesinin üçüncü fıkrasının
madde metninden çıkarılmasını
arz ve teklif ederiz. 

 Fethullah Erbaş 

 (Van) 

 ve arkadaşları

BAŞKAN - Önergeye Komisyon katılıyor
mu efendim?

PLAN VE BÜTÇE KOMİSYONU BAŞKANVEKİLİ
MUSTAFA ÇİLOĞLU (Burdur) - Katılmıyoruz.

BAŞKAN - Hükümet?..

ADALET BAKANI ŞEVKET KAZAN (Kocaeli) - Katılmıyoruz
Sayın Başkan. 

FETHULLAH ERBAŞ (Van) - Sayın Başkan,
önergemizi geri çekiyoruz.

AYHAN FIRAT (Malatya) - Naylon... Naylon önerge
onlar. Dördünü birden çekin.

BAŞKAN - Diğer önergeyi okutuyorum:

Türkiye Büyük Millet Meclisi
Başkanlığına

Görüşülmekte olan 129 sıra
sayılı yasa tasarısının 1 inci
maddesinin üçüncü fıkrasının
son cümlesindeki “bu gelirler 22 nci maddede yer alan
esaslara göre değerlendirilir” ibaresinin fıkra
metninden çıkarılmasını arz
ve teklif ederiz.

 Fethullah Erbaş 

 (Van) 

 ve arkadaşları

BAŞKAN - Sayın Erbaş, bu önergeyi
de geri çekiyor musunuz efendim?

FETHULLAH ERBAŞ (Van) - Hepsini çekiyoruz
efendim. 

BAŞKAN - Peki efendim. 

4 önerge geri verilmiştir.

Bir fıkra eklenmesine ilişkin son önergeyi
işleme koyuyorum efendim...

AYHAN FIRAT (Malatya) - Başkan, ayıp
olmuyor mu?!.

BAŞKAN - Vallahi bilmem; ayıp mı
oluyor, günah mı oluyor, yoksa sevap mı oluyor,
onun takdirini artık herkes kendisi yapar. (RP ve DYP sıralarından
alkışlar)

Önergeyi okutuyorum:

Türkiye Büyük Millet Meclisi
Başkanlığına

Görüşülmekte olan 5434 sayılı
Türkiye Cumhuriyeti Emekli Sandığı Kanununun
20 nci Maddesinin İkinci Fıkrasının
Değiştirilmesine ve Bu Maddeye 2 Fıkra eklenmesine
dair kanun tasarısının 1 inci maddesinin
son fıkrasından sonra, aşağıdaki
fıkranın eklenmesini arz ve teklif ederiz.

“Sandık gayrimenkullerinin satışı
sonucu elde edilen gelirlerin yatırıldığı
menkul değerler satılarak, sandık gereksinmeleri
için kullanılamaz. Sandık gereksinmeleri
için kullanılacak miktar, nemaların yeniden
değerleme katsayısına aşan tutarıdır.
Nemaların yeniden değerleme katsayısı
kadarlık kısmı ana değere eklenir.”

 Zekeriya Temizel

 (İstanbul)

 ve arkadaşları

BAŞKAN - Komisyon önergeye katılıyor
mu?

PLAN VE BÜTÇE KOMİSYONU BAŞKANVEKİLİ
MUSTAFA ÇİLOĞLU (Burdur) - Katılmıyoruz
Sayın Başkan.

BAŞKAN - Hükümet?..

ADALET BAKANI ŞEVKET KAZAN (Kocaeli) - Katılmıyoruz
efendim.

BAŞKAN - Komisyon ve Hükümet önergeye
katılmıyor.

Sayın Temizel, gerekçeyi mi okutalım;
yoksa, konuşacak mısınız?

ZEKERİYA TEMİZEL (İstanbul)
- Konuşmak istiyorum Sayın Başkan.

BAŞKAN - Buyurun Sayın Temizel.

Süreniz 5 dakikadır.

ZEKERİYA TEMİZEL (İstanbul)
- Teşekkür ederim Sayın Başkan.

Sayın Başkan, değerli milletvekilleri;
yasa tasarısının geneli üzerindeki konuşmam
sırasında da belirttim, bizim sosyal güvenlik
sistemimiz, fon değerlendirme esasına dayanır;
yani, sandıklar veya emekli sandıkları, sosyal
sigorta kurumları, sosyal güvenlik kurumları,
varlıklarını satarak buradan elde ettiği
gelirlerini harcamaları için, gereksinmeleri için
kullanmazlar. Ne yaparlar; bu tür varlıklarını
değerlendirirler ve buradan elde ettikleri nemaları
gereksinmelerinde kullanırlar. 

Önümüze getirilen yasa tasarısında,
Sandık varlıklarının satılması
sonucu elde edilen gelirlerin, yasanın 22 nci maddesi uyarınca
değerlendirileceği hükmü var; ancak, değerli
arkadaşlar, 22 nci maddeye baktığınızda,
birinci grupta, gayrimenkul alarak değerlendirme var. Satılan
gayrimenkullerin yerine yeniden gayrimenkul almayacağınıza
göre, ikinci grupta, devlet bono ve tahvillerine, kamu yatırımları
gelir ortaklığı senetlerine yatırım
yapılması seçeneğiyle karşı
karşıya kalıyorsunuz; güzel. Yasaya göre,
elde ettiğiniz geliri buraya yatıracaksınız.
Yalnız, yasanın, bu düzenlenme şekliyle,
bu gelirlerin ilk itfa döneminden sonra, paraya çevrilmek
suretiyle Sandık gereksinmelerinde kullanılmasını
engelleyecek herhangi bir hüküm yok. Halbuki, Sandık
varlıklarının paraya çevrilmemesi,
fon değerlendirme sisteminin ve şu andaki emekli sistemimizin
temel unsuru. O nedenle, biz, Demokratik Sol Parti olarak iki
önerge verdik. Önergelerimizden biri, daha önceden
verilmiş dört önerge nedeniyle kabul edilmedi;
aslında, birbiriyle ilintili önergeydi bunlar. 

Bizim önerimiz, bu gayrimenkullerin -özellikle,
Devlet İhale Yasasına uygun olarak- satılmasından
sonra elde edilen gelirler devlet tahvili ve hazine bonosuna yatırılıyorsa,
devlet tahvili ve hazine bonolarının bir dönem
sonra paraya çevrilip de, Emekli Sandığı
ihtiyaçları için kullanılmamasını
içeriyor. Ne olacak? Devlet tahvili ve hazine bonolarından
elde edilen gelir, yeniden değerleme katsayısı
oranındaki bir miktar alınıp anaparaya eklenmek
suretiyle enflasyona karşı korunacak; böylece,
Sandık varlıkları korunacak. Onun dışında,
bir nema payı varsa, bunu da Sandık ihtiyaçlarında
kullanacağız; bu -eğer, gerçekten iyi niyetli
bir düzenlemeyse- iyi niyetli bir düzenlemenin gereğidir.
Aksi takdirde, böyle bir düzenleme yapmazsanız,
bu, iyi niyetli bir düzenleme olmaz. 

Bu önerge, gerçekten, sadece engellemek
için veya iş olsun diye verilmiş bir önerge
değil. Önergenin içeriğine baktığınız
takdirde, eğer, getirdiğiniz düzenlemede iyi niyet
varsa, bunu tamamlayan bir unsur; yasa hazırlanırken
unutulmuş olabilir. Nitekim, bütün yasalar apar
topar hazırlanıyor; ihtisas komisyonlarında
yeteri kadar tartışılmadığı
için, bunlar dile getirilemiyor; ancak, bu görüşlerin
oralarda dile getirilmemesi, burada dile getirilmemesi anlamını
taşımamalı. 

Bakın, bir daha tekrar ediyorum; bu, satılmasını
engelleyecek herhangi bir olay değil; satabilirsiniz; ancak,
Emekli Sandığı Kanununun 22 nci maddesi yürürlükteyse,
diğer hükümleri yürürlükteyse, bu
satış sonucunda elde edilen gelirlerin, devlet tahviline,
hazine bonosuna yatırılması halinde veya
diğer menkul kıymet ortaklıklarına yatırılması
halinde, bu menkul kıymet ortaklıkları paylarının,
hazine bonosu ve devlet tahvillerinin satılarak, Sandık
ihtiyaçlarında kullanılmamasını
içeriyor. 

Bu, gerçekten çok iyi niyetli bir uyarı;
ancak, bu uyarımızın dikkate alınıp
alınmayacağı konusunu biraz sonra göreceğiz.
Alınmazsa, bu, daha önceki Anayasaya aykırılık
hükümlerinin tam anlamıyla tuzu biberi olur.
Hiç değilse, bu madde, daha önceki Anayasaya aykırılık
hükümlerini birazcık yumuşatır “tamam,
buradaki varlıklar şekil değiştiriyor;
ama, varlıkların satılarak Emekli Sandığı
ihtiyaçlarında karşılanması
olayı bu fıkrayla eklenmiş” denilebilir.


Takdir Yüce Meclisindir.

Teşekkür ediyor, saygılar sunuyorum.
(DSP sıralarından alkışlar)

BAŞKAN - Teşekkür ederim Sayın
Temizel.

Önergeyi oylarınıza sunuyorum:
Kabul edenler... Etmeyenler... Önerge kabul edilmemiştir.

(DSP sıralarından bir grup milletvekili
ayağa kalktı)

HASAN HÜSAMETTİN ÖZKAN (İstanbul)
-Yoklama istiyoruz.

BAŞKAN - Maddeyi oylarınıza sunuyorum:
Kabul edenler... Kabul etmeyenler...

HASAN HÜSAMETTİN ÖZKAN (İstanbul)
-Sayın Başkan...

BAŞKAN - Efendim, ayağa kalkmadınız.
(DSP sıralarından “Hayır, hayır”
sesleri) Ayağa kalkmadınız efendim.

Madde kabul edilmiştir. (DSP sıralarından
gürültüler)

METİN ŞAHİN (Antalya) - Sayın
Başkan, bu tarafa bakmıyorsunuz ki.

BAŞKAN - Efendim, arkadaşlarınız
kalkmadı.

HASAN HÜSAMETTİN ÖZKAN (İstanbul)
- Sayın Başkan, bizim bu hakkımızı
elimizden almayın.

BAŞKAN - Sayın Özkan, inanınız
ki ayağa kalkmadınız.

KÂTİP ÜYE MUSTAFA BAŞ (İstanbul)
- Şu anda bile 20 kişi yok.

BAŞKAN - Efendim, ben burada sayıyorum,
zatı âlinizle birlikte arka sıralarda 4 arkadaşınız
daha kalktı... (RP sıralarından alkışlar)

KÂTİP ÜYE MUSTAFA BAŞ (İstanbul)
-Şu anda da 20 kişi kalkmamış.


HASAN HÜSAMETTİN ÖZKAN (İstanbul)
- Bu hakkımızı lütfen yerinde kullanın.

BAŞKAN - Sayın Özkan, inanınız
ki 20 kişi yoktu.

Sayın Özkan, eğer sizin yoklama isteğiniz
usulüne göre olsaydı ben yerine getirirdim.

HASAN HÜSAMETTİN ÖZKAN (İstanbul)
- Usulüne göre efendim.

BAŞKAN - Ama 20 arkadaşınız
kalkmadı... (DSP sıralarından gürültüler)

Efendim, şimdi bakın, sayıyorum...
18 kişi; 4 arkadaşınız yeni kalktı...
(DSP sıralarından gürültüler)

Sayın Özkan, bakın, şu anda
çok seçkin bir hanımefendi grubu da Meclise
gelmiş, bizi izlemekte. Rica ediyorum, Meclisin usulunü
bozmayalım.

HASAN HÜSAMETTİN ÖZKAN (İstanbul)
- Sayın Başkan, bundan sonraki aşamada...

BAŞKAN - Peki... Teşekkür ederim.

Efendim, madde kabul edilmiştir. (DSP sıralarından
gürültüler)

Müteakip maddede yoklama isteyin; bu sefer usulüne
göre istemediniz. Hepiniz birlikte kalksaydınız
yoklama yapardım; ama, İçtüzük
20 kişi diyor.

HASAN HÜSAMETTİN ÖZKAN (İstanbul)
-Peki, şimdi oturuyoruz.

METİN ŞAHİN (Antalya) - Sayın
Başkan, biz yoklama isteğimizi belirtirken bize bakın.

BAŞKAN - Efendim, rica ediyorum. Usulüne
göre kalkarsanız hayhay.

Bakın Sayın Özkan, ben size büyük
saygı duyuyorum; ama, inanınız ki arkadaşlarınız
kalkmadı. 

2 nci maddeyi okutuyorum:

MADDE 2. - Bu Kanun yayımı tarihinde
yürürlüğe girer.

BAŞKAN - Madde üzerinde, gruplar adına
söz isteyen yok.

Şahısları adına...

HASAN HÜSAMETTİN ÖZKAN (İstanbul)
- Var efendim, var; olmaz olur mu Sayın Başkan...

METİN ŞAHİN (Antalya) - Ben söz
istiyorum efendim... 

BAŞKAN - Buyurun efendim...

Arkadaşlar, önceden söz istenir.


MUSTAFA GÜVEN KARAHAN (Balıkesir) - Sayın
Başkanım, bakmıyorsunuz bize...

BAŞKAN - Arkadaşlar, İçtüzük
sarih. Diyor ki: “Önceden ismini kaydettirmeyen üyeye
söz verilmez.”

Buyurun Sayın Şahin.

DSP GRUBU ADINA METİN ŞAHİN (Antalya)
- Değerli arkadaşlar, hepinizi saygıyla selamlıyorum.


Bu maddedeki “bu kanun yayımı
tarihinde yürürlüğe girer” ifadesiyle
ilgili söz aldım. 

Bildiğiniz gibi, biraz önce yaptığım
konuşmada bir hususa değinmiştim, diğer parti
sözcülerimiz de değinmişlerdi; yine, yazın,
burada, kamu taşınmaz mallarıyla ilgili yapılan
tartışma ve görüşmelerin sonucunda,
biz, ısrarla, o tasarının Anayasaya aykırı
olduğunu iddia etmiştik ve nitekim, Anayasa Mahkemesi,
bu konudaki yürürlüğü durdurmuştu.


Şimdi, görüştüğümüz
tasarının bazı ifadeleri, fıkraları
ve Bakanlar Kuruluna verilen yetkiler, daha önce görüşülen
ve kabul edilen, sonra da, Anayasa Mahkemesince yürürlüğü
durdurulan yasadaki ifadelerle hemen hemen aynı durumdadır.


Ben size okumaya çalışıyorum:


Kamu Kurum ve Kuruluşlarının
Taşınmaz Mallarının Satışı
Hakkında Kanun Tasarısı Plan ve Bütçe
Komisyonu Raporu:

2 nci maddede, satılacakların tespitine,
satışın peşin veya taksitle olmasına,
satış ilke ve yöntemlerinin belirlenmesine,
yeni esas ve usullerin belirlenmesine Bakanlar Kurulunun yetkili
olduğu ifade ediliyor.

Şimdi görüştüğümüz
tasarının 1 inci maddesinin son fıkrasının
ifadesini okumaya çalışıyorum: “Sandığın
doğrudan hizmetleriyle ilgili olmayan gayrimenkulleri, Sandık
Yönetim Kurulunun kararı, Maliye Bakanlığının
teklifi üzerine Bakanlar Kurulunca belirlenecek usul ve esaslara
göre satılabilir.”

Şimdi, Anayasa Mahkemesinin uygun görmediği
kanun ile burada görüştüğümüz
tasarının Bakanlar Kuruluna yetki devri ifadeleri
ve şekilleri aynıdır. Şimdi, böyle
olunca, bu tasarının, yine Anayasa Mahkemesi tarafından
iptali söz konusudur. 

Öyleyse, gelin, şöyle bir ifadeyle,
Anayasa Mahkemesinin yürürlüğü durdurduğu
kamu taşınmazlarıyla ilgili verdiği kararın
açıklıkla ortaya çıkmasına,
gerekçeli kararın yayımlanmasına kadar,
bu tasarının yürürlüğünün
işleme girmesini durdurmuş olalım diye düşünüyorum.
Aksi takdirde, daha önceki sonuçla karşı
karşıya olacağız ve bunların, Parlamentonun
hukuka dayalı, kanunlara dayalı ve Anayasa Mahkemesinin
koyduğu kurallara karşı duyarlı ve hassas
olduğunu göstermiş olalım. Aksi takdirde,
yaptığımız yasaların ilgili yargı
tarafından sürekli geriye çevrilmesi, takdir
edersiniz ki, Parlamento için gerçekten üzücü
oluyor ve değerlendirmeler olumlu olmuyor. Parlamentonun itibarını,
güvenilirliğini ve hukuka bağlı bir biçimde
çalıştığını gösterebilmek
açısından, ben, bunu oldukça önemsiyorum.


Bu bakımdan, yürürlüğün,
Anayasa Mahkemesi kararlarının açıklıkla
belirleneceği ve açıklanacağı tarihe
kadar ertelenmesini diliyorum.

Teşekkür ediyor, saygılar sunuyorum.
(DSP sıralarından alkışlar)

BAŞKAN - Teşekkür ediyorum Sayın
Şahin.

ANAP Grubu adına, Sayın Keçeciler;
buyurun. (ANAP sıralarından alkışlar,
RP sıralarından alkışlar [!])

Arkadaşlar, fazla tezahürat yapmayın,
sonra üzülürsünüz!

Süreniz 10 dakikadır efendim. 

ANAP GRUBU ADINA MEHMET KEÇECİLER (Konya)
- Sayın Başkan, değerli milletvekilleri; görüşülmekte
olan 129 sıra sayılı kanun tasarısının
2 nci maddesi üzerinde söz almış bulunuyorum;
bu vesileyle Yüce Heyetinizi saygıyla selamlıyorum.


Değerli arkadaşlarım, benden evvel
konuşan arkadaşımızın da ifade
ettiği gibi, kanunun, hemen yayımlanmasını
müteakip yürürlüğe girmesinde ciddî
manada sıkıntılar meydana gelecektir. Bu
itibarla, önergelerimiz vardır; bu önergeler
üzerinde söz almayıp, madde üzerinde söz
alıp buradan ifade etmek istedim. Gerçekten de,
getirdiğiniz bu kanun tasarısı, Emekli Sandığının
problemini çözmez. Emekli Sandığıyla
ilgili, daha doğrusu, sosyal güvenlik kurumlarımızla
ilgili problemler bugün had safhaya gelmiştir. 1991'de
bu sosyal güvenlik kuruluşları teslim edilirken,
SSK başta olmak üzere bu kuruluşların
açığı yoktu. Bu kuruluşların
açığa düşeceği 1986'da hesaplanmış
ve siyasî faturası ödenerek bir kanun çıkarılmıştı.
Denilmişti ki, bu memleket, genç emekliler cenneti
haline geldi; iki çalışana bir emekli... Bunu
karşılama imkânına sahip değil;
aktuarya hesapları tutmuyor, biz bu kanunu değiştireceğiz
dedik, siyasî faturasını da ödedik ve
değiştirdik. Siz geldiniz, 1992 yılında,
bu kanunun 37 nci maddesini değiştirdiniz, aynen 1986'daki
duruma döndünüz.

Netice itibariyle, şimdi, karakışın
ortasında odanın kapısı açık,
pencereleri açık; siz, habire kaynak buluyorsunuz;
Emekli Sandığının otellerini satarım,
Emekli Sandığının mallarını,
gayrimenkullerini satarım, bu sobanın içerisine
atarım ve odayı ısıtırım
diyorsunuz; ısıtamazsınız beyler;
göğü ısıtma imkânına
sahip değilsiniz. (RP sıralarından gürültüler)
Bakın, bütçeye koymuşsunuz, 530 trilyon
lira açık verecek; sosyal güvenlik kuruluşları
-bunun içerisinde Emekli Sandığı da var-
530 trilyon lira açık verecek; siz bu açığı
kapatmak için, Emekli Sandığının
elinde avucunda ne varsa, usulünü de değiştirerek
satarız diyorsunuz. 

İLYAS ARSLAN (Yozgat) - Sayın Keçeciler,
Sayın Özal da köprü satıyordu.

MEHMET KEÇECİLER (Devamla) - Daha evvel,
 buradan lojman satışıyla ilgili kanunu çıkarırken
de size söyledik. Siz, dinlemediniz, kanunu çıkardınız;
Anayasa Mahkemesi iptal edince de, açıklama yaptınız,
dediniz ki “zaten, bu kanuna ihtiyaç yoktu efendim;
elimizde yetkiler var, biz o yetkileri kullanarak bu açığı
kapatırız.” Size sorarlar, mademki öyle,
niye getirdiniz o kanunu?! 

Şimdi, değerli arkadaşlarım,
bu da aynı noktalara gider. Biraz evvel konuşan arkadaşlarımız
söylediler; burada, Emekli Sandığının
1 500  gayrimenkulü var; hiç ayırım
yapmıyorsunuz; içerisinde millî park olan
var, sit alanı olan var, orman sahası olan var.
Hiç ayırım yapmadan satar diyorsunuz. Halbuki,
Anayasa Mahkemesi, size, bunu satamazsınız beyler,
yapamazsınız diyor. Burada bir madde koyup, bir
fıkra koyup ayırt etmiyorsunuz ve  efendim, Anayasanın
şu maddesi kapsamında olan Emekli Sandığına
ait gayrimenkuller, bu kanunun kapsamı dışındadır
demiyorsunuz. Demeyince, Anayasa Mahkemesine gidecek ve bu, oradan
geri dönecek; gayet açık. Yani, Peygamber Efendimizin
bir hadisi şerifi var: “Mümin, aynı yılan
deliğinden iki defa ısırılmaz.”


Eğer, bir hatayı bir defa yaparsanız,
hata olur; ama, iki defa yaparsanız, o zaman, ahmaklık
olur. (ANAP ve DSP sıralarından alkışlar,
RP ve DYP sıralarından gürültüler.)

Yapmayın beyler... Bu Meclisi, bu kadar sıkıntılı
bir duruma düşürmeye hakkınız yok.
 (RP ve DYP  sıralarından “Sözünü
geri alsın” sesleri, gürültüler) 

SAFFET ARIKAN BEDÜK (Ankara) - Milletvekiline
ahmak diyemezsiniz.

BAŞKAN - Sayın Keçeciler, biraz
maddeye bağlı olarak konuşursanız...

MEHMET KEÇECİLER (Devamla) - Maddeye
bağlı olarak konuşuyorum Sayın Başkan.

SAFFET ARIKAN BEDÜK (Ankara) - Sözünü
geri alsın.

MEHMET KEÇECİLER (Devamla) - Gayet
açık; bakın, burada diyorsunuz ki: “Maliye
Bakanlığının teklifi, Bakanlar Kurulunca
belirlenecek usul ve esaslara göre...” (RP ve DYP sıralarından
gürültüler)

BAŞKAN - Bir dakika efendim...

SAFFET ARIKAN BEDÜK (Ankara) - Sözünü
geri al!

BAŞKAN - Bir dakika efendim... Ben, açıklatırım
onu kendisine.

MEHMET KEÇECİLER (Devamla) - Yani,
Bakanlar Kurulunca belirlenecek esaslar hikmet-i hükümettir;
muhalefet, katiyen, bu işe karışamaz; hikmetinden
sual olunamaz. 

SAFFET ARIKAN BEDÜK (Ankara) - Sayın
Başkan, sözünü geri alsın .

MEHMET KEÇECİLER (Devamla) - Buraya
bir madde koymanız lazım; yani, en azından,
Bakanlar Kurulu hangi usul ve esaslara göre belirleyecek,
bu çerçeveyi çizmeniz lazım. Fırsat
eşitliği diyeceksiniz, imkân eşitliği
diyeceksiniz, şeffaflık diyeceksiniz, açıklık
diyeceksiniz; bir şeyler diyeceksiniz, bir çerçeve
koyacaksınız.

REFİK ARAS (İstanbul) - Yağma var,
yağma!..

MEHMET KEÇECİLER (Devamla) - O çerçeveyi
koymuyorsunuz, “hikmetinden sual olunmaz, siz katiyen karışamazsınız;
Meclis olarak hiç bu sahalara girmeyin; Bakanlar Kurulu
bunun usul ve esaslarını belirler” diyorsunuz
ve bizden, bunun onayını istiyorsunuz. 

SAFFET ARIKAN BEDÜK (Ankara) - Meclise hakaret
etme!

MEHMET KEÇECİLER (Devamla) - Sonra,
siz, Meclis İçtüzüğüne göre
yaptığımız müdahaleleri de dinlemiyorsunuz;
sonunda da, netice itibariyle, başınızı
taşlara vuruyorsunuz.

NECMİ HOŞVER (Bolu) - Aynı sizin
gibi.

MEHMET KEÇECİLER (Devamla) - Değerli
arkadaşlarım, bu kanun, hemen, yayımı
tarihinde yürürlüğe girerse, pekçok
sıkıntılar çıkar; çünkü,
kanunun içeriğini anlamak mümkün değil.


Gelin, bakın; demişsiniz ki: “Tapuda,
kat mülkiyeti kütüğüne bağımsız
bölümler halinde tescil edilir.” Hem de, derhal
tescil edilir. 

Emekli Sandığı, belediye, özel
idare, bir otogara veyahut da bir otele müştereken
sahip. Siz, bunu, nasıl Kat Mülkiyeti Kanununa göre
bağımsız bölümler halinde tescil edeceksiniz;
bir bilen, gelsin, şuradan bir söylesin bakayım;
yani, aranızda taksim yok, ayırım yok, sadece
hisseleri belli; gayrimenkulün neresinin, kime ait olduğu
belli değil; tümü, üçünün,
iştirak halinde müşterek malı. Siz, diyeceksiniz
ki, kanun çıktığı gün, bunlardan,
sadece, Emekli Sandığına yetki verdim; Kat Mülkiyeti
Kanuna göre tescil edeceksin de edeceksin... Bunu, hangi
tapucu, nasıl tescil edecek? Kanunları çıkarırken,
nasıl uygulayacağınızı evvela
bir okuyup, düşünmeniz lazım; alelacele
gönderiyorsunuz ve burada, gelir gelmez de, yürürlüğe
girecek diyorsunuz; yürürlüğe girmesi mümkün
değil efendim; çok sıkıntılar
var burada. 

Özelleştirme esasına göre
satın, buraya bir hüküm koyun; kendi başına
buyruk, Bakanlar Kurulunun, tamamen ayrı tespit edeceği
bir esasa göre satar diyorsunuz. Sonra, bu gelir de -muvazene
kanununa, bütün malî kanunlarımıza
aykırı olarak- bilançoda özel bir bölüme
gelir kaydedilir, oradan nasıl kullanırsak kullanırız
diyorsunuz. 

Değerli arkadaşlarım, bu, Emekli
Sandığının sıkıntısını
çözmez; SSK'nın sıkıntısını
çözmez; Bağ-Kur'un sıkıntısını
çözmez; çok ciddî sorun var; şu
anda, kanayan büyük bir yara var. Gelin, hep beraber
o yarayı saralım. Bu kanunları böyle
parça bölük getireceğinize, bu işi,
toptan, kökünden halledecek, aynen, 1986'da Anavatan
İktidarının yaptığı gibi
çözecek, siyasî faturasını da
ödeyecek bir kanun tasarısı getirin, size yardımcı
oluruz; ama, siz böyle parça bölük getirirseniz,
bu, hiçbir şey değiştirmez beyler. Bugün
satarsınız, bugünü kurtarırsınız;
ama, yarın satacak başka bir malınız
da kalmaz ve netice itibariyle de, bizim sosyal güvenlik
sistemimiz çok ciddî manada iflas eder. 

Bu memlekette, bazı meslek mensupları,
ortaokulu bitirir bitirmez memuriyete başlıyor, 37
yaşında emekli oluyor. Böyle...

(Mikrofon otomatik cihaz tarafından kapatıldı)


BAŞKAN - Efendim, süreniz bitti Sayın
Keçeciler.

MEHMET KEÇECİLER (Devamla) - 1 dakikada
tamamlıyorum. 

BAŞKAN - Eksüre vermiyorum; yalnız
siz...

MURAT BAŞESGİOĞLU (Kastamonu) -
Konuşmasını bitirsin Sayın Başkan.

BAŞKAN -Bir dakika efendim...

AHMET NEİDİM (Sakarya) - Ayıp,
ayıp!...

BAŞKAN - Yalnız siz, konuşmanızın
bir yerinde Meclise “ahmak” diye bir laf söylediniz.
(ANAP sıralarından gürültüler)

Bir dakika efendim...

Bu lafı size düzelttireceğim.

Siz dediniz ki “bir hatayı bir defa yaparsanız
olur, ikinci defa yaparsanız ahmaklık olur.”


MEHMET KEÇECİLER (Devamla) - O benim
sözüm değil efendim; o söz...

BAŞKAN - Efendim, sizin sözünüz
değil mi? Sizin ağzınızdan çıktı;
sizin ağzınızdan çıkan söz
size ait değil de kime ait olur? (RP sıralarından
alkışlar)

MEHMET KEÇECİLER (Devamla) - Efendim,
Hazreti Peygamber Efendimizin hadisi şerifi.

BAŞKAN - Efendim, Hazreti Peygamberin sözüyle
kendi sözünüzü birbirine karıştırmayın.
(DYP ve RP sıralarından “Bravo” sesleri,
alkışlar)

Siz, bir defa, burada dediniz ki...

MEHMET KEÇECİLER (Devamla) - O'nun
sözünü söyledim.

BAŞKAN - Onu, Meclise hakaret anlamında
kullanmadığınızı izah edin.

AHMET NEİDİM (Sakarya) - Alakası
yok.

BAŞKAN - Buyurun.

MEHMET KEÇECİLER (Devamla) - Hayır...
Hayır... Meclise hakaret manası katiyen çıkmaz.
Bu söz, her şeyden evvel, bir vakıadır,
bir doğrudur, bir gerçektir. Bir işi yanlışlıkla
yaparsınız hata olur, ikinci defa aynı hatayı
yaparsanız, İsmet İnönü -öyle
diyor rahmetli- “ahmaklık olur” diyor. (ANAP,
DSP ve CHP sıralarından alkışlar) Sözü
odur.

MEHMET BEDRİ İNCETAHTACI (Gaziantep)
- Ne konuşuyorsun!.. Ne alakası var!..

MEHMET KEÇECİLER (Devamla) - Efendim,
Peygamberimizin hadisinden de söyledim, gayet açıktır;
aynı hatayı iki defa işleme hakkına
sahip değilsiniz. 

BAŞKAN - Onu söyle canım...

MEHMET KEÇECİLER (Devamla) - Bu hakka
sahibiz diyorsanız, buyurun söyleyin.

Hepinize saygılar sunarım. (ANAP ve
DSP sıralarından alkışlar)

BAŞKAN - Teşekkür ederim, sağ
olun. 

Efendim, geriye almak diye bir müesseseyi...

ADALET BAKANI ŞEVKET KAZAN (Kocaeli) - Sayın
Başkan, yerimden bir açıklama yapmak istiyorum.


BAŞKAN - Buyurun Sayın Bakan.

ADALET BAKANI ŞEVKET KAZAN (Kocaeli) - Sayın
Başkan, bu bir hükümet tasarısıdır;
bu tasarıyı hazırlayan Hükümettir
ve bu tasarının hazırlanış şekli
itibariyle bir ithamda bulunulmuştur, hoş olmayan
bir kelime kullanılmıştır. Önce,
Peygamber'in bir sözünü naklen, edep çerçevesinde
bir uyarı yapılmak istenmiştir; ondan sonra,
bu edep sınırı taşılmıştır
“birinci defa hata edilirse şu olur; ama, ikinci defa
bu hatayı yapmak ahmaklıktır” denilmiştir.
Bizim bir sözümüz var “kem söz sahibine
racidir.” (RP ve DYP sıralarından “Bravo”
sesleri, alkışlar)

Bir yürürlük maddesi üzerinde
bu tarzda bir konuşma yapmak ne derece mantıkla bağdaşır,
onu da Genel Kurulun takdirine bırakıyorum. (RP
ve DYP sıralarından “Bravo” sesleri, alkışlar)

BAŞKAN - Teşekkür ederim, sağ
olun.

Biz, devamlı ikaz ediyoruz arkadaşlarımızı;
ama, maalesef, Meclisin çalışması engellenmesin
diye çok müdahale etmek istemiyoruz. Aslında,
burada yapılan konuşmaların çoğu
konuyla ilgili değil.

Cumhuriyet Halk Partisi Grubu adına, Sayın
Mustafa Kul; buyurun.

Sayın Kul, süreniz 10 dakika.

CHP GRUBU ADINA MUSTAFA KUL (Erzincan) - Sayın
Başkan, değerli arkadaşlar; 5434 Sayılı
Türkiye Cumhuriyeti Emekli Sandığı Kanununun
20 nci Maddesinin 2 nci Fıkrasının Değiştirilmesine
ve Bu Maddeye 2 Fıkra Eklenmesine Dair Kanun Tasarısıyla
ilgili uyarılarımızı dün yapmıştık.


Tabiî, şu anda üzerinde konuşmak
istediğim yürürlük maddesinde “bu kanun
yayımı tarihinde yürürlüğe girer”
deniyor. Bu kanun, yayımı tarihinde yürürlüğe
girdiği zaman, bu kanunla birlikte gelen sakıncalar
da o yayımı tarihinde yürürlüğe
girecektir. Bu nedenle, yol yakınken, buradan tekrar geriye
dönme imkânı varken, Hükümeti ve bu
tasarıyı destekleyen partileri, yeniden, son bir
kez daha uyarmak amacıyla kürsüye çıktım.

Bu konuda önerge vermiş olmamıza
rağmen, ne yazık ki, Hükümeti oluşturan
partilerden birisi -naylon önergelerle, hülle önergeleriyle-
diğer partilerin önerge verme hakkını gasp
ederek önerge veriyor.

CAFER GÜNEŞ (Kırşehir) -
Gaspla ne ilgisi var?!

MUSTAFA KUL (Devamla) - Onlar, o önergeler üzerine
aleyhte veya lehte konuşma şansını ortadan
kaldırıyorlar; bizim, bu konuda yapacağımız
uyarıların önünü kesiyorlar. Eğer,
Hükümeti oluşturan partiler, muhalefete söz
hakkı vermeme gibi bir yöntemi benimserse, biz de,
o zaman, yürütmeyle ilgili maddede, yürütme
tarihi üzerinde konuşmak zorunda kalıyoruz.

Değerli arkadaşlarım, bir kere,
bu Meclisin ne kadar pahalı çalıştığını
hepimiz biliyoruz, her saati milyarlarca liraya mal oluyor. (RP
sıralarından gürültüler)

BAŞKAN - Arkadaşlar, müdahale etmeyelim.
Rica ediyorum... Dinlemesini öğrenin efendim.

MUSTAFA KUL (Devamla) - Biz, sizin gibi de yapmıyoruz.
Geçtiğimiz dönemde, ne kadar haklı yasa
tasarıları gelirse gelsin; ne kadarkt, kamuoyunun
beklentisine cevap verecek ve ivedilikle çıkması
gereken yasa tasarıları gelirse gelsin, her maddesi
üzerine, her fıkrası üzerine önerge
vererek ve her önerge üzerinde konuşarak, her
önerge oylanırken karar yetersayısının
aranmasını isteyerek, yoklama yapılmasını
isteyerek o zamanki yasa tasarı ve tekliflerinin yasalaşmasını
engelliyordunuz; ama, şu andaki muhalefet, gerçekten,
bütün kamuoyunun gözü önünde, gerek
Anavatan Partisi gerek Demokratik Sol Parti gerekse Cumhuriyet
Halk Partisi, getirilen  tasarılarda gerçekten mantık
varsa, çıkması gerekiyorsa, kamuoyunun acilen
beklediği yasa tasarılarıysa, bunları
engellemek değil, tam tersine size destek oluyor. Bunların
bir an önce çıkması için hepimiz
elbirliğiyle çalışıyoruz. Milyarlarca
lira... (RP sıralarından “Belli... Belli...
“ sesleri) 

Örnek vereyim: Trafik Yasasının
çıkmasında hep beraber elbirliğiyle çalıştık.
Karaparanın aklanmasının önlenmesiyle
ilgili tasarı geldiği zaman, burada sabahlara kadar
birlikte çalıştık; muhalefete mensup
hiçbir milletvekili engelleme amacıyla ne önerge
verdi ne de çıktı aleyhte konuştu.
Hep birlikte elbirliğiyle yaptık... 

BAŞKAN - Sayın Kul, biraz da kanunun
yayımıyla ilgili konuşursanız, iyi
olur efendim... 

MUSTAFA KUL (Devamla) - Sayın Başkan,
konuyla ilgili konuşuyorum... 

BAŞKAN - Efendim, rica ediyorum, bakın
bu İçtüzüğü işletmek zorundayız...

MUSTAFA KUL (Devamla) - Şimdi, Meclisin her
saatinin milyarlarca liraya mal olduğunu biliyoruz...

NİHAT MATKAP (Hatay) - Kanunun yayımıyla
ilgili sakıncalar üzerinde konuşuyor Sayın
Başkan... 

BAŞKAN - Sayın Matkap, Grup Başkanvekilisiniz;
siz, bize yardımcı olun canım...

MUSTAFA KUL (Devamla) - Dün, yine burada bir
yasa çıkarıldı; promosyonla igili
yasa; daha önce çıkarılmıştı;
gitti Cumhurbaşkanlığından geriye döndü,
geldi. Aynı konuda ısrarlı oldunuz; bizim
dediğimiz dediktir, efendim Parlamentoda yüzde 21'le,
yüzde 19 birleşti, biz ne yaparsak doğrusunu yaparız,
muhalefet kaçta kaçı temsil ederse etsin
bizi hiç ilgilendirmez mantığıyla, yüzde
40'la, yüzde 60'ı yönlendirmeye, biz ne yaparsak
doğrusunu yapıyoruz diye o eski yanlışınızda
ısrarla devam ettiniz ve o yasayı çıkardınız.
Şimdi, o yasa gitti, geçecek mi zannediyorsunuz veya
o yasanın arkasını bırakacağımızı
mı zannediyorsunuz!.. 

Şimdi, bu tasarıyla ilgili de, bu tasarının
Anayasanın 6 ncı, 7 nci ve 8 inci maddelerine aykırı
olduğunu iki günden beri söylüyoruz, bütün
muhalefet partileri söylüyor, gerekçesini de
açıklıyor. Siz, Anayasaya aykırı
olduğunu bile bile bu tasarıyı çıkaracaksınız,
yarın ola ki, Cumhurbaşkanlığından
geriye döndü, dönmediği takdirde de bizler
Anayasa Mahkemesine dava açtığımız
da, Anayasa Mahkemesi bu yasayı iptal ettiği zaman
bu Meclis, üç gün üç gece boşu
boşuna bu yasayla ilgili uğraşmış
olacak değerli arkadaşlarım. (RP sıralarından
“sayenizde” sesleri)

Akıllı mantıklı tasarılar
getirin, Anayasaya aykırı olmadığına
inandığımız tasarılar getirin,
kamuoyunun beklediği, acilen, ivedilikle çözülmesi
gereken konuları getirin, hep beraber yardımcı
olalım. Siz, böyle yanlış yasalar getirirseniz,
tabiî, bizim sayemizde bunlar engellenecektir.

Değerli arkadaşlarım, örneğin,
ikinci fıkrada “Sandığın  mülkiyetinde
bulunan veya müşterek maliki bulunduğu gayrimenkullerden...”diye
başlayan fıkrayla ilgili iki günden beri konuşuyoruz,
Emekli Sandığının aynı zamanda
yüzde 49'una ortak olduğu Emek İnşaat var;
Emek İnşaatın da, Emekli Sandığından
ayrı olarak sahibi bulunduğu gayrimenkulleri var; o
zaman biz,  Emekli Sandığının doğrudan
sahip olduğu veya müşterek ortak olduğu gayrimenkullerle
ilgili bu düzenlemeyi getiriyoruz da, o yüzde 49'una
Emek İnşaatın da ortak olduğu gayrimenkullere,
acaba Emekli Sandığı ortak olarak kabul  edilmiyor
mu? Neden bu “iştiraklerinin de içinde  bulunduğu”
ifade burada kullanılmamıştır, onu
merak ediyorum doğrusu?!. O verdiğimiz önergeyle
bunu düzeltmeye çalışmıştık;
ama, ne yazık ki, o naylon önergelerle bu önergenin
önü kesilmişti.

Son fıkrada yine şu ifade edilmektedir:
“Sandığın doğrudan hizmetleriyle ilgili
olmayan gayrimenkulleri, Sandık Yönetim Kurulunun
kararı, Maliye Bakanlığının teklifi
üzerine Bakanlar Kurulunca  belirlenecek usul ve esaslara
göre satılabilir. Sandık, bu satışlardan
elde ettiği gelirleri, bilançosunda özel bir hesaba
kaydeder -Burası çok önemli- bu gelirler, 22
 nci maddede yer alan esaslara göre değerlendirilir”deniliyor.

Değerli arkadaşlarım, 22 nci madde
 şöyle: “ Sandığın ihtiyatları
normal ve belli ihtiyaçlar için serbest  bulundurulması
lazım gelen miktarlar çıkarıldıktan
sonra kalanı;

1.- Mütevelli ...”

BAŞKAN - Sayın Kul, biz 2 nci maddeyi
müzakere ettik; kabul ettik; bunların hepsi söylendi
o zaman.

MUSTAFA KUL (Devamla)- Sayın Başkan,
bu sakıncalarını anlatmak zorundayız.
Şimdi burada deniliyor ki, yüzde 40'ı geçmemek
üzere...

BAŞKAN - Ama, söylendi bunlar yani, söylenmeseydi...
Siz, ilk defa keşfetseydiniz, dinlenebilirdi; ama...

MUSTAFA KUL (Devamla) - Yüzde 40'ı geçmemek
üzere...

AHMET KABİL (Rize) - Anlamamışlar,
anlamamışlar; bir daha anlatsın...

MUSTAFA KUL (Devamla) - Şimdi, bir daha, tekrar
anlatmakta yarar var; anlamadılar, iki günden beri
anlatıyoruz, anlamadılar; bir sefer de, bu şekilde,
yürürlük maddesi üzerinde konuşalım.
(Alkışlar)

BAŞKAN - Yani, tekrar... 

MUSTAFA KUL (Devamla) - Hatta, dün o kadar meşguller
ki, ben, bu satışları yapanları, bu
Hükümeti, başkalarının malını
satan, başkalarının malını haraç
mezat satan bu Hükümeti, ben, Sülün Osman'a
benzettim. En azından, bekledim ki, Hükümetten
bir tepki gelirdi, bizi Sülün Osman'a niye benzetiyorsun
diye. Sülün Osman da aynı şeyi yapıyordu;
o da, saati satıyordu, meydan saatini satıyordu,
tramvayı satıyordu, kendisine ait olmayan kamu mallarını
uyanık müteşebbislere satıyordu. Şimdi,
Hükümetin yaptığı da o; Sülün
Osman'ın yaptığından hiçbir farkı
yok. Kendisine ait olmayan malları ona buna satıyor.
Bu malların bir sahibi var; bugüne kadar, Emekli Sandığına
prim yatırmış olan sandık mensuplarının
hakkını, hukukunu, mal varlığını
birilerine satmaya ne hakkımız var değerli arkadaşlarım?!
(CHP sıralarından alkışlar)

Şimdi, burada, deniliyor ki, efendim, “yüzde
40'ı geçmemek üzere iktisaden inkişafa
mazhar olan en uygun yerlerde ve en fazla varidat temin edecek
şekilde ve belediye hudutları içinde satın
alınacak veya yaptırılacak gayrimenkullere”
harcanır bu para.

Şimdi, bir taraftan gayrimenkullerimizden kurtulmak
istiyoruz, bunları bir an önce satalım...(RP
sıralarından gürültüler) 

MUSTAFA ÜNALDI (Konya) - 200 bin liralık
zammı unuttunuz mu?..

MUSTAFA KUL (Devamla) - Bıraktınız
mı konuşalım...

Bunları satıp kurtulmak istiyoruz.
Öbür taraftan, bu satışlardan elde edilecek
paralarla, yeni gayrimenkuller alacağız. 

BAŞKAN - Sayın Kul, 1 dakikanız
var efendim.

MUSTAFA KUL (Devamla) - Değerli arkadaşlarım,
memur emeklisi bağırıyor, açım
diyor, geçinemiyorum diyor, perişanım diyor,
çoluk çocuğumu besleyemiyorum diyor, çoluk
çocuğumun üstünde yok, başında
yok diyor. Memur emeklisi, memur, meydanlara çıktığı
zaman, onların durumunu iyileştirmek varken, sizler
onu yapmıyorsunuz, polisleri, -ki, memuru- memurun üstüne
göndererek, coplatıyorsunuz,

MUSTAFA ÜNALDI (Konya) -  Bir karpuz parası...

MUSTAFA KUL (Devamla) -...polis köpeklerini
memurun üzerine salıyorsunuz... 

MUSTAFA ÜNALDI (Konya) - 200 bin lira...

MUSTAFA KUL (Devamla) - ...memuru parçalatıyorsunuz,
üstünü başını yırtıyorsunuz,
saçlarından tutup sürütüyorsunuz.
Madem, bu gayrimenkuller satılıyorsa, o zaman, bu
gayrimenkullerin sahibi, o sokaklarda sürüklettiğiniz,
polisi üzerine gönderdiğiniz memurdur, memurun emeklisidir.
O zaman, bu satışlardan elde edilecek parayı
memura ve memur emeklisine ödemek zorundasınız.
Ödemediğiniz zaman yürüyüşler devam
edecek. Siz, polisleri üzerine göndererek... (RP sıralarından
“siz yürütüyorsunuz” sesleri, gürültüler)


(Mikrofon otomatik cihaz tarafından kapatıldı)

BAŞKAN - Efendim süreniz bitti Sayın
Kul, teşekkür ederim, sağ olun. 

MUSTAFA KUL (Devamla) - Değerli arkadaşlarım,
doğru iş yapmadığınızı
bir kez daha hatırlatıyorum, bu yanlıştan
vazgeçmenizi diliyorum ve hepinizi saygılarımla
selamlıyorum. (CHP, ANAP ve DSP sıralarından
alkışlar)

BAŞKAN - Sayın Kul, teşekkür
ederim, konuşmanızdan çok yararlandık,
çok teşekkür ederim efendim sağ olun. (RP
sıralarından gürültüler) 

Efendim madde üzerinde...

ADALET BAKANI ŞEVKET KAZAN (Kocaeli) - Sayın
Başkan...

BAŞKAN - Buyurun efendim.

ADALET BAKANI ŞEVKET KAZAN (Kocaeli) - Yerimden
bir cümle ile cevaplamak istiyorum.

Sayın Mustafa Kul, konuşmasında,
bu tasarının sahibi olan Hükümeti, bir
bakıma Sülün Osman'a benzetti; Sayın Mustafa
Kul, Türkiye nazarında mazurdur; arz ederim. (RP sıralarından
“Bravo” sesleri, alkışlar)

BAŞKAN - Efendim gerek de yok... Yani Sayın
Bakan bu türlü sözler...

MUSTAFA KUL (Erzincan) - Ne demek... Terbiyeli konuş...

BAŞKAN - Bir dakika efendim... Cevap vereceğim,
bir dakika...

MUSTAFA KUL (Erzincan) - Sayın Başkan,
ne demek istiyor Sayın Bakan...

NİHAT MATKAP (Hatay) - Adalet Bakanına
böyle konuşmak yakışır mı?..

BAŞKAN - Bir dakika efendim...

Şimdi Sayın Bakan, bu türlü
sözler bir bakanın ağzına yakışmıyor.
Her milletvekili burada eşit şartlara aittir. Şimdi
kimsenin kimseyi buradan kınamaya hakkı yok.

NİHAT MATKAP (Hatay) - Yazıklar olsun,
Adalet Bakanına yakışır mı?..

BAŞKAN - Ben cevap verdim arkadaşlar,
verdim efendim...

ADALET BAKANI ŞEVKET KAZAN (Kocaeli) - Sayın
Başkan, sizin müdahale etmeniz lazımdı,
Sülün Osman sözünü Hükümet
adına kurtarırken. Siz onu ikaz etmiyorsunuz, beni
ikaz ediyorsunuz.

BAŞKAN - Sayın Bakan...

NİHAT MATKAP (Hatay) - Yazıklar olsun
size...

ADALET BAKANI ŞEVKET KAZAN (Kocaeli) - Ben,
onun gibi hakaret etmedim “mazurdur” yani, hoşgörülmesi
lazımdır dedim.

NİHAT MATKAP (Hatay) - Seviyeniz bu kadar...
(CHP sıralarından gürültüler)

BAŞKAN - Efendim, bir dakika... Bir dakika...
Efendim, bakın, rica ediyorum bakın... 

YAHYA ŞİMŞEK (Bursa) - Adaletin
bir çok sorunu vardır; ama, bu devirde adaletin
en önemli sorunu, Adalet Bakanıdır.

BAŞKAN - Bir dakika efendim... Bir dakika...
Şimdi, değerli arkadaşlarım, aslında,
Sayın Bakan diyor ki... Mustafa Kul'a müdahale etmedi,
şimdi devlet malını yalnız Türkiye'de
satmıyorlar ki, dünyanın her tarafında
bütün ülkelerde özelleştirme yapılıyor.
Dolayısıyla, devlet malını satan Sülün
Osman kelimesi... O Sülün Osman'la bunun bir irtibatı
da yok yani, öyle bir hakaret anlamında bir sözü
de yok; ama, Sayın Bakanın ifadesi bana göre
ağır geldi. Bence Sayın Bakana bunu yakıştıramadım.
(CHP sıralarından gürültüler)

Tamam efendim. 

MUSTAFA KUL (Erzincan) - Sayın Başkan...


BAŞKAN - Efendim, ne diyorsunuz?..

MUSTAFA KUL (Erzincan) - Sataşma var, söz
istiyorum.

BAŞKAN - Efendim ben sataşma görmüyorum.
Eğer bir hakaret görüyorsanız, dava açarsınız
hakkında. (CHP sıralarından gürültüler)

Tamam efendim, rica ediyorum.

MUSTAFA KUL (Erzincan) - Sayın Başkan...

BAŞKAN - Vermiyorum ben size söz.

MUSTAFA KUL (Erzincan) - Sayın Başkan,
sözünü geri alsın, yoksa sataşmadan
söz istiyorum.

BAŞKAN - Efendim neyse... Siz, yani, burada
herkesin söylediği sözü... Eğer siz hakaret
manasında alıyorsanız mahkemeye gidersiniz,
hakkınızı ararsınız. Burada,
şimdi, yeni bır sataşmaya meydan vereceksiniz

MUSTAFA KUL (Erzincan) - Sayın Başkan,
Türkiye'de siyasetin seviyesinin düşmesi, bunun
gibi adamların bakan olmasıyla başlamıştır.

BAŞKAN - Neyse, tamam efendim... Peki...

SALİH KAPUSUZ (Kayseri) - Bir hususu arz edebilir
miyim Sayın Başkan. 

BAŞKAN - Buyurun.

SALİH KAPUSUZ (Kayseri) - Sayın konuşmacı
“bir sefer anlattık, anlamadılar, ikinci sefer
anlatmak ihtiyacını hissettik” gibi, Genel
Kurulun seviyesine yakışmaz konuşmalar yapmış
olmasına rağmen sukut ettik; ancak, buna rağmen,
Hükümete de hakaret eder tavırlarla... Sayın
Bakanın bir  cümlesi oldu “hoş görülmesi
lazım” dedi; hepsi bu kadar...

AYHAN FIRAT (Malatya) - Neyi hoşgörüyorsun!..
(CHP sıralarından gürültüler)

BAŞKAN - Sayın arkadaşlarım,
aslında, burada kürsüye çıkan arkadaşlarımız
konu dışına çıkıyorlar,
ben de, bunlara müdahale etsem, çoğunu kürsüden
indirmem lazım; o zaman bu Meclis çalışmaz.
Ben, Meclis Başkanvekili olarak, burada yöneticilik
inisiyatifimi kullanarak Meclisin çalışması
için her türlü sabrı gösteriyorum.
Ne yapayım?.. Bunun dışında yapacağım
bir şey yok... 

Burada, kürsüye çıkan her
milletvekili, kendi sorumluluk anlaşıyı içerisinde
hareket etmek zorundadır. Yoksa, ben, herkesin söyleyeceği
cümleyi tayin edemem.

Madde üzerindeki müzakereler bitmiştir.


İki önerge vardır; yalnız
Sayın Zekeriya Temizel ve arkadaşlarının
bir önergesi var. Bu önergede “bu kanun, Genel
Sosyal Güvenlik Yasası yürürlüğü
girdiği tarihte yürürlüğe girer” deniliyor.
Sayın Temizel. İçtüzüğümüzün
87 nci maddesinin beşinci fıkrasına göre,
şarta muallak olarak verilen önergeler kabul edilemez.


Sayın Temizel, zatı âliniz de
bunu biliyorsunuz. Bu önergenizi işleme koymuyorum.

Diğer önergeyi okutuyorum:

Türkiye Büyük Millet Meclisi
Başkanlığına

Görülüşmekte olan 129 sıra
sayılı kanun tasarısının ikinci
maddesinin aşağıdaki şekilde değiştirilmesini
arz ve teklif ederiz.

 Murat Başesgioğlu  Mehmet Keçeciler
 Abdullah Akarsu

 Kastamonu  Konya  Manisa

 Ali Talip Özdemir  Biltekin Özdemir

 İstanbul  Samsun

Madde 2.- Bu kanun, 1. 7. 1997 tarihinde yürürlüğü
girer.

BAŞKAN - Komisyon önergeye katılıyor
mu?

PLAN VE BÜTÇE KOMİSYONU BAŞKANI
İ. ERTAN YÜLEK (Adana) - Katılmıyoruz
Sayın Başkan.

BAŞKAN - Hükümet?..

ADALET BAKANI ŞEVKET KAZAN (Kocaeli) - Katılmıyoruz
efendim.

BAŞKAN - Komisyon ve Hükümet önergeye
katılmıyor.

Gerekçeyi mi okuyalım?..

MURAT BAŞESGİOĞLU (Kastamonu) -
Gerekçeyi okuyalım.

BAŞKAN - Peki, gerekçeyi okutuyorum:

Gerekçe: 

Tasarıda öngörülen hususların
tamamlanabilmesi için, altı aylık bir geçiş
süresi öngörülmüştür.

BAŞKAN - Önergeyi oylarınıza
sunuyorum: Kabul edenler... Kabul etmeyenler... Önerge reddedilmiştir
efendim.

Maddeyi oylarınıza... 

II. - YOKLAMA

(DSP sıralarından bir grup milletvekili
ayağa kalktı.)

HASAN HÜSAMETTİN ÖZKAN (İstanbul)
- Sayın Başkan, yoklama istiyoruz. (RP sıralarından
alkışlar [!])

BAŞKAN - Peki, tespit edelim efendim. 

SALİH KAPUSUZ (Kayseri) - Sayın Başkan,
hepsini saymak lazım.

BAŞKAN - Efendim, sayacağız. Bir
dakika, sayalım...

Şimdi, yoklama isteminde bulunan arkadaşların
isimlerini alıyorum.

Sayın Zekeriya Temizel, Sayın Hasan
Hüsamettin Özkan, Sayın Sema Pişkinsüt,
Sayın Nami Çağan, Sayın Güven Karahan,
Sayın Ayhan Gürel, Sayın Hasan Gülay,
Sayın Metin Şahin, Sayın Sina Gürel,
Sayın Mustafa Karslıoğlu, Sayın Turan
Bilge, Sayın Ziya Aktaş, Sayın Abdulbaki Gökçel,
Sayın İhsan Çabuk, Sayın Mahmut Erdir,
Sayın Mustafa İlimen, Sayın Hilmi Develi,
Sayın Aydın Tümen, Sayın Fikret Ünlü,
Sayın Osman Kılıç.

Şimdi, arkadaşlar, bir şeyi karara
bağlamanız lazım. Yoklama, zaten, yarım
saatte yapılıyor. Yalnız, bakın şunu
söyleyeyim: Yoklamayı yaparım, eğer, çoğunluk
varsa, bu işi bitirinceye kadar çalışmaya
devam edeceğim. (RP sıralarından alkışlar)

HASAN HÜSAMETTİN ÖZKAN (İstanbul)-
Olmaz efendim, öyle şey olmaz...

BAŞKAN -  Onu söyleyeyim ben size; tamam
mı efendim.

HASAN HÜSAMETTİN ÖZKAN (İstanbul)
- Sayın Başkan, daha evvel bir kere yaptınız
bunu. Bir kere daha böyle bir şey yapmaya hakkınız
yoktur. Lütfen, yoklamayı ister yapın, ister
yapmayın; yoklamayı yapın, bitirin...

BAŞKAN - Şimdi, arkadaşlar, mantık
var, bir şey var...

HASAN HÜSAMETTİN ÖZKAN (İstanbul)
- Sayın Başkan, efendim, yoklamayı yapın.

BAŞKAN - Şimdi, efendim tamam da... 

MURAT BAŞESGİOĞLU (Kastamonu) -
Sayın Başkan, keyfî olarak süreyi uzatamazsınız.

BAŞKAN - Hayır efendim, yoklama yapacağım.

HASAN HÜSAMETTİN ÖZKAN (İstanbul)
- Sayın Başkan, yoklamayı yapın; eğer,
vaktiniz varsa çalışırsınız.

BAŞKAN - İçtüzük açık
canım.(DSP ve ANAP sıralarından gürültüler)

HASAN HÜSAMETTİN ÖZKAN (İstanbul)
- Efendim, yoklama sonunda çoğunluk varsa ve saat 09.00'u
geçerse çalışamazsınız.

BAŞKAN - Yoklamaya başlıyoruz.

(Nevşehir Milletvekili Esat Kıratlıoğlu'na
kadar yoklama yapıldı.)

BAŞKAN - Bir dakikanızı rica
edeyim. 

Sayın milletvekilleri, tabiî, benim
amacım, saat 21.00'den önce yoklamayı bitirmekti;
çünkü, mesai saatimiz 21.00'de bitiyor. Biliyorsunuz,
sürenin uzatılması konusunda bir oylama da
yapamıyoruz. 

Dolayısıyla, çalışma
saatimiz 21.00'de bittiğine göre, saat 21.00'den sonra
çalışmalarımıza devam edemeyiz.
Alınmış olan Genel Kurul kararına göre
çalışma süremiz saat 21.00'de bitiyor,
saat 21.00'den sonra da... (RP sıralarından “niye”
sesleri)

Efendim, rica ediyorum... Saat 21.00'den sonra çalışamayız;
uzatmak için de bir oylama yapamıyorum; çünkü,
çoğunluk olmadığı için mecburen
böyle uygulamak zorunda kalacağım; doğru olan
şeyi yapmaya çalışıyorum. 

Alınan karar gereğince, Doğal Afetlerde
Meydana Gelen Can ve Mal Kaybını En Aza İndirmek
İçin Alınması Gereken Tedbirler Konusunda
(10/58) ve İzlemeye Alınan ve Faaliyetlerine Son
Verilen Bankaların Kanuna Aykırı İşlemlerinin
Araştırılması Konusundaki (10/135)
esas numaralı Meclis Araştırması önergelerinin
öngörüşmelerini yapmak için, 21 Ocak
1997 Salı günü saat 13.30'da toplanmak üzere,
birleşimi kapatıyorum.

Kapanma Saati: 21.05




V. - SORULAR VE CEVAPLAR

A) YAZILI SORULAR VE CEVAPLARI

1. - İzmir Milletvekili Sabri Ergül'ün,
yabancı uyruklu mültecilere ilişkin sorusu ve
İçişleri Bakanı Meral Akşener'in
yazılı cevabı (7/1732)

Türkiye Büyük Millet Meclisi
Başkanlığına

Aşağıdaki sorularımın
İçişleri Bakanınca yazılı
olarak yanıtlanması için gereğini dilerim.

Saygılarımla.  2.12.1996

  Sabri Ergül

  İzmir

1. Türkiye'de halen geçici olarak, ikâmet
eden, bulunan, ikâmet tezkeresi alan veya başvurupta
almayı bekleyen kaç yabancı uyruklu, mülteci
vardır? Bunların uyrukları, milliyetleri
itibariyle ayrı ayrı sayıları nedir?
Toplam sayısı nedir?

Siyasî mülteci statüsü tanınan,
İçişleri veya diğer bakanlıklarca
bu statüde işlem gören, kabul edilen kaç
kişi vardır? Bunların milliyetleri itibariyle
ayrı ayrı sayıları nedir?

2. Pasaport yasasına ve/veya diğer yasalara
uygun ve/veya aykırı şekilde Türkiye'ye
giriş yapan ve Türkiye'de geçici ikâmet
etmek isteyen, bu izin, ikâmet tezkeresi kendilerine verilen
veya verilmeyen İran İslam Cumhuriyeti uyruklu kişilerden
yurtdışına çıkarılan,
sınır dışı edilen, mahkeme ve/veya
idari kararlarla sınırdışı edilen
kişiler var mıdır? Varsa, son beş yılda
yıllar itibariyle, bu güne kadar yukardaki yollarla
sınır dışı edilen kişilerin
sayısı nedir? Ve hangi ülkeye sınır
dışı edilmişlerdir?

İran İslam Cumhuriyetine mahkeme kararı,
idari karar, takas, mübadele gibi yollar ve nedenlerle sınır
dışı edilen, verilen kişi var mıdır?Varsa
son beş yılda yıllar itibariyle sayıları
nedir?


 T.C.

 İçişleri Bakanlığı
16.1.1997

 Emniyet Genel Müdürlüğü

 Sayı : B.05.1.EGM.0.12.01.01-020712

Konu : Yazılı Soru Önergesi

Türkiye Büyük Millet Meclisi
Başkanlığına

İlgi : TBMM Başkanlığının
2.12.1996 gün ve A.01.0.GNS.0.10.00.02-4611-12411/7/1732-4472
sayılı yazısı.

İzmir Milletvekili Sabri Ergül tarafından
TBMMBaşkanlığına sunulan ve tarafımdan
yazılı olarak cevaplandırılması
istenilen soru önergesinin cevabı aşağıya
çıkartılmıştır.

Ülkemizde ikametine izin verilen mültecilerin
uyruklarına göre dağılımı;
Yunanistan 103, Romanya 24, Bulgaristan 62, Yugoslavya 39, Bosna
Hersek 1, Macaristan 1, Polonya 5, Arnavutluktan 5 kişi
olmak üzere toplam 239 kişidir.

Geçici sığınmacı
statüsü kazanmak amacıyla ülkemize gelen
ve talepleri kabul edilen yabancıların uyruklarına
göre dağılımı; Irak 171, İran
529, Çin 3, Afganistan 1, Özbekistan 6, Sudan'dan
1 kişi olmak üzere toplam 711 kişidir. Ayrıca
Irak'dan 261, İran'dan 358 olmak üzere toplam 619
kişinin idari işlemleri devam etmektedir.

İran İslam Cumhuriyeti uyruklu olup
da ülkemizde ikametine izin verilen Mülteci ve Geçici
Sığınmacılardan, üçüncü
bir ülkeye yerleştirilmeleri nedeniyle son iki yılda
çıkış izni verilenlerin sayısı
toplam 1 259 kişidir.

Ülkemizde illegal yollardan giriş yapan
ve yasal giriş yapıpta çeşitli suçlardan
dolayı son iki yıl içerisinde illerce resen
yurtdışına çıkışı
yapılanİran uyruklu yabancıların sayısı
ise toplam 1 499 kişidir.

Çeşitli nedenlerle ülkemizde ikâmet
izni alarak, yurdumuzda kalan İran uyruklu yabancıların
dağılımı; çalışan
1 008, öğrenim gören 780, diğer nedenlerle 2
183 olmak üzere toplam 3 971 kişidir.

İran İslam Cumhuriyeti adli makamları
tarafından muhtelif suçlardan dolayı aranan
3 İran uyruklu şahıs karşılıklı
sözleşmeler çerçevesinde anılan
ülkenin talebine istinaden ülkemizde yakalanarak 1995
yılı içerisinde anılan ülke görevlilerine
teslim edilerek iadeleri gerçekleştirilmiştir.

Bilgilerinize arz ederim.

  Dr. Meral Akşener

  İçişleri Bakanı

2. - İzmir Milletvekili Sabri Ergül'ün,
silah taşıma ve bulundurma ruhsatlarına ilişkin
sorusu ve İçişleri Bakanı Meral Akşener'in
yazılı cevabı (7/1733)

Türkiye Büyük Millet Meclisi
Başkanlığına

Aşağıdaki sorularımın
İçişleri Bakanınca yazılı
olarak yanıtlanması için gereğini dilerim.

Saygılarımla.  2.12.1996

  Sabri Ergül

  İzmir

1. Tüm Türkiye'de kaç kişide
silah taşıma, kaç kişide silah bulundurma
ruhsatı vardır?

Ayrıca Olağanüstü Hal Bölgesi
İllerinde ise, kaç kişide bulundurma veya
taşıma; uzun namlulu tüfek veya kısa
namlulu (tabanca) ruhsatı vardır?Kaç geçici
köy korucusunun silahı devletce verilmiştir?Kaçının
zati malıdır?

2. İl Valiliklerince silah taşıma
ruhsatı alması yönündeki talepleri uygun
görülerek dosyaları Bakanlığa gönderilmiş,
onay, izin bekleyen kaç kişi, kaç dosya vardır?

3. Emniyet Genel Müdürlüğü
personelinden “standart dışı” silah
satın alan kaç amir ve memur vardır?Birden
fazla “standart dışı” silah alan
amir ve memur var mıdır?

Varsa, birden fazla “standart dışı”
silah alan amir ve memur sayısı kaçtır?
Birden fazla silah alan bu amir ve memurlardan herbirisi, Emniyet
Genel Müdürlüğü personeline “standart
dışı” silah satınalma imkânı
tanındığı tarihten buyana kaçar
adet silah almışlardır?Ve birden fazla silah
alan amir ve memurlar bunları başkasına devir
etmişler midir?

 T.C.

 İçişleri Bakanlığı
16.1.1997

 Emniyet Genel Müdürlüğü

 Sayı : B.05.1.EGM.0.12.01.01-020714

Konu : Yazılı Soru Önergesi

Türkiye Büyük Millet Meclisi
Başkanlığına

İlgi : TBMM Başkanlığının
12.12.1996 gün ve A.01.0.GNS.0.10.00.02-4611-12411/7/1733-4473
sayılı yazısı.

İzmir Milletvekili Sabri Ergül tarafından
TBMMBaşkanlığına sunulan ve tarafımdan
yazılı olarak cevaplandırılması
istenilen soru önergesinin cevabı aşağıya
çıkartılmıştır.

Türkiye genelinde; 375 245 adet taşıma,
306 477 adet bulundurma olmak üzere toplam 681 722 adet silah
ruhsatı bulunmaktadır.

Olağanüstü Hal Bölgesi illerinde
ise, toplam 116 273 adet taşıma veya bulundurma ruhsatlı
silah vardır. Bunlardan 63 660 tanesi Geçici köy
korucularına ait olup, bunların içinden de
51 419 tanesi Devletçe verilmiş, 12 241 tanesi de
kendilerinin zati malıdır.

20.11.1996 tarihinden itibaren hayati tehlike gerekçesiyle
verilen silah taşıma ruhsatı onay yetkisi
il Valiliklerine devredildiğinden, dosyalar illerine iade
edilmiş olup, Bakanlığımızda onay
bekleyen dosya bulunmamaktadır.

Emniyet Genel Müdürlüğü personelinden;
13 568 amir ve 50 174 memur olmak üzere toplam 63 760 personel
standart dışı silah satın almıştır.
Bu silahları başkalarına devir edenler hakkında
kayıt tutulmamaktadır.

Bilgilerinize arz ederim.

  Dr. Meral Akşener

  İçişleri Bakanı

3. - Ordu Milletvekili Müjdat Koç'un,
Fisko-Birlik tarafından yapılan fındık
küspesi ihalesine ilişkin sorusu ve Sanayi ve Ticaret
Bakanı Yalım Erez'in yazılı cevabı
(7/1735)

Türkiye Büyük Millet Meclisi
Başkanlığına

Aşağıdaki sorularımın
Sanayi ve Ticaret Bakanı Sn. Yalım Erez tarafından
yazılı olarak yanıtlanması için
gereğini İç Tüzüğün 96 ncı
maddesi uyarınca arz ederim.

  Müjdat Koç

  Ordu

Fiskobirlik tarafından, 25.11.1996 tarihinde
kapalı zarf usulü ile 4 000 Ton fındık
küspesinin satış ihalesi gerçekleştirilimiştir.

Soru 1. İhaleye kaç firma katılmıştır?

Soru 2. Önceki ihalelerde ihale şartnamesi
tüm iştirakçi firmaların istediği
miktarlarda katılabilecekleri hükmünü taşırken,
neden bu kez 4 000 tonluk satışın blok olarak
bir firmaya yapılması kararlaştırılmıştır?

Soru 3. İhale yapılırken 4 000
ton fındık küspesi stoğu depolarda mevcut
muydu?

Soru 4. Daha önceki ihalelerde mal çekme
zamanı 20 günle sınırlıyken,
bu kez zaman 60 güne neden çıkarılmıştır?

Soru 5. 20.9.1996 tarihli ihalede satış
fiyatı 19 500 TL. iken, bu ihaleyle bu fiyat 15 000 TL.
olarak gerçekleşmiştir. Daha önceki fiyatla
kıyaslandığında, önceki ihale sisteminin
kuruluş açısından daha yararlı
olduğu görülür. Bu basiret bu ihalede neden
gösterilememiştir?


 T.C.

 Sanayi ve Ticaret Bakanlığı 10.1.1997

 Basın ve Halkla İlişkiler Müşavirliği

 Sayı : B.140.BHİ.01-22-7/1735

Konu :Yazılı Soru Önergesi

Türkiye Büyük Millet Meclisi
Başkanlığına

İlgi :12.12.1996 tarih ve A.01.0.GNS.0.10.00.02-7/1735-4482/12429
sayılı yazınız.

Ordu Milletvekili Müjdat Koç'un Fiskobirlik
tarafından yapılan fındık küspesi
ihalesine ilişkin olarak tarafımdan cevaplandırılmasını
istediği (7/1735) esas nolu yazılı soru önergesiyle
ilgili cevabımız ekte takdim edilmiştir.

Bilgilerinize ve gereğini arz ederim.

  Yalım Erez

  Sanayi ve Ticaret Bakanı

Ordu Milletvekili Müjdat Koç'un

Yazılı Sorularına Cevaplarımız

Cevap 1. 4 000 ton fındık küspesinin
ihale yoluyla satılacağı Türkiye genelinde
neşriyat yapan Gazete ile duyurulmasına ve yaklaşık
50 tane firmaya da faksla münferid ihale duyurusu yapılmasına
rağmen, söz konusu ihaleye teklifi şartnameye uygun
olarak Charoen Pokphand Entegre Gıda San. A.Ş. firması,
teklifi şartnameye uygun olmayan Çelebioğlu Gıda
San. ve Paz. Ltd. Şti. firması katılmışlardır.

Cevap 2. 11.11.1996 tarihi itibariyle stoklarda 2
237 ton küspe mevcuttur. Stoktaki küspenin havanın
neminden etkilenerek zamanla kalite kaybına uğrayacağı,
küspenin stoklandığı açık
yer depolarının küspe kalitesini dış
etmenlere karşı muhafaza edebilecek özellikleri
taşımaması, küspenin satılamaması
durumunda stoklama yetersizliği nedeniyle yağlık
işlemesinin durma noktasına geleceği ve dolayısıyla
Soya yağ fabrikası ile Birliğimiz İşletmeleri
Kooperatiflerinin de duracağı dolayısıyla
işçilere çalışmadığı
halde ücret ödenerek Birliğe mali yönden külfet
getireceği, yer depolarında stoklanan küspeye
zararlı mikroorganizmaların bulaşması
halinde satış şansının tamamen
azalacağı ve Birliğin mali kayba uğrayacağı
dikkate alınarak 4 000 ton'luk blok satış
tercih edilmiştir.

Cevap 3. İhale kararının alındığı
11.11.1996 tarihinde stoklarda 2 237 ton küspe mevcuttur.
Bu küspenin 1 667 ton'u açık yer deposunda
bulunmaktadır.

Cevap 4. Satışa çıkarılan
4 000 ton küspeden 2 237 ton'u hazır 1 763 ton'u ise
hazırlanacak (üretilecek)durumdadır. Günlük
küspe üretim kapasitesi 40 ton olduğundan 1 763
ton küspe ancak 45 işgününde üretilecektir.
Tatil günleri de dikkate alındığında,
bu sürenin yaklaşık 60 günü kapsayacağı
ve 4 000 ton küspenin alıcı firma tarafından
ancak 60 gün gibi bir sürede çekilebileceği
gözönüne alınarak iki aylık mal çekme
süresi verilmiştir.

Cevap 5. 20.9.1996 tarihinde 500 ton küspe ihaleye
çıkarılmış 19 500 TL./kg'lık
fiyattan ancak 100 ton teklif gelmiştir. 500 ton'luk partiler
halinde ihale yapılmış olsaydı çok
cüzi miktarda satış yapılabilecek ve
üretilen küspeler elde kalacaktı.

4. - Kocaeli Milletvekili Bekir Yurdagül'ün,
İnterpol tarafından aranan bir şahsa ilişkin
sorusu ve İçişleri Bakanı Meral Akşener'in
yazılı cevabı (7/1745)


Türkiye Büyük Millet Meclisi
Başkanlığına

Aşağıdaki soruların İçişleri
Bakanı Sayın Meral Akşener tarafından
yazılı olarak yanıtlanmasını
İçtüzüğün 96. maddesi gereğince
arz ederim.

  Bekir Yurdagül

  Kocaeli

Sorular :

1. Devlet adına görevler üstlendiği
her fırsatta dile getirilen, Bahçelievler Katliamı
sanıklarından ve Interpol tarafından uyuşturucu
kaçakçılığı ve terör
suçundan aranan Abdullah Çatlı, yaşamının
herhangi bir döneminde devletten maaş almış
mıdır?

2. Abdullah Çatlı, İçişleri
Bakanlığı tarafından verilmiş kimlik
ve silah ruhsatı sahibi olduğuna ve devlet hesabına
görev yaptığı çeşitli yetkililerce
açıklandığına göre, ölümünden
sonra ailesine devlet tarafından maaş bağlanmış
mıdır?

3. Başbakan Yardımcısı
Sayın Tansu Çiller'in konuşmalarından
anlaşıldığı kadarıyla Asala
ve PKK'ya karşı devletimizin savunmasında
görev yapan Abdullah Çatlı'ya, “vatana
hizmet madalyası” veya benzeri bir devlet nişanı
verilmiş midir ya da ailesine verilecek midir?


 T.C.

 İçişleri Bakanlığı
16.1.1997

 Emniyet Genel Müdürlüğü

 Sayı : B.05.1.EGM.0.12.01.01-020713

Konu : Yazılı Soru Önergesi

Türkiye Büyük Millet Meclisi
Başkanlığına

İlgi : TBMM Başkanlığının
12.12.1996 gün ve A.01.0.GNS.0.10.00.02-4611-12411/7/1745-4531
sayılı yazısı.

Kocaeli Milletvekili Bekir Yurdagül tarafından
TBMMBaşkanlığına sunulan ve tarafımdan
yazılı olarak cevaplandırılması
istenilen soru önergesinin cevabı aşağıya
çıkartılmıştır.

Önergede bahsedilen Abdullah Çatlı
adına Bakanlığımız tarafından
maaş ödenmediği, silah ruhsatı ve kimlik
belgesi de verilmediği kayıtlarımızın
tetkikinden anlaşılmıştır.

Ayrıca adı geçen şahısa
“vatana hizmet madalyası” veya benzeri bir devlet
nişanı verilmemiş, ailesine de verilmesi sözkonusu
değildir.

Bilgilerinize arz ederim.  Dr. Meral Şener

  İçişleri Bakanı

5. - İstanbul Milletvekili Halit Dumankaya'nın,
bazı şahıslara verilen yeşil pasaportlara
ilişkin sorusu ve İçişleri Bakanı
Meral Akşener'in yazılı cevabı (7/1750)

Türkiye Büyük Millet Meclisi
Başkanlığına

Aşağıdaki sorularımın
İçişleri Bakanı Meral Akşener
tarafından yazılı olarak cevaplandırılmasını
saygılarımla arz ederim. 10.12.1996

  Halit Dumankaya

  İstanbul

Soru : 1. Metin Riyaz Karaaltın, Haydar Mengi,
Ahmet Dündar, Yüksel Tekmil Beker, Korkmaz Taşkın
adlarına düzenlenmiş yeşil pasaportlar
hangi tarihte düzenlenmiştir?

Soru : 2. Bu pasaportlarla yurt dışına
çıkış yapmışlar mıdır,
yapmamışlarsa hangi ülkelere hangi tarihte yapmışlardır?

 T.C.

 İçişleri Bakanlığı

 Emniyet Genel Müdürlüğü

 Sayı : B.05.1.EGM.0.12.01.01/020711 16.1.1997

Konu : Yazılı soru önergesi

Türkiye Büyük Millet Meclisi
Başkanlığına

İlgi : TBMM Başkanlığının
13.12.1996 gün ve A.01.0.GNS.0.10.00.02-7/1750-4580/12675
sayılı yazısı.

İstanbul Milletvekili Halit Dumankaya tarafından
TBMM Başkanlığına sunulan ve tarafımdan
yazılı olarak cevaplandırılması
istenen soru önergesinin cevabı aşağıya
çıkarılmıştır.

Önergede sözü edilen ve açık
kimlikleri belirtilmeyerek yalnızca ad ve soyadları
belirtilen 5 şahıs hakkında yapılan
incelemede; Başbakanlık Turban Turizm Genel Müdürlüğü
Personel ve Eğitim Başkanlığının
10.11.1993 tarihli Bakanlığımıza muhatap
yazılı müracaatları ile Sait Halim Paşa
Yalısı Müdürlüğünde birinci
kadro derecede Müdür olarak görev yaptığından
bahisle Hususi Damgalı Pasaport verilmesinin talep edilmesi
üzerine Bahattin ve Şükriye oğlu 1.12.1946
Kerkük doğumlu Metin Riyaz Karaaltın'a TR.A.209975
seri numaralı Hususi Damgalı Pasaport tanzim edilmiştir.
Bu pasaportla yurt dışına çıkış
kaydına rastlanılmamıştır.

Tarım Orman ve Köyişleri Bakanlığı
Personel Genel Müdürlüğünün 12.10.1990
tarihli Bakanlığımıza muhatap yazılı
müracaatları ile Personel Genel Müdürlüğünde
birinci kadro dereceli müdür olarak görev yaptığından
bahisle Hususi Damgalı Pasaport verilmesinin talep edilmesi
üzerine Mehmet ve Emine oğlu 27.6.1953 Ulukışla
doğumlu Ahmet Dündar'a TR.A.094830 sicil numaralı
Hususi Damgalı Pasaport tanzim edilmiştir. Daha sonra
Turban Turizm Genel Müdürlüğünde Personel
ve Eğitim Daire Başkanı olarak görev yaptığından
bahisle tekrar pasaport talebinde bulunması üzerine,
daha önce almış olduğu yukarıda belirtilen
pasaportu temdit edilmiştir. (süresi uzatılmıştır.)
Bu pasaportla yurt dışına çıkış
kaydına rastlanılmamıştır.

Başbakanlık Turban Turizm Genel Müdürlüğünün
23.9.1993 tarihli Bakanlığımıza muhatap
yazılı müracaatları ile İstanbul
Reklam ve Organizasyon Müdürlüğünde birinci
kadro derecede Müdür olarak görev yaptığından
bahisle Hususi Damgalı Pasaport verilmesinin talep edilmesi
üzerine Abdullah ve Mahide oğlu 6.7.1996 Adana doğumlu
Haydar Mengi'ye TR.A.204681 seri numaralı Hususi Damgalı
Pasaport tanzim edilmiştir. Bu pasaportla yurt dışına
çıkış kaydına rastlanılmamıştır.

Önergede adı geçen ve açık
kimlikleri belirtilmeyen Yüksel Tekmil Beker ve Korkmaz Taşkın
isimli şahısların Hususi Damgalı Pasaport
aldığına dair herhangi bir bilgiye rastlanılmamıştır.

Bilgilerinize arz ederim.

  Dr. Meral Akşener

  İçişleri Bakanı

6. - Afyon Milletvekili Osman Hazer'in, Afyon
Kültür Merkezi inşaatına ilişkin
sorusu ve Kültür Bakanı İsmail Kahraman'ın
yazılı cevabı (7/1792)

Türkiye Büyük Millet Meclisi
Başkanlığına

Aşağıdaki sorularımın
Kültür Bakanı Sayın İsmail Kahraman
tarafından yazılı olarak cevaplandırılmasına
delaletlerinizi saygı ile arz ederim. 12.12.1996

  Osman Hazer

  Afyon

1. Afyon Kültür Merkezinin temeli atıldığı
halde 1996 yılı ödeneği gelmediği için
inşaata devam edilememiştir. 1997 yılında
ödenek verilecek mi? Sandıklı ilçemizin
Kültür Merkezi arsası, hazır, ödeneği
ayrılmış olduğu halde ihalesi yapılmadı.
İhalesi ne zaman yapılacak?

2. Afyon ili İscehisar ve İhsaniye
ilçelerinin Halk Kütüphaneleri için 1993'de
arsa tahsis edilmiştir. Bina inşaatları ne
zaman başlayacak?

3. Kütüphaneler sırasında,
52 kütüphane ile ülke ikincisi olmamıza
rağmen, 91 belediye ile tarih eserleri yönünden
müze, kütüphane, sanat galerisi ve Kültür
Müdürlüğüne bağlı birimler
ile müdürlüğün hizmet aracı olmadığından
hizmetler aksıyor. Araç tahsisi yapılacak
mı?

 T.C.

 Kültür Bakanlığı

 Araştırma, Planlama ve Koordinasyon

 Kurulu Başkanlığı 16.1.1997

 Sayı : B.16.0.APK.0.12.00.01.940-8

Konu : Yazılı soru önergesi

Türkiye Büyük Millet Meclisi
Başkanlığına

İlgi : T.B.M.M. Başkanlığının
26 Aralık 1996 tarih ve KAN. KAR. MÜD.7/1792-4696/12996
sayılı yazısı.

Afyon Milletvekili Sayın Osman Hazer'in “Afyon
Kültür Merkezi İnşaatına İlişkin”
yazılı soru önergesinin cevabı ekte
gönderilmiştir.

Bilgilerinize arz ederim.

  İsmail Kahraman

  Kültür Bakanı

Cevap : 1. Afyon Kültür Merkezi İnşaatı
: 1993 yılında, avan proje üzerinden ihale
edilmiştir. Daha sonra uygulama projeleri hazırlanarak,
inşaatına başlanılmıştır.
Subasman seviyesindedir. Ödeneği Başbakanlık
Toplu Konut İdaresi Geliştirme ve Destekleme Fonundan
karşılanmaktadır. Ancak, Fon İdaresinden
1996 yılında projelerimiz (toplam 70 adet) için
öngörülen 525 milyar TL.'den, Eylül, Ekim
aylarında olmak üzere toplam 250 milyar TL. Bakanlığımıza
aktarılmıştır. Aktarılan bu
ödenek de öncelikle imalat yapılan inşaatlarımıza
intikal ettirilmiş olup, Afyon Kültür Merkezi
inşaatında 1996 yılında imalat yapılmadığı
için ödenek gönderilememiştir.

Afyon Kültür Merkezi İnşaatının
1997 yılı için belirlenen ödeneği
10 milyar TL.'dir. Toplu Konut İdaresi tarafından
projelerimiz için öngörülen ve 1996 yılı
ödeneğinden kalan 275 milyar TL.'nin Bakanlığımıza
aktarılması durumunda, Afyon Kültür Merkezi
inşaatı için 1996 yılında ayrılan
10 milyar TL. ödenek, 1997 yılı ödeneği
ile birleştirilerek Afyon Valiliğine gönderilecektir.

Sandıklı Kültür Merkezi İnşaatı
: Bakanlığımızın yatırım
programında 95H040810 proje numarası ile yeralmaktadır.
Ancak, Başbakanlığın 14.5.1996 gün
ve 27 sayılı Tasarruf Tedbirleri Genelgesi gereğince
1996 yılında ihale edilememiştir. 1997 yılında
ihale edilmesi planlanmıştır.

Cevap : 2. Bakanlığımızca
1963 yılından beri il, ilçe ve kasabalarımızda
188 kütüphane binası yaptırılmış,
bunlardan bir kısmının yapımı
ise devam etmektedir.

Kütüphane binası yapılmak
üzere Valiliklerce sağlanan 116 hazine malı arsanın
95'i Bakanlığımıza tahsislidir. Yatırım
programı teklifleri hazırlanırken, hazine
malı arsası olan yerlerde kütüphane binası
yapımı teklif edilmekte; ancak, son yıllarda
yeni kütüphane binası yapımı projesi
verilmemektedir.

Bakanlığımızın temel
hedefi, bütçe imkânları elverdiği
ölçüde yatırım yoluyla kütüphane
binası olmayan illere, nüfusu 200 binin üzerinde
olan ilçelere ve hiç kütüphanesi bulunmayan
214 ilçeye de kütüphane binası yapmaktır.

Ayrıca, İhsaniye İlçesinde
Belediyeye ait bir binada 1983 yılından beri kütüphane
hizmeti verilmektedir. İscehisar ilçesinde de mahallen
kütüphane açılmak üzeredir.

Belirtilen ilçelerde kütüphane binası
yapımı talebi, yatırım programına
yeni projelerin alınması halinde değerlendirilmeye
çalışılacaktır.

Cevap : 3. 1997 yılı yatırım
tekliflerimiz arasında araç alımı,
Devlet Planlama Teşkilatı Müsteşarlığına
teklif edilmiş ancak 1997 yılına yeni taşıt
verilmediğinden programda yer almamıştır.
Bu sebeple de araç ihtiyacı olan illerimize bu imkân
sağlanamamıştır.



TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












