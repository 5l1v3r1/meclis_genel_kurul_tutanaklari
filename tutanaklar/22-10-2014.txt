



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 7’nci
Birleşim
 22
Ekim 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Trabzon Milletvekili Mehmet Volkan Canalioğlu’nun,
Trabzon’un fethinin 553’üncü yıl dönümüne ilişkin gündem dışı konuşması
2.- Van Milletvekili Kemal Aktaş’ın, Suriye ve Irak’tan
gelen göçmenlere yapılan insani yardımlara ilişkin gündem dışı konuşması
3.- Denizli Milletvekili Emin Haluk Ayhan’ın, Ankara’da
doğal gaz abonelerinin yaşadığı problemlere ilişkin gündem dışı konuşması
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Meral Akşener’in,
Başkanlık Divanı olarak, Cumhuriyet Halk Partisi Grup Başkan Vekili seçilen
Ankara Milletvekili Levent Gök’ü kutladıklarına ilişkin konuşması
2.- Oturum Başkanı TBMM Başkan Vekili Meral Akşener’in,
HDP grup önerisinin oylanması sırasında istem üzerine yapılan yoklamada
mükerrer oy kullanıldığı tespit edildiğinden toplantı yeter sayısının
bulunmadığına ilişkin açıklaması 
VI.- AÇIKLAMALAR
1.- Adana Milletvekili Ali Halaman’ın, hastanelerde ve
eczanelerde bulunmayan kanser ilaçlarıyla ilgili mağduriyetin giderilmesi için
çalışma yapılması gerektiğine ilişkin açıklaması
2.- Mersin Milletvekili Aytuğ Atıcı’nın, Ahmet Taner
Kışlalı’nın katledilişinin yıl dönümüne ve Hükûmetin, uyguladığı ayrımcı
politikalardan acilen vazgeçmesi gerektiğine ilişkin açıklaması
3.- İstanbul Milletvekili Kadir Gökmen Öğüt’ün, Ahmet
Taner Kışlalı’nın katledilişinin yıl dönümüne ve İstanbul’daki kayıp kaçak su
oranlarının yüksekliğine ilişkin açıklaması
4.- İstanbul Milletvekili Abdullah Levent Tüzel’in,
Torun Center inşaatında yaşanan kaza sonrasında inşaat sahipleri hakkında
takipsizlik kararı verilmesine ilişkin açıklaması
5.- Tokat Milletvekili Reşat Doğru’nun, Tokat’taki
pancar üreticilerinin sorunlarına ilişkin açıklaması
6.- Bursa Milletvekili Aykan Erdemir’in, Avrupa Birliği
müktesebatıyla ilgili kanun teklif ve tasarılarının Avrupa Birliği Uyum
Komisyonunda da görüşülmesi gerektiğine ve bu konuda TBMM Başkanı Cemil Çiçek’i
göreve davet ettiğine ilişkin açıklaması
7.- İstanbul Milletvekili Mahmut Tanal’ın, atanamayan
memur öğretmenlerin durumuna ilişkin açıklaması
8.- İzmir Milletvekili Musa Çam’ın, Ahmet Taner
Kışlalı’nın katledilişinin yıl dönümüne ve Torun Center inşaatında yaşanan kaza
sonrasında inşaat sahipleri hakkında takipsizlik kararı verilmesine ilişkin
açıklaması
9.- Çanakkale Milletvekili Ali Sarıbaş’ın, okullardaki
branş öğretmeni açıklarına ilişkin açıklaması
10.- Muğla Milletvekili Nurettin Demir’in, okul müdürü
atamalarında yaşanan sorunlara ilişkin açıklaması
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Mustafa Sezgin Tanrıkulu ve
23 milletvekilinin, olimpiyat oyunlarında ortaya çıkan başarısızlıkların
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/1073)
2.- Bitlis Milletvekili Hüsamettin Zenderlioğlu ve 21
milletvekilinin, Bitlis ilinde yaşanan faili meçhul cinayetlerin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1074)
3.- HDP Grubu adına Grup Başkan Vekili Bingöl
Milletvekili İdris Baluken’in, cezaevlerinde yaşanan sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1075)
VIII.- ÖNERİLER
A) Siyasi Parti Grubu Önerileri
1.- HDP Grubunun, Türkiye Büyük Millet Meclisi
gündeminin “Genel Görüşme ve Meclis Araştırması Yapılmasına Dair Öngörüşmeler”
kısmında yer alan, Mersin Akkuyu’da kurulması planlanan nükleer güç santralinin
bölgeye ve insan sağlığına zararlarının tüm boyutlarıyla araştırılarak alınması
gereken önlemlerin belirlenmesi amacıyla verilmiş olan Meclis araştırması
önergesinin (10/821) ön görüşmelerinin, Genel Kurulun 22 Ekim 2014 Çarşamba
günkü birleşiminde yapılmasına ilişkin önerisi 

2.- MHP Grubunun, Mersin Milletvekili Ali Öz ve
arkadaşları tarafından, kadına yönelik şiddetin artmasının nedenlerinin
araştırılarak alınması gereken önlemlerin belirlenmesi amacıyla 30/4/2014
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 22 Ekim 2014 Çarşamba günkü birleşiminde
sunuşlarda okunarak görüşmelerinin aynı tarihli birleşiminde yapılmasına
ilişkin önerisi 
IX.- YAZILI SORULAR VE CEVAPLARI
1.- İstanbul
Milletvekili Mahmut Tanal'ın, iş ve meslek danışmanı sertifikası sınavına ve
sertifika sahiplerinden atanmayı bekleyenlere ilişkin sorusu ve Çalışma ve
Sosyal Güvenlik Bakanı Faruk Çelik’in cevabı (7/51372) 
2.- Kayseri Milletvekili Yusuf Halaçoğlu'nun,
Kayseri'de İŞKUR'a ait olan bir binanın özel bir şirkete kiralanmasına ilişkin
sorusu ve Çalışma ve Sosyal Güvenlik Bakanı Faruk Çelik’in cevabı (7/51374)
3.- İstanbul Milletvekili Mustafa Sezgin Tanrıkulu'nun,
sahip olduğu gayrimenkullere ve şirket hisselerine ilişkin sorusu ve Ekonomi
Bakanı Nihat Zeybekci’nin cevabı (7/51385) 
4.- İstanbul Milletvekili Umut Oran'ın, Dış Ekonomik
İlişkiler Kurulunun Bakanlığın gözetimi ve denetimi altına alınmasına ilişkin
sorusu ve Ekonomi Bakanı Nihat Zeybekci’nin cevabı (7/51714) 
5.- İstanbul Milletvekili Mustafa Sezgin Tanrıkulu'nun,
2010-2014 yılları arasında Bakanlık ile bağlı kurum ve kuruluşlarda çalışan
yabancı ülke vatandaşlarının ve çifte vatandaşların sayısına,
2002-2014 yılları arasında Bakanlık tarafından
gerçekleştirilen insan kaynakları hizmet alımlarına,
İlişkin soruları ve Ekonomi Bakanı Nihat Zeybekci’nin
cevabı (7/51715) (7/52274)
6.- İzmir Milletvekili Rahmi Aşkın Türeli'nin, Amerika
Birleşik Devletleri'nin çelik boru ithalatına anti-damping vergisi getirmesi
sonucu üreticinin yaşadığı sorunlara ilişkin sorusu ve Ekonomi Bakanı Nihat
Zeybekci’nin cevabı (7/52275) 
7.- Kütahya Milletvekili Alim Işık'ın, yazılı soru
önergelerine ve bunların cevaplandırılmasına,
Sözlü soru önergelerine ve bunların
cevaplandırılmasına,
İlişkin soruları ve Ekonomi Bakanı Nihat Zeybekci’nin
cevabı (7/52276), (7/52277) 
8.- Ankara Milletvekili Özcan Yeniçeri'nin, imalat
sanayinin millî gelir içerisindeki payına ilişkin sorusu ve Ekonomi Bakanı
Nihat Zeybekci’nin cevabı (7/52492) 
22 Ekim 2014
Çarşamba
BİRİNCİ OTURUM
Açılma Saati:
14.03
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
----0----
BAŞKAN – Türkiye Büyük Millet
Meclisinin 7’nci Birleşimini açıyorum. 
Toplantı yeter sayısı vardır,
görüşmelere başlıyoruz. (AK PARTİ sıralarından alkışlar) 
Sürpriz yaptım ama yarın gelin ha.
Gündeme geçmeden önce üç sayın
milletvekiline gündem dışı söz vereceğim.
Gündem dışı ilk söz, Trabzon’un fethi
hakkında söz isteyen Trabzon Milletvekili Sayın Mehmet Volkan Canalioğlu’na
aittir.
Buyurun Sayın Canalioğlu. (CHP
sıralarından alkışlar)
IV.- GÜNDEM DIŞI KONUŞMALAR
A) Milletvekillerinin Gündem
Dışı Konuşmaları
1.- Trabzon Milletvekili
Mehmet Volkan Canalioğlu’nun, Trabzon’un fethinin 553’üncü yıl dönümüne ilişkin
gündem dışı konuşması
MEHMET VOLKAN CANALİOĞLU (Trabzon) –
Teşekkürler Sayın Başkan.
Sayın Başkan, değerli milletvekilleri;
tarihî bir liman kenti olmasının yanı sıra, jeopolitik özelliğe sahip güzel
Trabzon’umuzun bu yıl Fatih Sultan Mehmet Han tarafından fethinin 553’üncü yıl
dönümü kutlanmaktadır.
Fatih Sultan Mehmet Han, 29 Mayıs
1453’te İstanbul’un fethinden sonra, Bizans’la aynı soydan gelen ve 4’üncü
Haçlı Seferleri sonunda Trabzon’da kurulan Rum Pontus Devleti’nin de
alınmasının gerekli olduğunu biliyordu çünkü bu devlet ileride İstanbul
üzerinde hak iddia edebileceğinin yanı sıra, Osmanlı Devleti’ne karşı da
düşmanca bir tutum içindeydi. Yine, bazı Avrupa devletlerini Osmanlı Devleti’ne
karşı kışkırtıyor ve Akkoyunlular’la ortak hareket ediyordu. Ayrıca, Trabzon
tarihî bir liman kenti ve İpek Yolu üzerinde yer alıyordu. Bütün bu jeopolitik
özellikleri nedeniyle Fatih Sultan Mehmet Han Trabzon’u 26 Ekim 1961
tarihinde fethetti. Böylece, Karadeniz’in güney kıyılarının fethi tamamlanmış
Osmanlıların bölgeden geçen ticaret yolları üzerindeki etkinliği artmış ve
Karadeniz’de de önemli bir limana sahip olunmuştu.
Değerli
milletvekilleri, böylesine önemli bir kentten biz bahsederken Fatih Sultan
Mehmet’in fethettiği, Yavuz Sultan Selim’in şehzadeliği sırasında valilik
yaptığı, Kanuni’nin doğduğu ve cumhuriyetimizin kurucusu Ulu Önder Atatürk’ün 3
kez ziyaret ettiği ve vasiyetinin önemli bir bölümünü Trabzon’da yazdığı kent
olarak bahsederiz. Tarihin en eski çağlarından beri insanoğlunu
barındıran bu güzel kentimizin insanları, her dönemde devletine, milletine
bağlı, geleneklerine sahip bir anlayış sergilemişlerdir; Millî Mücadele’de ön
safta olmuşlardır. Öyle ki, Mustafa Kemal Atatürk, Trabzon’umuzu ilk ziyaret
ettiği 15 Eylül 1924 tarihinde yaptığı söylevde “İlk defa Samsun’a ayak
bastığım zaman beni karşılayanların ön safında Trabzonluların olması bana
kuvvetikalb gücü vermiştir.” sözleri hafızamızda yer etmiştir. 
Değerli
milletvekilleri, bütün bu özelliklerimize karşın, Trabzon’umuz son yıllarda
acaba hak ettiği ve beklediği yatırımları almış mıdır? Ne yazık ki alamamıştır.
Bunları kısa başlıklar olarak sıralamak istiyorum. Her vesileyle, her fırsatta
bu kürsüden söylüyorum ama Trabzon milletvekillerimiz, bilhassa iktidar
milletvekillerimiz ne yazık ki bu önerilerimizi, bu söylemlerimizi dikkate
almıyorlar ama bu seçimlerde vatandaşlarımız inşallah onları dikkate alacaktır.
Öncelikle,
yıllardan beri sözü edilen güney çevre yolu hâlen yapılmamıştır. “Sürmene
Çamburnu Tersanesi’ne 5 bin kişi işe alınacak.” sözünün havada
kalmasının yanı sıra tersanede herhangi bir hareket yoktur, dolgusu
tamamlanmış, millî servet yedi sekiz yıldır orada beklemektedir. Lojistik
merkezinin ne olacağı belirsizdir.
Değerli
milletvekillerimiz, turizmde de hak ettiği payı alamamasının yanı sıra,
işsizlik de son yılda 7,4 oranında artmıştır. Göç verme sıralamasında ilk 6’ncı
sırada yer almanın üzüntüsünü yaşıyoruz. Bu göç nedeniyle Türkiye’nin her
tarafında insanlarımız vardır, Trabzonlularımız vardır. Tekirdağ’da,
Çanakkale’de, Mardin’de, Diyarbakır’da her yerde Trabzon insanı vardır ve
bunlar gittikleri her yere katma değer sağlarlar, orada ön sırada yer alırlar
ve bulunduğu ile ve ülkesine önemli katkılar sağlarlar. Ama, bu göçle birlikte
yalnız iş gücümüz değil, aynı zamanda Trabzon’un beyin gücü de göç etmektedir. 
Sanatçılarımız da Trabzon’dan artık göç
etme noktasına gelmişlerdir çünkü esnafımızla icralıktır. 2013 yılında 113.939
icra dosyası vardır ve icra dairesi sayısı da 3’e çıkmıştır. Böylesine önemli
bir kentte çay ve fındık hak ettiği payı alamamıştır. Don olaylarından
etkilenen fındık üreticisi ne yazık ki hak ettiği, beklediği teşvikleri
alamamış, soru sorduğumuzda sigortalı mı, sigortasız mı diye, sigortalı olma
noktasında destek verileceği açıklaması yapılmıştır. 
Tarım, ticaret, turizm yerlerde
sürünmektedir değerli arkadaşlarım. 
Buraya gelen AKP milletvekilleri çok
güzel şeyler söylüyorlar ama gerçek durum budur ve Trabzon her yerde vardır,
her yere katma değer sağlar. O nedenle biz diyoruz ki değerli milletvekilleri,
bize her yer Trabzon. 
Hepinizi sevgilerimle, saygılarımla
selamlıyorum.(CHP sıralarından alkışlar)
BAŞKAN – Teşekkür ederim.
V.- OTURUM BAŞKANLARININ
KONUŞMALARI
1.- Oturum Başkanı TBMM
Başkan Vekili Meral Akşener’in, Başkanlık Divanı olarak, Cumhuriyet Halk
Partisi Grup Başkan Vekili seçilen Ankara Milletvekili Levent Gök’ü
kutladıklarına ilişkin konuşması
BAŞKAN – Diğer arkadaşıma söz vermeden
evvel, Cumhuriyet Halk Partisi Grup Başkan Vekili seçilen Ankara Milletvekili
Sayın Levent Gök’ü hem şahsım hem Divan adına kutluyorum, başarılar dilerim.
Allah utandırmasın. (CHP ve MHP sıralarından alkışlar)
Gündem dışı ikinci söz, Suriye ve
Irak’tan gelen göçmenlere yapılan insani yardımlar hakkında söz isteyen Van
Milletvekili Sayın Kemal Aktaş’a aittir.
Buyurunuz Sayın Aktaş.
IV.- GÜNDEM DIŞI KONUŞMALAR(Devam)
A) Milletvekillerinin Gündem
Dışı Konuşmaları(DEVAM)
2.- Van Milletvekili Kemal
Aktaş’ın, Suriye ve Irak’tan gelen göçmenlere yapılan insani yardımlara ilişkin
gündem dışı konuşması
KEMAL AKTAŞ (Van) – Sayın Başkan,
değerli milletvekilleri; Suriye ve Irak’ta yaşanan savaş nedeniyle Türkiye’ye
gelen sivillerin durumuyla ilgili gündem dışı söz almış bulunmaktayım
Heyetinizi ve Meclis Genel Kurulunu saygıyla selamlıyorum.
Bilindiği gibi, 2011 yılının Mart
ayında Suriye’de başlayan olaylar kısa sürede iç savaşa dönüşmüş, yüzbinlerce
insan yaşamını yitirmiş, milyonlarca insan mülteci durumuna düşmüştür.
Kuşkusuz, bu göç dalgasının en trajik olanını IŞİD adlı vahşi örgütün katliam
tehdidine maruz kalan Ezidi Kürtler ve Kobanili Kürtler yaşadılar. Ben bugün
sayısı ve aldıkları kamu hizmetleri son günlerde sıkça tartışma konusu olan
Ezidi Kürtleri ve Kobanili kardeşlerimizin şu anda içinde bulundukları durumu
aktaracağım.
Bilindiği gibi, IŞİD adlı vahşi örgüt
savunmasız Ezidi Kürtlerinin yaşadığı Şengal bölgesine yönelmiş, bu bölgede
sayıları 700 bin civarında olduğu tahmin edilen Süryani, Türkmen, Alevi ve
Yezidi halkları komşu ülkelere göç etmek zorunda kalmışlardır. Bunlardan 20 bin
ila 25 bin kişi Türkiye sınırlarından giriş yapmışlardır. Gelen tüm göçmenler
“Suriyeli” ibaresiyle ifade edilmektedir. Türkiye’ye giriş yapan Ezidi nüfusuna
yönelik resmî olarak herhangi bir kampın açılmadığı, gelenlerin bölgedeki
akrabaları, belediyeler ve halkın imkânlarıyla barınmaya devam ettikleri
bilinmektedir. Suriye’de iç karışıklığın başladığı Mart 2011 tarihinden
günümüze kadar Türkiye’ye giriş yapan göçmen sayısı Afet ve Acil Durum Yönetimi
Başkanlığının verilerine göre yaklaşık 1 milyon 600 bin kişidir. Bu kişilerden
220 bin kişi geçici barınma merkezlerinde barındırıldılar. Aynı şekilde,
Kobani’ye IŞİD’in saldırılarının başladığı otuz dört gün içinde, Kaymakamlık
verilerine göre, Suruç ilçemize 190 bin kişinin geldiği, bunlardan 90 bin
kişinin kayıt altına alındığı, AFAD toplanma merkezlerinde ise 5 bin ila 6 bin
kişinin kaldığı belirtilmektedir.
Sayın Başkan, değerli milletvekilleri;
resmî kurumların sadece nüfus sayısıyla ilgili yayınladığı bu verilerin kendisi
bile bilgi kirliliği yaratmaktadır. Bu bilgiler doğruysa Kobani’den geldiği
söylenen 185 bin kişilik bir nüfusun durumunun ne olduğu ve nerede oldukları,
nasıl yaşamlarını sürdürdükleri belirtilmemektedir. Ancak, günlerdir Sayın
Başbakan ve Hükûmet yetkililerinin “200 bin Kobaniliye kucaklarımızı açtık,
onlara ev sahipliği yapıyoruz, yüzlerce tır dolusu yardım yaptık.”
söylemlerinin gerçeği yansıtmadığı aşağıdaki bilgilerden de anlaşılmaktadır. 
Bölgedeki belediyeler ve Türkiye
genelindeki duyarlı sivil toplum örgütlerinin ve halkın çabalarıyla 850 çadırda
15-20 bin kişinin barındığı, 600 çadırın da yine benzer katkılarla kurulmaya
çalışıldığı bölgedeki gönüllüler tarafından ifade edilmektedir. Cami avluları,
boş çiftlik evleri, parklar ve taziye evlerinde de binlerce insanın sağlıksız
koşullarda kaldıkları her gün basın-yayın organlarınca gündeme taşınmaktadır. 
Sivil toplum örgütleriyle bölgedeki
belediyelerin hizmetleri Suruç Belediyesi üzerinden gelen Kobanililere
ulaştırılmakta olup, bu kapsamda 18 bini köylerde, 32 bini de ilçe merkezinde
olmak üzere toplam 50 bin kişiye günlük hizmet verilmeye çalışılmaktadır. Bölge
insanımız ve Suruç halkı, şüphesiz, sofrasındaki son lokmayı da Kobani’den
gelen kardeşleriyle paylaşacak cömertliktedir. Bundan kimsenin kuşkusu
olmamalıdır. Ancak, gelen nüfusun kalabalık olması, Suruç gibi küçük ve
imkânları kısıtlı bir ilçenin ihtiyaç duyulan tüm hizmetleri sunmasını
zorlaştırmaktadır. Gelen Kobanililere sunulacak hizmetlerin sürdürülebilir ve
ulaşılabilir olması için kamu olanaklarının acilen seferber edilmesi
gerekmektedir. Suruç’ta devlet tarafından kurulan toplanma alanında kalan
Kobanili sayısının 5-6 bin kişi olduğu bilinmektedir. Hâlihazırda kış mevsimine
girmemize rağmen, bölgede kışa dayanıklı kalıcı barınma merkezleriyle ilgili
bir çalışma mevcut değildir.
(Mikrofon otomatik cihaz tarafından
kapatıldı) 
KEMAL AKTAŞ (Devamla) - Hükûmetin
Kobani’den gelenlere…
BAŞKAN – Teşekkür ederim Sayın Aktaş.
KEMAL AKTAŞ (Devamla) – Teşekkür ederim
Başkanım, son cümlemi bitireyim.
BAŞKAN – İşte öyle, usul öyle. Bitirin.
KEMAL AKTAŞ (Devamla) – Hükûmet,
bölgemizde yaşanan çatışma, iç savaş ve bağlantılı olarak gelişen göç
hareketlerini tersine çevirecek politikalar üretmek zorundadır. Rojava’daki
siyasi yapılanmalarla dostluk temelinde ilişkiler kurmalı, kısa vadede
Türkiye’ye gelen tüm göçmenlerin insani yaşam koşulları iyileştirilerek
uluslararası standartlara kavuşturulmalıdır. Unutmayalım ki sınırlarımızı
silahlarla değil, kuracağımız insani ve dostane ilişkilerle koruyabiliriz.
Hepinizi saygıyla selamlıyorum. (HDP
sıralarından alkışlar)
BAŞKAN – Teşekkür ederim.
Gündem dışı üçüncü söz, Ankara’da doğal
gaz abonelerinin yaşadığı problemler hakkında söz isteyen Denizli Milletvekili
Sayın Emin Haluk Ayhan’a aittir.
Buyurun Sayın Ayhan. (MHP sıralarından
alkışlar)
3.- Denizli Milletvekili Emin
Haluk Ayhan’ın, Ankara’da doğal gaz abonelerinin yaşadığı problemlere ilişkin
gündem dışı konuşması
EMİN HALUK AYHAN (Denizli) – Teşekkür
ediyorum Sayın Başkan.
Sayın Başkan, sayın milletvekilleri;
bugün, doğal gaz abonelerinin yaşadığı problemler hakkında gündem dışı söz
aldım. Bu vesileyle, yüce heyeti saygıyla selamlıyorum.
Değerli milletvekilleri,
özelleştirmenin temel iki amacı vardır: Biri, kamu işletmelerinde verimliliğin
artırılması, diğeri de rekabetin artırılmasıyla daha fazla katma değer
yaratılmasıdır. Kamu zararının önlenmesi diğer bir husustur, istihdamın
artırılması diğer bir amaçtır, serbest rekabetin sağlanması diğer bir amaçtır.
Siz kamu şirketini satacaksınız, özelleştireceksiniz; şirketin sahibi memnun
değil, müşteriler, vatandaş memnun değil, şirketi satan da şikâyetçi olmaya
başlamış, satış açısından sıkıntı başlamış. Böyle bir özelleştirme dünyanın
hiçbir yerinde yok. Böyle bir garabet ancak Türkiye Cumhuriyeti’nde olur ve AKP iktidarı döneminde AKP
hükûmetlerinin yaptığı nedir? Onay verdiği bir özelleştirmedir. 
Neticede, özelleştirmeden hiç kimse memnun değil. Hükûmetin
vatandaşı şirkete karşı koruyacağı yerde, vatandaşın elini kolunu bağlayıp
şirkete alan açmaya çalıştığını müşahede ettik. Özelleştirme İdaresi şirkete
bir imtiyaz tanımış mı? Hayır. Düzenleyici kurumun gelişmelerinden haberi var
mı? Hayır. Düzenleyici kurum vatandaşa belli miktarın üzerinde gaz satışının
yapılmadığını, benden, hem de o kurumun en yüksek makamındaki kurum yetkilisi
duyuyor. Hâlbuki zamdan önce doğal gazın belli bir miktarın üzerinde verilmediğini
Ankara’da herkes biliyordu. Buna ilave, vatandaş stokçulukla da suçlanıyor.
Vatandaşın zaten stok edecek hâli yok artı vatandaşın alacağı, yıllardır
ortalama tüketiminin ne olduğu da gayet net bir şekilde gözüküyor. 
Bir diğer husus, gecenin bir yarısında gazı bitecek, hayda!
Gidecek Maltepe’ye; taksi parası gazdan fazla tutacak, gaz almaya çalışacak, o
da verirlerse. 
Benim yaklaşık yirmi senedir ne aldığım belli, ortalaması
belli, ne kadar tükettiğim belli, vatandaşların da aynı şekilde. Vatandaşların
nasıl bir stokçuluk yapabileceği kanaatinde? Ciddi endişelerim var. Bunu bir
topluma anlatmaları lazım. 
Şimdi, vatandaş buna razı oldu. Zamlı tarifeden tanzim
satışını daha sonra, zamdan sonra aldı, yüzde 10 zam. Maliyeti vatandaşla
beraber herkes yüklendi. Ne yaptı? Zammı bekledi, aslı bekliyor, elbette diğer
vatandaşlar da bekleyecek. 
Arkasından, sayacınızın pili bitti diyelim. Adres
veriyorsunuz. “Bu adreste siz yoksunuz.” diyorlar. “Filanca yere gideceksiniz,
oradan da şu yapılacak, falanca yerde adresi düzelttireceksiniz.” Onlara şunu
söyledik: “Benim evim değişmedi, aynı yerde duruyor. Yeni bir
teknoloji de icat olmadı, bu evi kaldırıp başka bir yere götürmek mümkün
değil.” Sağ olsunlar epey gayretten sonra pili değiştirdiler, iş görenlere de teşekkür
ederiz bu kadar şeyden sonra. Bundan sonra ne yapacağız bilmiyorum. Serbest
rekabette paramızla gaz alacağız, vermiyorlar. Bu zamanda saatin pili
değişecek, sonra evin adresi sorulacak, ev durduğu yerde duruyor, siz evin
yerini beyan etmeye gideceksiniz. 
Ayrıca, eskiden, özelleştirmeden önce,
fiyat farkları hazinenin üzerinde bir şekilde kalıyordu. Epey günahını almışız
biz onların. Şimdi ne oluyor? Yaz zararı, pardon, yazma, vatandaş ödesin. 
Esnaf da şikâyetçi, akil adam
pozisyonundan onlar da fırsat bulmuşlar, esnafın doğal gaz borçlarının takside
bağlanmasını istiyorlar ama kimsede güven kalmamış.
Özelleştirme yapıyorsun. Niye?
“Rekabeti artırayım, kamu zararını ortadan kaldırayım, verimlilik artsın,
istihdam artsın, katma değer artsın, hizmete kalite gelsin.” diye. Vatandaş ise
gaz alamıyor parasıyla, zam yapıldıktan sonra alıyor. Düzenleme Kurumu
Başkanının da bundan haberi yok. Eskiden hazineye zarar yıkılıyordu, şimdi
vatandaşa yıkılıyor. Rekabet yok, kullanan ödüyor, istihdam artışı şüpheli,
katma değer artışı yok.
Özelleştirmeye dayanarak yaptığımız
kanunu hafife almayın, Meclisin mutabakatıyla geçmiştir.
Teşekkür ediyor, saygılar sunuyorum.
Teşekkür ederim Sayın Başkanım. (MHP
sıralarından alkışlar) 
BAŞKAN – Teşekkür ederim Sayın Ayhan.
60’ıncı maddeye göre 10 arkadaşımıza
söz vereceğim.
Sayın Halaman...
VI.- AÇIKLAMALAR
1.- Adana Milletvekili Ali
Halaman’ın, hastanelerde ve eczanelerde bulunmayan kanser ilaçlarıyla ilgili
mağduriyetin giderilmesi için çalışma yapılması gerektiğine ilişkin açıklaması
ALİ HALAMAN (Adana) – Sayın Başkanım,
teşekkür ederim.
Sayın Başkanım, son zamanlarda -bu
fukaralıktan da kaynaklanıyor- toplum çok müthiş fukaralaşıyor, fukaralaşırken
kanser hastalığı çoğalıyor. Dolayısıyla, sık sık telefon açıyorlar, “Bu kanser
ilacı ve muadili ilaç; biz bunları hastanelerde, eczanelerde bulamıyoruz.”
diyorlar. Dolayısıyla, ilgili bakanlık bu mağduriyetlerin giderilmesi adına bir
çalışma yaparsa memnun oluruz.
Teşekkür ederim.
BAŞKAN – Sayın Atıcı…
2.- Mersin Milletvekili Aytuğ
Atıcı’nın, Ahmet Taner Kışlalı’nın katledilişinin yıl dönümüne ve Hükûmetin,
uyguladığı ayrımcı politikalardan acilen vazgeçmesi gerektiğine ilişkin
açıklaması
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, dün, saygın yazar
ve bilim insanı Ahmet Taner Kışlalı’nın katledilişinin yıl dönümüydü. Radikal
dinci örgütlerin işlediği bilinen bu cinayetin ardından ders almak yerine,
gazeteciler, yazarlar, bilim insanları, sanatçılar, kısaca aydınlar üzerindeki
baskı giderek artmakta ve bu insanlar hedef gösterilmektedir. Fazıl Say’a
uygulanan sansür, Musa Kart’a istenen dokuz yıl on aylık hapis cezası bunlardan
sadece bazılarıdır. 
AKP’nin bu baskıcı ve kutuplaştırıcı
tutumu nedeniyle halk önce Gezi direnişiyle patlama noktasına gelmiş, şimdi de
doğu ve güneydoğuda ekilen düşmanlık tohumları yeşermiş ve insanlarımız
birbirini öldürmeye başlamıştır. Bu acil bir durumdur. Hükûmet kullandığı dili
derhâl düzeltmeli, barış dilini kullanmaya başlamalı ve uyguladığı ayrımcı
politikalardan acilen vazgeçmelidir. 
BAŞKAN – Sayın Öğüt…
3.- İstanbul Milletvekili
Kadir Gökmen Öğüt’ün, Ahmet Taner Kışlalı’nın katledilişinin yıl dönümüne ve
İstanbul’daki kayıp kaçak su oranlarının yüksekliğine ilişkin açıklaması
KADİR GÖKMEN ÖĞÜT (İstanbul) - Teşekkür
ederim Sayın Başkanım.
Ahmet Taner Kışlalı’nın katledilişinin
yıl dönümüydü dün, hâlâ failleri bulunamadı. Bu konuda iddialı olduğunu
söyleyen, “Bizim dönemimizde faili meçhul kalmadı.” diyen bir Hükûmete bunu
tekrar hatırlatmak istiyorum. Ahmet Taner Kışlalı’yı burada saygıyla anıyorum.
İstanbul’un kayıp kaçak su oranları son
derece şüphe çekicidir. Kayıp kaçak oranı 2009’da yüzde 24 seviyelerindeyken
2010’da yüzde 29’lara dayanmıştır. Son beş yıldır da kayıp kaçak oranında
azalma olmadığı belirtilmiştir. İlaveten, İSKİ’nin 2013 faaliyet raporlarına
göre, barajlardan arıtılarak şebekeye verilen her 100 litre suyun yaklaşık 30
litresi kaçak kullanımlarda kayboluyor ve bunlar faturalandırılamıyor, aynı
elektrikte olduğu gibi bunlar vatandaşın üstüne yük olarak biniyor. Gelişmiş
ülkelerde bu oran ortalama yüzde 7 iken İstanbul’da yaklaşık 4 katı. 
Suyun sanayi ve oteller başta olmak
üzere yoğun su tüketen bazı abonelerce usulsüz tüketildiği ve…
(Mikrofon otomatik cihaz tarafından
kapatıldı) 
BAŞKAN – Sayın Tüzel…
4.- İstanbul Milletvekili
Abdullah Levent Tüzel’in, Torun Center inşaatında yaşanan kaza sonrasında
inşaat sahipleri hakkında takipsizlik kararı verilmesine ilişkin açıklaması
ABDULLAH LEVENT TÜZEL (İstanbul) –
Sayın Başkan, teşekkür ederim.
İş cinayetlerini konuşmaya devam
ediyoruz. 6 Eylül gecesi Torunlar Gayrimenkul Yatırım Ortaklığının Torun Center
inşaatında asansör düşmesi sonucu 10 işçi hayatını kaybetmişti. Bugünkü
haberlere göre, açılan soruşturma sonucunda inşaat sahiplerine takipsizlik
kararı verilerek idari ve teknik personele bütün sorumluluk yüklenmiştir. Yani
işin sahibi, devleti yönetenler tarafından tanınan imtiyazla TOKİ arazisine bu
binayı kuranlar, cesetler üzerine basarak servet edinenler suçsuz, suçlu ise
işçiler, uzmanlar ve hizmet sunanlar olmuştur. Sermayenin işçi sağlığı ve
güvenliğine yaklaşımı sonucunda çıkartılan yasanın mantığı da aslında budur. 32
kat aşağıya çakılan asansörün denetiminin yapılmadığını, arızalı olduğunu bilen
ve bu nedenle de kendisi kullanmayan patron Aziz Torun hesap vermeden servetini
büyütmeye devam edecek ama on dakikalık göstermelik eğitimle… 
(Mikrofon otomatik cihaz tarafından
kapatıldı) 
ABDULLAH LEVENT TÜZEL (İstanbul) -
…asansör sorumluluğunu alan genç işçi Hıdır Ali Genç gibileri de hayatlarını
kaybetmeye devam edecek; bu hesap bitmeyecektir.
BAŞKAN – Sayın Doğru…
5.- Tokat Milletvekili Reşat
Doğru’nun, Tokat’taki pancar üreticilerinin sorunlarına ilişkin açıklaması
REŞAT DOĞRU (Tokat) – Teşekkür ederim
Sayın Başkanım.
Tokat ilinden Kazova, Zile, Kelkit,
Artova bölgesi pancar üreticileri bizleri arayarak pancar alım fiyatlarının
düşüklüğü ve şeker fabrikalarının özelleştirme kapsamından çıkarılmasının dile
getirilmesini istiyorlar. 
Pancar üretimi çok maliyetli olmasına
rağmen verilen fiyat çok yetersiz olmakta, maliyetleri bile
karşılanamamaktadır. Çiftçi zarar etmekte, icralarla karşılaşmaktadır. Ayrıca,
2015 yılı bütçe kanun tasarısı önümüzdeki günlerde Meclise gelecektir. Turhal
Şeker Fabrikası başta olmak üzere bütün şeker fabrikalarının özelleştirme
kapsamından çıkarılması, fabrikaların kapatılmaması ve pancar üretiminin reel
teşvikle devam ettirilmesi gerekmektedir. Halkın sesinin Hükûmetçe duyulmasını
bekliyor, Meclisi saygıyla selamlıyorum.
BAŞKAN – Sayın Erdemir…
6.- Bursa Milletvekili Aykan
Erdemir’in, Avrupa Birliği müktesebatıyla ilgili kanun teklif ve tasarılarının
Avrupa Birliği Uyum Komisyonunda da görüşülmesi gerektiğine ve bu konuda TBMM
Başkanı Cemil Çiçek’i göreve davet ettiğine ilişkin açıklaması
AYKAN ERDEMİR (Bursa) – Teşekkür ederim
Sayın Başkan.
17 Ekim 2014 tarihinde Avrupa Birliği
Uyum Komisyonunun 6 CHP’li milletvekili olarak Türkiye Büyük Millet Meclisi
Başkanı Sayın Cemil Çiçek’e bir mektup yazdık. Bu mektupta Türk Ceza Kanunu ve
Ceza Muhakemesi Kanunu’nda yapılmak istenen değişikliklere ilişkin teklifin
Avrupa Birliği Uyum Komisyonuna getirilmemesinden duyduğumuz endişeyi dile
getirdik. Avrupa Birliği müktesebatını doğrudan ilgilendiren pek çok kanun
teklif ve tasarısında olduğu gibi bir kez daha Avrupa Birliği Uyum Komisyonu baypas
edilmiştir. Avrupa Birliği 2014 İlerleme Raporu’nda da eleştirilen bu
uygulamada ısrarcı olmak yalnızca demokrasimize değil Avrupa Birliği üyelik
sürecimize de zarar vermektedir. 4847 sayılı Avrupa Birliği Uyum Komisyonu
Kanunu’nun 3’üncü maddesinin Avrupa Birliği mevzuatına uygunluğunu incelemek
olduğunu bir kez daha hatırlatır, Sayın Cemil Çiçek’i göreve davet ederim. 
Teşekkür ederim. 
BAŞKAN – Sayın Tanal…
7.- İstanbul Milletvekili
Mahmut Tanal’ın, atanamayan memur öğretmenlerin durumuna ilişkin açıklaması
MAHMUT TANAL (İstanbul) – Sayın Başkan,
teşekkür ederim. 
Memur öğretmenlerimiz bir günde
çıkarılan yönetmelik yüzünden öğretmen olarak atanamadılar. Peki, bu neye sebep
oldu? Günlerdir gazetelerde olan haberlere bakın, Samsun’da bir matematik öğretmeni
bu yönetmelik yüzünden öğretmenlik yapması gerekirken o okulda müstahdem olarak
çalışıyor, öğretmen odasında oturması gerekirken hizmetli odasında oturuyor.
Memur öğretmenlerimiz her gün arayıp bu kutsal mesleği yapmak istediklerini
söylüyorlar. Bu konuda Bakanlığa yazılı soru önergesi verdim, cevap dahi
vermediler. Bakanlıktan istirhamım: En kısa zamanda bu vatandaşlarımızın
mağduriyetini gidermelerini talep ediyorum. 
BAŞKAN – Sayın Çam…
8.- İzmir Milletvekili Musa
Çam’ın, Ahmet Taner Kışlalı’nın katledilişinin yıl dönümüne ve Torun Center
inşaatında yaşanan kaza sonrasında inşaat sahipleri hakkında takipsizlik kararı
verilmesine ilişkin açıklaması
MUSA ÇAM (İzmir) – Teşekkürler Sayın
Başkan. 
İzmir milletvekili, Kültür Bakanı
Profesör Doktor Ahmet Taner Kışlalı’nın katledilişinin 15’inci yılında kendisini
saygıyla ve rahmetle anıyor, ailesinin acılarını bir kez daha paylaşıyoruz. 
Sayın Başkan, Mecidiyeköy’de bugün 10
işçinin canını alan asansör cinayetinde soruşturma tamamlanmış bulunuyor.
Torunlar Gayrimenkul Yatırım Ortaklığına ait inşaatta meydana gelen bu
cinayette şirket yönetim kurulu başta olmak üzere, Aziz Torun, Yunus Emre
Torun, Mehmet Torun olmak üzere 9 kişi hakkında ne yazık ki 10 kişinin ölümüne
sebebiyet verme suçunda takipsizlik kararı verildi. Böylece, cinayet her daim olduğu
gibi, patronlara yani asıl işverenlere değil, yöneticilere ve ölenlere
çıkarılıyor. Diğer taraftan, olayları kapatmak ve ailelere davayı takip
etmemeleri için yüksek, astronomik rakamlar teklif edildiği şirket tarafından
açık ve net bir şekilde görülmektedir. 
BAŞKAN – Sayın Sarıbaş…
9.- Çanakkale Milletvekili
Ali Sarıbaş’ın, okullardaki branş öğretmeni açıklarına ilişkin açıklaması
ALİ SARIBAŞ (Çanakkale) – Sayın Başkan,
okulların açılmasının üzerinden uzun bir süre geçmesine karşın hâlâ birçok
okulda branş öğretmenlerinin olmadığı, açığın devam ettiği görülüyor. Mail ve
telefonlardan gelen öğretmen açığı bilgisi doğru mudur, doğru ise hangi
branşlarda ne kadar öğretmen açığı vardır? Çanakkale’deki okullarda öğretmen
açığı ne zaman giderilecektir? Bir taraftan, 300 binin üzerinde atama için söz
verdiğiniz öğretmenlerimiz var iken bu açığın kapatılmaması nedendir? Atama
bekleyen öğretmenlerimizin kısa bir süre içerisinde atama umudu var mıdır?
Yoksa, bu öğretmenlerimize, başınızın çaresine bakın bir şey yapmayız mı
diyorsunuz? O zaman, her yıl binlerce mezun veren öğretmen okullarımızın
öğrenci almasının gereği var mıdır? Yok ise, o zaman bu okulları kapatmayı
düşünüyor musunuz?
BAŞKAN – Sayın Demir…
10.- Muğla Milletvekili
Nurettin Demir’in, okul müdürü atamalarında yaşanan sorunlara ilişkin
açıklaması
NURETTİN DEMİR (Muğla) – Teşekkür
ederim Sayın Başkan.
Millî Eğitimde her gün kanunsuzluklar,
yolsuzluklar, yoksulluklar devam etmektedir. Okul müdürü atamalarında yaşanan
torpiller, bu kez, ilk defa ve yeniden görevlendirilecek olan okul müdürlerine
uygulanan sözlü sınavlarla devam ediyor. Muğla’da okul müdürlüğünü kazanan
isimler, daha mülakat yapılmadan belli. Millî Eğitim Müdürlüklerinden gelen
listeler, komisyon başkanları aracılığıyla diğer komisyon üyelerine bildiriliyor
ve listelerde yer alan isimlerin mülakatı kazanması sağlanıyor. Muğla’da
müdürlük mülakatında Komisyon Başkanı Milas ilçe Millî Eğitim Müdürünün,
komisyonunun göreve başlamasından önce komisyon üyelerine “İlçe millî eğitim
müdürleri kimler’e çalışmak istediklerini belirlediler, hatta kimin hangi okula
atanacağı belirlendi. Biz de bu isimlere bu puanları vereceğiz.” dediği iddia
ediliyor. Yaşanan bu hukuksuzluğu onaylamayan komisyon üyesi Ali Öğütveren…
(Mikrofon otomatik cihaz tarafından
kapatıldı) 
BAŞKAN – Gündeme geçiyoruz.
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır, okutuyorum: 
VII.- BAŞKANLIĞIN GENEL
KURULA SUNUŞLARI
A) Meclis Araştırması
Önergeleri
1.- İstanbul Milletvekili
Mustafa Sezgin Tanrıkulu ve 23 milletvekilinin, olimpiyat oyunlarında ortaya
çıkan başarısızlıkların nedenlerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1073)
08/10/2012
Türkiye Büyük
Millet Meclisi Başkanlığına
AKP iktidarının başarısız
politikalarının bir örneğini de spor alanında yaşamaktayız. Londra Olimpiyat
Oyunları’na geçen yıllara oranla yüksek bir katılım sağlanmasına rağmen ortaya
çıkan sonuç tamamen bir fiyaskodur. Spor alanında tüm yetkilerin Gençlik ve
Spor Bakanlığına devredilmesine rağmen Bakanlıkça, devlet politikaları yerine
aile politikaları geliştirilmiş ve kazanan tek başarı hısım akraba torpilleri
olmuştur. 
Olimpiyatlarda ortaya çıkan başarısız
tablonun nedeni, olimpiyat oyunları öncesi Bakanlığın, kamuoyunun tüm
uyarılarına kulak tıkayarak başarılı sporcuların uzaklaştırılma, ülkemizde her
alanda olduğu gibi spor alanında da hısım akraba torpilinin, disiplinsiz
çalışma düzeninin yaygınlaştırmasıdır. Yaşanılan bu fiyaskonun şanssızlıkla
izah edilmesi; sırf hısım akraba kazansın şeklinde oluşturulan düzen sonucunda
imkânsız hâle gelmektedir.
Kamuoyunda oluşan ortak kanaat,
olimpiyatlarda yarışacak düzeyde yetenekli olan çocukların erken yaşta
keşfedilmesini sağlayacak bir devlet politikası olmamasıdır. On yıl gibi uzun
bir süredir iktidar olan AKP'nin spor ile ilgili henüz bir devlet politikası
geliştirememesi de her alanda olduğu gibi spor alanında da basiretsizliğinin
bir sonucudur. Ayrıca çocuklarımızın Millî Eğitim Bakanlığına bağlı olmasına
rağmen spor dallarının tamamen Gençlik ve Spor Bakanlığına devredilmesi
başarısızlığı tetikleyen önemli bir etkendir. Çocuklarımıza yatırım yapmak
yerine ithal sporculara yönlenmesi, okul bünyesinde spor kulüplerinin
kurulamaması da altyapı çalışmalarına önem verilmediğinin çarpıcı bir
örneğidir. Maalesef AKP iktidarının sadece yandaşı düşünme politikaları
nedeniyle okullarımızda spor ortamı bilinçsizce yok edilmiştir. Uzmanlar
olimpiyat başarısı için “aile, okul, genç" üçgeninin ivedilikle kurulması
gerektiğini belirtmektedirler.
Üç tarafı denizlerle çevrili bir ülkede
dereceli bir yüzücü dahi çıkaramamış olmamız spor alanında yaşadığımız
acizliğin bir göstergesidir. Bunun en temel nedeni eğitim politikalarının
plana, geleceğe ve başarıya yönelik olmamasındandır. Okullarımızda çocukların
kabiliyetli olduğu sporu yapabileceği fiziki mekânlar bulunmamaktadır.
Türkiye'deki 60 bine yakın okulların sadece yüzde 7'sinde spor salonu
bulunmaktadır. Başarılı olabilmek ve ülkemizin bayrağını olimpiyat oyunlarında
sürekli dalgalanabilir kılmak için bu olumsuzlukların giderilmesi, altyapı
koşullarının sağlanması, eğitim politikalarının geleceğe ve başarıya yönelik
belirlenmesi, çocuklarımızın başarılı olmalarını engelleyen bürokratik
engellerin kaldırılması gerekmektedir.
Çocuklarımız yoğun sınav maratonları
altında ezdirilmekte ve âdeta yaşlarının üstünde büyük bir psikolojik yarışa
sokulmaktadır. Zamanlarının çoğunu sınav stresleriyle dershanelerde geçiren
yetenekli çocuklarımız bu nedenle keşfedilememekte ve bunun sonucunda
yetenekler kaybolup gitmektedir. Tüm dünyada uygulanan başarılı öğrencilere
burs programları bulunmaktadır. Başarıyı özendiren ve yeteneklerin
değerlendirilmesi adına bu uygulamanın yaygınlaştırılması son derece önemlidir.
Bu uygulama yoluyla küçük yaşta çocuklarımızın yetenekleri keşfedilip
desteklenerek ailelerin geçim kaygıları giderilebilir ve böylece başarılı
çocuklarımız süreklilik kazanan spor eğitimleri ile birlikte ülkemizi tüm
dünyada temsil edebilecektir.
Olimpiyat oyunlarında ortaya çıkan başarısızlıkların
nedenlerinin araştırılması, spor başarılarının önünde bulunan engellerin tespit
edilmesi, spor alanlarında başarılı olunabilmesi adına uygun devlet
politikalarının belirlenmesi ve uygulanması için Anayasa’mızın 98'inci, Türkiye
Büyük Millet Meclisi İç Tüzük’ünün 104 üncü ve 105'inci maddeleri gereğince
Meclis araştırması açılması için gereğini saygılarımızla arz ederiz.
1) Mustafa Sezgin Tanrıkulu (İstanbul)
2) Aylin Nazlıaka (Ankara)
3) Celal Dinçer (İstanbul)
4) İhsan Özkes (İstanbul)
5) Umut Oran (İstanbul)
6) Ahmet İhsan Kalkavan (Samsun)
7) İlhan Demiröz (Bursa)
8) Doğan Şafak (Niğde)
9) Ali Serindağ (Gaziantep)
10) Mehmet Ali Ediboğlu (Hatay)
11) Mehmet Şeker (Gaziantep)
12) Ali Haydar Öner (Isparta)
13) Candan Yüceer (Tekirdağ)
14) Namık Havutça (Balıkesir)
15) Mahmut Tanal (İstanbul)
16) Mehmet Hilal Kaplan (Kocaeli)
17) Özgür Özel (Manisa)
18) Kadir Gökmen Öğüt (İstanbul)
19) Nurettin Demir (Muğla)
20) Mustafa Serdar Soydan (Çanakkale)
21) Hasan Ören (Manisa)
22) Haydar Akar (Kocaeli)
23) Gürkut Acar (Antalya)
24) Ali Sarıbaş (Çanakkale)
2.- Bitlis
Milletvekili Hüsamettin Zenderlioğlu ve 21 milletvekilinin, Bitlis ilinde
yaşanan faili meçhul cinayetlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1074)

08/10/2012
Türkiye Büyük Millet Meclisi Başkanlığına
Bitlis
ilinde faili meçhul cinayetlerin, kayıpların, köy boşaltma ve yakmalarının
yoğun olarak yaşandığı 1987-2000 yılları arasında görev yapan başta vali,
kaymakam, üst düzey askerî komutanlar, emniyet müdürleri, polis amirleri ile
faili meçhullere yakınlarını kurban verenlerin kurulacak bir Meclis araştırma
komisyonunda dinlenilmeleri, faillerinin ortaya çıkarılarak yargılanmaları için
Anayasa’nın 98’nci, Meclis İç Tüzük’ünün 104 ve 105’inci maddeleri gereğince
bir Meclis araştırması açılmasını arz ve teklif ederiz. 
1)
Hüsamettin Zenderlioğlu (Bitlis)
2)
Pervin Buldan (Iğdır)
3)
İdris Baluken (Bingöl)
4)
Sırrı Sakık (Muş)
5)
Murat Bozlak (Adana)
6)
Halil Aksoy (Ağrı)
7)
Ayla Akat Ata (Batman)
8)
Hasip Kaplan (Şırnak)
9)
Emine Ayna (Diyarbakır)
10)
Nursel Aydoğan (Diyarbakır)
11)
Altan Tan (Diyarbakır)
12)
Adil Zozani (Hakkâri)
13)
Esat Canan (Hakkâri)
14)
Sırrı Süreyya Önder (İstanbul)
15)
Sebahat Tuncel (İstanbul)
16)
Mülkiye Birtane (Kars)
17)
Erol Dora (Mardin)
18)
Ertuğrul Kürkcü (Mersin)
19)
Demir Çelik (Muş)
20)
İbrahim Binici (Şanlıurfa)
21)
Nazmi Gür (Van)
22)
Özdal Üçer (Van)
Gerekçe:
Osmanlı
Devleti’nin son yılları ve Türkiye Cumhuriyeti’nin kuruluşundan bu yana devam
etmekte olan Kürt sorunu ve sorunun çözümüne yönelik ciddi hiçbir adımın
atılmamış olması; sorunun var olduğu günden bu yana Türkiye halklarının
enerjisini, canını, malını, demografisini tahrip etmektedir. Kürt sorununa
“asayiş olayı” şeklinde bakış açısı onlarca isyanın vücut bulmasına neden
olmuştur. Bu isyanların büyük bir kısmı yerel isyanlar olmakla birlikte son
otuz yıla damgasını vurmuş olan ve “eski devlet başkanları, cumhurbaşkanları,
devlet yöneticileri” gibi devleti üst düzeyde temsil eden kişilerce de kabul
edilen özellikle son ve en büyük Kürt isyanı olarak da PKK'nin başlattığı
silahlı mücadele ülkenin son otuz yılında köklü değişikliklere neden olmuştur. 
Ekonomik ve sosyal kayıplar başta olmak
üzere ülke insanlarının demografik olarak büyük zarar gördüğü bu savaş
sırasında devlet güçlerinin 1987 yılından 2000'li yılların başlarına kadar
“gayri nizami harp teknikleri” olarak da adlandırılan kirli savaş yöntemlerine
başvurduğu bilinmektedir. Gayri nizami harp teknikleri çerçevesinde yürütülen
ve kamuoyunda "kirli savaş" olarak da bilinen bu dönem içerisinde
17.500 faili meçhul cinayet ve kayıp, 5 binden fazla köyün boşaltılarak 3
milyondan fazla insanın zorunlu göçe tabi tutulmasına yol açmıştır. Ayrıca, söz
konusu dönemde ordu harcamaları 150 milyar dolar, korucuların maaşları için
harcanan 450 milyon dolar, Avrupa İnsan Hakları Mahkemesi'nin Türkiye'ye
kestiği ceza 21 milyon doları bulmuştur.
Bu denli yoğun hak ihlallerinin
yaşandığı 1987-2000 yılları arasında Bitlis ili ve ilçeleri de büyük zarar
görmüş, yüzlerce köy boşaltılmış, binlerce kişi zorla yerlerinden
ettirilmiştir. Bu dönemde gayri nizami harp tekniklerinin kullanılması ile
birlikte faili meçhul cinayetlerde de gözle görülür bir artış yaşanmıştır.
Faili meçhul cinayetlere ve kayıplara kurban gidenlerin genel niteliklerine
bakıldığında; o dönemde devlet güçlerinin hedef olarak gördüğü, PKK'ye lojistik
ve psikolojik destek sağladıkları düşünülen kişiler ve köylüler ile Kürt
işadamı, gazeteci, yazar, siyasetçi, aydın, sendikalı kamu çalışanı ve
üniversite öğrencisi oldukları görülecektir. Gerek emekli askerler gerek eski
üst düzey devlet görevlileri ile devlet yöneticileri, 90'lı yıllarda
gerçekleşmiş olan faili meçhulleri dönemin gerekliliği olarak görmüş, devletin
bundan başka çaresinin olmadığını sıklıkla dile getirmektedirler. Üst düzey
devlet yöneticilerin de aksini iddia edemediği genel bir kabul hâline gelen
"Faili meçhul cinayetler, devletin bilgisi ve devlet görevlilerinin emri
dışında gerçekleştirilemez." görüşü çeşitli vesilelerle söz konusu
kişilerce basın yayın ve medya organlarında dile getirilmiştir. Örneğin, emekli
Oramiral Atilla Kıyat faili meçhullerle ilgili yaptığı açıklamada, 1990'lı
yıllarda işlenen cinayetlerin emir komuta zinciri dâhilinde işlenmiş
olabileceğine inandığını belirtmiştir. Bununla birlikte, bundan birkaç ay önce
kontrgerilla faaliyetleri içerisinde bulunmuş, adı son olarak Susurluk
Skandalı'na karışmış eski Özel Harekât mensubu Ayhan Çarkın, faili meçhul
cinayet emirlerinin geldiği komuta merkezi olarak Tansu Çiller, Doğan Güreş,
Mehmet Ağar ve İbrahim Şahin'i işaretletmiştir. Eski Özel Harekâtçı Çarkın’ın
sözleri, İbrahim Şahin tarafından da ellerinde "öldürülecek Kürt iş
adamları listesi" bulunduğunu çeşitli mahkemelerdeki duruşmalarda ve medya
organlarında ayan beyan ilan etmiştir.
Yukarıda adı geçen kişiler ve kişilerin
aldıkları görevler göz önünde bulunduğunda, 17.500 faili meçhulün işlendiği bir
ülkenin yönetiminin bu kayıp ve katliamlardan bihaber olduğu söylenemez;
aksine, bu cinayetlerin üstlerde iletilen emirler doğrultusunda
gerçekleştirilmiş olduğu ayan beyandır. Bu doğrultuda, 1987-2000 yılları
arasında faili meçhullerin yoğunlaştığı Bitlis ilinde görev yapan başta vali,
kaymakam, üst düzey askerî komutanlar, Emniyet Müdürleri, polis amirleri ile
faili meçhullere yakınlarını kurban verenlerin kurulacak bir Meclis Araştırma
Komisyonunda dinlenilmeleri, faillerinin ortaya çıkarılıp yargı huzuruna çıkarılarak
suçlu olanlar hakkında gerekli cezanın verilmesini sağlamak elzemdir. Hukuk
devleti olduğu iddiasını ulusal ve uluslararası her platformda yüksek sesle
dile getiren Türkiye Cumhuriyeti devleti ve Türkiye Büyük Millet Meclisinin
ilerleyen dönemlerde bir daha böylesi acı olayların yaşanmamasını sağlamak
tarihî görevi gereğidir. Bu nedenle biz, aşağıda imzası bulunanlar, yukarıda
gerekçesi açıklanan istem doğrultusunda, bir Meclis Araştırma Komisyonu
kurulmasını istemekteyiz.
3.- HDP Grubu adına Grup Başkan
Vekili Bingöl Milletvekili İdris Baluken’in, cezaevlerinde yaşanan sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1075)
08/10/2012
Türkiye Büyük
Millet Meclisi Başkanlığına
Türkiye
cezaevlerindeki sorunlar çözülmediği ve siyasi talepler yerine getirilmediği
için tutsaklar, açlık grevleri, bedenlerini ateşe vermek ve toplu isyan yoluyla
siyasal talepleri görünür kılmak, cezaevi koşullarına yönelik farkındalık
yaratmak amacıyla, geçmişten günümüze kadar eylemler düzenlenmektedir. 12 Eylül
2012 tarihinde siyasal taleplerini gündemleştirmek amacı ile başlayıp bugün
itibariyle 34 cezaevinde 300'ü aşkın tutsağın katılımı ile süresiz dönüşümsüz
açlık grevi eylemi devam etmektedir. Söz konusu süresiz dönüşümsüz açlık grevi
eylemlerinin getireceği can kayıplarının önüne geçmek ve tutsakların siyasal
taleplerindeki çözümsüzlüğün derinleşmesini önlemek için birinci derecede
sorumlu olması ve çözüm bulunacak yer olması hasebiyle, TBMM'nin çözüme dair
yol haritası çıkarması amacıyla, Anayasa’nın 98’inci, TBMM İçtüzüğü’nün 104 ve
105'inci maddeleri uyarınca, Meclis araştırması açılmasını arz ederim.
İdris Baluken
HDP Grup Başkan
Vekili
Gerekçe:
Cezaevlerinde yaşanan sorunların
çözümsüzlüğündeki derinleşme, işkencelerin artması ve tutsakların siyasal
taleplerinin dikkate alınmaması, tutsakları, seslerini duyurabilmek için açlık
grevleri, bedenlerini ateşe verme ve toplu isyan eylemlerine yönlendirmektedir
çünkü tutsakların seslerini duyurabilecekleri başka bir yol bulunmamaktadır.
1980 askerî darbesinin ürünü olan
Diyarbakır 5 No.lu Cezaevinde uygulanan insanlık dışı uygulamalara karşın,
tutsaklar bu uygulamaların diğer cezaevlerine yayılmaması, genelleşmemesi,
cezaevindeki işkence koşullarının yoğunlaştığının ve siyasal taleplerinin anti
demokratik ve hukuk dışı yollarla bastırıldığının ülkeye ve dünya kamuoyuna
duyurulması amacıyla bedenlerini ateşe verme gibi birçok eylem türünü ortaya
koymuştur. Mazlum Doğan, Ferhat Kurtay, Necmi Öner, Mahmut Zengin ve Eşref
Anyık bu baskı politikalarına karşı bedenlerini ateşe vererek politik içerikli
bir eylem tarzı geliştirmişlerdir. Diyarbakır 5 No.lu Cezaevinde yaşananlar
otuz yılı aşkın süredir toplumsal bellekten silinmemiş ve o dönemki siyasal
talepler hâlâ çözülememişken gelinen bu süreçte; yine 1999 yılında Ulucanlar
Cezaevinde ölüm orucu, 2000 yılında insanlık dışı müdahaleleri içeren Hayata
Dönüş Operasyonu, öncesinde 20'ye yakın cezaevinde ölüm orucu, daha sonraki
süreçte Ümraniye Cezaevinde aynı eylem tarzı ve en son olarak Urfa Cezaevinde
13 tutsağın ölümüne yol açan isyan eylemleri gerçekleşmiştir. Tüm bu
cezaevlerinde ortaya çıkan siyasi eylemlerin temel amacı politik ve sosyal
içerikli mesajlar barındıran taleplerin ortaya konmasıdır.
12 Eylül 2012 tarihinde süresiz,
dönüşümsüz açlık grevi eylemlerine katılan tutsakların talepleri; İmralı
Cezaevinde bulunan PKK Lideri Sayın Abdullah Öcalan üzerindeki 430 günü aşan
tecridin son bulması, Sayın Öcalan'ın Kürt meselesinde rolünü yerine getirmesi
için gerekli adımların atılması, ana dilde eğitim önündeki tüm engellerin
kaldırılmasıdır. Türkiye'de Kürt meselesinin çözümü ve demokratikleşme
sürecinin başlatılmasıyla doğrudan ilgili olan bu taleplerin zaten TBMM'nin
irade koymakta geç kaldığı talepler olduğu da açık bir şekilde ortadadır.
Tutsakların bu eylemleriyle ortaya koydukları siyasi taleplerin Türkiye'deki
toplumsal ve siyasal barışa giden yolları açacak nitelikte olduğunu belirterek,
geçmiş dönemde cezaevlerindeki eylemlerde ortaya çıkan ölümlerin tekrar
yaşanmaması amacıyla bir Meclis araştırması açılmasını talep ediyoruz.
BAŞKAN –
Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır. 
Halkların
Demokratik Partisi Grubu’nun İç Tüzük’ün 19’uncu maddesine göre verilmiş bir
önerisi vardır; okutup işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu
Önerileri
1.- HDP Grubunun, Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Mersin Akkuyu’da kurulması
planlanan nükleer güç santralinin bölgeye ve insan sağlığına zararlarının tüm
boyutlarıyla araştırılarak alınması gereken önlemlerin belirlenmesi amacıyla
verilmiş olan Meclis araştırması önergesinin (10/821) ön görüşmelerinin, Genel
Kurulun 22 Ekim 2014 Çarşamba günkü birleşiminde yapılmasına ilişkin önerisi 
22/10/2014
Türkiye Büyük Millet Meclisi
Başkanlığına
Danışma
Kurulunun 22/10/2014 Çarşamba günü (Bugün) yaptığı toplantısında, siyasi parti
grupları arasında oy birliği sağlanamadığından, grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
İdris Baluken
Bingöl
Grup Başkan Vekili
Öneri:
Türkiye Büyük
Millet Meclisi gündeminin “Genel Görüşme ve Meclis Araştırmasına Dair Ön
Görüşmeler” kısmında yer alan (10/821) numaralı Mersin Akkuyu'da kurulması
planlanan nükleer güç santralinin bölgeye ve insan sağlığına zararlarının tüm
boyutlarıyla araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergelerin görüşülmesinin Genel
Kurulun 22/10/2014 Çarşamba günlü birleşiminde birlikte yapılması önerilmiştir.
BAŞKAN –
Halkların Demokratik Partisi Grubu önerisinin lehinde ilk söz, Mersin
Milletvekili Sayın Ertuğrul Kürkcü’ye aittir.
Buyurunuz Sayın
Kürkcü. 
ERTUĞRUL KÜRKCÜ
(Mersin) – Sayın Başkan, sevgili arkadaşlar, Mersin’de inşa girişimi hâlinde
bulunan -aslında bunu da net olarak bilmiyoruz- Akkuyu Nükleer Santrali’nin
çevre etki değerlendirilmesi yapılmadığı hâlde, halkla yapılan görüşmeler
tamamlanmadığı hâlde yapılmış gibi kabul edilerek, yetkililer bu nükleer
santral inşasını sürdürüyorlar. 
Biz, bununla
ilgili olarak Orman Bakanlığına da bir soru önergesi sunduk. Orman Bakanlığı bu
soru önergesine verdiği yanıtta dedi ki: “Aslında ön izin gibi şeyler yoktur;
dolayısıyla burada nükleer santralle ilgili herhangi bir şey yapılamaz. Fakat
biz Orman Bakanlığı olarak, nükleer santral arazisinde madencilikle ilgili
olarak çevre etki değerlendirmesi kabulünü sunduk. Dolayısıyla burada
madencilik yapılmaktadır, nükleer santral yapılmamaktadır.” Şimdi, tabii, bir
nükleer santral inşa alanında madencilik işleri yapılıyor olması da bir tuhaf.
Herhâlde yanlış bir yönlendirmeyle burayı kazarak uranyum bulmayı düşünüyorlar
ama Türkiye sınırları içerisinde uranyum yok, hepimiz bunu biliyoruz. O nedenle
ben bu cevabın da aslında problemin hem idari yönden hem siyasi yönden birkaç
katlı olduğunu gösterdiğini düşünüyorum.
Şimdi, evet, böyle, burada bir usul
meselesi var ama işin esasına bakalım. Esasen Halkların Demokratik Partisi
olarak biz Türkiye'deki bütün ekolojik direniş hareketlerinin üzerinde
birleştiği gibi, dünyadaki bütün ekolojik mücadele meselelerinin başında yer
aldığı gibi nükleer santrallerin yapımının aslında öngörülen ihtiyaçlarla
herhangi bir ilgisi olmadığını, bunun insan sağlığına, çevreye, gelecek
kuşaklara büyük bir kirlilik mirası bırakacağını, kötü etkilerde bulunacağını söyleyerek,
bir felaketin kapısını açacağını söyleyerek karşı çıkıyoruz. Ancak büyük bir
talihsizlik eseri olarak bugün Başbakanın bir konuşmasını gördük. Başbakan
şöyle şeyler söylüyor -inanılır gibi değil- diyor ki: “Biz acaba niye dünyada
bu kadar geri kalmışız? Sadece bir Avrupa ülkesinde, Fransa’da 58-60 nükleer
santral var, Japonya’da 100-130’u belki aştı. Biz hâlâ bekliyoruz. İnşallah
2023’te bu santralleri devreye sokacağız ve emir verdim, yüzde yüz millî bir
nükleer santral de ben yaptıracağım.”
Şimdi, gerçeklerin bu kadar
saptırıldığı bir başka konuşma ben duydum desem yalan olur çünkü hepimiz
dünyada olan bitenleri görüyoruz. Özellikle Fukuşima NükleerSantrali
kazasından sonra Japonya bu ülkede kurulu olan 54 nükleer santralden 52’sini
kapattı ve geçtiğimiz yıl hiçbir enerji sıkıntısı olmadı ama Başbakan bir de
endazesiz atıyor. 100-130 nükleer santral Japonya’da olduğunu söylüyor. Belki
de bu, Japon nükleer santral endüstrisinin dünyanın başka yerlerinde, dünya
halklarının başına açtığı belanın toplamıdır ama Japonya’da bu kadardı ve
bundan Japonya vazgeçti.Almanya nükleer santrallerinin 2020’ye kadar tamamen
devreden çıkartılmasını karar altına aldı. İsviçre 2034’e kadar 5 reaktörünü
kapatacak. Belçika 2016-2025 arasında nükleer programını tamamen ortadan
kaldıracak. Brezilya 2030’a kadar yapmayı öngördüğü 4 nükleer santral inşa
planını iptal etti ve dünyadaki genel trend nükleer enerjiden cayma, bununla
herhangi bir biçimde ilişki kurmama yönünde. 
Bunu yapanların, bunu önerenlerin
örneğin, Ahmet Davutoğlu’ndan ya da Türkiye'nin nükleer siyasetine yön
verenlerden daha ahmak olduklarını düşünmek için hiçbir sebep yok çünkü
dünyanın belli başlı, kalabalık ve endüstriyel gelişmede önde olan ülkeleri
için bu nükleer santraller kendilerinden cayılabilir, ikame edilebilir şeyler
ise Türkiye gibi bu yola hiç girmemiş olanlar için çok daha mümkündür bundan
vazgeçmek. Ama bu nükleer santral tutkusunun, işin aslını isterseniz, enerji
açığını kapatmakla da bir ilgisi yoktur çünkü herkes biliyor ki enerji açığının
kapanması için devreye sokulması düşünülen bu nükleer santrallerin kendileri en
büyük enerji tüketicisidir. Soğutulmaları için neredeyse ürettiklerine yakın
enerji tüketmek gerekmektedir. Çevreye verdiği zarar, deniz sularının
ısınmasına yol açmaları da bahsi diğer. Fakat daha gülüncü –ister istemez
gülünç diyorum- Sayın Davutoğlu yüzde yüz millî bir santral yapacağım diyor. Ya
nasıl yapacaksınız yüzde yüz millî bir santrali? Eğer Akkuyu’da kazdığınız madenden
uranyum bulursanız belki yapabilirsiniz. Fakat Türkiye nükleer santrallerin
başlıca yakıtı olan uranyumu üretmez. Dolayısıyla, temel yakıtını dışarıdan
aldığınız bir santralin yüzde yüz millî olduğunu söylemek insanla alay etmek
gibidir. Adalet ve Kalkınma Partisi hükûmetlerinin millîlikle ilgili takıntıları,
esasen dünyadaki genel trendlere sırtlarını çevirmekle ilgilidir. Yani, millî
felaketleri, millî bir başarı gibi gösterme belagatidir AKP sözcülerinin
ağzındaki. Yüzde yüz millî hiçbir şey yoktur ve olamaz zaten bugünkü dünyada.
Önemli olan, bu ülkede yaşayan, yüzde yüz T.C. yurttaşı olanların sağlıklarını,
haklarını, geleceklerini ve yüzde yüz bize ait olan bu toprağın, denizin,
havanın korunmasını sağlayacak mısınız, sağlamayacak mısınız? Mesele budur. Ama,
kafaya takılmıştır ve illa ki bir nükleer güç sahibi olunacaktır. Sebep? Sebep,
aslında bütün gelişmenin gerisinde kalmış ülkelerin kendisiyle şişinen
yöneticilerinin kafalarına taktığı şeydir. Pakistan’daki durum neyse, İran’daki
durum neyse, Hindistan’daki durum neyse Türkiye’deki de odur; elinde bir
nükleer silah üretmeye yetecek kapasitede bir bilgi ve teknoloji bulundurmak,
icabında komşularına ve başkalarına aba altından sopa göstermek, “bombayı
patlatırım” tehdidiyle bölgesel egemenlik ve güç peşinde koşmak. Tesadüf
değildir, dünyanın bütün gelişmiş endüstrileri nükleer santrale arkalarını
dönerken bunlara yetişememe telaşı içerisindeki yerel egemenlerin, yerel
ağaların, bölgelerinde ağalık peşinde koşanların nükleer silah peşinde koşması.
O nedenle, kimse bize inandıramaz, nükleere olan bu tutkunun enerji açığını
kapatmayla, Türkiye’nin iktisadi kapasitesinin, enerji kapasitesinin çoğaltılmasını
sağlamakla ilgili olduğuna. Böyle bir şey söz konusu değil. Eğer böyle olsaydı,
acil durum planı olarak Türkiye’nin elektrik potansiyelleri üzerine on
yıllardır çalışan Elektrik Mühendisleri Odasının önerilerine kulak
kabartırdınız. Kayıp kaçak oranlarını düşürdüğünüz zaman Türkiye’nin hâlihazır
enerji açığı denilen şeyin tamamının bir seferde ortadan kalkacağını
görürdünüz. O zaman bizi “Enerji açığımız var.” diye nükleer santrallere razı
etmek için ikide bir elektrikleri kesip büyükşehirleri karanlıkta bırakıp ondan
sonra nükleer lobileri reklama davet etmezdiniz. O nedenle, biz yol yakınken
Meclisimiz bu işe el koysun istiyoruz. Çünkü, bu nükleer merakı Türkiye’nin
başına sadece bir enerji kapasitesinin, yenilenebilir enerji kapasitesinin
israfı, bunun yerine kaynakların asla ekonomik olmayan, nükleer santraller gibi
tehlikeli, sadece Türkiye’ye değil bütün dünyaya bir kaza hâlinde zarar verme ihtimali
söz konusu olan enerji kaynaklarıyla uğraşmaktan vazgeçmesi, bunların peşinde
koşmasının önlenmesi için Meclisimizin duruma el koyması gerek. Bütün usullere
uyulmuş da olsaydı, ÇED usullerine, diğer usullerine, ihale usullerine uyulmuş
da olsaydı, aslında bu nükleer politikadan vazgeçilmesi gerekirdi. Bütün
mesele, sanayiye, kalkınmaya, gelişmeye, ilerlemeye nasıl baktığınızla
ilgilidir. Doğayla dost, doğayla barışık bir biçimde kendi halklarınızın sağlık
ve kaderiyle ilgili bir planlama mı yapacaksınız, yoksa sermaye sahiplerinin ve
kudret sahiplerinin peşinde koştuğu, gücü aceleye getirilmiş, muazzam
imkânların heder edildiği santrallerle mi? Buna Meclisimiz karar vermeli ve bu
araştırmayı bir an önce başlatmalıdır. 
Hepinizi sevgi ve saygıyla selamlıyorum.

Teşekkür ederim. (HDP ve CHP
sıralarından alkışlar)
BAŞKAN – Teşekkür ederim Sayın Kürkcü. 
Halkların Demokratik Partisi Grubu
önerisinin aleyhinde ilk söz, Mersin Milletvekili Sayın Mehmet Şandır’a aittir.

Buyurun Sayın Şandır. (MHP sıralarından
alkışlar) 
MEHMET ŞANDIR (Mersin) – Sayın Başkan,
değerli milletvekilleri; öncelikle yüce heyetinizi saygıyla selamlıyorum. 
Evet, usulen aleyhinde, İç Tüzük şekil
şartı gereği 2 lehte, 2 aleyhte olmak gibi bir zorunluluk var.
Milliyetçi Hareket Partisi olarak biz
de nükleer santrallerle ilgili özellikle de Mersin’in Gülnar ilçesinin
Büyükeceli beldesindeki Akkuyu Nükleer Santrali’yle ilgili bir Meclis araştırma
komisyonun kurulmasını talep ediyoruz. Bizim de bu yönde 2011’in 24 Martında
burada bu yönde bir araştırma önergesi gündeme alınsın konuşmamız olmuş. Ben
tüm parti gruplarının, herkesin bu yöndeki taleplerinin, bu yöndeki
hassasiyetlerinin, itirazlarının dikkate alınarak bu konuyla ilgili bir
araştırma komisyonunun kurularak, korkuların, endişelerin, ithamların,
iddiaların Meclis tarafından araştırılıp topluma bilgi verilmesini çok gerekli,
çok değerli buluyorum, özellikle Hükûmet açısından çok değerli buluyorum. Kendi
halkına rağmen, millete rağmen; milletin korkularına, itirazlarına ve endişelerine
rağmen hayır da yapsanız sonucu şere ulaşır. Onun için, bu komisyonun
kurulmasını biz de talep ediyoruz, bu yöndeki taleplere de Milliyetçi Hareket
Partisi olarak destek veriyoruz, bunu sözlerimin başına ifade etmek istiyorum. 
Değerli arkadaşlar, Mersin’in Gülnar
ilçesi… Hiç oraları gördünüz mü bilmiyorum. Gidip görmenizi tavsiye ederim.
Hatta, Mersin Milletvekili olarak hepinizi, herkesi, bu konuya ilgi duyan
herkesi davet ediyorum. Gelin, misafirimiz olun. 
Değerli arkadaşlar, kamera gösterir mi
bilmiyorum, topluma ulaşır mı bilmiyorum, şu cennet köşesini lütfen bir
seyredin. İnanınız ki Türkiye’nin hemen tüm kıyılarını biliyorum. Ben Orman
Yüksek Mühendisi olarak buralarda da, bu dağlarda çalıştım. İnanınız ki
Türkiye’nin birçok güzel yeriyle yarışacak, daha da güzel, el değmemiş bir
cennet köşe bu Akkuyu Nükleer Santrali’nin yapılacağı Büyükeceli koyları. 4
koy. Nükleer santral kurmaya tahsis ettiğimiz ve burada kanun çıkartarak, tüm
usul ve teamüllere aykırı bir şekilde kanun çıkartarak ihalesiz olarak Ruslara
tevdi ettiğimiz bu cennet köşe gerçekten hepimizin ortak değeri. Burada nükleer
santralden elde edeceğimiz kamusal faydanın belki de çok daha fazlasını
turizmden elde edebiliriz, burayı koruyarak elde edebiliriz. Ben 24 Mart
2011’de de söylemiştim, iktidarlara inat yakışmaz, kör inat yakışmaz. Bir inat
uğruna, bu cennet köşede nükleer santral yapacağız inadına saplandınız.
Değerli milletvekilleri, karar sizin
kararınız, hesabı siz vereceksiniz. İktidar partisinin değerli yetkililerine
sesleniyorum, sayın milletvekilleri ilgiyle dinliyorlar, AKP Grubu tıklım
tıklım dolu, eyvallah, bir şey söylemiyorum, ilgilerine teşekkür ediyorum!
AYTUĞ ATICI (Mersin) – Hayal, hayal.
MEHMET ŞANDIR (Devamla) – Ama, iktidar
bunun hesabını bu millete verecek.
Değerli milletvekilleri, bakın, oranın
insanı olarak size söylüyorum, o dağlarda yaşayan, dişiyle tırnağıyla, çoluk
çocuğuyla rızkını kazanmaya çalışan o insanlara haksızlık yapıyorsunuz. “Zulüm”
demiyorum ama inat ederseniz zulme dönüşen bir haksızlık yapıyorsunuz. O
insanlar bu nükleer santralle ilgili iddialardan, endişelerden, ifade
edilenlerden büyük tedirginlik duymakta, korkuyor “Ne olacak benim yaşam
hakkım?” 
Mesela, yine bu sene yakın tarihte,
6’ncı ayın 4’ünde bir soru önergesi verdim Sayın Hükûmete, Tarım Bakanlığına,
dedim ki: “Buradaki üreticilerin nükleer santralin çevresindeki 200
kilometrelik alanda üretilen gıda ürünlerine, tarım ürünlerine ‘Nükleer kalıntı
vardır.’ logosunu yapıştırması bir usulmüş, bir kararmış, bir hukuki
zorunlulukmuş. Bunun üretime, bu tarım ürünlerinin ihracatına vereceği zarar
burada yaşayan insanları çok ciddi endişelendirmekte ve tedirgin etmektedir.
Böyle bir şey var mı Sayın Hükûmet?” Verdikleri cevap ilgisiz: “Mevzuatımızda
böyle bir husus yok.” diyor. Bunun hiçbir değeri yok, hiçbir karşılığı yok.
Orada yaşayan insan korkuyor, diyor ki: “Benim ürettiğim tarım ürünleri,
narenciyem, sebzem, meyvem…” Yani, tekrar ediyorum, değerli milletvekilleri,
her biriniz bir bölgeden geldiniz, her bölgenizin güzellikleri var, zorlukları
var eyvallah ama benim Mersin’in Toros Dağlarındaki insanın emeğini çilesini
gidip görün lütfen. Karadeniz’deki Sayın Bayraktar, çay üretirken, orada fındık
üretirken hangi zorlukları yaşıyorsa, Toros Dağlarının Yörükleri, Türkmenleri
de inanınız ki o taşın arasında –toprak yok- dişiyle, tırnağıyla rızkını
kazanmaya çalışıyor. Ama kazandığı bu rızkı, bu emeği siz “Enerji üreteceğiz,
nükleer santral yapacağız, güçlü olacağız, büyük devlet olacağız.” diye korkuya
salarsanız bunun adı zulüm olur zulüm. O insanlar korkuyorlar, diyorlar ki: “Bu
nükleer santral bizim ürünlerimize, emeğimize zarar verir mi? Bu nükleer
santralin kuruluş aşamasında veya işletilmesinde bir arıza olduğunda
Çernobil’de olduğu gibi, efendim, işte bu son, Japonya’da yaşanan Fukuşima’da olduğu
gibi ölüm getirir mi?” Bunu soruyor insanlar. E, şimdi, bunların araştırılarak,
bu soruların cevapları verilerek toplumu bilgilendirsek, toplumu ikna etsek iyi
olmaz mı değerli milletvekilleri? Bunun için Mecliste bir komisyon kursak kime
ne zararı olur? Bu Meclis hemen her konuda birçok komisyon kurdu ve toplumsal
karşılığı olan, toplumu ilgilendiren konuları araştırdı, soruları
cevaplandırdı, doğru yanlış, topluma bilgi verdi. Böyle bir komisyon kurmayı
yıllardır istiyoruz sizden, Mersin adına istiyoruz, Türkiye adına istiyoruz ama
Sayın Hükûmet burada yok, AKP Grubu sayın yöneticileri yok, milletvekilleri ne
yapsın, ne desin? Dolayısıyla sizi milletime şikâyet ediyorum ama milletin
derdi büyük, evdeki bulgurdan olmak korkusuna size destek veriyor ama sizi
Allah’a şikâyet ediyorum. Milletin korkusunu izale etmeden, milletin rızalığını
almadan, o dağlarda yaşayan insanların endişelerini bertaraf etmeden, onların
rızalığını almadan yapacağınız her hayır şerre ulaşır ve bunun hesabını Allah’a
verirsiniz. Nükleer santral gereklidir, değildir; Milliyetçi Hareket Partisinin
duruşunu her defa ifade ettik, dedik ki: Güçlü devlet olmak, bu coğrafyada
güçlü olabilmek için hem enerjiye hem nükleer teknolojinin bilgisine sahip
olmak gerekir. Bunun için nükleer santraller olabilir, Milliyetçi Hareket
Partisinin görüşü olarak ama ben orada değilim. Ben Mersin Milletvekiliyim,
Mersin’de bu santralin yapılacağı yeri biliyorum. Cennetten bir köşe, gözümüz
gibi koruduk değerli milletvekilleri burayı. Ben 1970’lerde çalıştım. Burayı
köylümüz de korudu, yerleşim yapmadı, tarla yok burada, açma yok. Burası
turizme tahsis edilecek dört tane koy, cennetten birer köşe ama götürüp de
buraya nükleer santrali koyup burayı insanlar için cehenneme dönüştürme
hakkınız yok. Bu, iktidar olmak değildir. Bu doğru icraat değildir ama ne ise
gerekçeniz, bunu yapmaktaki inadınızın gerekçesi ne ise bunu halka anlatalım.
Bunun için, gelin, bir Meclis araştırma komisyonu kuralım, birlikte çalışalım,
sizin tezlerinizi de millete götürelim, bizim karşı tezlerimizi de millete
götürelim. Söz konusu olan eğer milletin hayatıysa, insanın hayatıysa buna
saygı göstermek hepimiz için bir farizadır, bir şarttır, bir mecburiyettir.
Bunu size hatırlatmak istiyor ve ben, bu komisyonun kurulmasını, Milliyetçi
Hareket Partisi olarak sizlerden talep ediyor, desteğinizi rica ediyorum. 
Hepinize saygılar sunarım. Teşekkür
ederim. (MHP, CHP ve HDP sıralarından alkışlar)
BAŞKAN – Teşekkür ederim Sayın Şandır. 
Halkların Demokratik Partisi Grubu
önerisinin lehinde son söz Mersin Milletvekili Sayın Ali Rıza Öztürk’e aittir.
Buyurunuz Sayın Öztürk. (CHP
sıralarından alkışlar) 
ALİ RIZA ÖZTÜRK (Mersin) – Sayın
Başkan, değerli milletvekilleri; Halkların Demokratik Partisinin Mersin
Akkuyu’da kurulması öngörülen nükleer güç santralleriyle ilgili verdiği Meclis
araştırma önergesi üzerinde söz aldım, Hepinizi saygıyla selamlıyorum.
Değerli milletvekilleri, kategorik
olarak nükleer santrallere karşı olup olmamak bir yana, öncelikle Akkuyu’da
kurulması öngörülen bu nükleer güç santralinin yer seçimi bakımından ve orada
kullanılan teknoloji bakımından ve Rusya’yla yapılan anlaşma bakımından karşı
çıkılması gereken bir durum olduğunu söylemek istiyorum.
Bir kere teknoloji bakımından orada,
WWER-1200 teknolojisi dediğimiz bir teknoloji öngörülüyor. Bu teknoloji dünyada
henüz işletmeye alınmamış, çalıştırılmamış bir teknolojidir. 23’üncü Dönemde bu
konuyla ilgili bu Parlamentoda görüşlerimizi dile getirdik ve 100 civarında
soru önergesi verdim. Sayın Bakan soru önergelerine ya hiç yanıt vermedi ya da
doğru yanıt vermedi. Bunlar bilim adamlarının denetiminden geçmiş soru
önergeleriydi. 
WWER-1200 teknolojisinin güvenilir bir
teknoloji olmadığı Rusya’da eyalet mahkemesinin verdiği kararla sabittir. Bu
konudaki mahkeme kararını da ben bu kürsüde gösterdim, okudum. 
Şimdi, o zaman AKP’li arkadaşımız dedi
ki: “Efendim, bu, dünyada işletmeye alınmış bir teknolojidir.” Sonunda iş
karakolluk oldu mahkeme karar verdi. Davayı ben kazandım, AKP’li arkadaşımız
kaybetti. 
Enerji Bakanlığının Türkiye Atom
Enerjisi Kurumunun elimde bir yazısı vardır: “İlgide kayıtlı yazınızda
belirtilen WWER-1200 tip reaktörlerinin işletimde olan bir modeli
bulunmamaktadır.” Demek ki dünyada şu anda Akkuyu nükleer santralinde kurulmaya
çalışılan model dünyada henüz işletmeye alınmış, denenmiş bir model değildir.
Santral işine ilk giren ülkeler genellikle nükleer santrallerde denenmiş,
işletme tarafından test edilmiş modelleri öngörmektedirler. Bu yönüyle, bir
kere, burada çıkabilecek problemlerin çözümü konusunda Türkiye zaten deneyimsiz
olduğu gibi Rusya’nın dışındaki ülkelerin bu problemleri çözebilme olanağı
yoktur. 
Yine, burada, yapılan anlaşma aslında
bir yap-işlet-devret anlaşması değil, yap-işlet anlaşmasıdır. Tamamen Rusya
tarafından kaleme alınmış, İngilizce bir metin olarak verilmiş. Bizim Türk
yetkililerin eline de verilmiş, denmiş ki: “Bunun Türkçesini tercüme edin,
nereden geçirirseniz geçirin ve bunu getirin onaylayalım.” Onlar da Rusya’nın
istediği gibi o anlaşmayı imzalamışlar. Ben, Akkuyu’da nükleer santral yapımına
ilişkin bu anlaşmanın, bu Meclis tarafından onaylanan o anlaşmanın -o tarihte
de söyledim- Türkiye’ye ihanet anlaşması olduğunu bu kürsüden söyledim ve
bugüne kadar gelişen olaylar beni haklı çıkardı. Dolayısıyla, anlaşma,
alışveriş karşılıklı olur; bir veriş vardır, bir alış vardır. Anlaşmanın
içeriğini okuduğunuz zaman tamamen ülkeden veriş var ama ülke adına alış yok.
Ama Rus şirketler adına belki bir kârlı durum söz konusu olabilir. 
Dolayısıyla, teknoloji yanlış,
teknolojinin güvenilirliği, nükleer güç santrallerinde aranan güvenilirlik yok.
Yine, dediğim gibi, anlaşma tek taraflı, tamamen Rusya’nın hâkimiyeti, buram
buram Rus hâkimiyeti kokan bir anlaşma. 
Öbür taraftan, yer seçimi… Değerli
arkadaşlarım, şimdi, burada, Akkuyu nükleer santralinin yapılacağı yer
Akdeniz’in ortası, turizmin çok canlı olduğu bir bölge. Türkiye’deki turizm
gelirinin yarıdan fazlası Akdeniz Bölgesi’nden elde edilmektedir. Burada,
tarımsal etki değerlendirme hesaplanmamıştır, turizme
etkisi dikkate alınmamıştır.
Yine, Akdeniz’in suyunun sıcaklığı
31-32 derecedir normal koşullarda. Oysa, teknik olarak, bu nükleer güç
santrallerine verilen soğutma suyunun sıcaklığı 28 derece civarındadır. Denize
şarj edilirkenki sıcaklık ise en fazla Amerika’da Kaliforniya eyaletinde 31-32
santigrat derece civarındadır. Bu şunu göstermektedir: Normal, standart olarak
bizim çıkış suyundan alacağımız -veriş sıcaklığımız- normalde nükleer
santrallerin çıkışından aldığımız sıcaklıktır. Oysa 31-32 derece verdiğinizde o
34-35 derece olarak çıkacaktır, deniz hayatını mahvedecektir. Efendim, denizi
kirletmezmiş. Bunların hiçbirisi doğru değil değerli arkadaşlarım.
Şimdi, bağımlılıkla ilgili, bu nükleer
güç santralleri, nükleer enerji yapılırsa bağımlılığımızı azaltacakmış. 
Değerli arkadaşlarım, şimdi, enerjide
biz yüzde 80 oranında Rusya’ya bağımlıyız doğal gaz ve petrol bakımından.
Şimdi, nükleer santraller bakımından bu da devreye girerse bu bağımlılık yüzde
90’ları bulacak.
Şimdi, bakın, bugünün Başbakanı Sayın
Davutoğlu Başbakan Başdanışmanıyken -Dışişleri Bakanı değilken- Council on
Foreign Relations’a bir mülakat veriyor, Rusya’ya enerjideki bağımlılığımızın
-üstelik o tarihte henüz nükleer ve gaz dağıtım bağımlılıklarımız söz konusu
değil- ne denli kısıtlayıcı rol oynadığını yalın biçimde ifade ediyor. Diyor ki
Sayın Dışişleri Bakanımız: “Bu ülkeyle, Rusya’yla olan ilişkilerimiz başka
ülkelerle olan ilişkilerimize benzemez çünkü bizim bu ülkeyle, Rusya’yla
ilişkilerimiz, Türk-Rus ilişkileri, Danimarka-Rus, Norveç-Rus, Kanada-Rus ilişkileri
gibi olmaz. Bir başka Avrupa ülkesi Rusya’ya karşı izolasyonist politikalar
izleyebilir. Türkiye bunu yapabilir mi? Sizden Türkiye'nin coğrafi koşullarını
anlamanızı rica ediyorum. Rusya’yı ekonomik olarak izole ederseniz Türkiye bunu
kaldırabilir mi? Ne yazık ki bu gerçeği kabul etmek zorundayız. Türkiye
Rusya’ya enerjide yüzde 75-80 oranında bağımlıdır. Bir Rus-Amerikan veya bir
Rus-NATO çatışması istemiyoruz.” Bunu Davutoğlu söylüyor.
Değerli arkadaşlarım, görüldüğü gibi,
bu öngörülen nükleer santral AKP iktidarının söylediği gibi ucuz bir enerji
kaynağı değil, güvenilir bir enerji kaynağı değil, temiz bir enerji kaynağı
değil; otuz beş kırk yıl önce alınmış bir lisansa dayalı olarak yapılmaya
çalışılan bir enerji kaynağı.
Şimdi, otuz beş sene önce buraya lisans
veren Profesör Doktor Tolga Yarman bugün gelinen noktada bunun yanlış olduğunu
söylüyor, “Çünkü o tarihte bir Ecemiş fay hattı, o bölgeden derinliği
bilinmiyordu.” diyor. Hepimiz biliyoruz ki Fukuşima’da meydana gelen patlama,
bir dalma batma -hocam da orada zaten, jeofizikçi- kuşağının yol açtığı olay
sonucunda meydana gelen tsunamidir. Şimdi, burada da Ecemiş fay hattı bir kere
derin iniyor. Bir de Antalya’dan Dörtyol’a kadar giden bir dalma batma kuşağı
var. Bütün bunlar değerlendirilmeden, buna daha önce karşı olmasına rağmen
siyasi iktidarın bugün bunu yapmaya kalkması doğru değildir. 
Akkuyu’da nükleer santral yapma
girişimleri bir evin misafir odasına tuvalet yapmakla eş anlamlıdır. Ha bir
evin misafir odasına tuvalet yapmışsınız ha Akkuyu’ya santral kurmuşsunuz;
bunun başka hiçbir yanı yoktur. 
Ben bütün bu bilgileri kategorik olarak
nükleer santrallere karşı ya da yanında olma anlayışını bir kenara bırakarak
söyledim, teknik olarak söyledim. Bugün dünyada nükleer santrallerden kaçış
başlamıştır. Japonya’da bile Başbakan patlama sonucunda başını iki elinin
arasına almış, düşünmüştür ve bugün sizin örnek verdiğiniz nükleer santrallerin
pek çoğu 70’li yıllarda yapılan santrallerdir. Bence bu sevdadan vazgeçmek
lazım. 
(Mikrofon otomatik cihaz tarafından
kapatıldı) 
ALİ RIZA ÖZTÜRK (Devamla) – Mersin
halkına kıymayın. 
Saygılar sunuyorum. (CHP sıralarından
alkışlar) 
BAŞKAN – Teşekkür ederim Sayın Öztürk. 
Halkların Demokratik Partisi Grubu
önerisinin aleyhinde son söz Şanlıurfa Milletvekili Sayın Mahmut Kaçar’a
aittir. 
Buyurun sayın Kaçar. (AK PARTİ
sıralarından alkışlar) 
MAHMUT KAÇAR (Şanlıurfa) – Sayın
Başkan, saygıdeğer milletvekilleri; HDP grup önerisi aleyhine söz almış
bulunuyorum. Bu vesileyle yüce Meclisi saygıyla selamlıyorum. 
Değerli arkadaşlar, hepinizin bildiği
gibi ülkemiz, elektrik enerjisi talebi artışında dünyada 1,5 milyarlık Çin’den
sonra 2’nci, Avrupa’da da 1’inci sırada yer alan bir ülke. Özellikle son on
yıldaki ekonomik büyümeye paralel olarak Türkiye’de 2002 ila 2013 yılları
arasındaki yaklaşık enerji ihtiyacının 3 kat arttığını değerlendirdiğimizde,
Türkiye’nin 2023 vizyonu çerçevesi içerisinde yaklaşık olarak enerji
ihtiyacının yıllık yüzde 7 oranındaki artışla birlikte 2023 yılında 500 milyar
kilovata ulaşacağı öngörülmektedir. 
Türkiye bütün yenilenebilir enerji
kaynaklarıyla ilgili çok önemli yasal düzenlemeler yapmış olmasına rağmen bugün
itibarıyla Türkiye elektrik üretimimizin yaklaşık yarısını doğal gazdan ve
toplam enerjinin yüzde 72’sini ise ithalatla karşılamakta. Türkiye’nin şu anda
yerli enerji kaynaklarından enerji ihtiyacını karşılama oranı ise yüzde 28
oranında. Türkiye yüzde 72’lik ithalattaki enerji talebinde doğal gazın yüzde
98’ini, petrolün yüzde 92’sini, kömürün ise yüzde 20’sini ithal etmekte ve yaklaşık
olarak Türkiye’nin ödemiş olduğu yıllık maliyet 60 milyar dolar civarında.
Türkiye’nin, bütün yapılan yasal düzenlemelere rağmen hidrolik, rüzgâr
enerjisi, jeotermal, biyokütledeki bütün potansiyelini kullandığımızda dahi
2023 yılındaki toplam enerji talebinin ancak yüzde 50’sini karşılayabilecek
duruma gelmekteyiz. 
Ülkemizin nükleer enerjiyle ilgili ilk
teşebbüsü 1950’li yıllarda başladı. 1950’li yıllarda Güney Kore’yle birlikte
başlamış olduğumuz bu nükleer enerji girişimimiz noktasında, maalesef, Türkiye
daha ilk nükleer enerjiyle ilgili çalışmaları 2010 yılında başlatırken bizimle
birlikte başlayan Güney Kore şu anda 22 nükleer santralini faaliyete geçirmiş,
23’üncü nükleer santralini faaliyete geçirmeyle ilgili çalışmalarını ise devam
ettirmektedir. 
Bunu yalnızca nükleer enerjiye ihtiyacı
olan, dışa bağlı olan ülkelerde değil, petrol ve doğal gaz noktasında dünyanın
en zengin ülkelerinde de nükleer enerjiyle ilgili çok önemli hamleler
yapıldığını görme imkânına sahibiz. Şu anda dünyanın en büyük petrol ve doğal
gaz üreticisi olan Amerika Birleşik Devletleri, Birleşik Arap Emirlikleri gibi
ülkelerde bile, şu anda Amerika’da 5, Birleşik Arap Emirlikleri’nde ise -ki
dünyanın en büyük, malumunuz, petrol ve doğal gaz üreticisi ülkelerinden biri-
2 nükleer enerji santrali inşaatı devam etmekte.
Bizden önceki değerli arkadaşlarımız,
özellikle Japonya’daki nükleer kazadan bahsettiler. Doğrudur, Japonya’daki
Fukuşima kazası nedeniyle Japonya birçok nükleer santralini kapattı ama bu
kapatmalara karşılık, şu anda Japonya’nın yaklaşık 17 adet yeni nükleer
santrali tekrardan açma noktasında bir çalışma içerisinde olduğunu da buradan
hatırlatmamız gerekiyor. 
Nükleer santralleri elbette ki
çevreden, tarımdan ve turizmden ayrı değerlendirme imkânına sahip değiliz ama
dünyadaki örneklere baktığınızda, Amerika Birleşik Devletleri’ndeki bir nükleer
santralin Amerika Birleşik Devletleri’nin en büyük vilayetlerinden biri olan
New York’a uzaklığı yaklaşık 61 kilometre. Yine, elektrik enerjisi ihtiyacının
yaklaşık yüzde 75’ini karşılayan ve 58 nükleer santralle dünyada en fazla
nükleer santrale sahip olan ülkelerden biri olan Fransa’nın yaklaşık 1.000
kilometre uzunluktaki bir nehir üzerinde yaklaşık 14 adet nükleer güç
santraline sahip olduğunu ve bu santralin soğutma suyunu nehirden alıp
tekrardan nehire verdiğini, buna rağmen bu nehir suyunun sulamada
kullanıldığını, denize döküldüğü yerde balık tutulduğu ve yüzüldüğü bilgisini
de yine yüce Meclisimizle paylaşmayı önemsiyorum. Yine, Fransa’da yaklaşık 14
nükleer santralin bulunduğu bu nehir vadisinde yaklaşık 30 adet dünya kültür
mirası listesindeki turizme hitap eden yerlerin olduğu bilgisini de özellikle
sizinle paylaşmayı önemsiyorum. Yani burada, nükleer santrallerin olduğu
ülkelerde veya bölgelerde tarımsal ürünlerin ihracatıyla ilgili bir problem
olduğu veya turizmle ilgili bir sıkıntı olduğu gibi yaklaşımların, dünyadaki
örneklerle ortaya konulmaktadır ki bunların gerçeklikle ilgili bir karşılığının
olmadığı ortada çünkü şu anda Fransa dünyada en fazla turist çeken ülkelerin
başında. 
ÇED raporu olayına gelince, Akkuyu
özelinde 2011 yılında Çevre Bakanlığına ÇED başvurusu yapılmış, hazırlanan ÇED
raporu Çevre Bakanlığına sunulmuş ve Çevre Bakanlığı ilk önce raporun formatını
incelemiş ve raporlardaki formatlarda bazı düzeltme taleplerinde bulunmuştur.
Ardından 2 kez inceleme ve değerlendirme toplantıları yapılmış, İnceleme ve
Değerlendirme Komisyonu üyesi kurumların belirledikleri eksiklikler tamamlanmış
ve ÇED’le ilgili nihai kararın bu yıl içerisinde verilmesiyle ilgili son
çalışmalar yasal prosedürlere uygun bir şekilde tamamlanmıştır.
Sonuç olarak, ülkemiz açısından nükleer
enerji bir ihtiyaçtan öte bir zorunluluktur. Önemli olan, bu konuda ileri
teknolojinin kullanılması ve güvenliğin ön planda tutulmasıdır. Mersin Akkuyu
Nükleer Santral Projesi başta olmak üzere şu anda Türkiye’de planlanan bütün
nükleer santrallerin bu temel bakış içerisinde ele alındığını tekrardan
hatırlatıyor, yüce Meclisi saygıyla selamlıyorum. (AK PARTİ sıralarından
alkışlar)
MEHMET DOĞAN KUBAT (İstanbul) – Karar
yeter sayısı…
BAŞKAN – Karar yeter sayısı arayacağım.
III.-YOKLAMA
(CHP sıralarından bir grup
milletvekili ayağa kalktı)
LEVENT GÖK (Ankara) – Yoklama istiyoruz
efendim.
BAŞKAN – Peki, tamam.
Yoklama talebi vardır.
Sayın Gök, Sayın Tanal, Sayın Susam,
Sayın Eyidoğan, Sayın Bayraktutan, Sayın Işık, Sayın Atıcı, Sayın Özkoç, Sayın
Çam, Sayın Tayan, Sayın Pavey, Sayın Akar, Sayın Genç, Sayın Küçük, Sayın
Köktürk, Sayın Haberal, Sayın Keskin, Sayın Ekşi, Sayın Öztürk, Sayın Aygün.
Yoklama için iki dakika süre veriyorum
ve yoklamayı başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime beş dakika ara veriyorum.
Kapanma
Saati:15.28
İKİNCİ OTURUM
Açılma Saati:
15.37
BAŞKAN: Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
----0----
BAŞKAN – Sayın
milletvekilleri, Türkiye Büyük Millet Meclisinin 7’nci Birleşiminin İkinci
Oturumunu açıyorum.
Halkların Demokratik Partisi Grubu
önerisinin oylamasından önce istem üzerine yapılan yoklamada toplantı yeter
sayısı bulunamamıştı. 
III.-YOKLAMA
BAŞKAN – Şimdi yoklama işlemini
tekrarlayacağım.
Yoklama için üç dakika süre veriyorum
ve yoklamayı başlatıyorum. 
(Elektronik cihazla yoklamaya
başlandı)
LÜTFÜ TÜRKKAN (Kocaeli) – Pusulaları
okuyalım. Hayır, hayır, sahte pusula yazmayın.
AYTUĞ ATICI (Mersin) – Efendim, süre
bitti, artık almayın.
(Elektronik cihazla yoklamaya devam
edildi)
BAŞKAN – Evet, kapandı. Verin bakayım,
şunları okuyayım ben.
181 burada var, elimizde de var. 
Boş yere telaş yapmayın, şimdi onları
da okuyacağım.
Osman Aşkın Bak? Burada.
Sayın Burhan Kuzu? Burada.
Sayın Gürsoy Erol? Burada.
Tamam, 181 burada, 3 burada, 184; bu iş
tamam.
LÜTFÜ TÜRKKAN (Kocaeli) – Mükerrer
olabilir.
BAŞKAN - Evet, toplantı yeter sayısı
vardır.
VIII.- ÖNERİLER (Devam)
A) Siyasi Parti Grubu
Önerileri (Devam)
1.- HDP Grubunun, Türkiye
Büyük Millet Meclisi gündeminin “Genel Görüşme ve Meclis Araştırması
Yapılmasına Dair Öngörüşmeler” kısmında yer alan, Mersin Akkuyu’da kurulması
planlanan nükleer güç santralinin bölgeye ve insan sağlığına zararlarının tüm
boyutlarıyla araştırılarak alınması gereken önlemlerin belirlenmesi amacıyla
verilmiş olan Meclis araştırması önergesinin (10/821) ön görüşmelerinin, Genel
Kurulun 22 Ekim 2014 Çarşamba günkü birleşiminde yapılmasına ilişkin önerisi
(Devam)
BAŞKAN – Halkların Demokratik Partisi
Grubu önerisini oylarınıza sunuyorum: Kabul edenler… Kabul etmeyenler… Kabul
edilmemiştir.
Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
2.- MHP Grubunun, Mersin
Milletvekili Ali Öz ve arkadaşları tarafından, kadına yönelik şiddetin
artmasının nedenlerinin araştırılarak alınması gereken önlemlerin belirlenmesi
amacıyla 30/4/2014 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 22 Ekim 2014 Çarşamba günkü
birleşiminde sunuşlarda okunarak görüşmelerinin aynı tarihli birleşiminde
yapılmasına ilişkin önerisi 
22/10/2014
 Türkiye Büyük
Millet Meclisi Başkanlığına
Danışma Kurulunun 22/10/2014 Çarşamba
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını arz ederim.
Oktay Vural
İzmir
MHP Grup Başkan
Vekili
Öneri
30 Nisan 2014 tarih ve 5058 sayı ile
TBMM Başkanlığına vermiş olduğumuz Mersin Milletvekili Ali Öz ve arkadaşlarının
kadına yönelik şiddetin artmasının nedenlerinin araştırılarak alınması gereken
önlemlerin belirlenmesi amacıyla verdiği Meclis araştırma önergemizin
22/10/2014 Çarşamba günü (bugün) Genel Kurulda okunarak görüşmelerin bugünkü
birleşimde yapılması önerilmiştir.
BAŞKAN – Birleşime on dakika ara
veriyorum, grup başkan vekillerini de mümkünse arkaya rica ediyorum, birer çay
ikram edeceğim.
Kapanma Saati:
15.43 
ÜÇÜNCÜ OTURUM
Açılma Saati:
15.57
BAŞKAN : Başkan
Vekili Meral AKŞENER
KÂTİP ÜYELER:
Bayram ÖZÇELİK (Burdur), İsmail KAŞDEMİR (Çanakkale)
----0----
BAŞKAN – Sayın milletvekilleri, Türkiye
Büyük Millet Meclisinin 7’nci Birleşiminin Üçüncü Oturumunu açıyorum. 
V.- OTURUM BAŞKANLARININ
KONUŞMALARI (Devam)
2.- Oturum Başkanı TBMM
Başkan Vekili Meral Akşener’in, HDP grup önerisinin oylanması sırasında istem
üzerine yapılan yoklamada mükerrer oy kullanıldığı tespit edildiğinden toplantı
yeter sayısının bulunmadığına ilişkin açıklaması 
BAŞKAN – Sayın milletvekilleri, biraz
önce yapılan yoklamada bir milletvekilinin mükerrer oy kullandığı tespit
edilmiş olup bu durumda toplantı yeter sayısının bulunmadığı tespit edilmiştir.
MUSTAFA ELİTAŞ (Kayseri) – Sayın
Başkan, müsaade eder misiniz?
AYTUĞ ATICI (Mersin) – Efendim, kim
kullanmış?
BAŞKAN – Bu nedenle, yapılan ikinci
yoklamada da toplantı yeter sayısı bulunamadığından…
MUSTAFA ELİTAŞ
(Kayseri) – Sayın Başkan, karar vermeden önce bir şey söylemek istiyorum.
BAŞKAN –
Efendim?
MUSTAFA ELİTAŞ
(Kayseri) – Sayın Başkan, 181 artı 3 pusula okudunuz.
BAŞKAN – Evet.
MUSTAFA ELİTAŞ
(Kayseri) – Bir milletvekili arkadaşımızın pusula verip aynı zamanda sisteme
girdiğini ifade ettiniz. Siz kendinizi...
BAŞKAN – Yok,
işte, o öyle olmuyor, onu konuştuk Sayın Elitaş, konuştuk içeride.
AYTUĞ ATICI
(Mersin) – Kim yapmış bu hileyi?
BAŞKAN - …kanun
tasarı ve teklifleri ile komisyonlardan gelen diğer işleri sırasıyla görüşmek
için 23 Ekim 2014 Perşembe günü, alınan karar gereğince saat 14.00’te toplanmak
üzere birleşimi kapatıyorum.
Kapanma Saati : 15.59



