



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

29’uncu Birleşim
19 Ocak 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Pervin Buldan’ın, Hrant Dink’in ölümünün 9’uncu yıl dönümüne ve barış
çağrılarının bir an önce karşılık bulmasını ümit ettiğine ilişkin konuşması
V.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- İzmir Milletvekili Necip Kalkan’ın,
İzmir ilinin sorunlarına ilişkin gündem dışı konuşması
2.- Ankara Milletvekili Şenal Sarıhan’ın,
gazetecilerin yaşama hakkının korunmasına ilişkin gündem dışı konuşması
3.- Kocaeli Milletvekili Haydar Akar’ın,
vatandaşların son zamanlarda yaşadığı sorunlara ilişkin gündem dışı konuşması
VI.- SATAŞMALARA İLİŞKİN KONUŞMALAR
1.- İzmir Milletvekili Kamil Okyay
Sındır’ın, İzmir Milletvekili Necip Kalkan’ın yaptığı gündem dışı konuşması
sırasında Cumhuriyet Halk Partisine sataşması nedeniyle konuşması
2.- İstanbul Milletvekili Barış
Yarkadaş’ın, Tokat Milletvekili Coşkun Çakır’ın yaptığı açıklaması sırasında
şahsına sataşması nedeniyle konuşması
3.- Tokat Milletvekili Coşkun Çakır’ın,
İstanbul Milletvekili Barış Yarkadaş’ın sataşma nedeniyle yaptığı konuşması
sırasında şahsına sataşması nedeniyle konuşması
4.- Şanlıurfa Milletvekili Osman
Baydemir’in, Ankara Milletvekili Ali Haydar Hakverdi’nin HDP grup önerisi
üzerinde yaptığı konuşması sırasında Halkların Demokratik Partisine sataşması
nedeniyle konuşması
5.- Balıkesir Milletvekili Mehmet Tüm’ün,
Ankara Milletvekili Aydın Ünal’ın HDP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
6.- Ankara Milletvekili Aydın Ünal’ın,
Balıkesir Milletvekili Mehmet Tüm’ün sataşma nedeniyle yaptığı konuşması
sırasında şahsına ve Adalet ve Kalkınma Partisine sataşması nedeniyle konuşması
7.- İstanbul Milletvekili Engin Altay’ın,
Ankara Milletvekili Aydın Ünal’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
8.- Şanlıurfa Milletvekili Osman
Baydemir’in, Aydın Ünal’ın HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
9.- Diyarbakır Milletvekili Çağlar
Demirel’in, İstanbul Milletvekili Markar Eseyan’ın CHP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
VII.- AÇIKLAMALAR
1.- İstanbul Milletvekili Engin Altay’ın,
gelinen noktada şehit cenazelerinin kanıksandığına, Hrant Dink’in ölümünün
9’uncu yıl dönümüne ve faili meçhul cinayetlerin aydınlatılmasının Türkiye
Büyük Millet Meclisinin namus borcu olduğuna ilişkin açıklaması
2.- Diyarbakır Milletvekili Çağlar
Demirel’in, Hrant Dink’in ölümünün 9’uncu yıl dönümüne ve faili meçhul
cinayetlerin aydınlatılması gerektiğine ilişkin açıklaması
3.- İzmir Milletvekili Oktay Vural’ın,
Milliyetçi Hareket Partisi Genel Başkanı Devlet Bahçeli’nin tedavi sürecinde
sağlık dileklerini paylaşanlara MHP Grubu adına teşekkür ettiğine, şehit olan 6
güvenlik görevlisine Allah’tan rahmet dilediğine ve İzmir Milletvekili Necip
Kalkan’ın yaptığı gündem dışı konuşmasındaki bazı ifadelerine ilişkin
açıklaması
4.- Tokat Milletvekili Coşkun Çakır’ın,
Milliyetçi Hareket Partisi Genel Başkanı Devlet Bahçeli’ye geçmiş olsun
dileğinde bulunduğuna, şehitlere Allah’tan rahmet dilediğine ve Hrant Dink’in
ölümünün 9’uncu yıl dönümüne ilişkin açıklaması
5.- Balıkesir Milletvekili Ahmet Akın’ın,
Balıkesir’de yoğun kar yağışının hayati sorunlara yol açtığına ve Büyükşehir
Belediyesinin karla mücadeleye katkı sunmadığına ilişkin açıklaması
6.- İstanbul Milletvekili Mahmut Tanal’ın,
kara yolu ile demir yolu taşımacılık ücretleri arasındaki dengesizliğin
giderilip giderilmeyeceğini ve çevre davalarıyla ilgili bilirkişi ücretleri ile
harçların düşürülüp düşürülmeyeceğini öğrenmek istediğine ilişkin açıklaması
7.- Afyonkarahisar Milletvekili Mehmet
Parsak’ın, şehit olan 6 güvenlik görevlisine Allah’tan rahmet dilediğine
ilişkin açıklaması
8.- İstanbul Milletvekili Ravza Kavakcı
Kan’ın, Hrant Dink’in ölümünün 9’uncu yıl dönümüne ve milletvekillerini kin ve
nefret içeren konuşmalar yapmamaları konusunda dikkatli olmaya davet ettiğine
ilişkin açıklaması
9.- Kocaeli Milletvekili İlyas Şeker’in,
ekmeğin karneye bağlanışının üzerinden yetmiş dört yıl geçtiğine ve Cumhuriyet
Halk Partisi Genel Başkanı Kemal Kılıçdaroğlu’nun Cumhurbaşkanına yönelik
üslubunu kınadığına ilişkin açıklaması
10.- Niğde Milletvekili Ömer Fethi
Gürer’in, buğday üretiminin rekor seviyede arttığı bir dönemde ekmeğe gelen
zammın kabul edilemez olduğuna ilişkin açıklaması
11.- Bursa Milletvekili Ceyhun İrgil’in,
Dünya Kadınlar Buz Hokeyi Şampiyonası’nın terör ve güvenlik nedeniyle Ankara’da
yapılmasından vazgeçilmesi konusunda Gençlik ve Spor Bakanlığının açıklama
yapması gerektiğine ilişkin açıklaması
12.- Adıyaman Milletvekili Adnan
Boynukara’nın, Hrant Dink’i ve Tahir Elçi’yi öldürenleri lanetlediğine ve
Cumhurbaşkanına yapılan hakareti kınadığına ilişkin açıklaması
13.- Malatya Milletvekili Veli Ağbaba’nın,
10 Ekim Ankara katliamını yapanları ve IŞİD’i besleyen ve büyüten anlayışı
şiddetle kınadığına ilişkin açıklaması
14.- Ankara Milletvekili Ali Haydar
Hakverdi’nin, Diyanet İşleri Başkanlığının sitesinde yer alan bir fetvayla
ilgili sorumluların takipçisi olmaya devam edeceklerine ilişkin açıklaması
15.- Bursa Milletvekili Erkan Aydın’ın,
Bursa’da yoğun kar yağışı nedeniyle ulaşımda yaşanan sorunlara ilişkin
açıklaması
16.- İstanbul Milletvekili İsmail Faruk
Aksu’nun, şehitlere Allah’tan rahmet dilediğine ve tırmanan terör olayları ile
her gün gelen şehit cenazelerinden AKP’nin sorumlu olduğuna ilişkin açıklaması
17.- Isparta Milletvekili Sait Yüce’nin,
Milliyetçi Hareket Partisi Genel Başkanı Devlet Bahçeli’ye şifa ve güvenlik
güçlerimizden şehit olanlara Allah’tan rahmet dilediğine ve Cumhuriyet Halk
Partisi Genel Başkanı Kemal Kılıçdaroğlu’na, tepkisini ve kötü sözlerini Cumhurbaşkanına
değil milletin birlik ve beraberliğine kastedenlere yöneltmesini tavsiye
ettiğine ilişkin açıklaması
18.- Muğla Milletvekili Nurettin Demir’in
Hrant Dink’in ölümünün 9’uncu yıl dönümüne ilişkin açıklaması
19.- Ankara Milletvekili Ahmet
Gündoğdu’nun, şehitlere Allah’tan rahmet dilediğine ve Cumhuriyet Halk Partisi
Genel Başkanı Kemal Kılıçdaroğlu’nun Cumhurbaşkanına yönelik sözlerini
kınadığına ilişkin açıklaması
20.- İstanbul Milletvekili Tülay
Kaynarca’nın, Milliyetçi Hareket Partisi Genel Başkanı Devlet Bahçeli’ye geçmiş
olsun dileğinde bulunduğuna, şehitlerin yakınlarına başsağlığı dilediğine ve
Cumhuriyet Halk Partisi Genel Başkanı Kemal Kılıçdaroğlu’nun Cumhurbaşkanına
yönelik sözlerini kınadığına ilişkin açıklaması
21.- İstanbul Milletvekili Filiz
Kerestecioğlu Demir’in, Hrant Dink’in ölümünün 9’uncu yıl dönümüne ilişkin
açıklaması
22.- Hatay Milletvekili Serkan Topal’ın,
Hatay’da sığınmacı sayısının artması nedeniyle sağlık hizmetlerinde ciddi
aksamalar yaşandığına ilişkin açıklaması
23.- Manisa Milletvekili Mazlum Nurlu’nun,
İzmir-Manisa kara yolunun kar yağışı nedeniyle kapandığına ilişkin açıklaması
24.- Edirne Milletvekili Okan
Gaytancıoğlu’nun, kötü sicil kayıtları gerekçe gösterilerek esnaf ve
sanatkârların kredi başvurularının reddedildiğine ilişkin açıklaması
25.- Samsun Milletvekili Erhan Usta’nın,
şehitleri rahmetle andığına, Karadeniz Bölgesi’ndeki ekonomik sıkıntıların
giderek arttığına ilişkin açıklaması
26.- İstanbul Milletvekili Barış
Yarkadaş’ın, Hrant Dink’in ölümünün 9’uncu yıl dönümüne ve cezaevindeki
gazetecilere uygulanan tecritin ne zaman sona ereceğini öğrenmek istediğine
ilişkin açıklaması
27.- Ağrı Milletvekili Dirayet Taşdemir’in,
Hrant Dink’in ölümünün 9’uncu yıl dönümüne ve Bekir Angi katliamının
aydınlatılmasını istediğine ilişkin açıklaması
28.- Ankara Milletvekili Şenal Sarıhan’ın,
Cumhurbaşkanının, aydınlar dilekçesine ilişkin ifadeleriyle görevini ve
yetkisini aştığına ilişkin açıklaması
29.- Isparta Milletvekili Nuri Okutan’ın,
şehitlere Allah’tan rahmet dilediğine, Lozan Anlaşması’yla Anadolu’nun bir
parçası sayılan adacıklardan 16 tanesinin işgal edilmesi konusunda Hükûmeti göreve
davet ettiğine ilişkin açıklaması
30.- Balıkesir Milletvekili Mehmet Tüm’ün,
şehit olan 6 güvenlik görevlisine Allah’tan rahmet dilediğine, Hrant Dink’in
ölümünün 9’uncu yıl dönümüne, Cumhurbaşkanını, aydınlar dilekçesine ilişkin
olarak söylediği sözler ve Cumhuriyet Halk Partisi Genel Başkanına açtığı dava
nedeniyle kınadığına ilişkin açıklaması
31.- İzmir Milletvekili Musa Çam’ın,
Cumhurbaşkanını Anayasa’ya bağlı olmaya davet ettiğine ilişkin açıklaması
32.- Iğdır Milletvekili Mehmet Emin
Adıyaman’ın, sokağa çıkma yasakları ile HDP il ve ilçe yöneticilerine karşı
yapılan uygulamaların Türk tipi başkanlık modelini inşaya yönelik olduğuna
ilişkin açıklaması
33.- Giresun Milletvekili Bülent Yener
Bektaşoğlu’nun, şehitlere Allah’tan rahmet dilediğine ve Karadeniz Sahil Yolu
Giresun geçişiyle ilgili Karayolları Genel Müdürlüğünün tutumuna ilişkin
açıklaması
34.- Malatya Milletvekili Öznur Çalık’ın,
şehitlere Allah’tan rahmetle dilediğine, Hrant Dink’in ölümünün 9’uncu yıl
dönümüne ve Cumhuriyet Halk Partisi Genel Başkanı Kemal Kılıçdaroğlu’nun Cumhurbaşkanına
yönelik sözlerini kınadığına ilişkin açıklaması
35.- Bursa Milletvekili Nurhayat Altaca
Kayışoğlu’nun, şehitlere Allah’tan rahmet dilediğine, Hrant Dink’in ölümünün
9’uncu yıl dönümüne ve yeni bir eğitim politikasının bir an önce hayata geçirilmesi
gerektiğine ilişkin açıklaması
36.- Düzce Milletvekili Ayşe Keşir’in,
şehitlere Allah’tan rahmet dilediğine ve Cumhuriyet Halk Partisi Genel Başkanı
Kemal Kılıçdaroğlu’nun Cumhurbaşkanına yönelik sözlerini kınadığına ilişkin açıklaması
37.- İstanbul Milletvekili Engin Altay’ın,
Cumhuriyet Halk Partisi Genel Başkanı Kemal Kılıçdaroğlu’nun Cumhurbaşkanına
yönelik sözlerine gösterilen tepkilere ve Cumhurbaşkanına, namusu ve şerefi
üzerine ettiği yemini hatırlatmak istediğine ilişkin açıklaması
38.- Tokat Milletvekili Coşkun Çakır’ın,
İstanbul Milletvekili Barış Yarkadaş’ın yaptığı açıklamasındaki bazı
ifadelerine ilişkin açıklaması
39.- Tokat Milletvekili Coşkun Çakır’ın,
milletvekillerinin nezaket ve nezaheti gözeterek belli bir üslup içerisinde
konuşmaları gerektiğine ilişkin açıklaması
40.- İstanbul Milletvekili Engin Altay’ın,
Cumhuriyet Halk Partisi olarak Cumhurbaşkanıyla ilgili tartışmalardan hoşnut
olmadıklarına ve Cumhurbaşkanı Anayasa’nın çizdiği çerçevede hareket ederse bu
tartışmaların yaşanmayacağına ilişkin açıklaması
41.- Manisa Milletvekili Erkan Akçay’ın,
Hrant Dink’in ölümünün 9’uncu yıl dönümüne ve Milliyetçi Hareket Partisi Genel
Başkanı Devlet Bahçeli’nin faili meçhul cinayetlerle ilgili 2007 yılında
yaptığı bazı konuşmalarına ilişkin açıklaması
VIII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Mehmet Akif
Hamzaçebi ve 20 milletvekilinin, Riva Deresi ve havzasındaki kirliliğin
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/63)
2.- İstanbul Milletvekili Mustafa Sezgin
Tanrıkulu ve 22 milletvekilinin, artan işsizlik oranının sebeplerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/64)
3.- Hakkâri Milletvekili Selma Irmak ve 23
milletvekilinin, Hakkâri’de son üç aylık dönemde gebe kadınlarda yaşanan düşük
ve düşük tehlikesi vakalarındaki artışın nedenlerinin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/65) 
B) Tezkereler
1.- Türkiye Büyük Millet Meclisi
Başkanlığının, Avrupa Parlamentosu Kadın Hakları ve Cinsiyet Eşitliği Komitesi
(FEMM) tarafından 3/3/2016 tarihinde Belçika’nın başkenti Brüksel’de
düzenlenecek “AB’de Kadın Mülteci ve Sığınmacılar” başlıklı parlamentolar arası
komite toplantısına katılım sağlanmasına ilişkin tezkeresi (3/442)
IX.- ÖNERİLER
A) Siyasi Parti Grubu Önerileri
1.- MHP Grubunun, 19/1/2016 tarihinde Grup
Başkan Vekilleri İzmir Milletvekili Oktay Vural ile Manisa Milletvekili Erkan
Akçay tarafından, Kıbrıs millî davasının amacına ulaşması ve Kıbrıs meselesinin
bu çerçevede çözümü için Kuzey Kıbrıs Türk Cumhuriyeti (KKTC) ve Güney Kıbrıs
Rum Yönetimi (GKRY) arasında hâlihazırda sürdürülen müzakerelerin
başlangıcından bu yana seyri hakkında verilmiş olan Meclis araştırması
önergesinin, Genel Kurulun 19 Ocak 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
2.- HDP Grubunun, 13/1/2016 tarihinde Grup
Başkan Vekili Diyarbakır Milletvekili İdris Baluken tarafından, Hrant Dink
cinayetinde rol alan derin ilişkilerin üstüne gidilmesi ve adaletin yerine
getirilmesi amacıyla verilmiş olan Meclis araştırması önergesinin Genel Kurulun
bilgisine sunulmak üzere bekleyen diğer önergelerin önüne alınarak, Genel
Kurulun 19 Ocak 2016 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
3.- CHP Grubunun, 12/1/2016 tarihinde Grup
Başkan Vekilleri Ankara Milletvekili Levent Gök, İstanbul Milletvekili Engin
Altay ve Manisa Milletvekili Özgür Özel tarafından, basın-yayın mensupları ve
kuruluşlarına yapılan saldırıların tüm yönleriyle araştırılması ile basın
özgürlüğü ve halkın haber alma hürriyetini sağlamaya yönelik olarak alınacak
önlemlerin belirlenmesi amacıyla verilmiş olan Meclis araştırması önergesinin
Genel Kurulun bilgisine sunulmak üzere bekleyen diğer önergelerin önüne
alınarak, Genel Kurulun 19 Ocak 2016 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
4.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; Gündemdeki “Kanun Tasarı ve
Teklifleri ile Komisyonlardan Gelen Diğer İşler” kısmının sıralamasının
belirlenmesine ve 68 sıra sayılı Kanun Tasarısı’nın 48 saat geçmeden gündeme
alınması ile İç Tüzük’ün 91’inci maddesine göre temel kanun olarak bölümler
hâlinde görüşülmesine ilişkin önerisi
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Gelir Vergisi Kanunu ile Bazı
Kanunlarda Değişiklik Yapılmasına Dair Kanun Tasarısı ve Adalet ve Kalkınma
Partisi Grup Başkanvekili Çanakkale Milletvekili Bülent Turan ve Çanakkale
Milletvekili Ayhan Gider, Kırıkkale Milletvekili Ramazan Can ile 23 Milletvekilinin;
Bazı Kanunlarda Değişiklik Yapılmasına Dair Kanun Teklifi ile Plan ve Bütçe
Komisyonu Raporu (1/517, 2/434) (S. Sayısı: 68)
XI.- YAZILI SORULAR VE CEVAPLARI
1.- İstanbul Milletvekili Mahmut Tanal’ın,
İstanbul’un Adalar ilçesinde bulunan mesire alanlarının giriş ücretlerine
ilişkin sorusu ve Orman ve Su İşleri Bakanı Veysel Eroğlu’nun cevabı (7/55)
2.- Van Milletvekili Lezgin Botan’ın,
Van’da Toplum Yararına Çalışma Programı kapsamında gerçekleştirilen işlemlere
ilişkin sorusu ve Çalışma ve Sosyal Güvenlik Bakanı Süleyman Soylu’nun cevabı
(7/409)
3.- Osmaniye Milletvekili Ruhi Ersoy’un,
İŞKUR aracılığıyla geçici işçi statüsünde istihdam edilenlere ilişkin sorusu ve
Çalışma ve Sosyal Güvenlik Bakanı Süleyman Soylu’nun cevabı (7/411)
4.- Muş Milletvekili Burcu Çelik Özkan’ın,
Muş’ta Toplum Yararına Çalışma Programı kapsamında gerçekleştirilen işlemlere
ilişkin sorusu ve Çalışma ve Sosyal Güvenlik Bakanı Süleyman Soylu’nun cevabı
(7/415)
5.- Diyarbakır Milletvekili Ziya Pir’in,
Diyarbakır’da yapıldığı iddia edilen bir imar planı değişikliğine ilişkin
sorusu ve Çevre ve Şehircilik Bakanı Fatma Güldemet Sarı’nın cevabı (7/416)
6.- Ankara Milletvekili Şenal Sarıhan’ın,
Ankara’da bulunan Şap Enstitüsü arazisine bakanlık binası yapılacağı
iddialarına ilişkin sorusu ve Çevre ve Şehircilik Bakanı Fatma Güldemet
Sarı’nın cevabı (7/417)
7.- İzmir Milletvekili Ahmet Kenan
Tanrıkulu’nun, İzmir’in Çiğli ilçesindeki TOKİ konutları ile ilgili sorunlara
ilişkin sorusu ve Çevre ve Şehircilik Bakanı Fatma Güldemet Sarı’nın cevabı
(7/418)
8.- Muğla Milletvekili Akın Üstündağ’ın,
Güllük Limanı Genişletme Projesi’ne ilişkin sorusu ve Çevre ve Şehircilik
Bakanı Fatma Güldemet Sarı’nın cevabı (7/421)
9.- Muğla Milletvekili Akın Üstündağ’ın,
Güllük Limanı Genişletme Projesi’ne ilişkin sorusu ve Çevre ve Şehircilik
Bakanı Fatma Güldemet Sarı’nın cevabı (7/422)
10.- Trabzon Milletvekili Haluk Pekşen’in,
Doğu Karadeniz Bölgesi’nde ÇED olumlu raporu verilen şirketlere ilişkin sorusu
ve Çevre ve Şehircilik Bakanı Fatma Güldemet Sarı’nın cevabı (7/423)
11.- Edirne Milletvekili Erdin Bircan’ın,
Edirne’nin Keşan ilçesine bağlı bir köyde kurulacak taş ocağına ilişkin sorusu
ve Çevre ve Şehircilik Bakanı Fatma Güldemet Sarı’nın cevabı (7/425)
12.- İstanbul Milletvekili İsmail Faruk
Aksu’nun, sel baskınlarına ilişkin sorusu ve Çevre ve Şehircilik Bakanı Fatma
Güldemet Sarı’nın cevabı (7/580)
13.- Manisa Milletvekili Mazlum Nurlu’nun,
Manisa’nın Demirköprü Barajı’ndaki kirliliğe ilişkin sorusu ve Çevre ve
Şehircilik Bakanı Fatma Güldemet Sarı’nın cevabı (7/583)
14.- Balıkesir Milletvekili İsmail Ok’un,
Kaz Dağları civarında yapılması planlanan barajların tarım, hayvancılık ve
doğal yaşama etkilerine ilişkin sorusu ve Gıda, Tarım ve Hayvancılık Bakanı
Faruk Çelik’in cevabı (7/692)
15.- İstanbul Milletvekili Mustafa Sezgin
Tanrıkulu’nun, ayıplı olarak iade edilen gıda ürünlerinin denetimine ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/693)
16.- Niğde Milletvekili Ömer Fethi
Gürer’in, Niğde’deki patates üreticilerinin sorunlarına ilişkin sorusu ve Gıda,
Tarım ve Hayvancılık Bakanı Faruk Çelik’in cevabı (7/694)
17.- Manisa Milletvekili Erkan Akçay’ın,
Manisa’da bankalardan ve kooperatiflerden kredi kullanan üreticilere ilişkin
sorusu ve Gıda, Tarım ve Hayvancılık Bakanı Faruk Çelik’in cevabı (7/697)
18.- Manisa Milletvekili Erkan Akçay’ın,
araç alım ve kiralama giderlerine ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/698)
19.- Manisa Milletvekili Erkan Akçay’ın,
merkezi yönetim bütçesinde öngörülen ve gerçekleştirilen tarımsal
desteklemelere ilişkin sorusu ve Gıda, Tarım ve Hayvancılık Bakanı Faruk
Çelik’in cevabı (7/699)
20.- Manisa Milletvekili Erkan Akçay’ın,
2015 yılında tarımsal desteklemelerle ilgili açılan davalara ilişkin sorusu ve
Gıda, Tarım ve Hayvancılık Bakanı Faruk Çelik’in cevabı (7/700)
21.- Manisa Milletvekili Erkan Akçay’ın,
ziraat, gıda ve su ürünleri mühendisleri ile veteriner hekim istihdamına
ilişkin sorusu ve Gıda, Tarım ve Hayvancılık Bakanı Faruk Çelik’in cevabı
(7/701)
22.- Manisa Milletvekili Erkan Akçay’ın,
Manisa’daki tarım arazilerine ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/703)
23.- Manisa Milletvekili Erkan Akçay’ın,
elektrik borcu olan çiftçilere ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/706)
24.- Burdur Milletvekili Mehmet Göker’in,
Burdur’daki iki okulun bahçesindeki ağaçların kesilmesine ilişkin sorusu ve
Orman ve Su İşleri Bakanı Veysel Eroğlu’nun cevabı (7/788)
25.- Bursa Milletvekili İsmet
Büyükataman’ın, ithal edilen tarım ürünlerine ilişkin sorusu ve Gıda, Tarım ve
Hayvancılık Bakanı Faruk Çelik’in cevabı (7/884)
26.- Bursa Milletvekili İsmet
Büyükataman’ın, zeytin üreticilerinin sorunlarına ilişkin sorusu ve Gıda, Tarım
ve Hayvancılık Bakanı Faruk Çelik’in cevabı (7/885)
27.- Manisa Milletvekili Erkan Akçay’ın,
imara açılan mera alanlarına ilişkin sorusu ve Gıda, Tarım ve Hayvancılık
Bakanı Faruk Çelik’in cevabı (7/887)
28.- Manisa Milletvekili Erkan Akçay’ın,
kiraya verilen mera, yaylak ve kışlaklara ilişkin sorusu ve Gıda, Tarım ve
Hayvancılık Bakanı Faruk Çelik’in cevabı (7/888)
29.- Manisa Milletvekili Erkan Akçay’ın,
Manisa’da doğal ve beşeri sebeplerle yok olan ormanlık alanlar ile yapılan
ağaçlandırma çalışmalarına ilişkin sorusu ve Orman ve Su İşleri Bakanı Veysel
Eroğlu’nun cevabı (7/936)
30.- Edirne Milletvekili Okan Gaytancıoğlu’nun,
Edirne’nin Meriç ilçesindeki bir belde belediyesine ağaçlandırma için tahsis edilen
yerlerin özel bir firmaya devrine ilişkin sorusu ve Orman ve Su İşleri Bakanı
Veysel Eroğlu’nun cevabı (7/937)
19 Ocak 2016 Salı
BİRİNCİ OTURUM
Açılma Saati: 15.01
BAŞKAN: Başkan Vekili Pervin BULDAN
KÂTİP ÜYELER:
Mücahit DURMUŞOĞLU (Osmaniye), Emre KÖPRÜLÜ (Tekirdağ)
------0-----
BAŞKAN
– Türkiye Büyük Millet Meclisinin 29’uncu Birleşimini açıyorum.
III.- YOKLAMA
BAŞKAN
– Elektronik cihazla yoklama yapacağız.
Yoklama
için üç dakika süre vereceğim.
Sayın
milletvekillerinin oy düğmelerine basarak salonda bulunduklarını
bildirmelerini, bu süre içerisinde elektronik sisteme giremeyen
milletvekillerinin salonda hazır bulunan teknik personelden yardım
istemelerini, buna rağmen sisteme giremeyen üyelerin ise yoklama pusulalarını
görevli personel aracılığıyla üç dakikalık süre içerisinde Başkanlığa
ulaştırmalarını rica ediyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
– Toplantı yeter sayısı vardır. 
IV.- OTURUM
BAŞKANLARININ KONUŞMALARI
1.- Oturum
Başkanı TBMM Başkan Vekili Pervin Buldan’ın, Hrant Dink’in ölümünün 9’uncu yıl
dönümüne ve barış çağrılarının bir an önce karşılık bulmasını ümit ettiğine
ilişkin konuşması
BAŞKAN
- Değerli milletvekilleri, bugün Hrant Dink’in öldürülüşünün yıl dönümü.
Aramızdan alınışının 9’uncu yıl dönümünde kendisini saygıyla anıyorum.
Aydınlatılmamış cinayetinin omuzlarımızdaki yükünü tüm ağırlığınca hissettiğimi
belirtmek istiyorum. Ömrünü halklar arasındaki diyaloğun kurulmasına adamış,
diline hakikati ve barışı pelesenk etmiş bir güvercindi Hrant Dink. Bu nedenle
hedef gösterildi, mahkûm edildi ve katlinde karar kılındı, bu ülkenin
katledilen diğer tüm aydın, düşünür ve gazetecileri gibi ve tıpkı onlar gibi
cinayeti aydınlatılmadı. Bu nedenle üzerine hep yenileri eklendi, ekleniyor.
Son olarak barış ve hakikat arayışçısı Tahir Elçi de aynı şekilde kanatlarından
vuruldu. Barış güvercinlerini kanatlarından vuran bir ülke iflah olur mu,
temizlemeden topraklarındaki kan kokusunu güven içinde bir yaşamı inşa edebilir
mi hiç? Onların yurdunda kan durulmadı, aksine şehirlerimiz sokak sokak, ev ev
kanıyor bugün. Doksan yıldır kanımız akıyor. 
Ben
şahsen de bu acıları yaşamış bir kadın ve bir anne olarak sesleniyorum: Acılı
geçmişimize ve acılı yaşantımıza rağmen hiçbir zaman öfkeyi ve acıyı beslemenin
taraftarı olmadım çünkü kanın kanla yıkanmayacağına, kin gütmenin kimseye fayda
sağlamayacağına inanıyorum. Nefret söylemlerinin ve uygulamalarının ivedilikle
terk edilmesi, barışın dilinin hâkim kılınması elzemdir. Toplumdan yükselen
barış taleplerini bastırmak yerine bu taleplere kulak verilmeli ve barış
ortamının sağlanması için her zamankinden daha fazla çaba harcanmalıdır ve bu
Parlamento çatısı sadece belirli kesimlerin değil, bu ülkede soluk alan
herkesin hakkını, hukukunu, canını korumalıdır. Ülkenin bir yarısı kan revan
içinde can çırpınırken, her gün toprağa evlatlarımız gömülürken Parlamento tüm
bu acılara sessiz kalmamalıdır. Siyasetten bağımsız olarak bir insan, bir
kadın, bir anne vicdanı ve duygusuyla bu çağrımı yapıyorum. Ölümlerin
durdurulması ve barış çağrılarının bir an önce karşılık bulmasını ümit
ediyorum.
Değerli
milletvekilleri, görüşmelere başlıyoruz.
Gündeme
geçmeden önce 3 sayın milletvekiline gündem dışı söz vereceğim.
Gündem
dışı ilk söz, İzmir ilinin sorunları hakkında söz isteyen İzmir Milletvekili
Sayın Necip Kalkan’a aittir. 
Buyurunuz
Sayın Kalkan. (AK PARTİ sıralarından alkışlar)
Süreniz
5 dakikadır. 
V.- GÜNDEM DIŞI
KONUŞMALAR
A) Milletvekillerinin
Gündem Dışı Konuşmaları
1.- İzmir
Milletvekili Necip Kalkan’ın, İzmir ilinin sorunlarına ilişkin gündem dışı
konuşması
NECİP
KALKAN (İzmir) – Sayın Başkan, Sayın Divan, siyasi partilerimizin çok değerli
grup başkan vekilleri, muhterem Meclis üyeleri; hepinizi saygıyla sevgiyle
selamlıyorum. 
Ben,
bugün, bana tanınan 5 dakikalık süre içinde Ankara’dan İzmir nasıl görünüyor,
onu anlatmak istiyorum. 
Geçtiğimiz
hafta içinde Ankara Büyükşehir Belediye Başkanının bir sunumuna katıldım.
Sunumda 2016 ve sonrası Ankara için yapacaklarını anlattı. Ben, siyaset yapan,
özellikle kalbinde belediyecilik olan herkesin o sunumu seyretmesini isterdim.
İnanın muazzam bir sunum oldu. Bütün eski hâli, yeni
hâli, Ankara’ya yapılanları anlattı. Anlattıkça ben oturduğum koltukta koltuğun
içine girdim, hüzünlendim, üzüldüm. Niçin üzüldüm? İzmir’in bugünkü hâli ile
ben Ankara’yı mukayese ettim. Efendim, ben, 1971 senesinde Avusturya bursu için
Ankara’ya geldim, bir güneş bir güneş sırtım kavruldu, bir tane ağaç yok, nefes
alacak durum yok. Ankara’nın o günkü hâliyle bugünkü hâlini ve İzmir’i mukayese
ederek bu konuşmayı yapıyorum. 
Efendim,
İzmir, namı diğer adı “Ege’nin incisi”, “Akdeniz’in yıldızı” denen İzmir,
hakikaten Akdeniz’in yıldızı idi. Akdeniz’in yıldızı İzmir’in 4 milyon 200 bin
nüfusu var, 8.500 yıllık tarihi var. Türkiye'ye ithalatı, ihracatı öğreten bir
şehir. Gayrisafi millî hasılaya katkısı ve öğrenim durumu: İzmir’de biliyor
musunuz 2 bin küsur tane okul var. İzmir’de biliyor musunuz 1 milyona yakın
öğrenci var. İzmir’de biliyor musunuz 10.500 tane doktor var. İzmir’de biliyor
musunuz 52 bin tane sağlık personeli, 45.500 tane öğretmen var. Böyle bir
şehir. 
İzmir’de
bir de fuar vardı. Ben fuara gittim. Hayatınızda ay taşı göreniniz var mı? Ben
üç buçuk saat fuarda kuyruğa girdim Ay’dan gelmiş taşı seyrettim, taş da 110
gramdı. Hayatınızda elli beş sene evvel sirke gideniniz var mı? Ben İzmir’de
gittim. Aranızda hayatında Cicero’yu(x) göreniniz var mı? Ben gördüm İzmir
Fuarı’nda. Hayatınızda bugünkü İngiltere Kraliçesi Elizabeth’in kocası Philip’i
göreniniz var mı? Görmediniz. Ben gördüm. 
MAHMUT
TANAL (İstanbul) – Paramız olmayınca gidemiyoruz. Sizin paranız var. Bizim
gidecek paramız yok onun için gidemiyoruz. Sizin paranız var gidiyorsunuz, ne
yapalım! Yokluğun gözü kör olsun. 
NECİP
KALKAN (Devamla) – Niye anlatıyorum? İzmir’in, ilklerin şehri İzmir’in bugünkü
durumu bu. Başkanım, şimdi anlatacağım konu bu. İzmir’le Ankara’yı mukayese
ettiğimizde -Melih Bey’in adamları- “eskiden böyleydi şimdi böyle” diye mukayeseli
görsel. Eskiden mesela kuzey Ankara böyleymiş, şimdi de böyle olmuş. Sonra
protokol yolu eskiden böyleymiş, böyle olmuş. Bunlar Ankara’nın bize görsel
olarak verdikleri. Sakın kimse Melih Bey’i gördüm, tanıyorum filan sanmasın,
hayatımda tokalaşmadım dahi ama yaptıklarıyla adamı takdir ediyorum. 
TAHSİN
TARHAN (Kocaeli) – Borçlar, borçlar!
NECİP
KALKAN (Devamla) – Şimdi, Sayın Melih Gökçek yaptıklarını gösterdi. 
BARIŞ
YARKADAŞ (İstanbul) – Başkan, parsel parsel satışı da unutma Ankara’yı hatırlatırken,
parsel parsel satışı unutma! 
NECİP KALKAN (Devamla) – Ben de bir şey söylüyorum:
Bakın bu bugünkü hâli… 
BARIŞ
YARKADAŞ (İstanbul) – Bülent Arınç söyledi “Ankara’yı parsel parsel sattı.”
diye. Parsel parsel sattı Melih Gökçek Ankara’yı. 
NECİP
KALKAN (Devamla) – İzmir’in bugünkü hâli. Kırk sene evvelki hâli de böyleydi.
(AK PARTİ sıralarından alkışlar) “Dünkü hâli” deyip bugünkü hâlini göstersek,
bir pano elimizde yok çünkü… 
BARIŞ
YARKADAŞ (İstanbul) – Ankara’nın borcu ne kadar, borcu? Sayıştay raporlarını
niye kaçırıyorsunuz? Ne kadar Ankara Büyükşehir Belediyesinin borcu? 
NECİP
KALKAN (Devamla) – Burası, Allah aşkına, Ege’nin yıldızı, Ege’nin incisi
olabilecek bir şehir mi? 
BARIŞ
YARKADAŞ (İstanbul) – Metroyu niye Ulaştırma Bakanlığına devretti Melih Gökçek
madem o kadar başarılı? Nerede Ankara metrosu?
NECİP
KALKAN (Devamla) – Şuraya bir bakın Allah aşkına, karman çorman, şuraya bakın.
Böyle bir şehir var mı Akdeniz’in yıldızı? Niçin, bunları niçin gösteriyorum?
Tam on yedi senedir İzmir’de Cumhuriyet Halk Parti belediyeciliği var. İşte,
sizin yapacağınız bu, bizim de yapacağımız Melih Bey’in gösterdikleri. Kusura
bakmayın! (AK PARTİ sıralarından alkışlar) 
BARIŞ
YARKADAŞ (İstanbul) – Nazar etme ne olur, çalış, senin de olur. 
NECİP
KALKAN (Devamla) – Burası da protokol yolu! Duyduk duymadık demeyin, protokol
yolu! İzmir’in Yeşildere Caddesi’nden geçen protokol yolu. 
TACETTİN
BAYIR (İzmir) – Özfatura’dan kaldı onlar, Özfatura’dan!
NECİP
KALKAN (Devamla) – E kardeşim, 1 gram bir değişiklik yapın ya! 
TACETTİN
BAYIR (İzmir) – On üç yılda 1 lira gönderdiniz mi İzmir’e?
BARIŞ
YARKADAŞ (İstanbul) – Müfettiş değil, İzmir’e para gönderin, para!
NECİP
KALKAN (Devamla) – Yapılanları takdir ediyoruz ama bir şehrin yüzde 60’ı
gecekondu olur ise, bir şehirde 1 milyon 50 bin konut var olup da bu konutların
350 bini yıkılmaya mecbur ise, sizin yapacağınız çok şey var. Ne yapıyoruz? 
HAYDAR
AKAR (Kocaeli) – Çalmıyor İzmir, çalmıyor!
NECİP
KALKAN (Devamla) – Musa Çam nerede? 
(Mikrofon
otomatik cihaz tarafından kapatıldı)
NECİP
KALKAN (Devamla) – Ha babam yürüyüş yapıyorsunuz, başka şeyler yapıyorsunuz.
Şehirleri değiştirin diyorum. 
Hepinizi
sevgiyle saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederiz Sayın Kalkan. 
Sayın
Altay, buyurunuz. 
ENGİN
ALTAY (İstanbul) – Sayın Başkan, biraz önce konuşan hatip, Ankara’dan kimi
fotoğraflar göstererek, sonra da başka fotoğraflar göstererek, Ankara’yı
överek, bunun üzerinden İzmir Büyükşehir Belediyemizin çalışmalarına yönelik
bir karalamada bulunmuştur. İzmir Büyükşehir Belediyesi Cumhuriyet Halk Partili
bir belediyedir. Bu bakımdan bunun düzeltilmeye ihtiyacı var. 
BAŞKAN
– Sayın Altay, buyurunuz. 
Size
iki dakika söz veriyorum. 
ENGİN
ALTAY (İstanbul) – Müsaade ederseniz, İzmir Milletvekilimiz Kamil Okyay Sındır
grubumuz adına cevap versin. 
BAŞKAN
– Tabii ki.
Buyurunuz.
(CHP sıralarından alkışlar)
İki
dakika lütfen. 
Yeni
bir sataşmaya meydan vermeyiniz. 
VI.- SATAŞMALARA
İLİŞKİN KONUŞMALAR
1.-
İzmir Milletvekili Kamil Okyay Sındır’ın, İzmir Milletvekili Necip Kalkan’ın
yaptığı gündem dışı konuşması sırasında Cumhuriyet Halk Partisine sataşması
nedeniyle konuşması
KAMİL
OKYAY SINDIR (İzmir) – Sayın Başkan, değerli milletvekilleri; az önce sevgili
vekil arkadaşımız Sayın Necip Kalkan’ın İzmir’le ilgili, burada, yemin
törenindeki gibi heyecan dolu konuşmasına şahit olduk. Özellikle, yaptığı
vurgularla, bize gösterdiği fotoğraflarla -İzmir’in güzelliklerini rahatlıkla
gösterebilecekken- İzmir’i, güzel İzmir’imizi, Ege’nin incisini, demokrasinin
ve aydınlık geleceğimizin güvencesi olan İzmir’i biraz çarpıtarak farklı bir
açıdan dile getirmeye çalıştı. Aslında o açı belli. İzmir’e bir getto gibi
bakan anlayış şimdi onu eleştirme hakkını kendinde arıyor. 
İzmir’de
bir büyükşehir belediyemiz, 30 ilçe belediyemiz var. Bunların geçen dönem 29’u
Cumhuriyet Halk Partisi iktidarında, aydınlık insanımızın aydınlık elçileri
olarak görev yapıyorlardı. Bugün de öyle. İzmir insanımız, İzmirli
hemşehrilerimiz demokrasiyi özümsemiş, içselleştirmiş ve onun ne olduğunu
bilerek sandığa gidip onun gereği olan oylarıyla kendilerini yönetecekleri çok
iyi bilirler. 
Getto
anlayışıyla İzmir’e yaklaşan Hükûmetin, iktidarın İzmir’in yerel yönetim
bütçesine ne kadar katkıda bulunduğunu, onları da bir gösterseydi! Şunu inkâr
etmiyorum: Belediyelere genel bütçeden aktarılan pay, nüfus ve tabii ki
gelişmişlik endeksine göre belirli bir adalet üzerinden dağıtılıyor ama esas
olan, belediyelere Hükûmetin yaptığı yatırımlar. 
“800
okul” dedi. Bu okulların hangi birisine yeni bir bina yapabildi, kaç tane yeni
bir okul yapabildi Millî Eğitim Bakanlığı? (CHP sıralarından “Bravo” sesleri,
alkışlar) 
(Mikrofon
otomatik cihaz tarafından kapatıldı) 
KAMİL
OKYAY SINDIR (Devamla) – Ben soruyorum: Bu okulların kaçının yakacak dışındaki
masrafları karşılanabiliyor bugün? Okullara bütün belediyeler destek veriyor.
Belediyeler olmasa okullar şu anda yıkılacak vaziyette. 
“Sağlık”
dedi. Çiğli Eğitim Araştırma Hastanesi hâlen daha poliklinik gibi görev
yapıyor, bir sokak polikliniği gibi görev yapıyor. Hastane yatırımları nerede?
BAŞKAN – Sayın Sındır, süreniz bitti. 
KAMİL OKYAY SINDIR (Devamla) – Sayın Başkan,
bitiriyorum sözlerimi. 
Sayın Binali Yıldırım “İzmir’e 35 proje” dedi; bunları
saymayacağım. Bu 35 proje için 2011 yılında söz verdi. Kaçı yapıldı? 33’üne
daha el bile atılmadı, 33’ünde daha taş taş üstüne konmadı. Ondan sonra gelip
iktidarın bir sözcüsü olarak İzmir’i eleştiremezsiniz. Büyükşehir Belediyemizin
yaptığı metro yatırımının tamamını kendi bütçesinden yapıyor olması…
BAŞKAN – Sayın Sındır… Teşekkür ederim Sayın Sındır.
KAMİL OKYAY SINDIR (Devamla) - Sizin tarımda verdiğiniz
desteği, bırakın vermeyi, çiftçinin mazotundan aldığınız vergiyle geri
almanızın yanında bütün kırsala verdiği desteği, kentin her noktasına kendi
bütçesinden onuruyla verdiği desteği siz gülerek, Hükûmet desteklerini de
çekerek bekliyorsunuz. Bunları söylemek için bugüne geldiniz ama nafile.
BAŞKAN – Sayın Sındır, tam beş dakika konuştunuz.
KAMİL OKYAY SINDIR (Devamla) - İzmir, Cumhuriyet Halk
Partisinin iktidarıdır, Cumhuriyet Halk Partisinin iktidarında yoluna devam
edecektir. (CHP sıralarından alkışlar) 
BAŞKAN – Teşekkür ederiz. 
V.-
GÜNDEM DIŞI KONUŞMALAR (Devam)
A)
Milletvekillerinin Gündem Dışı Konuşmaları (Devam)
2.-
Ankara Milletvekili Şenal Sarıhan’ın, gazetecilerin yaşama hakkının korunmasına
ilişkin gündem dışı konuşması
BAŞKAN – Gündem dışı ikinci söz, gazetecilerin yaşama
hakkının korunması hakkında söz isteyen Ankara Milletvekili Sayın Şenal
Sarıhan’a aittir. 
Sayın Sarıhan, süreniz beş dakika. 
Buyurunuz. 
ŞENAL SARIHAN (Ankara) – Değerli Başkan, değerli kâtip
üyeler, emekçi arkadaşlarım ve basın emekçileri ve sevgili vekil arkadaşlarım…
BAŞKAN – Sayın Sarıhan, bir saniye lütfen, yeniden
başlatacağım sürenizi. 
Sayın milletvekilleri, çok uğultu var; sayın hatibin ne
dediği gerçekten anlaşılmıyor. Özel sohbetlerinizi lütfen Genel Kurul dışında
yapınız ve hatibi dinleyelim.
Teşekkür ederim. 
Sayın Sarıhan, yeniden başlatıyorum.
Buyurunuz. 
ŞENAL SARIHAN (Devamla) – Arkadaşlar, selamımı
yineliyorum, biraz önce sunmuştum. 
Bugün
uluslararası bir sözleşmenin yıl dönümü. Bu sözleşme, Zorla Kayıp Edilmeye
Karşı Herkesin Korunmasına Dair Bildiri; 18/12/1992. Bu tarih, aynı zamanda
uluslararası sözleşmelere, iç hukukumuzdaki düzenlemelere ve sayısız sözleşmeye
karşın bizim ülkemizde hâlâ aydın ölümlerine, gazeteci ölümlerine,
insanlarımızın, yurttaşlarımızın ölümlerine tanık olduğumuz bir tarihi de ifade
ediyor. 
Biraz
önce değerli başkan bize ifade ettiler, dediler ki: “Bugün gazeteci Hrant
Dink’in ölüm yıl dönümüdür.” 2007 yılında yaşamını yitirmişti, daha doğrusu
katledilmişti; bunlara, normal ölüm olmadığı için “yaşamını yitirmişti” sözü
belki çok yerine oturmuyor. Bu haftanın sonunda da başka bir yıl dönümüyle
karşı karşıya kalacağız. Bu yıl dönümü, sevgili arkadaşımız Uğur Mumcu’nun
katledildiği gün, 24 Ocak 1993. 30 Ocakta da değerli bir hocamızın ölüm yıl
dönümünü birlikte değerlendireceğiz, birlikte anacağız.
Sevgili
arkadaşlar, bu ölümlere ilişkin olarak ülkemizde yargı hangi görevi
yapmaktadır, yargının bu ölümler karşısındaki tutumu nedir? Galiba bundan önce,
yargıdan önce yürütmenin bu tür ölümler karşısındaki tutumu nedir, bunu
konuşmak, daha sonra da yasamanın sorumlulukları üzerinde durmak gerekiyor. Bu
kadar ağır ve ayrıntılı bir konuyu beş dakikada elbette ki konuşmamız olanaklı
değil ama küçük anımsatmalar yapmak istiyorum. 
“Hrant
Dink neden öldürüldü?” sorusunun idari makamlardaki yansıması şöyle: 6 Şubat
2004’te Agos gazetesinde bir yazısı yayımlanıyor. Bu gazete haberi üzerine, bu
haberden, basındaki bir haberden, kurşunla değil kalemle yazılmış bir haberden
rahatsız olanlar Agos gazetesi önüne gelerek çeşitli tepkiler sunuyorlar.
Bunların hangi kesimler olduğunu tek tek söylemiyorum. Daha sonra Hrant Dink
İstanbul Valiliğine çağrılıyor, İstanbul Valiliğinde vali yanında bulunan 2
kişi kendisine yönelik tehditte bulunuyor. Bu tehditten sonra yeniden Agos’un
önünde yeni gösterilerle karşılaşıyoruz. Bunun tarihi de 20 Şubat 2004. 25
Şubat 2004 cumhuriyet savcılığına çağrılışı, 26 Şubat 2004 Agos önünde toplanan
kişilerin eylemleri ve bu olaylardan sonra korunma isteğinde bulunuyor ama
korunma işleminin yapılması yerine onun etrafında ağır bir ölüm çemberi
oluşturuluyor ve hepimizin anımsadığı bugünü yaşıyoruz. 
Hrant
Dink bir gazetecidir, Uğur Mumcu da bir gazetecidir. Bugün nasıl düşüncelerini
açıkladıkları için düşüncelerinden ötürü yargı önüne taşınmaya çalışılan
aydınlar varsa, Türkiye gerçeğinde bu olgu hep yinelenmiştir ve çok daha vahim
olarak onlar yaşam haklarını yitirmek durumunda kalmışlardır. 
Yaşama
hakkının güvence altına alınması konusunda önlemler bizim görevimizdir sevgili
arkadaşlar, bu Parlamentonun görevidir, yasamanın görevidir. Mevcut yasalar
uygulanmıyorsa bunların uygulanması konusunda da harekete geçmek bizim
görevimizdir. Devlet insanlarını yaşatmak için vardır.
Burada
sözlerimi bitirmek durumundayım çünkü süre yetmiyor ama olanak bulabilirsem
daha sonraki aşamalarda başlıklarını koyduğum ama anlatamadığım konularda da
görevlerimiz konusunu sizlerle paylaşmak istiyorum.
Saygılar
sunuyorum. (CHP sıralarından alkışlar)
BAŞKAN
– Teşekkür ederiz Sayın Sarıhan.
Gündem
dışı üçüncü söz, vatandaşlarımızın son zamanlarda yaşadığı genel sorunlar
hakkında söz isteyen Kocaeli Milletvekili Sayın Haydar Akar’a aittir.
Buyurunuz
Sayın Akar, sizin de süreniz beş dakika. (CHP sıralarından alkışlar) 
3.- Kocaeli
Milletvekili Haydar Akar’ın, vatandaşların son zamanlarda yaşadığı sorunlara
ilişkin gündem dışı konuşması
HAYDAR
AKAR (Kocaeli) – Sayın Başkan, değerli milletvekilleri; evet, vatandaşların problemini
konuşacağız ama bir arkadaşımız İzmir Belediyesinden bahsetti. İzmir
Belediyesine özel olarak gittiği, çektiği fotoğrafları, arayıp da bulduğu fotoğrafları
burada gösterdi ve hizmet alamadıklarını ifade etti.
NECİP
KALKAN (İzmir) – Yeni çekildi yeni! 
HAYDAR AKAR (Devamla) - Ben de İzmir Belediye
Başkanımız -sizin 50 tane, 100 tane denetmeniniz her gün denetliyor- parsel
parsel İzmir’i satmadığı için olabilir mi acaba diye düşünüyorum. (CHP
sıralarından alkışlar) Ya da İzmir Belediye Başkanı metroyu yapan bir belediye
başkanı olduğu için, buradaki metroyu beceremediği için, Ulaştırma Bakanlığına
devrettiği için olabilir mi acaba diyorum ya da Başkent Doğalgaz gibi büyük bir
şirketin içini boşaltmadığı için olabilir mi diyorum, hemen güncel konuma geçiyorum.
(CHP sıralarından alkışlar)
Şimdi, AKP iktidarları döneminde on dört senedir
Türkiye’nin en büyük problemi olan terör çözülmediği gibi, milletin kan
ağladığı problemler var. Son günlerde, özellikle, HGS ve trafik sigortası.
Bakın, HGS, hızlı geçiş sistemi, kartlı geçiş sisteminin yerine getirildi.
Olması gerekiyor muydu bir sistemin? Olması gerekiyordu. OGS vardı ama
Ulaştırma Bakanı -bugün de Ulaştırma Bakanı- gitti bu işi PTT’ye verdi. Teknik
olarak bu işle ilgisi, yakından ilgisi olmayan, hiçbir ilgisi olmayan PTT’ye
verdi ve hemen 2013’ün başında HGS’yi, hızlı geçiş sistemlerini açıkladılar.
Ben KİT Komisyonu üyesiyim, KİT’te bunları da ifade ettim. Dedim ki: “Bir:
Verdiğiniz kurum yanlış kurum çünkü OGS gibi çift taraflı konuşan, vatandaşı uyaran
bir sistem varken HGS gibi ucu açık bir sistemi test etmeden getirmeniz
yanlış.” Bunun analizini yapanlar da dünyadan bir haberi olmayan insanlar. Bir
tırın çekicisinin ve dorsesinin farklı plakalara sahip olduğunu bilmeyen
insanlar bunun analizini yaptılar ve Cumhurbaşkanlığı seçiminden önce dünyayı
yeniden keşfetmiş gibi 14 milyon dolar harcayarak bu sistemi getirdiler. Bu
sistemin yanlışlığı 2013 verilerine baktığımızda çok açık ortaya çıkıyor çünkü
10 milyon kaçak geçiş vardı 2013 yılında, 10 milyon. Düşünebiliyor musunuz, bir
sistem kuruyorsunuz 10 milyon… Aslında kaçak geçiş değildi bunlar, kaçak geçiş
değildi, neydi? Sistemin alt yapısının hazır olmamasıydı, yanlış bir sistemin
kurgulanmasıydı. Faturayı vatandaşa kestiler. 2014 yılında 1 milyon 762 bin
tebligatı PTT şubelerinde beklettiler. Niye beklettiler? 2014-2015’te 4 tane
seçim geçirdik. 4 seçimi geçirene kadar vatandaşa bunları yollamadılar. Bugün
ne oluyor? Vatandaşın eline bu cezalar gitmeye başlıyor. Öyle bir ceza ki…
OGS’de o zaman fotoğraflar çekilemediği için teknik olarak fotoğraf olayı
yoktu, en uzak noktanın 10 katıydı cezalar. Eğer 1,40 kuruşluk bir geçiş
yapmışsanız çarpı 10 diye ceza başlıyordu. İstanbul-Ankara yaparsanız, çarpı
10, 100 liradan ceza başlıyordu, faizsiz. Bugün bu cezalar katlandı ve
milyonlarca liralık -1 milyar 162 milyon- 1 katrilyon 162 milyarlık ceza
insanlara yollanmaya başladı ve insanlar isyan ediyor şu anda. Çıktı Ulaştırma
Bakanı “Bunu halledeceğiz.” dedi. 2014 sonunda da gündeme getirdim, bununla
ilgili bir kanun teklifi de verdim. Lütfen, rica ediyorum, bu problemi
halledelim hep birlikte. İşte, vatandaşın gerçek problemi bu. Vatandaştan
elinizi çekin, cebinden elinizi çekin. Ya yeter artık, emeklinin cebinde
eliniz; memurun, yoksulun, HGS kullananın, trafik sigortası yaptıranın cebinden
elinizi çekin. Sadece bu da değil, birçok örnek verilebilir HGS’yle ilgili,
zaman çok dar ama çok önemli bir problem, milyonlarca vatandaşımız mağdur. 
Yine, 2008’de 28 sigorta şirketine verdiniz trafik
sigortasını. Haziran ayında bir yönetmelik değişikliği yaptınız, trafik
sigortası yapan şirketler “Maliyetleri karşılayamıyoruz.” dediler, 8 kat, 9 kat
zam yaptılar. 300 liraya trafik sigortası yaptıranlar 800 liraya, 900 liraya
trafik sigortası yaptırmaya başladılar. Daha önce 200 lira, 300 lira ödeyen
vatandaşlarımız şimdi 900 lira ödüyor. Bizde bir gelenek vardır: Vatandaş
yoksuldur, asgari ücretle geçiniyordur, babasının tarlasını satar, bilmem neyi
satar kendine araç alır. Bugün vatandaşlar araçlarının trafik sigortalarını
ödeyemiyorlar. Niye trafik sigortası var arkadaşlar? Bir de üçüncü şahısların
zararını karşılıyor. Bir de vatandaş yanında kasko yaptırıyor kendi zararını
karşılayabilmek için. Hadi gelin, vatandaş için yapılacak en iyi hizmet trafik
sigortası ve kaskoyu birleştirelim ve bir tek sigortaya indirelim. Zaten kasko
hem kendinin hem karşı tarafın zararlarını karşılıyor; hem maddi hasarları
karşılıyor hem de fiziksel hasarları, tazminat davalarını karşılıyor. Bire
indirelim ve vatandaşın biraz nefes almasını sağlayalım. 
Birçok problem var, zaman bitti. Bunları konuşalım,
bunları çözelim. Siz ne yapıyorsunuz? Vatandaşları aldatmak için elinizden
gelen her şeyi yapıyorsunuz. Vatandaşın derdi bunlar. Kıvırmayı bırakın ve
bakanların söylediği gibi “Gelin bu problemleri çözelim.” diyorum. 
Saygılar sunuyorum. (CHP sıralarından alkışlar) 
BAŞKAN – Teşekkür ederiz Sayın
Akar. 
Değerli milletvekilleri, gündeme
geçmeden önce sisteme giren sayın milletvekillerine sırasıyla söz vereceğim. 
İsimleri tek tek okumayacağım zamandan kazanalım diye
fakat daha önce, sayın grup başkan
vekilleri konuşmak istiyorlarsa önceliği onlara vereceğim.
Sayın
Altay, buyurunuz. 
VII.-
AÇIKLAMALAR
1.- İstanbul
Milletvekili Engin Altay’ın, gelinen noktada şehit cenazelerinin
kanıksandığına, Hrant Dink’in ölümünün 9’uncu yıl dönümüne ve faili meçhul
cinayetlerin aydınlatılmasının Türkiye Büyük Millet Meclisinin namus borcu
olduğuna ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sayın
milletvekilleri, öncelikle, hemen hemen her gün olduğu gibi, bugün de Çorum’da,
Karabük’te, Kayseri’de, Ankara’da şehit cenazelerimiz var, milletçe yüreğimiz
yanıyor. Ancak, gelinen nokta da o kadar kanıksandı ki birkaç şehit
cenazesinin, birkaç askerimizin, polisimizin şehit olması toplumda da
Parlamentoda da bir duyarlılığa, bir reflekse neden olmuyor. Bu duruma çok
üzüldüğümüzü belirtmek isterim.
Öte
yandan, 19 Ocak 2007 tarihinde hunharca katledilen Hrant Dink’i rahmetle
anıyorum. Ancak, barış ve uzlaşmanın timsali olan Hrant Dink’in cinayeti,
Türkiye'nin sürüklendiği, Türkiye'nin sürüklenmek istediği ortam bakımından çok
önemlidir ve diğerlerinde olduğu gibi bu cinayetin de bir faili meçhul cinayet
olarak kalması partimizce asla ve asla kabul edilemez. Hrant Dink cinayetinin
tüm boyutlarıyla araştırılması için biraz sonra bir siyasi partimizin grup
önerisi görüşülecek. Umarım ve dilerim ki Türkiye Büyük Millet Meclisi,
Türkiye'de yıllardır süregelen bu faili meçhul cinayetler meselesine bir son
vermelidir. Gerek Hrant Dink’in gerekse Tahir Elçi’nin ve tüm faili meçhul
cinayetlerinin sebeplerinin, yapanların, yaptıranların, bunu planlayan
odakların tespit edilmesi, bulunması, bu cinayetlerin aydınlanması bizce
Türkiye Büyük Millet Meclisinin namus borcudur.
Teşekkür
ederim. 
BAŞKAN
– Teşekkür ederiz Sayın Altay.
Sayın
Demirel, buyurunuz.
2.-
Diyarbakır Milletvekili Çağlar Demirel’in, Hrant Dink’in ölümünün 9’uncu yıl
dönümüne ve faili meçhul cinayetlerin aydınlatılması gerektiğine ilişkin
açıklaması
ÇAĞLAR
DEMİREL (Diyarbakır) – Teşekkürler Sayın Başkan.
Sayın
Başkan, değerli milletvekilleri; evet, ne yazık ki bugün de 19 Ocak ve 19 Ocak
2007’de Hrant Dink katledildi. Dini, dili, ırkı ne olursa olsun bu ülkede
düşüncesini ifade eden herkes ne yazık ki faili meçhul. Aslında bizce failleri
bilinen ama faili meçhul olarak ifade edilen bir durum söz konusu. Bugün Hrant
Dink’i, barış güvercinini bir kez daha saygıyla andığımı ifade etmek istiyorum.

Evet, belki 2007’de Hrant Dink’i, daha geçmişli
yıllara, 90’lı yıllara ve ondan önceki yıllara da gidersek bu ülkede
gazeteciler, akademisyenler, iş dünyası, 70 yaşındaki, özelde Musa Anter ve
Metin Göktepe’yi anarak başlamak istiyorum. Ama bu ülkede 2015 yılında ne yazık
ki hâlâ failleri bizce belli olan, katledilen kadın yoldaşlarımız da söz
konusu. Bu 9 Ocakta Paris’te katledilen Sakine Cansız, Fidan Doğan, Leyla
Şaylemez’in tam da ocak ayında katledişlerinin dönemlerinde yine, Silopi’de
Seve Demir, Pakize Nayır ve Fatma Uyar’ın, bilerek Kürt kadın siyasetçilerin
katledilmesi, infaz edilmesi bu ülkede çok da uzakta değil, yirmi gün önce
yaşadığımız bir durum.
Yine,
aynı şekilde, Dilek Doğan’ın, İstanbul’da ailesinin gözünün önünde faili belli
bir şekilde katledilmesini de kınayarak başlamak istiyorum. Evet, bu ülkede
Taybet anaların, Selametlerin, çocukların, kadınların, gençlerin, yediden
yetmişe herkesin, hatta doğmamış bebeklerin bile katledildiği ve hâlâ
faillerinin ortaya çıkarılmadığı bir ülkeden bahsediyoruz. 90’lı yıllarda 17
bin faili meçhul olarak ifade ettiğimiz ve hâlâ cenazelerinin bile bulunamadığı
bir ülkeden bahsediyoruz. Aynı şekilde bugün Sur’da yirmi sekiz gün boyunca
cenazeleri verilmeyen 2 gencimizin cenazesi bugün getirilse de ama hâlâ
cenazelerin sürüklendiği, işkence edildiği ve tahrip edildiği bir ülkeden
bahsediyoruz. O yüzden bir kez daha buradan seslenmek istiyoruz. Bu faili
meçhulleri ve bizce failleri bilinenlerin derhâl yargı önüne çıkarılması ve
yargılanmasını… Özelde de bu süreçte Tahir Elçi’nin de delillerinin tekrar
karartıldığı bir süreçten geçiyoruz. Bu yüzden, biz, bu Hrant Dink’le birlikte…
(Mikrofon
otomatik cihaz tarafından kapatıldı)
BAŞKAN
– Sayın Demirel, bir dakika daha toparlamanız için süre veriyorum.
Buyurunuz.
ÇAĞLAR
DEMİREL (Diyarbakır) – Sadece bitireceğim, teşekkürler Başkan.
Bugün
Hrant Dink’in anması yapıldı İstanbul’da. Tekrar bahsettiğimiz, failleri belli
olan fakat düşünceleri uğruna, düşünceleri ve duruşları uğruna kendilerini
ifade edenlerin katledildiği bir ülkede yaşıyoruz. Bu yüzden Tahir Elçileri,
Hrant Dinkleri, Musa Anterleri, Metin Göktepeleri, Seve Demirleri, Pakize
Nayırları ve Fatma Uyarları, Sakine Cansızları, Fidan Doğanları, Leyla
Şaylemezleri ve Dilek Doğanları, Taybet anaları ve ismini daha sayamayacağımız
birçok kadın, çocuk ve gençleri saygıyla anmak istiyorum.
Teşekkür
ediyorum.
BAŞKAN
– Teşekkür ederiz Sayın Demirel.
Sayın
Vural, buyurun.
3.-
İzmir Milletvekili Oktay Vural’ın, Milliyetçi Hareket Partisi Genel Başkanı
Devlet Bahçeli’nin tedavi sürecinde sağlık dileklerini paylaşanlara MHP Grubu
adına teşekkür ettiğine, şehit olan 6 güvenlik görevlisine Allah’tan rahmet
dilediğine ve İzmir Milletvekili Necip Kalkan’ın yaptığı gündem dışı
konuşmasındaki bazı ifadelerine ilişkin açıklaması
OKTAY
VURAL (İzmir) – Teşekkür ederim.
Öncelikle,
Sayın Genel Başkanımızın kontrol ve tedavi sürecinde sağlık dileklerini
paylaşan Sayın Cumhurbaşkanına, Sayın Başbakan ve Adalet ve Kalkınma Partisi
Genel Başkanı Sayın Ahmet Davutoğlu’na, Cumhuriyet Halk Partisi Genel Başkanı
Sayın Kılıçdaroğlu’na ve partilerin değerli temsilcilerine çok teşekkür ediyoruz.
Milliyetçi Hareket Partisi Grubu adına teşekkürlerimi arz ediyorum. 
Maalesef
terör örgütünün hain saldırıları neticesinde 6 güvenlik görevlimiz şehit
olmuştur. Yöredeki vatandaşlarımızı korumak, bölücü terör örgütünün zulmünü yok
etmek için birlik, bütünlük ve bayrak için şehit olanlara Allah’tan rahmet
diliyorum. 
Türkiye’de
barışı ve huzuru bozan bölücü terör örgütü PKK’dır. Yörede yaşayan
vatandaşlarımızı tehdit eden, zulmeden PKK’dır. Bölücü terör örgütü PKK’ya
karşı terörle mücadelemizle terör örgütü bertaraf edilmeli ve yörede bir an
önce kamu düzeni ve yörede yaşayan vatandaşlarımızın can ve mal güvenliği
sağlanmalıdır. Terör örgütünü cesaretlendirecek, muhatap alacak her girişim
teröre değil, terörle mücadeleye köstektir.
Bu
vesileyle, İzmir Milletvekili Sayın Necip Kalkan’ın İzmir’le ilgili söylediği
madalyonun bir yönü. Tabii, madalyonun ikinci yönü de var. Maalesef, sevgili
İzmirliler hem yerel hem de merkezî hükûmet arasında sıkışmış, ezilmiştir,
verdiği oyların hak ettiği karşılığını alamamıştır. 
Gerçekten,
Sayın Necip Kalkan’ın ortaya koyduğu tablo, İzmirlilerin yaşadığı bir tablodur.
Ama unutmayalım ki İzmir’e merkezî hükûmetin yaptığı yatırımlar da yarı yarıya
azalmıştır. İzmir’de işsizlik yüzde 60, Türkiye geneli işsizlikten daha
fazladır. İzmir şu anda en yoksul 4’üncü kent konumuna gelmiştir. 
Bu
bakımdan, Milliyetçi Hareket Partisi olarak, sevgili İzmirlilere hizmet etme
yolunda hem yerel yönetimin hem merkezî yönetimin yaptığı bütün çalışmaları,
projeleri takdir ve destekleyeceğimizi de bu vesileyle ifade etmek istiyorum.
Teşekkür
ederim.
BAŞKAN
– Teşekkür ederiz.
Sayın
Çakır, buyurunuz.
4.- Tokat
Milletvekili Coşkun Çakır’ın, Milliyetçi Hareket Partisi Genel Başkanı Devlet
Bahçeli’ye geçmiş olsun dileğinde bulunduğuna, şehitlere Allah’tan rahmet
dilediğine ve Hrant Dink’in ölümünün 9’uncu yıl dönümüne ilişkin açıklaması
COŞKUN
ÇAKIR (Tokat) – Sayın Başkan, teşekkür ederim.
Ben
de, öncelikle, Milliyetçi Hareket Partisi Genel Başkanı Sayın Devlet Bahçeli’ye
buradan bir daha geçmiş olsun diyorum ve Allah acil şifalar nasip etsin
diyorum.
Öte
taraftan, dün ve bugün sayıları artan şehitlerimize Cenab-ı Allah’tan gani
rahmetler diliyorum.
Elbette
şehitlerin her gelişi yüreğimizi yakmaktadır; sadece ateşin düştüğü yeri değil,
bütün ülkemizi, vatanımızı yakmaktadır, kavurmaktadır. Diliyoruz, temenni
ediyoruz ve dua ediyoruz ki, inşallah bundan sonra şehitlerimiz gelmez,
inşallah bundan sonra huzur ve barış içerisinde yaşarız.
Yine,
bugün, rahmetli Hrant Dink’in 9’uncu ölüm yıl dönümüdür. Bununla da ilgili
birkaç şey söylemek istiyorum. 
2007’de
aramızdan ayrıldı, Allah rahmet eylesin. Hiç kuşkusuz herkes eşittir ama
aydınların, entelektüellerin, sanatçıların, toplumsal karşılığı anlamındaki
sembolik değerleri vardır. Hâlâ, dokuz yıl geçtikten sonra bunları
konuşuyorsak, konuşmaya devam ediyorsak bu dediğime örneklik eden, kanıt olan
bir husus olarak ortadadır. 
Sayın
Başkan, değerli milletvekilleri; gerek bugün gerekse geçen hafta biz, hem
Ermeni kökenli milletvekili arkadaşlarımızın ağzından hem de diğer
arkadaşlarımızın ağzından Ermeni meselesiyle ilgili konuşmalar dinledik, hep
beraber burada bu konuşmalara şahitlik ettik. Şunu öncelikle söylemek gerekir:
Bizim tarihimiz ve toplumumuzda belki de ortaya koymuş olduğumuz en önemli
dünya başarılarından bir tanesi bir arada yaşama kültürüdür. Bunun yüzlerce
yıllık örneğini kanıtlamış, ortaya koymuş bir tarihe, kültüre sahibiz. O
bakımdan, bütün farklılıklarımız, etnik farklılıklar dâhil olmak üzere,
bölüşmenin ve ayrışmanın değil, beraber olmanın, zenginliğin, özellikle
kültürel zenginliğin bir göstergesi olarak alınmalı ve okunmalıdır. O bakımdan
da hiç kuşkusuz, adına “milletisadıka” denen, “tebayısadıka” denen bir
milletin, Osmanlı milleti sistemi içerisinde Ermenilerin, yüzyılın sonunda
yahut yeni yüzyılın başında karşı karşıya kaldığı ama sadece Ermenilerin değil,
bütün Anadolu’da yaşayan milletimizin karşı karşıya kaldığı acılar söz
konusudur. Bu acıları yarıştırmak niyetinde değiliz, yarıştırmamalıyız ama
hakkı da teslim etmeliyiz. Kuşkusuz, yine kuşkusuz son yıllarda bu meseleyle
ilgili olarak, başta arşivlerin açılması olmak üzere, olağanüstü, ciddi, hatırı
sayılır öneriler ortaya kondu. Özetle söylemek gerekirse, Hrant Dink’in
öldürülmesi, bir yazar olarak, bir aydın olarak ama daha önemlisi bir Ermeni
olarak, Ermeni Türk vatandaşı olarak öldürülmesi bizim hepimizi üzmüştür,
herkesi yaralamıştır. Diliyoruz bir an önce ama bir an önce bu konudaki flu
kalan, yeterince vuzuha kavuşmayan noktalar da açığa kavuşur; bundan eminim ki
78 milyon insanımız, milletimiz, vatandaşlarımız memnuniyet duyacaktır. 
Bu
duygu ve düşünceler içerisinde ben de tekrar Hrant Dink’i rahmetle anıyorum,
ailesine de yeniden başsağlığı diliyorum, teşekkür ediyorum. 
BAŞKAN
– Teşekkür ederiz. 
Sayın
milletvekilleri, şimdi, sisteme giren sayın milletvekillerine sırasıyla, bir
dakika, yerlerinden söz vereceğim.
Sayın
Akın, buyurunuz.
5.- Balıkesir
Milletvekili Ahmet Akın’ın, Balıkesir’de yoğun kar yağışının hayati sorunlara
yol açtığına ve Büyükşehir Belediyesinin karla mücadeleye katkı sunmadığına
ilişkin açıklaması
AHMET
AKIN (Balıkesir) – Teşekkürler Başkan.
Balıkesir’imizde
iki gündür devamlı olan kar yağışı büyük hayati sorunlara yol açtı. Bununla
alakalı olarak da ilçelerin gelirlerinin yüzde 45’ini alan, daha geniş olanaklara
sahip Büyükşehir Belediyesinin karla mücadelede ilçe belediyelerine destek
vermiyor olması da ayrıca sıkıntılara yol açmaktadır. Özellikle kar yağışının
çok etkili olduğu Savaştepe, Balya, Susurluk, Marmara, Dursunbey, Gönen,
Manyas, Sındırgı, Edremit, Erdek ilçelerimiz ve mahallelerinde kar yağışı
ulaşımda aksamalara yol açıyor. 
5216
sayılı Kanun’la büyükşehir belediyeleri yetki alanındaki mahallelerde yolların
yapılması ile bakım onarım temizliği ve karla mücadele çalışmaları yapmakla
sorumlu kılınmıştır. Kanunun amir hükmüne rağmen, ilçe belediyeleri karla
mücadele çalışmalarını canla başla sürdürürken Büyükşehir Belediyesinin bu
konuda katkı sunmuyor olması anlaşılamaz bir tutumdur. Büyükşehir Belediyesi…
(Mikrofon
otomatik cihaz tarafından kapatıldı) 
BAŞKAN
– Sayın Tanal…
6.- İstanbul
Milletvekili Mahmut Tanal’ın, kara yolu ile demir yolu taşımacılık ücretleri
arasındaki dengesizliğin giderilip giderilmeyeceğini ve çevre davalarıyla
ilgili bilirkişi ücretleri ile harçların düşürülüp düşürülmeyeceğini öğrenmek
istediğine ilişkin açıklaması
MAHMUT
TANAL (İstanbul) – Teşekkür ederim Sayın Başkan.
Sayın
Bakan, Eskişehir-Ankara arasında, Ankara-Konya arasında ve Polatlı arasında
hızlı tren var biliyorsunuz.
Bakan
dinliyor mu bilmiyorum ama halkın bana ilettiği sorunları ben de Sayın
Bakanlığa, Hükûmete iletiyorum.
Ankara-Polatlı
arasındaki hızlı tren fiyatlarına zam oranı yüzde 41, Ankara-Konya arasındaki
hızlı tren zam oranı yüzde 14. Ankara-Polatlı arasını kara yoluyla vatandaş 9
TL’ye giderken hızlı trenle 15 TL’ye gidiyor. Normal koşullarda devlet demir
yolları yani hızlı tren ücretlerinin düşük olması gerekirken, kara yollarının
daha yüksek olması gerekirken tam tersi olmuş durumda. Bu dengesizliği
gidermeyi planlıyor musunuz?
Aynı
zamanda Sayın Bakan Çevre ve Şehircilik Bakanı. Her vatandaşımızın sağlıklı bir
çevrede yaşama hakkı var. Çevre davalarındaki bilirkişi ücretleri ve harçlar
çok yüksek. Bu bilirkişi ücretleri ve çevre davalarıyla ilgili harçların
düşürülmesini düşünüyor musunuz? Çünkü çevre davaları bir kamu hizmetidir. Bu
kamu hizmetine destek olan, dava açan kişilerin maddi anlamda bu külfeti
kaldırması çok güç bir olaydır, desteğinizi bekliyoruz.
Teşekkür
ederim Sayın Başkan.
BAŞKAN
– Sayın Parsak…
7.-
Afyonkarahisar Milletvekili Mehmet Parsak’ın, şehit olan 6 güvenlik görevlisine
Allah’tan rahmet dilediğine ilişkin açıklaması
MEHMET
PARSAK (Afyonkarahisar) – Saygıdeğer milletvekilleri, yine içimiz yanıyor, iki
gündür 6 şehidimiz var. Her gün üçer, beşer şehit alıyoruz. Şehitlerimize
Cenab-ı Allah’tan rahmet, aziz milletimize başsağlığı diliyoruz tabii ki ama bu
şehitlerimizin gelmesinin toplamda ihanet sürecinin bir sonucu olduğunu da bir
defa daha buradan hatırlatmak durumundayım. 
Öte
taraftan, tabii her şehidimiz kendi içinde kıymetli ama bugün konuşmaları
esnasında Hrant Dink’ten başlayarak tüm ölümler hakkında isimler, hikâyeler
zikredildi. Bu şehitlerimizden bir tanesi Mustafa Yaşar, atanamamış bir
öğretmendi. Çocuklarımızın geleceğini tanzim için eğitim almış olan
öğretmenlerimizin atanamayıp polis olmak durumunda kalması ve polis olduktan
sonra da şehit olması ayrı bir ızdırap veriyor. Mustafa Yaşar’a ayrıca
Allah’tan rahmet diliyorum.
BAŞKAN
– Sayın Kan…
8.- İstanbul
Milletvekili Ravza Kavakcı Kan’ın, Hrant Dink’in ölümünün 9’uncu yıl dönümüne
ve milletvekillerini kin ve nefret içeren konuşmalar yapmamaları konusunda
dikkatli olmaya davet ettiğine ilişkin açıklaması
RAVZA
KAVAKCI KAN (İstanbul) – Teşekkür ederim.
Kavakcı
Kan olacaktı Sayın Başkanım.
Ben
de öncelikle şehitlerimize Allah’tan rahmet diliyorum. Sayın Hrant Dink’i
saygıyla anıyorum.
Meclisin
açılışında, Sayın Başkan “Öfke ve nefret acıyı beslememeli.” dediniz. Gerçekten
bu çok önemli. Bu manada bizim de milletvekilleri olarak örnek olmamız
gerektiğini düşünüyorum. Zaman zaman Genel Kurulda yapılan konuşmalar beni
dehşete düşürüyor. Kin ve nefret içeren konuşmalardan ve iftira atan, itham
edici, bilimsellikten uzak konuşmalardan uzak durmamız gerektiğini düşünüyorum.
Algı yönetimi operasyonları yapmanın yeri Meclis değildir. Ben sayın
milletvekillerimizi bu konuda dikkatli olmaya davet ediyorum.
Teşekkür
ediyorum.
BAŞKAN
– Sayın Kavakcı Kan, sistemde “Kan” gözüktüğü için ben öyle okumak durumunda
kaldım, kusura bakmayınız.
Sayın
Şeker…
9.- Kocaeli
Milletvekili İlyas Şeker’in, ekmeğin karneye bağlanışının üzerinden yetmiş dört
yıl geçtiğine ve Cumhuriyet Halk Partisi Genel Başkanı Kemal Kılıçdaroğlu’nun
Cumhurbaşkanına yönelik üslubunu kınadığına ilişkin açıklaması
İLYAS
ŞEKER (Kocaeli) – Teşekkür ediyorum.
Sayın Başkan, 17 Aralık 2016 tarihi yani geçen pazar
günü, ekmeğin Ankara’da karneye bağlanışının 74’üncü yılıydı. Yetmiş dört yıl
önce ekmek bulamayan ülkemizde bugün, günde 1.223 ton ekmek israf edilmektedir.
Yani üretilen ekmeğin yüzde 5,4’ü israf edilmektedir. Yetmiş dört yıl önce
ülkemizde olduğu gibi bugün de dünyada binlerce insan bir dilim ekmeğe
muhtaçken, diğer yandan her gün 15 milyon ekmek çöpe atılıyor. Bütün dinlerde
kutsal nimet sayılan ekmek, ülkemizde de ne yazık ki aşırı derecede israf
ediliyor. Bu konuda toplumun bilinçlendirilmesi önem arz etmektedir.
Diğer taraftan, Sayın CHP Genel Başkanının Sayın
Cumhurbaşkanımıza yönelik, nezaket ölçülerini aşan üslubunu bir milletvekili
olarak kınadığımı burada açık bir şekilde ifade ediyorum.
Teşekkür ediyorum.
BAŞKAN – Sayın Gürer…
10.- Niğde
Milletvekili Ömer Fethi Gürer’in, buğday üretiminin rekor seviyede arttığı bir
dönemde ekmeğe gelen zammın kabul edilemez olduğuna ilişkin açıklaması
ÖMER FETHİ GÜRER (Niğde) – Teşekkürler Sayın Başkan.
Ben sayın milletvekili konuşurken ekmekten başlayınca
ekmeğe gelen zamdan üzüntüsünü belirteceğini düşünmüştüm. Gıda, Tarım ve
Hayvancılık Bakanı Faruk Çelik 2015’in son günlerinde ekmeğe zam iddialarının
gerçeği yansıtmadığını söylediğinde ekmeğe zam geleceği belli olmuştu ama devletin
kurumu TRT’nin zammı “Ekmeğe zam yapılmadı ancak fiyatlar arttı.” diye
duyurabileceğini düşünen hiç olmamıştı. Devletin kurumu halkıyla dalga geçer
mi? Sonunda ülkemizde bu da oldu, ekmek zamlarını TRT Haber kurum ciddiyetini
ayaklar altında bir yaklaşımla yansıttı.
Türkiye Ziraat Odaları Birliği tahıl ürünleri
üretiminin 2015 yılında bir önceki yıla göre yüzde 18 oranında arttığını ve 38
milyon 637 bin ton buğday üretildiğini açıkladı. Ekmeğin ana maddesi buğdaydır.
Buğday üretiminin rekor seviyede arttığı dönemde gelen ekmeğe yüzde 25 zam
kabul edilebilir mi? Hükûmet kaşıkla verdiklerini memurdan, işçiden, esnaftan,
emekliden, dar gelirliden kepçeyle almaya devam etmektedir.
(Mikrofon otomatik cihaz tarafından kapatıldı) 
BAŞKAN – Sayın İrgil…
11.- Bursa
Milletvekili Ceyhun İrgil’in, Dünya Kadınlar Buz Hokeyi Şampiyonası’nın terör
ve güvenlik nedeniyle Ankara’da yapılmasından vazgeçilmesi konusunda Gençlik ve
Spor Bakanlığının açıklama yapması gerektiğine ilişkin açıklaması
CEYHUN İRGİL (Bursa) – Sayın Başkan, teşekkür ederim.
Arkadaşlar,
şimdi çok taze ve yeni bir bilgi vermek istiyorum. Ne yazık ki Türkiye'nin bir
terör ülkesi olduğunu dünya tarafından tescilleyen ilginç bir gelişme oldu.
Dünya Kadınlar Buz Hokeyi Şampiyonası 26 Şubat-6 Mart arasında Ankara’da
yapılacaktı. Bugün itibarıyla, terör gerekçesiyle Türkiye’den alındı.
Avustralya, İspanya, İzlanda, Meksika, Yeni Zelanda, Türkiye’nin mücadele
edeceği şampiyona için rezervasyonlarını iptal eden ülkeler uluslararası
federasyona Türkiye’ye gelmek istemediklerini ve kararlarının kesin olduğunu,
Türkiye’nin güvenli bir ülke olmadığını belirttiler. Bunun üzerine, şampiyona
bugün itibarıyla İspanya’ya alındı. 
Türkiye’nin
güvenliği açısından ve Türkiye’nin dışarıdaki itibarı açısından büyük bir
acizlik görüntüsü veren bu tablo için Gençlik ve Spor Bakanlığının konuyla
ilgili ne açıklama yapacağını merakla bekliyoruz. 
Teşekkür
ederim.
BAŞKAN
– Sayın Boynukara…
12.- Adıyaman
Milletvekili Adnan Boynukara’nın, Hrant Dink’i ve Tahir Elçi’yi öldürenleri
lanetlediğine ve Cumhurbaşkanına yapılan hakareti kınadığına ilişkin açıklaması
ADNAN
BOYNUKARA (Adıyaman) – Sayın Başkan, Hrant’ı öldüren anlayışı lanetliyorum.
Tahir Elçi’yi öldürenleri lanetliyorum. “Tahir Elçi hendek siyasetine, hendek
terörüne karşı olduğu için öldürüldü.” diyen avukatın ofisini kurşunlayan katil
anlayışı lanetliyorum. Siyaset üretemediği için hırçınlaşan, hırçınlaştıkça
toplumsal desteği kaybeden, toplumsal desteği durdurmak için ise hakareti
seçenleri kınıyorum. Cumhurbaşkanı Erdoğan’a yapılan hakareti kınıyorum. Ona oy
veren birisi olarak bu hakareti şahsıma yapılmış kabul ediyorum ve iade
ediyorum. 
BAŞKAN
– Sayın Ağbaba…
13.- Malatya
Milletvekili Veli Ağbaba’nın, 10 Ekim Ankara katliamını yapanları ve IŞİD’i
besleyen ve büyüten anlayışı şiddetle kınadığına ilişkin açıklaması
VELİ
AĞBABA (Malatya) – Sayın Başkan, bugün 10 Ekim katliamının 100’üncü günü. 10
Ekim katliamında Ankara’da barış isteyen 104 insan katledildi. Öncelikle, bu
104 kişi içerisinde 11 Malatyalı CHP gençlik kolları üyesi vardı. Bizi onlardan
ayıran anlayışı burada bir kez daha lanetle kınıyorum. Onlar ellerine silah
almamışlardı, onlar barıştan başka, sevgiden başka, özgürlükten başka bir şey
bilmiyorlardı ama maalesef AKP’nin besleyip büyüttüğü, Türkiye’ye hediye ettiği
eli kanlı IŞİD çeteleri tarafından bizim uyarılarımıza rağmen katledildi. Keşke
bu kadar hakareti kınayan sayın milletvekilleri, özellikle Adıyaman
Milletvekili, kendilerinin besleyip büyüttüğü, görmezden geldiği IŞİD
katillerini de kınayabilselerdi; Adıyaman’da ve daha Türkiye’nin birçok yerinde
IŞİD katilleri gezmeselerdi, onları beslemeselerdi, büyütmeselerdi. Onları
besleyen, büyüten anlayışı da şiddetle kınıyorum. 
BAŞKAN
– Sayın Hakverdi…
14.- Ankara
Milletvekili Ali Haydar Hakverdi’nin, Diyanet İşleri Başkanlığının sitesinde
yer alan bir fetvayla ilgili sorumluların takipçisi olmaya devam edeceklerine
ilişkin açıklaması
ALİ
HAYDAR HAKVERDİ (Ankara) – Teşekkür ederim Sayın Başkan.
Yaklaşık
on beş gün önce Diyanet İşleri tarafından yayımlanan babanın öz kızına şehvet
duymasına ilişkin sapıklığın, sapıklığın hesabını sormak için takipçisi
olacağımızı buradan bildirmiştik. Önce, “Böyle bir fetva yok.” diyerek inkâr
edildi, sonra “Sorumluyu açığa alacağız.” diyerek kabul ettiniz; eminim, şimdi
bir odacıya bu işi yüklersiniz. Sorumlu, kurumun başında hâlâ oturuyor. 
Sizler
bürokratlarınızı yedirmezsiniz, evet, yedirmezsiniz ama merak etmeyin, bizler
de yemeyiz, midemiz kaldırmaz.
BAŞKAN
– Sayın Aydın…
15.- Bursa
Milletvekili Erkan Aydın’ın, Bursa’da yoğun kar yağışı nedeniyle ulaşımda
yaşanan sorunlara ilişkin açıklaması
ERKAN
AYDIN (Bursa) – Teşekkür ederim Sayın Başkan.
Bu
çatı altında daha da önce belirttiğim gibi, seçim bölgem Bursa bütçeden çok
fazla pay almıyor. Bunun sonucunda da altyapı yatırımlarının çoğu
tamamlanamıyor. Kar yağışıyla birlikte bu tablo daha da net ortaya çıktı. 
Bursa’nın
dağ ilçeleri olan Orhaneli, Keles, Harmancık ve Büyükorhan’ın kentle olan
bağlantısı kesildi. Ulaşım zorlukla yapılıyor ya da yapılamıyor. Taşımalı
sistem dolayısıyla çocuklar yolda perişan durumda. Normal günlerde bile günde
üç dört saat araba bekleyen çocuklar, kar nedeniyle gün boyu yollarda kalmakta.

Çağımıza
hiç yakışmayan bu tablonun bir an önce değişeceğini umuyor, Bursa’ya
yatırımların artmasını diliyorum.
BAŞKAN
– Sayın Erdoğan…
Sayın
Erdoğan yok sanırım.
Sayın
Aksu…
16.- İstanbul
Milletvekili İsmail Faruk Aksu’nun, şehitlere Allah’tan rahmet dilediğine ve
tırmanan terör olayları ile her gün gelen şehit cenazelerinden AKP’nin sorumlu
olduğuna ilişkin açıklaması
İSMAİL
FARUK AKSU (İstanbul) – Teşekkür ederim.
Her
gün gelen şehit haberleri Türk milletinin yüreğini dağlamaktadır. Her gün
birkaç ay eve düşen ateş anaların gözyaşını sel olup akıtmaktadır.
Şehitlerimize Allah’tan rahmet, milletimize başsağlığı diliyorum.
“Açılım”
ve “çözüm” adı altında yürütülen yıkım çalışmalarının gündemi alabildiğine
meşgul ettiği günlerde bölücü terör her gün hain saldırılarına devam ederken
Hükûmet teröristin insafa gelmesini beklemiş, bu tavrıyla da bölücü terörün
güçlenmesine ve cüret kazanmasına fırsat vermiştir. Nitekim 7 Hazirandan sonra
teröristlere göz yumulduğu Hükûmet yetkililerince itiraf edilmiştir. Bebek
katili narkoterör örgütünün masum gösterilmeye çalışıldığı süreçte MHP,
uyarıları karşısında alçakça kandan beslenmekle itham edilmiştir. O sebeple,
tırmanan terör olaylarından, her gün gelen şehit cenazelerinden ülkeyi on üç
yıldır yöneten AKP sorumludur.
(Mikrofon
otomatik cihaz tarafından kapatıldı)
BAŞKAN
– Sayın Yüce, buyurunuz.
17.- Isparta
Milletvekili Sait Yüce’nin, Milliyetçi Hareket Partisi Genel Başkanı Devlet
Bahçeli’ye şifa ve güvenlik güçlerimizden şehit olanlara Allah’tan rahmet
dilediğine ve Cumhuriyet Halk Partisi Genel Başkanı Kemal Kılıçdaroğlu’na,
tepkisini ve kötü sözlerini Cumhurbaşkanına değil milletin birlik ve
beraberliğine kastedenlere yöneltmesini tavsiye ettiğine ilişkin açıklaması
SAİT
YÜCE (Isparta) – Öncelikle Sayın Devlet Bahçeli’ye Allah’tan şifalar diliyorum.

Güvenlik
güçlerimizden şehit olanlara Allah’tan rahmet, milletimize sabırlar diliyorum. 
Sayın
Kılıçdaroğlu kurultayda aziz milletimizin büyük bir ekseriyetle Cumhurbaşkanı
seçtiği Sayın Recep Tayyip Erdoğan’a hakaret etmiştir. Ülkesini ve vatanını
dünyaya şikâyet eden, teröre destek olan hainler vardır, milletimizin birlik ve
beraberliğine kasteden bozuntular vardır; Sayın Kılıçdaroğlu’na, tepkisini ve
kötü sözlerini onlara yöneltmesini tavsiye ederim. Yaptıkları ve hizmetleriyle
Türkiye’yi dünyada saygın bir ülke hâline getiren Sayın Cumhurbaşkanımız, övgü
ve takdiri hak etmektedir. 
(Mikrofon
otomatik cihaz tarafından kapatıldı)
SAİT
YÜCE (Isparta) – Kılıçdaroğlu ve onun gibiler takdir etmese de milletimiz bunu
takdir etmekte ve takdir etmeye devam etmektedir.
Teşekkür
ederim. 
BAŞKAN
– Sayın Demir…
18.- Muğla
Milletvekili Nurettin Demir’in Hrant Dink’in ölümünün 9’uncu yıl dönümüne
ilişkin açıklaması
NURETTİN
DEMİR (Muğla) – Teşekkür ederim Sayın Başkan.
Gerçekten,
her gün sayısı artan şehitlerimiz için içimiz yanıyor, şehitleri ve
değerlerimizi Türkiye harcıyor gün geçtikçe. Hrant Dink’in ölümünün de yıl
dönümünde şu soruyu sormak istiyorum: Hrant Dink öldürüldüğü sırada, Ogün
Samast’ın Hrant Dink’i öldürmeye gittiği sırada onu takip eden kamu
görevlilerinin bulunduğu, basın ve adli evraklarda yazılmaktadır. Bu konuda
İçişleri Bakanlığı herhangi bir araştırma yapmış mıdır ya da idari bir
soruşturma başlatmış mıdır?
Teşekkür
ederim.
BAŞKAN
– Sayın Gündoğdu…
19.- Ankara
Milletvekili Ahmet Gündoğdu’nun, şehitlere Allah’tan rahmet dilediğine ve
Cumhuriyet Halk Partisi Genel Başkanı Kemal Kılıçdaroğlu’nun Cumhurbaşkanına
yönelik sözlerini kınadığına ilişkin açıklaması
AHMET
GÜNDOĞDU (Ankara) – Teşekkür ediyorum Sayın Başkan.
PKK
ve IŞİD başta olmak üzere bütün terör örgütlerini lanetliyorum, bütün
şehitlerimize Cenab-ı Hak’tan rahmet diliyorum. 
Cumhuriyet
Halk Partisinin geçmişine baktığımızda İnönü’nün, zamanında hem cumhurbaşkanı
hem değişmez genel başkan hem millî şef olduğunu ve bir dönemin tek parti
diktatörlüğü olarak tarihe geçtiğini biliyoruz. Bu partinin bugün yeni
liderinin girdiği her seçimi kaybetmesine rağmen girdiği her seçimi kazanan… 
MUSA
ÇAM (İzmir) – Ne biçim konuşuyorsun, ne biçim! Ne biçim konuşuyorsun!
BÜLENT
TURAN (Çanakkale) – Sayın Başkan, müdahale eder misiniz, dinleyemiyoruz. 
AHMET
GÜNDOĞDU (Ankara) – …Cumhurbaşkanına küfür ve hakaret sözleriyle sataşmasını…
MUSA
ÇAM (İzmir) – Kime söylüyorsun sen onu!
BAŞKAN
– Sayın milletvekilleri… 
Sayın
Çam…
MUSA
ÇAM (İzmir) – Sendika başkanı olarak yakışıyor mu sana? Ne biçim konuşuyorsun! 
AHMET
GÜNDOĞDU (Ankara) - …Sayın Cumhurbaşkanının 1994 yılında girdiği seçimde bile
önünde rampa olarak duran bir adamın…
BAŞKAN
– Değerli milletvekilleri, lütfen dinleyelim.
MUSA
ÇAM (İzmir) – Ne biçim konuşuyorsun!
AHMET
GÜNDOĞDU (Ankara) – …bu sataşmasını kınıyorum. AK PARTİ olarak bundan memnunuz.
Gelecek seçimler çok kolay. Türkiye olarak, ana muhalefet boşluğu olarak
sıkıntı duyulması gerektiğini söylüyorum.
Teşekkür
ediyorum. 
MUSA
ÇAM (İzmir) – Kapalı kapılar arkasında sözleşmeleri nasıl sattın? Kapalı
kapılar arkasında sözleşmeleri nasıl sattın, onu söyle?
BAŞKAN
– Sayın Kaynarca…
MUSA
ÇAM (İzmir) – Memurları nasıl sattın memurları, onu söyle?
BAŞKAN
- Sayın Çam, lütfen.
AHMET
GÜNDOĞDU (Ankara) – Ne diyorsun ya? Ne diyorsun ayağa kalkıp da? Bir dakika
dinlemeye tahammül edemiyorsun. Ne diyorsun ya?
20.- İstanbul
Milletvekili Tülay Kaynarca’nın, Milliyetçi Hareket Partisi Genel Başkanı
Devlet Bahçeli’ye geçmiş olsun dileğinde bulunduğuna, şehitlerin yakınlarına
başsağlığı dilediğine ve Cumhuriyet Halk Partisi Genel Başkanı Kemal Kılıçdaroğlu’nun
Cumhurbaşkanına yönelik sözlerini kınadığına ilişkin açıklaması
TÜLAY
KAYNARCA (İstanbul) – Sayın Başkan, Cumhuriyet Halk Partisi Genel Başkanının,
partisinin kurultayında Sayın Cumhurbaşkanımıza yönelik…
AHMET
GÜNDOĞDU (Ankara) – Aynaya bakın, tarihinize bakın, geçmişinize bakın, yüzde 52
oy almış bir Cumhurbaşkanına hakaret etmeyin. 
BAŞKAN
– Sayın Gündoğdu, milletvekili arkadaşımız konuşuyor, lütfen dinleyelim.
AHMET
GÜNDOĞDU (Ankara) – Ama ben konuşurken de dinlenmesini isterdim Sayın Başkanım.

TÜLAY
KAYNARCA (İstanbul) – Yeniden açabilirseniz?
BAŞKAN
- Buyurunuz Sayın Kaynarca.
TÜLAY
KAYNARCA (İstanbul) – Sayın Başkan, öncelikle MHP Genel Başkanına acil şifalar
diliyorum, geçmiş olsun dileklerimi iletiyorum.
Şehitlerimiz
için de başsağlığı dileklerimi iletiyorum. 
Cumhuriyet Halk Partisi Genel Başkanının, partisinin
kurultayında Sayın Cumhurbaşkanımıza yönelik sarf ettiği utanç verici ifadeleri
esefle kınadığımı belirtiyorum. Milletimizin oylarıyla seçilmiş, halkın yüzde
52’sinin desteğini almış Sayın Cumhurbaşkanımıza yönelik bu sözleri
saygısızcadır ve bugün de benzer ifadeleri kullanması gerçekten çok vahimdir.
Bu saygısız, çirkin ifadeler sadece o makama değil, onu seçen ve onun
tarafından temsil edilen milletimize karşı da yapılmıştır. Hakaret ve nefretle
siyaset yapmak zihniyeti kaybetmeye mahkûmdur. Bunu kınıyorum ve takdiri sayın
milletimize bırakıyorum. (AK PARTİ sıralarından alkışlar)
BAŞKAN
– Sayın Kerestecioğlu...
21.- İstanbul
Milletvekili Filiz Kerestecioğlu Demir’in, Hrant Dink’in ölümünün 9’uncu yıl
dönümüne ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Hrant
Dink bugün yaşasaydı, barışın sesini o gülen yüzüyle ve öfkenin izini taşımayan
konuşmalarıyla dillendirecekti tıpkı Tahir Elçi gibi. 
Bugün
İstanbul’da Agos gazetesi önünde toplanan binlerce insan, emin olun, bu ülkede
barış kurulana kadar bundan hiç vazgeçmeyecek. Ama, muktedirleri de uyarmak
isterim, 301’lerle yeni katliamlara yol açmayın çünkü zulümle, gücünü buradan
alarak, halkın yaşama sevincini yok ederek iktidar olunabilir ama bunun devamı
mümkün olmaz. Hrant için, adalet için artık bu dava adaletle bitsin, gerçek
sorumlular yargılansın, “Buradayız ...(*)” diyor, bir kere daha onu sevgiyle
anıyorum.
BAŞKAN
– Sayın Topal...
22.- Hatay
Milletvekili Serkan Topal’ın, Hatay’da sığınmacı sayısının artması nedeniyle
sağlık hizmetlerinde ciddi aksamalar yaşandığına ilişkin açıklaması
SERKAN
TOPAL (Hatay) – Teşekkür ediyorum Sayın Başkan.
Sayın
Sağlık Bakanına sorum olacak: Suriye savaşının başlamasından bu yana Hatay
ilimizde, ilimizin aldığı sığınmacılar, göç ve hastanelerine gelen yaralılar
nedeniyle hasta sayısında bir artış görülmekte. Bu problemi görmelerine rağmen
şu ana kadar herhangi bir çözüm üretemediler. Hastanelerin gerek servislerinde
gerek yoğun bakım ünitelerinde gerekse acil sağlık hizmetlerinde ciddi
aksamalar yaşanmakta, hastaneler hizmet konusunda yetersiz kalmakta ve
Hataylılar en temel hakları olan sağlık hizmetlerinden mahrum kalmaktadır. Bu
konuda yeni ve donanımlı en az 2-3 tane hastaneye ihtiyacı var Hatay’ın. Bu
konuda Sağlık Bakanlığının ne tür tasarrufu olacak? 
Teşekkür
ediyorum.
BAŞKAN
– Sayın Nurlu...
23.- Manisa
Milletvekili Mazlum Nurlu’nun, İzmir-Manisa kara yolunun kar yağışı nedeniyle
kapandığına ilişkin açıklaması
MAZLUM
NURLU (Manisa) – Sayın Başkan, Ege Bölgesi’ni İstanbul’a bağlayan tek ana yol
olan İzmir-Manisa kara yolu kar yağışı nedeniyle dün yine kapanmış ve sürücüler
perişan olmuştur. İzmir ve Manisa gibi ılıman bir iklime sahip bölgedeki bu
yolun kapanmasının tek nedeni, AKP Hükûmetinin başlattığı fakat beş yıldır bir
türlü bitiremediği Sabuncubeli tünelleridir. 2011 yılında temeli atılan, 2013
Eylül ayında bitirileceği sözü verilen tünel inşaatına iki yıldır bir tek çivi
bile çakılmamıştır. “Çalıyorlar ama çalışıyorlar.” algısıyla yaptıkları
yolsuzlukları topluma kabul ettirmeye çalışan zihniyetin aynı zamanda ne kadar
iş bilmez olduğu Sabuncubeli’nde görülmüştür. Günde 30 bin aracın geçtiği
Manisa-İzmir Sabuncubeli Tüneli inşaatının en kısa zamanda bitirilerek her yıl
yaşanan trafik çilesine son verilmelidir. 
Genel
Kurulu saygıyla selamlıyorum. 
BAŞKAN
– Sayın Gaytancıoğlu…
24.- Edirne
Milletvekili Okan Gaytancıoğlu’nun, kötü sicil kayıtları gerekçe gösterilerek
esnaf ve sanatkârların kredi başvurularının reddedildiğine ilişkin açıklaması
OKAN
GAYTANCIOĞLU (Edirne) – Teşekkür ederim Sayın Başkan.
14
Aralık 2015 tarihli Kararname’yle esnaf ve sanatkârlarımıza yönelik olarak,
Esnaf ve Sanatkârlar kredi ve kefalet kooperatifleri aracılığıyla 30 bin liraya
kadar faizsiz kredi kullanım olanağı sağlanmıştır. Bu uygulama geçmiş dönemde 3
kez çıkarılmasına rağmen, bankalarca dikkate alınmayan sicil affı mağduru
esnaflarımızın da yararlanabileceği şekilde düzenlenmesi gerekmektedir çünkü
zor günler yaşayan esnafımız işlerini yürütmek için krediye ihtiyaç duymaktadır
ancak esnafımız, kredi kartları ya da çeklerin ödenmemesi kaynaklı olarak
bankaların kara listesine girerek sicili bozulduğu için hiçbir yerden kredi
kullanamamaktadır. Kanunda öngörüldüğü şekilde borçlarını ödeyen veya
borçlarını yeniden yapılandıran esnafların bankalardaki sicil kayıtları kanunun
bu açık hükmüne rağmen bankalarca silinmediği gibi, yeni kredi başvuru
talepleri de kötü sicil kayıtları gerekçe gösterilerek reddedilmektedir. Kısacası,
AKP…
(Mikrofon
otomatik cihaz tarafından kapatıldı) 
BAŞKAN
– Sayın Usta…
25.- Samsun
Milletvekili Erhan Usta’nın, şehitleri rahmetle andığına, Karadeniz
Bölgesi’ndeki ekonomik sıkıntıların giderek arttığına ilişkin açıklaması
ERHAN
USTA (Samsun) – Teşekkür ederim. 
Şehitlerimizi
rahmetle anarak sözlerime başlıyorum. Ülkemizin genelinde olduğu gibi Karadeniz
Bölgesi’nde ve Samsun’da da ekonomik sıkıntılar giderek artmaktadır. Ülke
genelindeki bu eğilime ilave olarak Rusya krizinin Karadeniz Bölgesi ekonomisi
üzerinde de olumsuz etkileri epeyce olmuştur. 
Ayrıca,
son günlerde Samsun özelinde beyaz et sektöründe ciddi sıkıntılar vardır.
Samsun’da 200’ün üzerinde tavuk çiftliğinde büyük üretim ve finansman problemi
bulunmaktadır, birçoğunun üretimi durmuş, işçi çıkarmaya başlamışlardır. Tavuk
üretim çiftliklerinin neredeyse tamamının kredi borcu vardır. Hemen tedbir
alınmazsa bu firmaların iflası sorunuyla karşılaşılacaktır ve daha fazla insan
işini kaybedecektir. Çok geç olmadan Hükûmetin, üretimin devam etmesi için
hemen tedbir alması gerekmektedir. Bu kapsamda ilk olarak, kamu bankalarından
alınan yatırım kredi ödemelerinde kolaylık sağlanmalıdır. 
Teşekkür
ederim. 
BAŞKAN
– Sayın Yarkadaş…
26.- İstanbul
Milletvekili Barış Yarkadaş’ın, Hrant Dink’in ölümünün 9’uncu yıl dönümüne ve
cezaevindeki gazetecilere uygulanan tecritin ne zaman sona ereceğini öğrenmek
istediğine ilişkin açıklaması
BARIŞ YARKADAŞ (İstanbul) – Sayın Başkan, dokuz yıl
önce katledilen meslektaşımız Hrant Dink’i anarken, şu sıra yaşarken öldürülmeye
çalışılan, cezaevinde tecrit altında tutulan 30 gazeteci arkadaşımızın durumunu
da yeniden gündeme getirmek istiyorum. 
Bugünkü Cumhuriyet gazetesinin manşetinde de yer
verildiği üzere, başta Can Dündar ve Erdem Gül olmak üzere 30 gazeteci tecrit
koşullarında yaşamakta, daktilo dahi kendilerine verilmemektedir. Bu en temel
insan haklarına aykırıdır. Acaba gazetecilere uygulanan bu tecrit diktatör
bozuntusunun talimatıyla mı yapılmaktadır? Bu tecrit ne zaman sona erecektir?
Buradan ilgililere çağrı yapıyorum, 33 gazeteci arkadaşımızın üzerindeki tecrit
bir an önce kaldırılmalıdır diyorum. 
BAŞKAN – Sayın Taşdemir… 
27.- Ağrı
Milletvekili Dirayet Taşdemir’in, Hrant Dink’in ölümünün 9’uncu yıl dönümüne ve
Bekir Angi katliamının aydınlatılmasını istediğine ilişkin açıklaması
DİRAYET TAŞDEMİR (Ağrı) – Sayın Başkan, Hrant Dink’in
katledilişinin 9’uncu yılı. Dolayısıyla, Hrant şahsında, demokrasi ve barış
mücadelesinde yaşamını yitiren herkesi bir kez daha saygıyla anıyorum. 
Maalesef Hrant’tan sonra da katliam ve infazlar
durmadı, her gün yeni bir katliam ve infaz yaşanıyor. En son Ağrı’nın
Doğubayazıt ilçesine bağlı Güngören köyü kırsalında Bekir Angi adlı bir yurttaş
İran’da yaşayan akrabalarını ziyaret etmek isterken Tahir Taşdelen Sınır
Karakolundaki askerlerce işkence edilerek katlediliyor. O esnada aile telefonla
Bekir’i ararken işkence sesleri ve katledilme esnası aileye de dinletiliyor.
Daha sonra Bekir Angi’nin cenazesi bir battaniyeye sarılıp İran sınırına
bırakılıyor. Ertesi gün İran sınırındaki askerlerce bulunan cenaze Gürbulak
Sınır Kapısı’ndan aileye teslim ediliyor. 
Dolayısıyla, bizler bir kez daha buradan Bekir Angi’nin
katliamının aydınlatılmasını, katillerin hukuk karşısına çıkarılmasını
istiyoruz. 
BAŞKAN – Sayın Sarıhan…
28.- Ankara Milletvekili
Şenal Sarıhan’ın, Cumhurbaşkanının, aydınlar dilekçesine ilişkin ifadeleriyle
görevini ve yetkisini aştığına ilişkin açıklaması
ŞENAL
SARIHAN (Ankara) – Değerli Başkanım, Anayasa’nın 103’üncü maddesi
Cumhurbaşkanının yemin metnini ifade eder. Bu metinde altını çizmek istediğim
birkaç nokta var -metni atlayarak okuyorum- şöyle der: “…Anayasa’ya, hukukun
üstünlüğüne, demokrasiye adalet anlayışı içinde herkesin insan haklarından ve
temel özgürlüklerinden yararlanması ülküsünden ayrılmayacağıma…” diye yemin
eder. Yine, Anayasa’mızın Cumhurbaşkanının görevleri sıralandıktan sonra gelen
138’inci maddesinde yargıya emir, talimat ve tavsiye etme konusunda -Sayın
Başkan da dâhil- hiç kimsenin hakkı olmadığı yazar. Şimdi, bir Anayasa
ihlaliyle karşı karşıyayız. Sayın Cumhurbaşkanı, aydınlar dilekçesine ilişkin
olarak, bu arkadaşlarımıza “Aydın müsveddeleri, siz karanlıksınız, kapkara
bildiri yayınladınız, alçak ve zalimsiniz.” diyerek ve “Ben yargı makamlarını
göreve çağırdım.” diyerek görevini ve yetkisini aşmış durumdadır. Bu açık bir
ihlaldir ve hukuken korunamayacak bir ihlaldir. 
Teşekkür
ederim.
BAŞKAN
– Sayın Okutan…
29.- Isparta
Milletvekili Nuri Okutan’ın, şehitlere Allah’tan rahmet dilediğine, Lozan
Anlaşması’yla Anadolu’nun bir parçası sayılan adacıklardan 16 tanesinin işgal
edilmesi konusunda Hükûmeti göreve davet ettiğine ilişkin açıklaması
NURİ
OKUTAN (Isparta) – Teşekkür ederim Sayın Başkan.
Ben
de şehitlerimize Allah’tan rahmet, yakınlarına da başsağlığı diliyorum.
Güvenlik kuvvetlerimize de güç, kuvvet temenni ediyorum.
Yine,
Lozan Anlaşması’nda Anadolu’nun bir parçası sayılan adacıklardan 16 tanesi
işgal edilmiştir. Bunlardan Eşek Adası da Yunanlılar tarafından işgal
edilmiştir. Buradan bunu Hükûmete duyuruyor, ihbar ediyor, Dışişleri Bakanlığını
ve Savunma Bakanlığını göreve davet ediyorum.
Teşekkür
ederim.
BAŞKAN
– Sayın Tüm…
30.- Balıkesir
Milletvekili Mehmet Tüm’ün, şehit olan 6 güvenlik görevlisine Allah’tan rahmet
dilediğine, Hrant Dink’in ölümünün 9’uncu yıl dönümüne, Cumhurbaşkanını, aydınlar
dilekçesine ilişkin olarak söylediği sözler ve Cumhuriyet Halk Partisi Genel
Başkanına açtığı dava nedeniyle kınadığına ilişkin açıklaması
MEHMET
TÜM (Balıkesir) – Sayın Başkan, öncelikle, şehit olan 6 askerimize Allah’tan
rahmet, ailelerine başsağlığı diliyorum.
Bundan
dokuz yıl önce Hrant Dink katledildi. Hrant Dink, devrimci sosyalist bir
gelenekten geldiği için hedef gösterildi, bu ülkede halkların barışını
istiyordu, demokrasi istiyordu, onun için katledildi. Bugün de aynı duyguları
taşıyan insanlar hedef gösterilmektedir, ülkenin gidişatından kaygı duyan
aydınlar, yayınladığı bildiriden dolayı bizzat Cumhurbaşkanı tarafından hedef
gösterilmiştir. Buradan Cumhurbaşkanını kınıyorum, herkesin Cumhurbaşkanı
olması için gereğini yapmaya davet ediyorum. Aynı zamanda, Sayın Genel
Başkanımızla ilgili açtığı davadan dolayı da Sayın Cumhurbaşkanını kınıyorum.
Unutmasın ki Cumhurbaşkanı, bu ülkede 78 milyonun Cumhurbaşkanıdır, bir kesimin
Cumhurbaşkanı değildir. O nedenle, dünyanın her yerinde diktatöre diktatör
denilir, eğer bunu istemiyorsa bir an önce 78 milyonu kucaklasın diyoruz. Biz
de Sayın Genel Başkanımızın bu söylediğine katılıyoruz ve destekliyoruz sonuna
kadar.
BAŞKAN – Sayın Çam…
31.- İzmir
Milletvekili Musa Çam’ın, Cumhurbaşkanını Anayasa’ya bağlı olmaya davet
ettiğine ilişkin açıklaması
MUSA
ÇAM (İzmir) – Teşekkür ederim Sayın Başkan.
Burada
Hrant ile ilgili konuşacaktım ve İzmir Urla Ovacık’taki RES’lerle ilgili
konuşacaktım ama AKP konuşmacısının Cumhuriyet Halk Partisi Genel Başkanına
karşı söylemiş olduğu nefret söylemini şiddetle reddediyorum.
Recep
Tayyip Erdoğan bu ülkenin sadece Cumhurbaşkanı değil, hem Başbakanı hem Millî
İstihbarat Teşkilatı Başkanı hem de AKP Genel Başkanıdır. AKP Genel
Başkanlığını devam ettirdiği için, 400 milletvekili istediği için, yerli ve
millî milletvekili istediği için her türlü eleştiriye açıktır ve biz bu
eleştirileri yapmaya da devam edeceğiz. Onu Anayasa’ya bağlı bir Cumhurbaşkanı
olmaya davet ediyoruz.
Teşekkür
ediyorum.
BAŞKAN
– Sayın Adıyaman…
32.- Iğdır Milletvekili
Mehmet Emin Adıyaman’ın, sokağa çıkma yasakları ile HDP il ve ilçe
yöneticilerine karşı yapılan uygulamaların Türk tipi başkanlık modelini inşaya
yönelik olduğuna ilişkin açıklaması
MEHMET
EMİN ADIYAMAN (Iğdır) – Teşekkür ederim Sayın Başkan.
AKP
Hükûmeti, kürdistanda pek çok şehir ve ilçede olağanüstü hâl ve sıkıyönetim
uygulamalarını aşan sokağa çıkma yasağını uyguluyor. Bu hukuk dışı uygulamalara
ilaveten kürdistanın hemen tüm il ve ilçelerinde 2010 yılında uygulanan siyasi
soykırımları geçen, tamamen partili taraftarlarımıza, seçilmişlerimize, il ve
ilçe yöneticilerimize yönelik uygulamalar devam etmektedir. Yargıyı vesayet
altına alan ve yargı eliyle gerçekleştirilen bu operasyonların güçler
birliğini, dolayısıyla, tasarladığı Türk tipi başkanlık modelini inşaya yönelik
uygulamalar olduğunu düşünüyorum. 
Teşekkür
ediyorum.
BAŞKAN
– Sayın Bektaşoğlu…
33.- Giresun
Milletvekili Bülent Yener Bektaşoğlu’nun, şehitlere Allah’tan rahmet dilediğine
ve Karadeniz Sahil Yolu Giresun geçişiyle ilgili Karayolları Genel Müdürlüğünün
tutumuna ilişkin açıklaması
BÜLENT
YENER BEKTAŞOĞLU (Giresun) – Sayın Başkan, anlayışınıza çok teşekkür ediyorum.
Ben
de şehitlerimize Tanrı’dan rahmet diliyorum.
Sorum
ilgili Bakana: Karadeniz sahili boyunca şehir geçişlerinin en sorunlu olduğu
yer Giresun geçişidir. 2009-2014 yıllarında meydana gelen sel ve deniz
taşkınları, denizle şehir arasına set çeken yolun hatalı bir şekilde inşa
edildiğinin yeterli ispatı olsa gerek. Yolun güneyden geçirilerek şehir
geçişinin rahatlamasına yönelik diğer illerimizdeki çalışmalar Giresun’da da
bir an önce hayata geçirilmelidir. Bunun yanında, Karayolları Giresun şehir içi
geçişini belediyemize henüz teslim etmemiştir. Trafik güvenliği başta olmak
üzere belediyenin şehrin sosyokültürel faaliyetlerine yönelik planlama ve
değişiklikler yapabilmesi, çözümler üretebilmesi için toplama yolun da
Karayolları 10’uncu Bölge Müdürlüğünün bakım ağından çıkarılarak belediyemize
devredilmesi gerekmektedir. Karayolları başka hiçbir ilimizde görülmemiş bir
uygulamaya devam etmektedir. Ayrıca, il trafik komisyonunun yolun belediyeye
devrine yönelik kararı dikkate alınmamış, Karayollarının bu tutumunun ve bunun
sebebinin Giresun’un Cumhuriyet Halk Partili belediye tarafından yönetiliyor
olmasından kaynaklanmadığını ümit ederek Ulaştırma Bakanımızın dikkatine sunmak
istiyorum.
Teşekkür
ederim.
BAŞKAN
– Sayın Çalık…
34.- Malatya
Milletvekili Öznur Çalık’ın, şehitlere Allah’tan rahmetle dilediğine, Hrant
Dink’in ölümünün 9’uncu yıl dönümüne ve Cumhuriyet Halk Partisi Genel Başkanı
Kemal Kılıçdaroğlu’nun Cumhurbaşkanına yönelik sözlerini kınadığına ilişkin
açıklaması
ÖZNUR
ÇALIK (Malatya) – Sayın Başkan, ben de terör örgütü PKK başta olmak üzere
IŞİD’i, DHKP-C’yi ve MLKP’yi yapmış oldukları eylemlerden dolayı şiddetle
kınıyorum ve şehitlerimizi rahmetle anıyorum, yaralılarımıza da acil şifalar
diliyorum ve hemşehrimiz Hrant Dink’i de bir kez daha rahmetle anıyorum.
Değerli
Başkan, 35’inci Kurultay’ında, bir kaset operasyonuyla aday olmadığı
açıklandıktan kırk sekiz saat sonra CHP Genel Başkanı olan, bu tarihten
itibaren de girdiği her seçimi kaybeden bir siyasinin milletin desteğiyle yüzde
52 oy alan bir Cumhurbaşkanına yapmış olduğu hakareti şiddetle kınıyorum.
Sadece Cumhurbaşkanımıza hakaret etmekle kalmamış, milletimize de hakaret
etmiştir. Genel Başkan bozuntusunun bundan sonra söyleyeceği tüm sözlere dikkat
etmesi gerektiğini bir kez daha ifade ediyorum. Millete var olan saygısını… (AK
PARTİ sıralarından alkışlar)
(Mikrofon
otomatik cihaz tarafından kapatıldı)
BAŞKAN
– Sayın Kayışoğlu…
35.- Bursa
Milletvekili Nurhayat Altaca Kayışoğlu’nun, şehitlere Allah’tan rahmet
dilediğine, Hrant Dink’in ölümünün 9’uncu yıl dönümüne ve yeni bir eğitim
politikasının bir an önce hayata geçirilmesi gerektiğine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ederim Sayın Başkan.
Ben
de öncelikle şehitlerimize rahmet diliyorum, Hrant Dink’i ölümünün yıl
dönümünde saygıyla anıyorum ve Genel Başkanımızla ilgili bu saldırıları da
kınıyorum. Yani Kenan Evren’e “faşist” demek yüzde 92’ye “faşist” demekse,
Hitler Almanyası’na özenen birine “diktatör bozuntusu” demek de sizin
anlayışınızda böyledir.
HALİS
DALKILIÇ (İstanbul) – Diktatör bozuntusu sensin.
NURHAYAT
ALTACA KAYIŞOĞLU (Bursa) – Geçtiğimiz günlerde Bursa’da 13 yaşındaki Ayşe
kızımız TEOG sınavında istediği puanı alamadı diye intihar etti. Şimdi, bu Ayşe
kızımızla ve ömrünün en güzel yıllarını böyle bir yarış atı gibi geçiren bu
gençlerimizle ilgili bu eğitim cenderesini ne zaman düzelteceksiniz? Yeni bir
eğitim politikası modeliniz var mı çocuklarımız hem mutlu olsunlar hem
öğrensinler diye? Bir an önce bunları hayata geçirin diyorum.
Teşekkürler.
BAŞKAN
– Son konuşmacı Sayın Keşir.
36.-
Düzce Milletvekili Ayşe Keşir’in, şehitlere Allah’tan rahmet dilediğine ve Cumhuriyet
Halk Partisi Genel Başkanı Kemal Kılıçdaroğlu’nun Cumhurbaşkanına yönelik
sözlerini kınadığına ilişkin açıklaması
AYŞE
KEŞİR (Düzce) – Sayın Başkan, öncelikle PKK başta olmak üzere tüm terör
örgütlerini buradan lanetlediğimi ifade etmek istiyorum. Şehitlerimize
Allah’tan rahmet, yaralılarımıza da acil şifalar diliyorum. 
CHP Genel Kurulu, Kurultayı çok büyük bir siyasi talihsizlik
yaşamıştır hafta sonu. Milletin oylarıyla seçilmiş Cumhurbaşkanımıza yapılan bu
hakareti şiddetle ve esefle kınıyorum ve milletimizin yüce adaletinin en büyük
cevabı zaten verdiğini ve vermeye devam edeceğine olan inancımı ifade etmek
istiyorum. 
Genel Kurulu saygıyla selamlıyorum. (AK PARTİ
sıralarından alkışlar) 
BAŞKAN- Sayın milletvekilleri, sisteme giren sayın grup
başkan vekilleri var, Sayın Altay var. 
Gündeme geçmeden önce sayın grup başkan vekillerine bir
kez daha söz vereceğim. 
Sayın Altay, buyurun. 
37.-
İstanbul Milletvekili Engin Altay’ın, Cumhuriyet Halk Partisi Genel Başkanı
Kemal Kılıçdaroğlu’nun Cumhurbaşkanına yönelik sözlerine gösterilen tepkilere
ve Cumhurbaşkanına, namusu ve şerefi üzerine ettiği yemini hatırlatmak
istediğine ilişkin açıklaması
ENGİN ALTAY (İstanbul) - Teşekkür ederim Sayın Başkan. 
Sayın milletvekilleri, bir şeyi anlamakta güçlük
çekiyorum. Yaklaşık iki aydır bu kürsüde, Cumhuriyet Halk Partisinin Grup Genel
Kurulunda Sayın Cumhurbaşkanımızla ilgili şimdi koro hâlinde tepki
gösterdiğiniz ifadeler çok söylendi. Ben, kendim, hatırlıyorum, şu kürsüden
“Recep Tayyip Erdoğan diktatör.” dedim, gıkınız çıkmadı. Şimdi, size ne oldu,
ben anlamıyorum. Başınıza taş mı düştü? Bir yerden bir talimat mı aldınız? Bir
fırça mı yediniz? Bunu anlamıyorum. 
Sayın Erdoğan’ın diktatörvari tutumunu… “Bozuntu”nun
Türkçe karşılığına bile bakmamışsınız. “Diktatör bozuntusu” deyince
kızıyorsunuz. Önce, Türk Dil Kurumundan “bozuntu”nun karşılığını bir öğrenin. 
AKP grup önerisi üzerinde on dakikalık konuşmamda,
Türkiye’de kim diktatör, kim değil, nasıl olur diktatörler, diktatörler ne
yapar, bununla ilgili konuşacağım. Bunun altını çizmek istedim. Şimdi,
sataşmadan söz istesem, iki dakikada bunu oradan halletmem zor. 
Ben de tekrar söylüyorum: Tayyip Erdoğan, bu
tavırlarıyla bir diktatörü andırıyor ama evet, “Diktatörlük özentisi içinde,
diktatör olmaya benzeyen kişi.” diyor Sayın Kılıçdaroğlu. Bunu söylemeye de
devam edeceğiz. Bunu söylememiz için o kadar çok neden var ki. 
Size bir şey daha hatırlatıyorum: Hepinizin önünde
Anayasa var. Lütfen, 81’inci ve 103’üncü maddeleri okuyun, ne demek
istediğimizi, neden zaman zaman “namus ve şeref” kavramını hatırlatmak zorunda
kaldığımızı anlarsınız. Biz, Sayın Recep Tayyip Erdoğan’a “namussuz, şerefsiz”
demedik, demeyiz, demiyoruz ama namusu ve şerefi üzerine ettiği bir yemin var.
Ölene kadar bunu hatırlatmaya devam edeceğiz. (CHP sıralarından alkışlar)
BAŞKAN
– Sayın Çakır, sisteme girmişsiniz, size de söz veriyorum.
Buyurun.
38.- Tokat
Milletvekili Coşkun Çakır’ın, İstanbul Milletvekili Barış Yarkadaş’ın yaptığı
açıklamasındaki bazı ifadelerine ilişkin açıklaması
COŞKUN
ÇAKIR (Tokat) – Sayın Başkan, çok teşekkür ediyorum.
HALİS
DALKILIÇ (İstanbul) – Biz de “genel başkan bozuntusu” diyoruz, başka bir şey
demiyoruz.
ENGİN
ALTAY (İstanbul) – Gel burada konuş, gel, gel burada konuş. Tarafsız olmak
zorunda.
BAŞKAN
– Sayın Altay, lütfen, Sayın Çakır konuşuyor.
Buyurunuz.
COŞKUN
ÇAKIR (Tokat) - Sayın Başkan, çok teşekkür ediyorum.
Değerli
milletvekilleri, Milletvekili Barış Yarkadaş, esas itibarıyla cezaevindeki
gazetecilerle ilgili söz aldıktan sonra, arkasından da onların tecrit emrinin,
talimatının diktatör bozuntusu tarafından verildiğini ifade etmek suretiyle
motamot çok büyük bir hakaret etmiştir Sayın Cumhurbaşkanına. 
Sayın
Cumhurbaşkanını sevmeyebilirsiniz, Sayın Cumhurbaşkanını eleştirebilirsiniz,
Sayın Cumhurbaşkanıyla bir muhabbettiniz de olmayabilir ama hiç kimsenin Sayın
Cumhurbaşkanına hakaret etme hakkı olamaz. Hakaret ediyorsa, tabii ki, neyse
gereği bunun yapılacaktır. O bakımdan, ben bu konuşmayı şiddetle kınıyorum, bu
dili şiddetle kınıyorum.
Ama
dahası ve daha önemlisi, sayın grup başkan vekilinin bu üslubu, bu tarzı
savunup, bu dili savunup arkasında da aynı ifadeyi neredeyse tekrar etmesini
esefle kınıyorum ve yadırgıyorum.
Şimdi,
birimiz çıksak ve “sayın grup başkan vekili bozuntusu” desek, böyle bir şey
olabilir mi? Böyle bir üslup olabilir mi? Bu kabul edilebilir mi? Yani böyle…
ENGİN
ALTAY (İstanbul) – Biz “cumhurbaşkanı bozuntusu” demiyoruz ki kardeşim,
“cumhurbaşkanı bozuntusu” desem olmaz, “diktatör bozuntusu” deniyor.
COŞKUN
ÇAKIR (Tokat) – Sayın Altay, ayıp ediyorsunuz yani, ayıp ediyorsunuz. Buradaki
herkes…
BAŞKAN
– Sayın Çakır, siz devam edin.
COŞKUN
ÇAKIR (Tokat) – Netice itibarıyla, şu çelişkinin altını çizmek isterim: Sayın
CHP'li grup başkan vekillerinin ve kimi milletvekillerinin bu kürsüde çıkıp milleti
nezakete ve nezahete davet edip üslup teklif edip arkasında da bu dili ve
üslubu bilerek, isteyerek kullanması bir tiyatrodur, bu tiyatroyu kabul
edemeyiz. Kayıtlara geçsin istedim.
Teşekkür
ederim. (AK PARTİ sıralarından alkışlar)
BAŞKAN
– Teşekkür ederiz Sayın Çakır.
BARIŞ
YARKADAŞ (İstanbul) – Sayın Başkan…
BAŞKAN
– Sayın Yarkadaş, buyurunuz, niçin söz istiyorsunuz?
BARIŞ YARKADAŞ (İstanbul) – Sayın grup başkan vekili
bizzat ismimi vererek sataşmada bulundu, İç Tüzük’ün 69’uncu maddesi gereği
sataşma hakkına karşı söz hakkımı kullanmak istiyorum.
COŞKUN
ÇAKIR (Tokat) – Neye sataştım? Cümlenizi tekrar ettim. Neye sataştım?
Kullandığınız ifadeyi aynen tekrarladım. 
HASAN
BASRİ KURT (Samsun) – Sataşma filan yok, sizin kullandığınız ifadeyi tekrar
etti. 
BAŞKAN
– Sayın Yarkadaş, sayın grup başkan vekiliniz aslında sataşmalara cevap verdi…
BARIŞ
YARKADAŞ (İstanbul) – Efendim, kişisel bir sataşma oldu.
BAŞKAN
- …fakat Sayın Çakır sizin isminizi zikrederek sataşmada bulundu. 
HASAN
BASRİ KURT (Samsun) – İsim zikretmek sataşma mı oldu?
COŞKUN
ÇAKIR (Tokat) – Kullandığınız ifadeyi “kullanmadım” deyin. 
BAŞKAN
- Ben bundan dolayı size iki dakika kürsüden söz veriyorum.
Buyurunuz.
VI.- SATAŞMALARA
İLİŞKİN KONUŞMALAR (Devam)
2.- İstanbul
Milletvekili Barış Yarkadaş’ın, Tokat Milletvekili Coşkun Çakır’ın yaptığı
açıklaması sırasında şahsına sataşması nedeniyle konuşması
BARIŞ
YARKADAŞ (İstanbul) – AKP milletvekilleri topluma ısrarla şunu kabul ettirmeye
çalışıyor: Tayyip Erdoğan yüzde 52 oy aldı, hiçbir şey söyleyemezsiniz. Bir
kere, bir yanlışı düzeltelim: Tayyip Erdoğan yüzde 52 oy almadı, yüzde 38 oy
aldı. (AK PARTİ sıralarından gülüşmeler) Bu, ona dokunulmaz, herhangi bir şey
söylenemez anlamına gelmez. 
AHMET
GÜNDOĞDU (Ankara) – Matematik bilimi ne zaman ters döndü?
BÜLENT
TURAN (Çanakkale) – Ekmeleddin Bey kaç aldı? O zaman siz de yüzde 20 oy
aldınız.
BARIŞ
YARKADAŞ (Devamla) - Elimde bir gazete kupürü var, hiç fazla söze gerek yok,
bakın, “Bu neyin adaleti?” diyor Cumhuriyet gazetesi, “Bu neyin adaleti?” Ne
demişti Tayyip Erdoğan? “Bunu onların yanına bırakmayacağım.” Nerede bu
arkadaşlarımız? Şu anda tecrit altında, daktilo dahi verilmiyor, sıcak su
imkânlarını kullanamıyorlar, 200 kişi görüşmek istiyor ve bu görüşmelere izin
verilmiyor. Ben de diyorum ki: Bu tecrit diktatör bozuntusunun emriyle mi
yapılıyor? (AK PARTİ sıralarından gürültüler)
HASAN
SERT (İstanbul) – Sensin diktatör bozuntusu!
BARIŞ
YARKADAŞ (Devamla) – Bir isim verdim mi ben, niye üstünüze alınıyorsunuz?
“Diktatör bozuntusu” deyince aklınıza neden Tayyip Erdoğan geliyor?
AHMET
GÜNDOĞDU (Ankara) – Sayın Yarkadaş, biz size “ahlaksız bozuntusu” dersek doğru
olur mu? Küfür ile siyaseti karıştırmayın.
BAŞKAN
– Sayın Gündoğdu, lütfen…
BARIŞ
YARKADAŞ (Devamla) - Neden Tayyip Erdoğan geliyor? Tayyip Erdoğan’ın ismini
veren oldu mu? Buna bakacaksınız, bir, Tayyip Erdoğan’ın hangi koşullarda
cezaevinde yattığını göreceksiniz…
NUREDDİN
NEBATİ (İstanbul) – Geriyorsunuz ama yani Cumhurbaşkanına laf söylemekten
vazgeç kardeş, yeter ama ya!
BARIŞ
YARKADAŞ (Devamla) - …bir de “Bunu onların yanına bırakmayacağım.” diyerek
talimatla yapılan tutuklamalar sonucu tecrit altında kalan gazeteci
arkadaşlarımıza bakacaksınız. (AK PARTİ sıralarından gürültüler)
HALİS
DALKILIÇ (İstanbul) – Milletvekili bozuntusu, hatip bozuntusu!
BARIŞ
YARKADAŞ (Devamla) - Cumhurbaşkanını eleştiriyorum diye gereken yapılacakmış,
ne yapacaksınız? Talimatla beni -Burhan Kuzu’nun dediği gibi- bir gece apar
topar gözaltına mı aldırtacaksınız? (AK PARTİ sıralarından gürültüler) Evime
gitmenize gerek yok, buradayım, buyurun, elinizden ne geliyorsa yapın; buyurun,
buradayım. (AK PARTİ sıralarından gürültüler)
YILDIZ
SEFERİNOĞLU (İstanbul) – Söyleyecek başka lafın yok herhâlde.
BARIŞ
YARKADAŞ (Devamla) - Sizden her şey beklenir ama şunu unutmayın: Cumhuriyet
Halk Partisi milletvekillerinin gözünü korkutamazsınız, buna gücünüz yetmez.
(AK PARTİ sıralarından gürültüler) Bu boş işleri de bırakın. Bırakın bunları.
(CHP sıralarından alkışlar) 
COŞKUN
ÇAKIR (Tokat) – Sayın Başkan…
BAŞKAN
– Sayın Çakır, buyurunuz.
NURETTİN
YAŞAR (Malatya) – Sana sadece terbiyesiz olduğunu söyleyeceğim. Bakar mısın,
sana sadece terbiyesiz olduğunu söyleyeceğim. Terbiyesiz herif! Terbiyesiz
herif!
BARIŞ
YARKADAŞ (İstanbul) – Sayın Başkan…
BAŞKAN
– Sayın Yarkadaş…
NURETTİN
YAŞAR (Malatya) – Sana sadece terbiyesiz olduğunu söyleyeceğim!
BARIŞ
YARKADAŞ (İstanbul) – Hanımefendi, lütfen beyefendinin sözlerini kayıt altına
alınmasını istiyorum, kendisinden şikâyetçiyim, aynı seviyeye inmeyeceğimi de
buradan milletimize söylüyorum… (AK PARTİ sıralarından gürültüler)
COŞKUN
ÇAKIR (Tokat) – Sayın Başkan…
BAŞKAN
– Sayın milletvekilleri, lütfen, grup başkan vekiliniz şu anda söz istiyor.
Tamam
Sayın Yarkadaş, siz oturunuz lütfen yerinize.
Sayın
Çakır, buyurunuz.
NURETTİN
YAŞAR (Malatya) – Ayıptır ya, ayıp ya! Biraz seviye ya! Utan ya! Soğukkanlı bir
terbiyesizlik ya!
BAŞKAN
– Yalnız sayın milletvekili sataşmasın lütfen.
BARIŞ
YARKADAŞ (İstanbul) – Tutanağa geçirilmesini istiyorum, lütfen. 
NURETTİN
YAŞAR (Malatya) – Tutanaklara geçer misiniz, bu arkadaş “terbiyesiz” bir insan.

BARIŞ
YARKADAŞ (İstanbul) – Kendisiyle aynı seviyeye inmeyeceğimi de buradan TRT
kamerası önünde milletime bildiriyorum.
NURETTİN
YAŞAR (Malatya) – Bu arkadaş terbiyesiz bir insan! Soğukkanlı bir terbiyesiz. 
BAYRAM
ÖZÇELİK (Burdur) – Terbiyesizsin sen, ahlaksızsın sen!
BÜLENT
TURAN (İstanbul) – Üzerine alma o zaman söylenileni! 
BAŞKAN
– Sayın Çakır, buyurunuz. 
Buyurun
size de iki dakika söz veriyorum. 
COŞKUN
ÇAKIR (Tokat) – Barış Yarkadaş konuşmasında adımı da vererek bir açıklamada
bulundu, yapmış olduğum konuşmayı çarpıttı, saptırdı.
BÜLENT
YENER BEKTAŞOĞLU (Giresun) – Sayın Başkan “Terbiyesiz” dedi. Her işe karışıyor
arkadaş, her işe karışıyor. Ayıptır ya!
YILDIZ
SEFERİNOĞLU (İstanbul) – Sen de karışıyorsun!
BÜLENT
YENER BEKTAŞOĞLU (Giresun) – Olur mu öyle şey? Ben Karadenizliyim, ben
karışırım. 
YILDIZ
SEFERİNOĞLU (İstanbul) – Bir Karadenizli sen misin? Ne anlatıyorsun? Başka bir
özelliğin yok mu senin? Ben de Karadenizliyim. Başka söyleyecek lafın yok mu
senin?
BÜLENT
YENER BEKTAŞOĞLU (Giresun) – Başka bir özelliğim seni dövmek olur.
YILDIZ
SEFERİNOĞLU (İstanbul) – Elini sallama oradan! Karadenizliysen Karadenizlisin,
yaşından başından utan! 
3.- Tokat
Milletvekili Coşkun Çakır’ın, İstanbul Milletvekili Barış Yarkadaş’ın sataşma
nedeniyle yaptığı konuşması sırasında şahsına sataşması nedeniyle konuşması
COŞKUN
ÇAKIR (Tokat) – Sayın Başkan, değerli milletvekilleri…
BAŞKAN
– Sayın milletvekilleri, kürsüde sayın hatip var…
BÜLENT
YENER BEKTAŞOĞLU (Giresun) – Yerim seni, çiğ çiğ yerim!
YILDIZ
SEFERİNOĞLU (İstanbul) – Ya, utanmıyor musun sen?
BÜLENT
YENER BEKTAŞOĞLU (Giresun) – Seni yerim, yerim! 
YILDIZ
SEFERİNOĞLU (İstanbul) – Tamam, gel de ye bakalım o zaman. Yaşından başından
utan be! 
BAŞKAN
– Sayın milletvekilleri…
Sayın
Çakır, buyurunuz. 
AHMET
HAMDİ ÇAMLI (İstanbul) – Ya, böyle milletvekili mi olur Sayın Başkan. “Seni
yerim.” diyor. Ne demek? Sen kimsin ya! 
BÜLENT
YENER BEKTAŞOĞLU (Giresun) – Ne demek sen kimsin? 
COŞKUN
ÇAKIR (Devamla) – Sayın Başkan…
AHMET
HAMDİ ÇAMLI (İstanbul) – Kaç tane dişin var senin? Ne yersin sen ya! Cürmün
kadar yer yakarsın! Ayıp ya! 
BÜLENT
YENER BEKTAŞOĞLU (Giresun) – Seni üflerim, üflerim!
BAŞKAN
– Sayın milletvekilleri…
Sayın
Çakır, siz konuşunuz lütfen.
BÜLENT
YENER BEKTAŞOĞLU (Giresun) – Ben Karadeniz’e laf ettirmem! 
AHMET
HAMDİ ÇAMLI (İstanbul) – Yaşından başından utan! 
BÜLENT
YENER BEKTAŞOĞLU (Giresun) – Otur aşağı!
BAŞKAN
– Sayın milletvekilleri, kürsüde hatip var. 
Sayın
Çakır, bir saniye…
AHMET
HAMDİ ÇAMLI (İstanbul) – Nasıl bir insansın sen ya! (AK PARTİ ve CHP
sıralarından gürültüler)
BAŞKAN
– Sayın milletvekilleri…
YILDIZ
SEFERİNOĞLU (İstanbul) – Ne Karadenizlisi ya!
BÜLENT
YENER BEKTAŞOĞLU (Giresun) – Bölgeme laf ettirmem. 
AHMET
HAMDİ ÇAMLI (İstanbul) – Sen ekmek içi bile yiyemeyecek hâldesin. 
BAŞKAN
– Sayın milletvekilleri, birleşime on dakika ara veriyorum. 
Kapanma Saati: 16.24
İKİNCİ OTURUM
Açılma Saati: 16.38
BAŞKAN: Başkan Vekili Pervin BULDAN
KÂTİP ÜYELER:
Mücahit DURMUŞOĞLU (Osmaniye), Emre KÖPRÜLÜ (Tekirdağ)
------0-----
BAŞKAN
– Türkiye Büyük Millet Meclisinin 29’uncu Birleşiminin İkinci Oturumunu
açıyorum.
Sisteme
giren sayın grup başkan vekilleri var.
Sayın
Çakır, size iki dakika söz veriyorum, buyurunuz.
VII.-
AÇIKLAMALAR (Devam)
39.- Tokat
Milletvekili Coşkun Çakır’ın, milletvekillerinin nezaket ve nezaheti gözeterek
belli bir üslup içerisinde konuşmaları gerektiğine ilişkin açıklaması
COŞKUN
ÇAKIR (Tokat) – Sayın Başkan, çok teşekkür ederim.
Değerli
milletvekilleri, zaman zaman bu kürsüde, kâh kürsüden kâh oturduğumuz yerden,
bazen kastetmediğimiz, belki arzulamadığımız konuşmalar yapıyoruz. Eğer bir
konuşma, neticesinde kişinin arzulamadığı bir konuşmaysa tekrar etmemek
suretiyle, yinelememek suretiyle, bunun kastımahsusasını aştığını ifade
edebilir. Fakat, bir konuşma, içinde problem de içeriyorsa, hakaret de
içeriyorsa, yinelenerek, tekrarlanarak yapılıyorsa artık bu konuşma belli bir
kasıtla, kastımahsusayla yapılmış sayılmalıdır çünkü bu işin doğası, tabiatı
böyledir. 
Bu
konuşmalarda görüldüğü gibi, kimi konuşmalarda görüldüğü gibi, bir taraftan bir
şahsa, diyelim Sayın Cumhurbaşkanına ithafen bir dizi anlatı yapıp, bir öykü
oluşturup arkasından da “Ben Sayın Cumhurbaşkanını kastetmedim.” demek,
doğrusunu söylemek gerekirse buradaki 550 milletvekilinin her birisine karşı,
en hafifinden, en azından onların zekâsıyla alay etmek demektir. O bakımdan,
biz hakikaten bu dilimizi, üslubumuzu her defasında gözden geçirmek
durumundayız.
Öte
taraftan, bir konuşma düşünün ki değerli arkadaşlar, müktesebatı olan, yetişkin,
erişkin, olgun bir milletvekilimiz, tecrübeli bir milletvekilimiz konuşmasında
karşı tarafa bazen “Milletvekilliğimi yakarım.”, bazen “Milletvekilliğini
yakarım.” bazen de “Seni yerim, bitiririm.” gibi cümlelerle bir konuşma
kuruyorsa, doğrusunu söylemek gerekirse, bu konuşmayı kim yaparsa yapsın ve bu
konuşmanın muhatabı kim olursa olsun buna tahammül göstermesi tabiatıyla
güçtür. 
(Mikrofon
otomatik cihaz tarafından kapatıldı)
COŞKUN
ÇAKIR (Tokat) – Sayın Başkan, tamamlıyorum izin verirseniz.
BAŞKAN
– Sayın Çakır, tamamlayınız lütfen, ek süre veriyorum.
Buyurun.
COŞKUN
ÇAKIR (Tokat) – Tamamlıyorum Sayın Başkan.
O
bakımdan, burada hiç kimse istisna tutulmaksızın her birimize düşen şey, bu
nezaket ve nezaheti gözetmek, belli bir üslup içerisinde konuşma yapmak; hem
kendimizi, bu yüce çatının altındaki arkadaşlarımızı hem de bizi izleyen,
dinleyen vatandaşlarımızı, yurttaşlarımızı bu anlamda yanlış bir kanaate sevk
etmememiz gerekir. Öncelikle bu vazife bizlere düşmektedir.
O
bakımdan, ben gerçekten bu konuşmayı yapan arkadaşlarımı tekrardan nezahete ve
güzel üsluba davet ediyorum.
Teşekkür
ederim.
BAŞKAN
– Teşekkür ederim Sayın Çakır.
Sayın
Altay, sisteme girmişsiniz.
Buyurun.
40.-
İstanbul Milletvekili Engin Altay’ın, Cumhuriyet Halk Partisi olarak Cumhurbaşkanıyla
ilgili tartışmalardan hoşnut olmadıklarına ve Cumhurbaşkanı Anayasa’nın çizdiği
çerçevede hareket ederse bu tartışmaların yaşanmayacağına ilişkin açıklaması
ENGİN
ALTAY (İstanbul) – Teşekkür ederim Sayın Başkan.
Sayın
milletvekilleri, hep söylerim, elbette siyaset öncelikle bir nezaket ve vicdan
işidir. Biz de Cumhuriyet Halk Partisi olarak Sayın Cumhurbaşkanının
tartışılmasından hoşnut değiliz. Bilakis, Cumhurbaşkanı Anayasa’nın çizdiği
çerçevede işini yaparsa, ettiği yemin çerçevesinde hareket ederse şu Meclisin
bir saati “Sayın Cumhurbaşkanı diktatör müydü, değil miydi?” tartışmalarıyla
tükenmez, önce bir bunu söylememiz lazım.
İkincisi,
benim anlamadığım… Sayın milletvekillerinin partilerinin Kurucu Genel Başkanı
sıfatıyla Sayın Cumhurbaşkanını sahiplenme güdülerini aslında saygıyla ve
anlayışla karşılamaya çalışıyorum. Anlamadığım şu: Üç aydır biz bu lafı
ediyoruz, tık çıkmıyordu. Kurultaydan sonra…
COŞKUN
ÇAKIR (Tokat) – Üç aydır tık çıkıyor.
ENGİN
ALTAY (İstanbul) – Ya, ben bu kürsüde dedim, “Tayyip Erdoğan diktatör.” dedim
kardeşim! Kimse ağzını açmadı!
COŞKUN
ÇAKIR (Tokat) – Biz de tepkimizi verdik.
BAYRAM
ÖZÇELİK (Burdur) – Ya, Adnan Menderes’e de dediniz, Turgut Özal’a da dediniz.
ENGİN
ALTAY (İstanbul) – “Bozuntu”ya gelince, aslında “diktatör bozuntusu”na
bozulmamanız lazım. Bozuntu, kendinde bulunması gereken nitelikleri taşımayan
kimse. Yani, birisi bana “grup başkan vekili bozuntusu” derse “Sen grup başkan
vekilliğinde olması gereken nitelikleri taşımıyorsun.” demek istemiş olur.
BÜLENT
TURAN (Çanakkale) – Diyelim mi o zaman, olur mu öyle şey ya! Yapma ya!
ENGİN
ALTAY (İstanbul) – Aslında “diktatör bozuntusu” lafına niye bozuluyorlar, ben
onu da anlamıyorum. Bir taraftan da “Diktatörlük vasıfları yok.” anlamı da
çıkabilir. Niye böyle düşünmeye çalışmıyorlar? 
Son
olarak bir şey daha: İsmet İnönü’ye istediğiniz kadar “faşist” deyin,
toplumdaki karşılığı önemlidir. “Faşist” deyince akla İsmet İnönü gelmiyor
Türkiye’de çok şükür.
BAYRAM
ÖZÇELİK (Burdur) - Allah Allah!
ENGİN
ALTAY (İstanbul) - Ama Türkiye’de “diktatör” deyince akla Recep Tayyip Erdoğan
geliyor. 
BAYRAM
ÖZÇELİK (Burdur) - Yazıklar olsun sana!
ENGİN
ALTAY (İstanbul) - Gelin, bu tartışmayı bence kapatalım. 
BAYRAM
ÖZÇELİK (Burdur) - Yazıklar olsun sana!
ENGİN
ALTAY (İstanbul) - Son söz: Bu mesele mahkemelik oldu. 
BAYRAM
ÖZÇELİK (Burdur) - Aynı şeyi Adnan Menderes’e de söylediniz, aynı şeyi Turgut
Özal’a da söylediniz.
ENGİN
ALTAY (İstanbul) - Bu mesele mahkemelik oldu, mahkeme kararı neyse ona uyarız,
Yargıtay aşaması bittikten sonra. 
BAYRAM
ÖZÇELİK (Burdur) - Yazıklar olsun sana!
ENGİN
ALTAY (İstanbul) - Ama bir siyasi kişiliğe diktatör demek siyasi eleştiriye
girer, hakarete girmez. 
Arz
ederim.
HALİS
DALKILIÇ (İstanbul) - Kılıçdaroğlu’na genel başkan bozuntusu diyoruz, alınmayacaksınız.
BAYRAM
ÖZÇELİK (Burdur) - Yenemediğinize “diktatör” diyorsunuz, yenemediğinize! Baş
edemediğinize “diktatör” diyorsunuz.
BAŞKAN
- Sayın milletvekilleri, gündeme geçiyoruz.
ENGİN
ALTAY (İstanbul) - Kapansın. Mahkeme bitince olur.
HALİS
DALKILIÇ (İstanbul) - Biz de Kılıçdaroğlu’na genel başkan bozuntusu diyoruz,
alınmak yok. 
ENGİN
ALTAY (İstanbul) - Neyi?
BAŞKAN
- Sayın milletvekilleri, Başkanlığın Genel Kurula sunuşları vardır.
ENGİN
ALTAY (İstanbul) - “Cumhurbaşkanı bozuntusu” demiyoruz biz, bak, “Cumhurbaşkanı
bozuntusu” demiyoruz. “Diktatör bozuntusu” başka, “Cumhurbaşkanı bozuntusu”
başka.
BAYRAM
ÖZÇELİK (Burdur) - Bu lafları yedirtirler sana Engin Altay!
ENGİN
ALTAY (İstanbul) - Ya, madalya vermezler sana Bayram.
BAYRAM
ÖZÇELİK (Burdur) – Vallahi mi!
ENGİN
ALTAY (İstanbul) - Madalya vermezler.
BAYRAM
ÖZÇELİK (Burdur) - Ben aldım, alacağım madalyayı aldım ben. 
ENGİN
ALTAY (İstanbul) - “Çok savundun, aferin Bayram.” demezler, merak etme.
BAYRAM
ÖZÇELİK (Burdur) - Ama bu lafları sana yedirtirler!
BAŞKAN
- Sayın milletvekilleri, lütfen…
Meclis
araştırması açılmasına ilişkin üç önerge vardır, ayrı ayrı okutuyorum.
VIII.-
BAŞKANLIĞIN GENEL KURULA SUNUŞLARI
A)
Meclis Araştırması Önergeleri
1.-
İstanbul Milletvekili Mehmet Akif Hamzaçebi ve 20 milletvekilinin, Riva Deresi
ve havzasındaki kirliliğin nedenlerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/63)
Türkiye Büyük Millet Meclisi Başkanlığına
Diğer
adı Çayağzı Deresi olan Riva Deresi, Kocaeli'nin Gebze ilçesine bağlı Tepecik
köyü yakınlarından doğup, İstanbul'da Pendik ve Çekmeköy ilçelerinden geçerek
Beykoz'da Karadeniz'e dökülmektedir. Toplam uzunluğu 70 kilometre olan
akarsuyun 38 kilometrelik bölümünden su toplayan Ömerli Barajı 1972 yılında
tamamlanmıştır. Ömerli Barajı, İstanbul'un içme suyu ihtiyacının yüzde 48'ini
karşılamaktadır.
Riva
Deresi, Ömerli Baraj Gölü'nden sonra Koçullu, Ömerli, Sırapınar, Hüseyinli,
Bozhane, Öğümce, Göllü ve Paşamandıra köylerinden geçerek denize döküldüğü yer
olan Çayağzı'na ulaşmaktadır. Akarsuyun bu ikinci bölümü yüzde 75-80 oranında
ormanlarla kaplıdır. Geri kalan toprakları ise tarım alanları ve otlaklar
oluşturmaktadır.
Riva
Deresi, 2005 yılından bu yana hızla kirlenmektedir. Bu durum Türkiye'de nadir
görülen bitki ve balık türlerinin yanı sıra endemik türlerin de azalmasına,
göçmen kuşların doğal ortamlarının bozulmasına, av ve yabani hayatın tehlikeye
girmesine, mesire alanları ile buradaki tesislerin eski cazibesini yitirmesine
neden olmaktadır. Riva Deresi ve havzasındaki bu olumsuzluklar mikro düzeyde
İstanbullular, yerli ve yabancı turistler; makro düzeydeyse ülkemiz ve dünyamız
için önemli bir kayıptır.
Konuyla ilgili olarak 2009 yılında
İstanbul İl Genel Meclisinin bazı üyelerinin girişimleriyle söz konusu bölgede
İstanbul İl Genel Meclisi Çevre ve Sağlık Komisyonu incelemeler yapmıştır.
Komisyon, incelemelerin sonucunda Riva Deresi'nin bazı kısımlarında farklı
oranlarda kirlenmeler olduğunu tespit etmiştir. Komisyon, Riva Deresi’ni
kirleten unsurlar olarak aşağıdaki hususları belirtmiştir:
1) Çevre köylerin foseptiklerinin
dereye verilmesi,
2) Dere çevresindeki küçük sanayi
kuruluşlarının arıtma tesislerine sahip olmayışı,
3) 2005 yılında İSKİ (İstanbul Su ve
Kanalizasyon İdaresi) Paşaköy arıtma tesisinin ihtiyaç duyduğu revizyonun
yapılması sırasında arıtmanın düşük verimlilikte çalıştırılması,
4) Dereye gizlice vidanjörlerle kaçak
döküm yapıldığı iddiası,
5) Dere çevresindeki hayvan
çiftliklerinin atıklarının dereye verilmesi,
6) Piknikçilerin atıklarını dereye
atması.
Söz konusu tespitlerin ışığında gerek
İstanbul İl Genel Meclisinin bazı üyeleri gerekse duyarlı sivil toplum
örgütleri ve çevre sakinleri farklı platformlarda konuyu gündeme getirerek
çözüm yollarının tespit edilmesi ve hayata geçirilmesine ilişkin girişimlerde
bulunmuşsalar da bugüne kadar Riva havzasında yaşanan kirlenme ve bu kirliliğin
önlenmesine ilişkin olarak yetkili merciler tarafından ciddi bir girişimde
bulunulup bulunulmadığı konusunda yöre halkı bilgilendirilmemiştir. Çevreye
duyarlı bir grup insanımızın çabaları Riva Deresi ve havzasında yaşanan
tahribatı engellemeye yetmemektedir. Nitekim, 2015 yılının Şubat ayında toplu
balık ölümlerinin gerçekleştiği ve dere kirliliğinin tehlikeli boyutları ulusal
basına kadar yansımış, havzadaki kirlilik, bu çevre katliamı üçüncü dünya
ülkelerindeki manzaraları akıllara getirmiştir.
Açıklanan nedenler doğrultusunda Riva
Deresi ve havzasındaki kirliliğin nedenlerinin, bu kirliliğin doğaya verdiği
zararların tespiti ve bu sorunların çözümü ile bölgenin korunması için gerekli
önlemlerin araştırılarak belirlenmesi amacıyla Anayasa’nın 98, İç Tüzük’ün 104
ve 105'inci maddeleri uyarınca Meclis araştırması açılmasını arz ve teklif
ederiz.
Saygılarımızla.
1) Mehmet Akif Hamzaçebi  (İstanbul)
2) Mahmut Tanal  (İstanbul)
3) Özcan Purçu  (İzmir)
4) Kadim Durmaz  (Tokat)
5) Candan Yüceer  (Tekirdağ)
6) Erdin Bircan  (Edirne)
7) Ceyhun İrgil  (Bursa)
8) Barış Yarkadaş  (İstanbul)
9) Aydın Uslupehlivan  (Adana)
10) Ahmet Akın  (Balıkesir)
11) Hüseyin Yıldız  (Aydın)
12) Namık Havutça  (Balıkesir)
13) Erkan Aydın  (Bursa)
14) Ömer Fethi Gürer  (Niğde)
15) Gülay Yedekci  (İstanbul)
15)
Gülay Yedekci (İstanbul)
16)
Ali Haydar Hakverdi (Ankara)
17)
Zeynel Emre (İstanbul)
18)
Gürsel Erol (Tunceli)
19)
Onursal Adıgüzel (İstanbul)
20)
Didem Engin (İstanbul)
21)
Melike Basmacı (Denizli)
2.-
İstanbul Milletvekili Mustafa Sezgin Tanrıkulu ve 22 milletvekilinin, artan
işsizlik oranının sebeplerinin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/64)
Türkiye Büyük Millet Meclisi Başkanlığına
Ülkemizde
yaşayan yurttaşlar ekonomik, sosyal, siyasal, psikolojik alandaki birçok
sorunla boğuşurken, resmi ile en öncelikli sorunun işsizlik olduğu gerçeği
belirtilmektedir. İşsizlik oranı temmuz, ağustos ve eylül aylarını kapsayan
ağustos döneminde yüzde 10,1 ile yeniden iki haneli düzeye tırmanmıştır.
Ülkemizde her yıl artan işsizlik oranının nedenlerinin, işsizliğe karşı
alınabilecek önlemler ve uygulama alanları ile işsizlik sonucu yaşanan
sorunların araştırılması ve kadın, eğitimli, genç işsizliğinin artmasının
nedenleri ile Ulusal İstihdam Stratejisindeki Hükümet politikalarının işsizlik
sorununa etkilerinin araştırılarak etkili ve sürekli çözüm önerilerinin
sunulması amacıyla Anayasa’nın 98'inci, İç Tüzük’ün 104 ve 105'inci maddeleri
gereğince Meclis araştırması açılması için gereğini arz ederim.
1)
Mustafa Sezgin Tanrıkulu (İstanbul)
2)
Mahmut Tanal (İstanbul)
3)
Özcan Purçu (İzmir)
4)
Kadim Durmaz (Tokat)
5)
Erdin Bircan (Edirne)
6)
Ceyhun İrgil (Bursa)
7)
Hüseyin Yıldız (Aydın)
8)
Aydın Uslupehlivan (Adana)
9)
Barış Yarkadaş (İstanbul)
10)
Ali Akyıldız (Sivas)
11)
Namık Havutça (Balıkesir)
12)
Candan Yüceer (Tekirdağ)
13)
Ahmet Akın (Balıkesir)
14)
Sibel Özdemir (İstanbul)
15)
Erkan Aydın (Bursa)
16)
Ömer Fethi Gürer (Niğde)
17)
Gülay Yedekci (İstanbul)
18)
Ali Haydar Hakverdi (Ankara)
19)
Zeynel Emre (İstanbul)
20)
Gürsel Erol (Tunceli)
21)
Onursal Adıgüzel (İstanbul)
22)
Didem Engin (İstanbul)
23)
Melike Basmacı (Denizli)
Gerekçe: 
Ülkemiz genelinde işsizlik oranı ve
işsiz sayısındaki artış sürmektedir. TÜİK verilerine göre, 15 ve daha yukarı
yaştakilerde işsiz sayısı, 2015 yılı Ağustos döneminde geçen yılın aynı
dönemine göre 114 bin kişi artarak 3,6 milyon kişiye yükselmiştir.
Maliye Bakanlığı tarafından derlenen
verilere göre, 2014 yılı 4’üncü döneminde toplam kamu istihdamı 2013 yılının
aynı dönemine göre yüzde 3,6 oranında artarak 3 milyon 440 bin kişi olarak
gerçekleşmiştir.
TÜİK verilerine göre, tüm gelişmiş
ülkelerde temel işsizlik verisi olarak kabul edilen “tarım dışı işsizlik” ise
0,1 puan artışla yüzde 12,4 düzeyine çıkmıştır.
Yine TÜİK verilerine göre, 2015 yılı Ağustos
döneminde 15-24 yaş grubunu içeren genç işsizlik oranı ise yüzde 18,3'tür.
Sanayinin istihdamdaki payı azalmıştır.
İstihdam edilenlerin yüzde 22,2'si
tarım, yüzde 19,3'ü sanayi, yüzde 7,5'i inşaat, yüzde 51'i ise hizmetler
sektöründe yer almıştır. Önceki yılın aynı dönemi ile karşılaştırıldığında,
hizmet sektörünün istihdam edilenler içindeki payı 0,6 puan, tarım sektörünün
payı 0,1 puan artarken sanayi sektörünün payı 0,7 puan azalmıştır, inşaat
sektörünün payı ise değişmemiştir.
İşsizlik oranı, temmuz, ağustos ve
eylül aylarını kapsayan ağustos döneminde yüzde 10,1 ile yeniden iki haneli
düzeye tırmanmıştır. İşsizlik son olarak mart ayında yüzde 10,6 ile çift haneye
çıkmıştı.
İşsizlik sonucu toplumda ve bireylerde
yaşanan travmalar belirgin bir artış göstermektedir. Sosyal huzursuzluk, geçim
sıkıntısının etkileri arasındadır. Halkın işsizlik sonucu geçim sıkıntısı
yaşaması mutsuzluğa yol açmaktadır. Bunun sonucu olarak suç oranlarının artması
ve boşanmalardaki artış gösterilebilir. İşsizlik sonucu düşen gelirler halkın
yetersiz ve kalitesiz gıdalara yönelmesine yol açmaktadır. 
Hükûmetlerin ekonomi yönetimindeki
hataları yüzünden artan işsizlik oranı arasında doğrudan ilişki vardır. Bu
sebepten dolayıdır ki artan işsizlik oranının sebepleri ve önlemlerine yönelik
Meclis araştırması açılması elzemdir.
3.-
Hakkâri Milletvekili Selma Irmak ve 23 milletvekilinin, Hakkâri’de son üç aylık
dönemde gebe kadınlarda yaşanan düşük ve düşük tehlikesi vakalarındaki artışın
nedenlerinin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/65) 
Türkiye Büyük Millet Meclisi Başkanlığına
Savaş politikaları toplumda yoğun bir baskı, kaygı, stres ve endişeye de
neden olmaktadır. Bu durum, insan sağlığını da olumsuz olarak etkilemektedir,
özellikle gebe kadınlar üzerinde ciddi etkileri bulunmaktadır. Savaş
politikalarının en yoğun olarak sürdürüldüğü Hakkâri'de son üç ayda 300'ün
üzerinde düşük ve düşük tehlikesi ile hastanelere başvurulmuştur. Hakkâri
ilinde son üç aylık döneminde gebe kadınlarda yaşanan düşük ve düşük tehlikesi
vakalarındaki artışın nedenlerinin tüm boyutlarıyla araştırılması ve gerekli
tedbirlerin belirlenmesi amacıyla Anayasa'nın 98’inci, İç Tüzük’ün 104’üncü ve
105'inci maddeleri uyarınca bir Meclis araştırması için gereğini arz ve talep
ederim.
Gerekçe:
Son üç ayda Hakkâri'de 300'ün üzerinde gebe kadının düşük ve düşük
tehlikesiyle hastanelere başvurduğu belirtilmektedir. Hakkâri Yüksekova Devlet
Hastanesi hasta epikriz raporlarına göre Missed Abortus (negatif gebelik
vakası) 73, Abortus Imminens (düşük tehdidi) 97, EDT (erken doğum teşhisi ve
sonradan düşük) 76, İnkomplet abortus (tam olmayan düşük) 28, İntrauterin Ex
(ölü doğum) 10 ve Fetal Anomali (doğumsal hastalıklar) 1 olmak üzere olay yaşanmıştır.
Ağustos ve eylül ayları arasında sadece Şemdinli Devlet Hastanesinde 24 düşük
vakası yaşandığı belirtilmektedir. Kanama şikâyetiyle giden kadınlarda negatif
gebelik olduğu teşhisi konmuştur. Ayrıca, Şemdinli'de 24 Eylül tarihinden beri
kadın doğum doktorunun bulunmamasından dolayı kadın doğum hastalarının
Yüksekova Devlet Hastanesine nakledildiği öğrenilmiştir.
Normal şartlar altında ortalama nüfus yoğunluğuna göre bu istatistiğin
en az iki yıllık zamana tekabül etmesi gerektiği öğrenilmiştir. Konu hakkındaki
uzmanlar ise bu durumun vahim olduğunu ve bir an önce düşük vakalarının
nedenleri ve tedbirleri için soruşturma başlatılması gerektiğini
kaydetmişlerdir. Edinilen bilgilere göre, Yüksekova ve Şemdinli ilçelerinde son
bir buçuk yılda yüzlerce kadının ölü doğum yaptığı belirtilmiştir. Bilanço bu
kadar ağır olmasına rağmen Sağlık Bakanlığına günlük olarak düşen verilere
ilişkin herhangi bir soruşturma ve inceleme başlatılmaması dikkat çekmektedir.
Yaşanan düşük vakalarının tam sebebi bilinmemekle birlikte yoğun korku,
panik, endişe ve stres gibi dürtülerden kaynaklı olabileceği belirtilmektedir.
22 Temmuz 2015 tarihinde Suruç katliamıyla birlikte biten çözüm sürecinden bu
yana ülke olarak çatışmalı bir süreç yaşamaktayız. Özellikle Hakkâri bu çatışmalı
sürecin en yoğun yaşandığı illerin başındadır. AKP Hükûmetinin ısrarla
sürdürdüğü bu savaş politikasının en büyük bedelini hiç kuşkusuz kadın ve
çocuklar başta olmak üzere sivil insanlarımız ödemektedir. Düşük yapan
kadınların büyük çoğunluğunun çatışma ortamının yaşandığı yerleşim yerlerinde
gerçekleşmesi oldukça düşündürücüdür. Bu durum, halkta derin bir endişe, kaygı
ve öfke yaratmaktadır.
Yaşam hakkının kutsallığını hiçe sayan bu yaklaşım, evrensel ve ulusal
hiçbir hukuka uymadığı gibi vicdanları da kanatmaktadır. Hakkâri özelindeki bu
vahim insanlık dışı durumun burayla sınırlı olmadığı aşikârdır. Diğer çatışma
bölgelerinde de buna benzer olayların yaşandığına hiç şüphe yoktur. Bu
itibarla, Hakkâri özelinde olmak üzere, son üç ay içerisinde yoğun çatışmaların
yaşandığı diğer bölgelerde de ciddi araştırmaların yapılması gerekmektedir. Bu
olay, evrensel hukukta insanlık suçudur ve ciddi ağır sonuçları olacak olan bir
olaydır. 
Bütün bu gelişmeler göz önüne alındığında Meclise düşen temel görev,
yaşanan bu ölümlerdeki sorumluları açığa çıkararak yargılanmaları konusunda ön
açıcı bir tutum sergilemek ve benzeri olayların önünü almaktır. Bu itibarla,
Türkiye halklarının onurlu bir barışa kavuşabilmeleri önündeki bu ve benzeri
ölümlere engel olabilmek adına bir Meclis araştırmasının açılması elzemdir. 
1) Selma Irmak  (Hakkâri)
2) Pervin Buldan  (İstanbul)
3) Meral Danış Beştaş  (Adana)
4) Behçet Yıldırım  (Adıyaman)
5) Berdan Öztürk  (Ağrı)
6) Dirayet Taşdemir  (Ağrı)
7) Sırrı Süreyya Önder  (Ankara)
8) Ayşe Acar Başaran  (Batman)
9) Mehmet Ali Aslan  (Batman)
10) Saadet Becerekli  (Batman)
11) Hişyar Özsoy  (Bingöl)
12) Mizgin Irgat  (Bitlis)
13) Altan Tan  (Diyarbakır)
14) Çağlar Demirel  (Diyarbakır)
15) Feleknas Uca  (Diyarbakır)
16) İmam Taşçıer  (Diyarbakır)
17) Nimetullah Erdoğmuş  (Diyarbakır)
18) Nursel Aydoğan  (Diyarbakır)
19) Sibel Yiğitalp  (Diyarbakır)
20) Ziya Pir  (Diyarbakır)
21) Mahmut Toğrul  (Gaziantep)
22) Abdullah Zeydan  (Hakkâri)
23) Mehmet Emin Adıyaman  (Iğdır)
24) Erdal Ataş  (İstanbul
)
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis araştırması açılıp
açılmaması konusundaki görüşmeler, sırası geldiğinde yapılacaktır.
Türkiye Büyük Millet Meclisi Başkanlığının bir tezkeresi
vardır, okutup oylarınıza sunacağım.
B)
Tezkereler
1.-
Türkiye Büyük Millet Meclisi Başkanlığının, Avrupa Parlamentosu Kadın Hakları
ve Cinsiyet Eşitliği Komitesi (FEMM) tarafından 3/3/2016 tarihinde Belçika’nın
başkenti Brüksel’de düzenlenecek “AB’de Kadın Mülteci ve Sığınmacılar” başlıklı
parlamentolar arası komite toplantısına katılım sağlanmasına ilişkin tezkeresi
(3/442)
18/01/2016
Türkiye Büyük Millet Meclisi Genel Kuruluna
Avrupa
Parlamentosu Kadın Hakları ve Cinsiyet Eşitliği Komitesi (FEMM) tarafından 3
Mart 2016 tarihinde Belçika'nın başkenti Brüksel'de "AB'de Kadın Mülteci
ve Sığınmacılar" başlıklı parlamentolar arası komite toplantısı
düzenlenecektir.
Söz
konusu toplantıya katılım hususu, 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun'un 9'uncu
maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı

BAŞKAN
– Tezkereyi oylarınıza sunuyorum: Kabul edenler… Kabul etmeyenler… Tezkere
kabul edilmiştir. 
Sayın
milletvekilleri, Milliyetçi Hareket Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
IX.-
ÖNERİLER
A)
Siyasi Parti Grubu Önerileri
1.- MHP
Grubunun, 19/1/2016 tarihinde Grup Başkan Vekilleri İzmir Milletvekili Oktay
Vural ile Manisa Milletvekili Erkan Akçay tarafından, Kıbrıs millî davasının
amacına ulaşması ve Kıbrıs meselesinin bu çerçevede çözümü için Kuzey Kıbrıs
Türk Cumhuriyeti (KKTC) ve Güney Kıbrıs Rum Yönetimi (GKRY) arasında
hâlihazırda sürdürülen müzakerelerin başlangıcından bu yana seyri hakkında
verilmiş olan Meclis araştırması önergesinin, Genel Kurulun 19 Ocak 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
Tarih: 19/01/2016
Türkiye Büyük Millet Meclisi Başkanlığına
Danışma
Kurulunun 19/01/2016 Salı günü (bugün) yaptığı toplantısında siyasi parti
grupları arasında oy birliği sağlanamadığından, grubumuzun aşağıdaki önerisini
İç Tüzük'ün 19'uncu maddesi gereğince Genel Kurulun onayına sunulmasını arz
ederim.
Saygılarımla.

 Oktay
Vural
 İzmir
 MHP
Grubu Başkan Vekili
Öneri:
19
Ocak 2016 tarih, 777 Sayıyla TBMM Başkanlığına vermiş olduğumuz, MHP Grup
Başkan Vekili ve İzmir Milletvekili Oktay Vural ile MHP Grup Başkan Vekili ve
Manisa Milletvekili Erkan Akçay'ın, Kıbrıs millî davamızın amacına ulaşması ve
Kıbrıs meselesinin bu çerçevede çözümü için Kuzey Kıbrıs Türk Cumhuriyeti
(KKTC) ve Güney Kıbrıs Rum Yönetimi (GKRY) arasında hâlihazırda sürdürülen
müzakerelerin başlangıcından bu yana seyri hakkında verdiğimiz Meclis
araştırması açılması önergemizin 19/01/2016 Salı günü (bugün) Genel Kurulda
okunarak görüşmelerinin bugünkü birleşiminde yapılması önerilmiştir. 
BAŞKAN – Milliyetçi Hareket Partisi Grubu önerisi
hakkında ilk konuşma, lehte Gaziantep Milletvekili Sayın Ümit Özdağ’a aittir.
Sayın
Özdağ, süreniz on dakikadır.
Buyurun.
(MHP sıralarından alkışlar)
ÜMİT
ÖZDAĞ (Gaziantep) – Sayın Başkan, değerli milletvekilleri; KKTC ile Rum kesimi
arasında bir süreden bu yana toplumlar arası görüşmeler devam etmektedir. Basın
ve yayın organlarında çıkan haberler, Nisan 2016’da görüşmelerin referandumla
sonuçlanacağına dair bir izlenim oluşturmaktadır. 
KKTC’nin
varlığı, Kıbrıs Türk halkının güvenliği, refahı ve geleceği Türk milleti için
hiç şüphesiz büyük önem taşımaktadır. Ayrıca, KKTC’nin geleceği Türkiye'nin
jeopolitik güvenliği ve ekonomik refahı açısından da büyük öneme sahiptir.
KKTC, Türkiye'nin, güneyindeki bölge ve dünyanın önemi hızla artan jeopolitik
bölgelerinden birisi olan Doğu Akdeniz’deki çıkarlarının savunulması için
vazgeçilmez bir Türk toprağı ve Türk devletidir. KKTC’nin ve Kıbrıs Türk
halkının varlığı, refahı ve egemenliği aynı zamanda Türkiye'nin güvenliği ve
refahı anlamına gelmektedir. KKTC bir şirket değil, uzun süren bir millî
mücadele sonunda, Türkiye Cumhuriyeti devletinin aldığı kararla kahraman
ordumuzun gerçekleştirmiş olduğu barış harekâtı sonunda kurulmuş bir devlettir.

Kuzey
Kıbrıs Türk Cumhuriyeti ile Rum kesimi arasındaki müzakereler altı ana başlık
hâlinde sürdürülmektedir. Bunlar sırasıyla federal devlet yapısı, yeni devletin
mali sorunları, Avrupa Birliği mevzuatı, mülkiyet meseleleri, toprak paylaşımı
ve garantörlük haklarıdır. Müzakerelerin temel ilkesi, “Bir şeyde anlaşılmaz
ise hiçbir şeyde anlaşılmayacaktır.” şeklinde ifade edilmektedir. Ancak bir
konu üzerinde anlaşılsa da daha sonra o konu üzerindeki anlaşma kaldırılıp
yeniden konu tartışılabilir. 
Hâlen
ilk üç başlık hakkındaki görüşmelerin sona erdiğini biliyoruz. KKTC heyeti ne
yazık ki 1 numaralı başlık olan federal devlet meselesi görüşülerken “kurucu
devlet” yerine “oluşturucu eyalet” kavramını kabul ederek daha şimdiden
anlaşmanın ve yeniden kurulması tasarlanan devletin içerisinde KKTC vatandaşı
olan Türklerin azınlık konumuna doğru kayabileceği bir politik ve hukuki
zeminin oluşmasına müsaade etmiş görünmektedir.
Rum
tarafı, her seferinde olduğu gibi bugün de devam eden görüşmelerde saldırgan,
haddini bilmeyen bir tavır içindedir. Bitmek tükenmek bilmeyen Yunan-Rum
şovenizminden kaynaklanan bir tavırla masada oturan Rum heyeti saldırgan bir
üslupla görüşmeleri sürdürmektedir. Rum tarafının “1974-2016 arasında
yaşananları nasıl tarihe gömeriz?” anlayışıyla meseleye yaklaştığı görülmektedir.
Rumlar, Türk tarafından Rum tarafının güvenini kazanıcı, güven artırıcı sözde
önlemler alınmasını istemektedirler. Sadece bu yaklaşım bile Rum tarafının kötü
niyetini göstermektedir. Rumlar Türkleri Kıbrıs’ın eşit haklara sahip
ortaklarından birisi değil, kurtulunması gereken bir azınlık olarak
görmektedirler. 1960 öncesinde Türklere saldıran EOKA şeklindeki Yunan-Rum
faşizmidir. 1960 sonrasında kurulan Kıbrıs Cumhuriyeti’ni Türkleri ortaklıktan
çıkartarak yıkan Makarios adlı din adamı kılıklı siyasetçidir. 1974’te askerî
bir darbe ile Makarios’u Türkleri yeterince hızlı yok etmediği için deviren
Yunan cuntası ve Rum faşist çeteleridir. Özetle, güveni kazanılacak olan taraf
Rumlar değil, Türklerdir. Ancak, şunun da altını çizelim, aklı başında hiçbir
Türk’ün Rumlara ve Yunanlılara güvenmesi de mümkün değildir. Bunun nedeni,
bireysel olarak bir Rum’un veya Yunanlının kötü olması değil, Yunan-Rum varoluş
ideolojisinin Türk milleti aleyhine bir yayılma ve büyüme fikri üzerine
kurulmuş olmasıdır. 
Değerli
milletvekilleri, Kuzey Kıbrıs Türk Cumhuriyeti halkı adına müzakereleri
sürdüren heyet ne yazık ki bazı yapısal zaaflara sahiptir. KKTC heyeti
uluslararası müzakereler konusunda deneyimsizliği ve belirli konularda yetkin
olmamasıyla ön plana çıkmaktadır. Bu husus özellikle devletler hukuku ve Avrupa
Birliği hukuku konularında belirginleşmektedir. KKTC heyetinin bu açığının
giderilmesi için Türk Dışişleri Bakanlığının olumlu katkılar yaptığını
görüyoruz. Hemen şunu da söyleyelim: Böyle bir açığın olmasının nedeni KKTC
entelijansiyasının bu konularda eksik olması falan da değildir, aksine KKTC’de
bu konularda çok geniş bilgi sahibi olan yeterince uzman vardır. Ancak, KKTC
Cumhurbaşkanı Sayın Mustafa Akıncı KKTC’nin sahip olduğu bu geniş kaynakları
kullanmak yerine, dar, kadrocu bir yaklaşımla heyetini oluşturmuştur. 
Ayrıca,
Kıbrıs’ta müzakerelerin tarihine vâkıf olmak KKTC’nin ve Kıbrıs Türk halkının
güvenliğini ve refahını sağlamak için büyük önem taşımaktadır. Türk heyetinin
bu açıdan da güçlü olması gerektiğini düşünüyoruz. KKTC Türk heyeti Rumlar ile
müzakerelerde iddiacı, çekişmeci, ağır müzakereci bir tavır sergilemelidir. Ne
yazık ki KKTC’de kamuoyundaki genel tavır ve anlayış sanki heyette “Ne
kurtarırsak kârdır.” şeklinde bir anlayışın müzakerelere hâkim olduğu
çerçevesindedir. KKTC’nin ve Kıbrıs Türk halkının kaderini ellerinde tutan
heyet mensupları unutmamalıdırlar ki devlet yıkıp egemenlik sahibi olan bir
halk kimliğinden vazgeçip, azınlık olmayı kabul etmek mümkün değildir. Bunu ne
Kıbrıs Türk halkı ne de büyük Türk milleti kabul etmeyecektir. 
Değerli
milletvekilleri, yürüyen görüşmelerin de şeffaf olması gerektiği görüşündeyiz.
Sayın Akıncı’nın bu konuda Sayın Denktaş’ı, Sayın Talat’ı, Sayın Eroğlu’nu
örnek alarak görüşmeleri şeffaflaştırması gerekir inancındayız. Çünkü
görüşmeler şeffaf olmayınca Rum kesimi, Kıbrıs Türk halkına yönelik olarak
bilgilendirmede bulunmakta ve Türk halkına yönelik psikolojik operasyon
yapabilmektedir. 
Değerli
milletvekilleri, herkes farkında ki KKTC ile Rum kesimi arasında yürüyen bu
müzakerelerin bir boyutunu da ne yazık ki -hiç olmaması gerekirken- Türkiye’nin
Avrupa Birliğiyle tam üyelik süreci arasındaki irtibat oluşturmaktadır. Bir
Türk devletinin varlığı Türkiye Cumhuriyeti’nin Avrupa Birliği tam üyeliğine feda
edilemez. Kuzey Kıbrıs Türk Cumhuriyeti toprakları küçük olabilir, nüfusu az
olabilir ancak bu, Kıbrıs Türklüğünün büyük bir istiklal mücadelesi verdiği,
Kuzey Kıbrıs Türk Cumhuriyeti’nin kurulması için büyük fedakârlıklar yaptığı
gerçeğini ortadan kaldırmaz. Geçmişte Annan Planı’na “Evet.” demek gibi bir
hata yapılmıştı, Allah’tan, Rumlar da “Hayır.” demek gibi bir hata yaptılar da
Kıbrıs’tan şehitliklerimizi dahi söküp Anadolu’ya geri getirmek zorunda
kalmadık.
Şimdi,
bu yürüyen müzakerelerde de Ankara’nın kafasının karışık olması, Hükûmetin
yaklaşımının net olmaması ne yazık ki müzakereleri daha da zor bir duruma
sokmaktadır. Dışişleri Bakanı Sayın Mevlüt Çavuşoğlu kısa bir süre önce yaptığı
açıklamada, Yunanistan’ın garantörlükten vazgeçeceğini açıklaması üzerine,
Türkiye’nin Kıbrıs konusundaki garantörlüğünün de en son görüşülecek husus
olduğunu açıklamıştır. Bu, yapılmaması gereken bir açıklamaydı. Türkiye için
garantörlük ne ilk ne de son görüşülecek husustur. Türkiye’nin garantörlüğünün
dahi tartışılmaması gerekir. 
Özetle,
biz, Milliyetçi Hareket Partisi olarak, KKTC ile Rum kesimi arasında devam eden
müzakerelerin her an hızlanabileceği ve çok olumsuz bir şekilde neticelenme
ihtimalini de göz önünde tutarak Türkiye Büyük Millet Meclisinde bu konuyu
görüşmenin Türkiye Büyük Millet Meclisinin bir görevi olduğunu düşünüyoruz ve
bu teklifi sizlerin kabulüne sunuyoruz. 
Saygılarımla.
(MHP sıralarından alkışlar) 
BAŞKAN
– Teşekkür ederiz Sayın Özdağ. 
Grup
önerisi aleyhinde ilk söz İstanbul Milletvekili Sayın Yıldız Seferinoğlu’na
aittir. 
Sayın
Seferinoğlu, on dakika süreniz var. 
Buyurun.
(AK PARTİ sıralarından alkışlar) 
YILDIZ
SEFERİNOĞLU (İstanbul) – Sayın Başkan, değerli milletvekilleri; MHP grup
önerisi hakkında söz almış bulunmaktayım. 
Kıbrıs
sorunu, 1954 yılından beri Birleşmiş Milletlerin gündeminde olan bir konudur.
Kıbrıs sorunu, kısaca “Annan Planı” olarak belirlenen “Kıbrıs Sorununun
Kapsamlı Çözümü” başlıklı Birleşmiş Milletler planının 2004 tarihinde Kıbrıs
yönetimi tarafından referandumla reddedilmesiyle beraber çözümsüz bir hâl
almıştır. 11 Şubat 2014 tarihli liderler ortak açıklamasıyla yeniden başlayan
müzakere sürecinde, 17 Eylül 2014 tarihinde gerçekleştirilen liderler
görüşmesinin ardından ikinci aşama tamamlanmış ve yapılandırılmış müzakerelerin
bir sonraki aşamasına geçilmesi konusunda taraflarca mutabık kılınmıştır.
Müzakerelere odaklanılmasının beklendiği bir dönemde, Güney Kıbrıs Rum
Yönetiminin, sözde münhasır ekonomik bölgesindeki 9’uncu parselde yeni bir
sondaj çalışmasına başlaması üzerine Türkiye Petrolleri Anonim Ortaklığı
tarafından arama ruhsatı verilen sahalarda Ada kaynaklarının ortak sahibi olan
Kıbrıs Türk halkı adına araştırma yapma maksadıyla Barbaros Hayrettin Paşa
Araştırma Gemisi’nin bölgeye gönderileceği Kuzey Kıbrıs Türk Cumhuriyeti
makamlarınca duyurulmuştu. Bu gelişmenin ardından Rum lider Kuzey Kıbrıs Türk
Cumhuriyeti tarafınca başlatılması öngörülen sismik araştırma çalışmasını
bahane ederek Birleşmiş Milletler müzakere sürecinde görüşmelere katılmama yönünde
aldığı tek taraflı kararı 7 Ekim 2014 tarihinde açıklamıştır. 
Son
olarak 2015 yılı Nisan ayında düzenlenen seçimlerde bağımsız aday Mustafa
Akıncı oyların yüzde 60’ını alarak Kuzey Kıbrıs Türk Cumhuriyeti’nin 4’üncü
Cumhurbaşkanı seçilmiştir ve Sayın Akıncı, Cumhurbaşkanlığı görevini 3’üncü
Cumhurbaşkanı Sayın Erdoğan’dan devralmıştır. 
Kuzey
Kıbrıs Türk Cumhuriyeti Cumhurbaşkanı Sayın Akıncı ilk resmî yurt dışı
ziyaretini 6 Mayıs günü ülkemize yapmıştır. Söz konusu ziyaret vesilesiyle
Sayın Cumhurbaşkanımız ve Kuzey Kıbrıs Türk Cumhuriyeti Cumhurbaşkanı Akıncı
arasında yapılan heyetler arası görüşmelerde Kıbrıs sorunu konusunda bulunulan
aşama ile Türkiye-Kuzey Kıbrıs ilişkilerinin muhtelif konuları etraflıca ele
alınmıştır. 
Cumhurbaşkanı
Sayın Mustafa Akıncı Güney Kıbrıs Rum Yönetimi lideriyle 11 Mayısta bir araya
gelmiş, görüşmenin ardından açıklamada bulunan Birleşmiş Milletler Genel
Sekreterinin Kıbrıs özel danışmanı müzakerelerin 15 Mayısta kaldığı yerden
yeniden başlayacağını duyurmuştu ve son hâliyle yeni süreç tekrar başlamış oldu
bu vesileyle. Yeniden başlayan müzakere sürecinde ilk olarak iki tarafın
bulundukları noktaya dair temel değerlendirme çalışmaları yapılmış, 29 Haziran
2015 tarihinde yapılan liderler görüşmeleriyle özlü müzakere aşamasına
geçilmiştir. Liderler son olarak 4 Aralıkta bir araya gelmiş olup müteakip
görüşmelerin 15 ve 20 Aralık tarihlerinde gerçekleştirilmesi kararı
almışlardır. 
12
Ekimde kaldığı yerden başlayan müzakerelerde kasım ayı itibarıyla hem liderler
hem de müzakereciler seviyesinde yoğunlaşan görüşme trafiği, süreçte kritik bir
dönemece girildiğine işaret etmektedir. Yakın bir zamana kadar müzakereler için
bir zaman perspektifi oluşturma gayreti içinde olan Birleşmiş Milletler Genel
Sekreteri özel danışmanı, siyasi uzlaşmaya kasım ayı sonuna kadar varılmasını,
aralık ayında anayasa yazım çalışmalarına geçilmesini, mart sonu veya nisan
başında referandumların gerçekleştirilmesini, 2016 yılının Mayıs ayında Güney
Kıbrıs’ta yapılacak seçimlerden önce yeni düzenin hemen uygulanmaya konulmasını
ve geçiş sürecinin başlatılmasını öngörmüştür. 
Bu
bağlamda, 12 Ekimde gerçekleştirilen liderler görüşmesinde Rum tarafın
müzakerelerin bir an evvel çözümle sonuçlandırılması konusundaki samimiyetini
test etmek amacıyla 26 Mart 2016 tarihinde referandumlara gidilmesini planlayan
bir takvim çalışması Birleşmiş Milletler heyetinin önünde Kıbrıs müzakere
heyetince Rum tarafına aktarılmış, Rum lider bu plana sadık kalarak
çalışmaların uygun olduğunu ifade etmiştir. 
Bununla
birlikte, Yunan ve Rum yetkililerinin basına yansıyan demeçlerinde Güney Kıbrıs
Rum yönetiminin seçimlerinden önce bir sonuca ulaşmasının gerçekçi bulunmadığı
anlayışı vurgulanmaya başlanmıştır. Bulunulan aşamada özlü müzakerelerde ele
alınan ana konu başlıklarından “Yönetim ve güç paylaşımı”, “Avrupa Birliği”,
“Ekonomi” başlıklarında önemli ilerlemeler kaydedilmiştir. “Mülkiyet”
başlığında kısmi ilerlemeler sağlansa da mülkiyet meselesinde başvurulacak
çözüm yolları bakımından belirleyici olarak tanımlar ve kriterler bağlamındaki
görüş farklılıkları devam etmektedir. “Güvenlik ve garantiler” konusu iç
güvenlik boyutu hariç, “toprak düzenlemeleri” konusu ise ana ilkeler hariç
görüşülmemiş olup müzakerelerin son aşamasında ele alınmasına karar
verilmiştir.
Müzakerelerin
yoğun olarak sürdürüldüğü bu dönemde bir diğer önemli gelişme de Kuzey Kıbrıs
Türk Cumhuriyeti’ne su temini projesinin tamamlanması olmuştur. Bu bağlamda,
Kuzey Kıbrıs Türk Cumhuriyeti’nin su ihtiyacının kalıcı çözümünü sağlamak
amacıyla Türkiye'den Kuzey Kıbrıs Türk Cumhuriyeti’ne içme suyu ve sulama suyu
sağlanmasını öngören Su Temini Projesi tamamlanarak 17 Ekimde Sayın
Cumhurbaşkanımızın himayesinde düzenlenen törenlerle devreye alınmıştır.
Nakledilecek su miktarının ihtiyaca göre ilave edilebilecek boru hatlarıyla
yaklaşık 10 kat daha artırılması mümkündür. Rum tarafı önümüzdeki dönemde
yapıcı bir siyasi irade ortaya koyduğu takdirde, projenin tüm Ada’ya teşmil
edilmesiyle, Kıbrıs’ın su ihtiyacının kökten giderilmesi suretiyle öncelikle
Ada’da, orta ve uzun vadede tüm Doğu Akdeniz havzasında barış ve istikrara
katkıda bulunulması mümkün olabilecektir. 
64’üncü
Hükûmetin kurulmasından sonra, Sayın Dışişleri Bakanımız 26 Kasım, Sayın
Başbakanımız 1 Aralık ve Sayın Meclis Başkanımız 9 Aralık 2015 tarihlerinde ilk
resmî ziyaretini Kuzey Kıbrıs Türk Cumhuriyeti’ne yapmışlardır. Sayın Avrupa
Birliği Bakanımız ise 5-6 Ocak 2016 tarihlerinde Kuzey Kıbrıs Türk
Cumhuriyeti’ni ziyaret etmişlerdir. Bu kapsamda, başta Kuzey Kıbrıs Türk
Cumhuriyeti Cumhurbaşkanı Sayın Akıncı olmak üzere, Kuzey Kıbrıs Türk
Cumhuriyeti ile üst düzey zevatla görüşmelerde bulunulmaktadır. 
Konunun
hassasiyeti dikkate alınarak tüm sürecin Hükûmetimiz tarafından hassasiyetle
takip edildiğini belirterek hepinize saygılar sunarım. (AK PARTİ sıralarından
alkışlar) 
BAŞKAN
– Teşekkür ederiz Sayın Seferinoğlu. 
Grup
önerisi lehinde ikinci söz Ardahan Milletvekili Sayın Öztürk Yılmaz’a aittir. 
Sayın
Yılmaz, on dakika…
Buyurunuz.
(CHP sıralarından alkışlar)
ÖZTÜRK
YILMAZ (Ardahan) – Sayın Başkan, değerli milletvekilleri; Milliyetçi Hareket
Partisinin Kıbrıs sorunuyla ilgili vermiş olduğu Meclis araştırması konusunda
söz almış bulunuyorum. Hepinizi saygıyla selamlıyorum. 
Şimdi,
başlarken, birkaç hususa değinelim. 
Buradaki
bütün siyasi partilerin üzerinde mutabık kaldığı husus Kıbrıs bizim millî
davamız,Türkiye garantör ülke ve dolayısıyla Kıbrıs’la ilgili bütün gelişmeler
-Meclis içinde olsun Meclis dışında olsun- bütün siyasi partileri ve oluşumları
etkiliyor. Dolayısıyla, bu konu, özellikle Kıbrıs’taki çözüm süreci, kapsamlı
çözümle ilgili, bu zamana kadar götürülen süreçte, maalesef, kamuoyuna çok
fazla bilgi verilmedi. Dolayısıyla, bu konuların tartışılması, Mecliste
görüşülmesi en doğal bir şey. 
Sayın
milletvekilleri, dikkat ederseniz, son dönemde, özellikle bizim devlet
büyüklerimizden yapılan açıklamalar, Kıbrıs tarafından yapılan, gelen
açıklamalar Kıbrıs’ta çözümün çok kısa bir süre içerisinde olacağına işaret
ediyor. Tabii, çok iyi niyetli bir tablo sergileniyor, umut vadeden açıklamalar
geliyor. Ancak, gerçekte durum nedir, Kıbrıs’ta ne oluyor, kullanılan
terminoloji ile gerçekler arasında nasıl bir fark var, ben bu konuşmamda onlara
değinmek istiyorum. 
İki
toplumlu, iki kesimli, siyasi eşitliğe dayanan, Kıbrıs Türk kurucu devleti ile
Kıbrıs Rum kurucu devletinin oluşturacağı “Birleşik Kıbrıs Cumhuriyeti” deniyor
buna. Yani iki kesim var, “halk” denmiyor, “toplum” deniyor. İki toplumlu ve
birleşik. Burada bir federasyon söz konusu olan ama merkezî, güçlendirilmiş bir
federasyon, gevşek bir federasyon değil. Dolayısıyla, bir taraftan “kurucu
devletler” deniyor, sanki devletler varmış, hak ve yetkileri gerçek manada
güçlendirilmiş şeklinde sunuluyor ama diğer taraftan, güçlendirilmiş bir
merkezî federasyon var. Dolayısıyla, merkezî federasyon kurucu devletlerin
yetkilerini yutuyor. “Siyasi eşitlik” deniyor, ancak özellikle nüfus oranları
bu siyasi eşitliğe fiiliyatta, pratikte izin vermeyen bir sonucu doğurabiliyor.
Kıbrıs
konusuyla ilgili, maalesef, bazı hususlara daha değinmek istiyorum bizi doğrudan
ilgilendiren, bütün siyasi partileri ilgilendiren ve hepimizi ilgilendiren. 
“Kıbrıs’ta
çözüm” deniyor. Bakınız, bir açıklama okumak istiyorum, Kıbrıs Cumhurbaşkanının
yapmış olduğu açıklama: “Bizim esasen bu konuda bir yol haritamız yok. Biz Kıbrıs’ta
bir devlet tanıyoruz ama bunun gereğini yapmıyoruz.” diyor. “Kıbrıs Rum
Yönetimini tanımıyoruz ama tanımamanın da gereğini yapmıyoruz.” Bunu ben
söylemiyorum, bunu KKTC Cumhurbaşkanı söylüyor. Yani bir devleti tanımışız,
tanımanın gereğini yapmamışız. Bütün şey ambargoların kaldırılması. Ambargolar
kalktığı zaman o devlet tanınıyor mu? Tanınmıyor. Dolayısıyla, tanımayı
koymuşuz ölçü ama onun gereğini yapmamışız. Rum kesimini tanımıyoruz ama
tanımamanın gereğini yapmıyoruz. Olan budur. 
Şimdi,
bir taraftan tanımadığımız bir devlet diyoruz, bunun gereğini yapmıyoruz, diğer
taraftan çözümle ilgili yani Kıbrıs’a kapsamlı çözümle ilgili konuşuyoruz. Bu
çözümün olacağına inanan var mı? Çözüm zor. Neden? Çünkü en zor konular,
özellikle toprak, mülkiyet ve garantilerle ilgili başlıklar, şu anda mülkiyet,
bir kısmının konuşulduğu söyleniyor ama toprak konusu, Rum tarafının istediği
toprak konusu, Annan Planı’nın da ötesine geçen bir toprak. 
Ben
bir harita göstermek istiyorum burada. Bu haritada Rum tarafı nereyi istiyor
mesela Kıbrıs’ta? Bakınız, Rum tarafının Kıbrıs’ta istediği yer burası.
Dipkarpaz’ı istiyor, Erenköy’ü istiyor, Gazimağusa’yı istiyor, Güzelyurt’u
istiyor, ara bölgeyi istiyor, istiyor da istiyor. Yüzde 28,5’un altına düşüyor.
Annan Planı’nın da gerisinde bir şey şu anda tartışılan.
Şimdi böyle bir yönetimle karşı karşıyayız. Diğer
taraftan Kıbrıs’la ilgili olumlu hava yaratılması, özellikle Avrupa Birliğinde
olumlu hava yaratılması… Sanki bir şey olacakmış gibi söyleniyor ve Türkiye’de
de bu çok sık dillendirilmeye başlandı. Özellikle son bir hafta, on gündür,
işte, sanki çözüm olacak, çok güzel şeyler olacak, Türkiye’nin AB üyelik
sürecinin önü açılmış olacak, deniyor. Esasen olan şudur: Suriyeli mültecilerin
Türkiye’de tutulmasından çıktı bu konu çünkü 3 milyondan fazla buraya mülteci
gelince ve bunlar Avrupa’ya gidince bunları Türkiye’de tutma konusu gündeme
geldi ve o konu üzerine bu defa “Türkiye’ye ne tür bir şey sunabiliriz?” dendi.
Buldukları, tekrar Türkiye’nin AB sürecini canlandırmak oldu. İstedikleri için
değil, istedikleri için değil ama şartlar onları bu noktaya getirdi.
Dolayısıyla, ne oldu? Kıbrıs konusu gündeme geldi çünkü bu sürecin
canlanabilmesi için Kıbrıs’la ilgili bir adım atılması gerekiyor. 
Bakınız, 8 tane müzakere başlığı limanlar nedeniyle
donmuş, 6 tane fasıl ise Rum tarafının tek taraflı blokajıyla karşı karşıya;
dolayısıyla 14 tane faslı dondurmuşlar. Bu fasılların açılabilmesi için ona
ilişkin alınacak kararların altında da Rum tarafının imzası olması gerekiyor.
Böyle bir karmaşık, girift ilişkilerden bahsediyoruz; dolayısıyla bu kolay
değil. 
Çözüm ne zaman olabilir? Biz ne kadar fazla taviz
vermeye razı olursak o zaman belki çözüm olabilir ama şunu unutmayalım: Nasıl
olsa Annan Planı’nı biz kabul ettik, KKTC de kabul etti, Rum tarafı, reddetti
biz yüksek moral zemini elde ettik; bu defa da biz yapalım, bazı tavizleri
verelim, nasıl olsa Rum tarafı yine reddeder anlayışıyla giderseniz bu defa
Rumlar onu yutmaz, kabul eder. Çünkü bu zamana kadar bu müzakere süreci akılla,
mantıkla alakalı olmayan bir zemine çekiliyor, Türkiye’nin AB süreciyle zaten
iç içe geçmiş bir konu. Siz Kıbrıs konusunu çözseniz de AB konusunu
halledemeyeceksiniz. Bizim başka bir yol bulmamız lazım, başka bir kanal
açmamız lazım AB süreciyle ilgili. Bütün yumurtaları Kıbrıs sepetine koymuşlar
ve bunu bizim elimize vermişler, taşlı yoldan yürütüyorlar bizi. Bu kadar saçma
bir süreç olamaz. Dolayısıyla, Kıbrıs konusuyla ilgili özellikle Hükûmetin… Bu
konuyu Mecliste en azından müzakere başlıkları açısından, gerekirse kapalı
oturumda geniş bir şekilde tartışmak istiyoruz. 
Bu başlıklar da, bakınız, Hükûmet sözcüsü söyledi
“Yönetim ve Güç Paylaşımı” başlığı. Yönetim ve güç paylaşımı konusunda şu anda
dönüşümlü başkanlığı kabul etmiyorlar. Bize önerilen, KKTC’ye önerilen; Başkan
Yardımcılığını öneriyorlar. Bunu kabul edecek miyiz? 
Peki,
AB konusunda, evet müzakereler AB konusunda, “AB” başlığında bitti ama o konuda
da bizi çok rahatsız eden unsur var; mülkiyet konusu… Kurucu devletlerin hem
mülkiyette hem de nüfus olarak çoğunlukta olması gerekiyor, iki kurucu devletin
de kendi alanlarında. Ama olan o mu? Öyle bir şey mi çıkıyor? Ben size
söyleyeyim ne oluyor: Eğer bu çözüm olursa, aşağıda, Rum kesiminde homojen Rum
devleti çıkıyor, kuzeyde ise, aşağıdan gelen Rumlarla birlikte oluşturulmuş,
suni, sulandırılmış bir KKTC çıkıyor. Yani Kıbrıs kurucu Türk devletinin
içerisinde Rumlarla yetki paylaşacak, egemenlik paylaşacak bir unsur çıkıyor,
dolayısıyla iki kurucu devlet çıkmıyor ortaya. Bir tanesi hakikaten kurucu
devlet, Rum kesimi; kuzeyde ise Rumlarla egemenliğin paylaşıldığı bir kurucu
devlet çıkıyor, nüfusun paylaşıldığı bir kurucu devlet çıkıyor. Alt
parlamentolara seçilecek insanlar, siz zannediyor musunuz sadece KKTC’den
olacak? Belki de yüzde 40’ı Rumlardan olacak kuzey kesimindeki parlamentonun.
Dolayısıyla böyle bir çözümden bahsediyoruz. 
Gerçekçi
olalım ve bu konuda biz bu Meclise ciddi manada bilgi verelim ve herkesin
görüşünü alalım çünkü bu millî bir konuysa hepimizin bu konuda millî
davranacağımızdan kimsenin şüphesi olmasın. Hele özellikle biz Cumhuriyet Halk
Partisi olarak Avrupa Birliğini sonuna kadar destekliyoruz -bu süreci- çünkü
buradaki ideallere inanıyoruz. Kıbrıs sorununun da çözümünü destekliyoruz ama
ikisinin birbirine bağlantılı şekilde götürülmesinden rahatsızız. Eğer böyle
bir bağlantı devam ettirilirse her ikisini de kaybediyoruz. 
Kıbrıs
konusu şu anda Türkiye’nin önüne konmuş bir engel olarak gözüküyor ve öyle
oldu. “Bu kararlar, bu müzakere fasılları açılacak.” deniyor ya…
(Mikrofon
otomatik cihaz tarafından kapatıldı) 
ÖZTÜRK
YILMAZ (Devamla) – Özür diliyorum, tamamlayacağım. 
BAŞKAN
– Sayın Yılmaz, tamamlayınız lütfen. 
Bir
dakika…
ÖZTÜRK
YILMAZ (Devamla) – Teşekkür ediyorum.
“Bu
müzakere fasılları açılacak.” deniyor ya, AB’yle ilgili bilgisi olan var mı,
nasıl açılacak? Nasıl açılacak bu müzakere fasılları? GKRY onay verirse
açılacak? O onay vermezse hiçbir müzakere faslı açılamaz. Avrupa Konseyinde
alınıyor bu karar, bütün üye ülkelerin imzasıyla alınıyor. Nasıl açacaksınız? Sizden
Kıbrıs’ı öyle veya böyle, madara edip çözmenizi bekliyorlar. Lütfen, bu konuda
da millî olalım.
Hepinize
saygılar sunuyorum. (CHP ve MHP sıralarından alkışlar)
BAŞKAN
- Teşekkür ederiz Sayın Yılmaz.
Grup
önerisi aleyhinde ikinci ve son konuşmacı Şanlıurfa Milletvekili Sayın İbrahim
Halil Yıldız.
Sayın
Yıldız, on dakika…
Buyurunuz.
(AK PARTİ sıralarından alkışlar)
İBRAHİM
HALİL YILDIZ (Şanlıurfa) – Sayın Başkan, değerli milletvekilleri; öncelikle
şunu belirtmem gerekiyor ki, biraz önce de şahit oldum, CHP sıralarında Sayın
Cumhurbaşkanımıza hakikaten ahlak dışı laflar sarf edilmiştir. Bu ahlak dışı
laflar yüce Meclisimizin bu sıralarına yakışmamaktadır.
Saygılarımla..
TAHSİN
TARHAN (Kocaeli) – Yargıya taşınmış artık; bırak, geç onu.
MAHMUT
TANAL (İstanbul) – Efendim, İç Tüzük’ün hükümleri uyarınca konunun dışına Sayın
Başkanın izin vermemesi lazım.
AHMET
GÜNDOĞDU (Ankara) – İç Tüzük’ün hükümlerince Meclisi Mahmut Tanal mı yönetiyor?
İBRAHİM
HALİL YILDIZ (Devamla) - Kıbrıs konusundaki hassasiyetimiz ortadadır. Kıbrıs
bizim için millî bir davadır. Avrupa Birliği sürecindeki bir Türkiye'nin nihai
hedefi tam üyeliktir. Tam üye olmuş bir Türkiye'nin Kuzey Kıbrıs Türk
Cumhuriyeti’nden ayrı düşünülmesi mümkün değildir. 
Biliyorsunuz
ki 26 Nisan 2015’te Kıbrıs’ta yapılan Cumhurbaşkanlığı seçiminde oyların yüzde
65’ini alan Mustafa Akıncı Kuzey Kıbrıs Türk Cumhuriyeti’nin 4’üncü
Cumhurbaşkanı seçilmiştir. Sayın Akıncı 1 Mayıs 2015’te yaptığı açıklamayla
Kuzey Kıbrıs Türk Cumhuriyeti Dışişleri Bakanı Özdil Nami’yi Kıbrıs
meselelerinin Türk tarafı müzakerecisi olarak atamıştır. Sayın Mustafa Akıncı
ilk ziyaretini Türkiye’ye yapmış ve Sayın Cumhurbaşkanımız Recep Tayyip
Erdoğan’la görüşmüştür. Bu görüşmede Kıbrıs meselesinde gelinen nokta ve
yapılacak olan müzakerelerle ilgili görüşmelere de yer verilmiştir. 
İçme
suyu projesiyle birlikte Anadolu ve Kıbrıs tekrardan kucaklaşmıştır. İçme suyu
projesiyle Kıbrıs hayat bulmuştur. Kıbrıs çıkarlarını düşünen bir dış
politikamız söz konusudur. 
MHP’nin
grup önerisinin reddini talep ediyoruz.
Teşekkür
ediyoruz. (AK PARTİ sıralarından alkışlar)
BAŞKAN – Teşekkür ederiz Sayın Yıldız.
Milliyetçi Hareket Partisi Grubu önerisini oylarınıza
sunuyorum… Karar yeter sayısı talebi vardır. Karar yeter sayısı arayacağım. 
Kabul edenler… Kabul etmeyenler… Karar yeter sayısı
yoktur.
Birleşime beş dakika ara veriyorum.
Kapanma Saati: 17.33 
ÜÇÜNCÜ OTURUM
Açılma Saati: 17.41
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU
(Osmaniye), Emre KÖPRÜLÜ (Tekirdağ)
------0-----
BAŞKAN – Türkiye Büyük Millet Meclisinin 29’uncu Birleşiminin Üçüncü
Oturumunu açıyorum. 
Milliyetçi Hareket Partisi Grubu önerisinin oylamasında karar yeter
sayısı bulunamamıştı. Şimdi öneriyi tekrar oylarınıza sunacağım ve karar yeter
sayısı arayacağım. 
Öneriyi kabul edenler… Kabul etmeyenler… Karar yeter sayısı vardır,
öneri kabul edilmemiştir. 
Halkların Demokratik Partisi Grubunun İç Tüzük’ün
19’uncu maddesine göre verilmiş bir önerisi vardır. Okutup işleme alacağım ve
oylarınıza sunacağım. 
2.- HDP
Grubunun, 13/1/2016 tarihinde Grup Başkan Vekili Diyarbakır Milletvekili İdris
Baluken tarafından, Hrant Dink cinayetinde rol alan derin ilişkilerin üstüne
gidilmesi ve adaletin yerine getirilmesi amacıyla verilmiş olan Meclis
araştırması önergesinin Genel Kurulun bilgisine sunulmak üzere bekleyen diğer
önergelerin önüne alınarak, Genel Kurulun 19 Ocak 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
19/01/2016
Türkiye Büyük Millet Meclisi Başkanlığına
Danışma
Kurulunun 19/01/2016 Salı günü (Bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını saygılarımla
arz ederim.
 Çağlar
Demirel
 Diyarbakır
 HDP
Grup Başkan Vekili
Öneri:
13
Ocak 2016 tarihinde Diyarbakır Milletvekili Grup Başkan Vekili İdris Baluken
tarafından verilen (600 sıra numaralı) Hrant Dink cinayetinde rol alan derin
ilişkilerin üstüne gidilmesi ve adaletin yerine getirilmesi amacıyla Türkiye
Büyük Millet Meclisine verilmiş olan Meclis araştırma önergesinin Genel Kurulun
bilgisine sunulmak üzere bekleyen diğer önergelerin önüne alınarak 19/01/2016
Salı günlü birleşiminde sunuşlarda okunması ve görüşmelerin aynı tarihli
birleşiminde yapılması önerilmiştir
BAŞKAN
– Halkların Demokratik Partisi Grubu önerisinin lehinde ilk konuşmacı,
Şanlıurfa Milletvekili Sayın Osman Baydemir. 
Sayın
Baydemir, süreniz on dakika. 
Buyurun.
(HDP sıralarından alkışlar) 
ÇAĞLAR
DEMİREL (Diyarbakır) – Sayın Başkan, Genel Kurula…
OSMAN
BAYDEMİR (Şanlıurfa) – Teşekkür ediyorum Sayın Başkan.
Saygıdeğer
milletvekilleri, hepinizi…
BAŞKAN
– Sayın Baydemir, bir saniye lütfen.
Sayın
milletvekilleri, Genel Kurulda çok uğultu var. Sayın hatibi kürsüye davet
ettim, lütfen dinleyelim. 
Buyurun
Sayın Baydemir.
OSMAN
BAYDEMİR (Devamla) – Bir kez daha teşekkür ediyorum Sayın Başkan.
Saygıdeğer
milletvekilleri, hepinizi saygıyla, sevgiyle, hürmetle selamlıyorum.
Doğrusunu
ifade etmek gerekirse bugün grubumun sunmuş olduğu önergesini adaletin
tecellisi, hukukun üstünlüğünün sağlanması ve bir kez daha ama bir kez daha,
birlikte yaşam duygusunun perçinleşmesinin bir adımı olarak ele almak, bir
adımı olarak okumak gerekiyor. Maalesef, cumhuriyet tarihi, aynı zamanda faili
meçhul cinayetler tarihidir; maalesef, cumhuriyet tarihi, aynı zamanda hak
arayışının, adalet arayışının bir boyutuyla yine devletin erkleri tarafından
engellendiği, ortadan kaldırıldığı tarihtir. Bu itibarla da bugün bir kez daha
barışın, özgürlüğün, kardeşliğin; bir arada eşitçe, özgürce yaşama arzusunun
sembollerinden olan Hrant Dink’i saygıyla, sevgiyle ve hürmetle anıyorum
burada. Müsaadeniz olursa bugün burada Sayın Başkan, bir kez daha hem Hrant
Dink’in ama aynı zamanda yakın bir geçmişte yitirmiş olduğumuz, canına
kastedilen Tahir Elçi’nin sesini de bu Parlamentoya getirmek istiyorum, sesini
de bu Parlamentonun çatısı altında bir kez daha sizlerle paylaşmak istiyorum. 
Ne
diyordu Hrant Dink: “Muhtemelen 2007 benim açımdan daha zor bir yıl olacak.
Yargılamalar sürecek, yenileri başlayacak. Kim bilir daha ne gibi
haksızlıklarla karşı karşıya kalacağım. Ama tüm bunlar olurken şu gerçeği de
tek güvencem sayacağım: Evet, kendimi bir güvercinin ruh tedirginliği içerisinde
görebilirim ama biliyorum ki bu ülkede insanlar güvercinlere dokunmaz.
Güvercinler kentin ta içinde, insan kalabalıklarında dahi yaşamlarını
sürdürürler.” Maalesef, bu ülkede bir kez daha devlet adına, bir kez daha
devlet adına o karanlık dehlizlerden çıkan algı bu ülkenin aydınlık bir yüzüne,
bu ülkenin bir güvercininin canına kastetti ve sadece bu kasıt onunla da
sınırlı kalmadı, bu kasıtlar devam etti. 
Yine,
Tahir Elçi bu ülkenin, bu coğrafyanın, kürdistan halkının âdeta barış elçisi
olan Tahir Elçi. Ne diyordu Tahir Elçi, dört ayaklı minarenin o manevi
huzurunda nasıl hitap ediyordu: “Bu tarihî bölgede, birçok medeniyete beşiklik
etmiş, ev sahipliği yapmış bu kadim bölgede, insanlığın bu ortak mekânında
silah, çatışma, operasyon istemiyoruz. Savaşlar, çatışmalar, silahlar,
operasyonlar bu alandan uzak dursun.” Ama maalesef bir kez daha tam da
aydınlıktan, tam da barıştan tam da birlikte yaşamdan korkanlar, kaosu
derinleştirmek isteyenler hedeflerine aydınlık yüzü, barışın dilini, barışın
sembolünü koydular ve faili meçhul cinayete bir cinayet daha eklediler. 
Doğrusunu
ifade etmek gerekirse toprağa düşen, yere düşürülen sadece Hrant Dink’in bedeni
değil, sadece Tahir Elçi’nin bedeni değildir; bu toplumun haysiyetidir, bu
toplumun onurudur ve bu toplumun birlikte yaşama arzusunun ta kendisidir. Bu
itibarla da hiç kimse kalkıp “Hrant Dink’in katilleri bulundu.” demesin.
Bulunanlar sadece maddi tetikçilerdir. Esas filler, esas vezirler yeni katliam
planlarını, yeni cinayet planlarını maalesef sürdürmeye de devam ediyorlar ve
öyle bir şekilde devam ediyorlar ki, bir kez daha o katiller, bir kez daha o
filler, bir kez daha o vezirler üçüncü sınıf mafyaya “Oluk oluk kan akacak!”
dedirtiyor, dedirtebiliyorlar. Gerçek manada bir yüzleşme için, mutlak suretle
ama mutlak suretle, hakikati araştırma komisyonunu bu Meclis bünyesine
almalıdır; bu Meclis, bünyesinden hakikati araştırma komisyonunu çıkarmalıdır. 
Bugün
burada, bu Parlamentoda adına konuşma yapmış olduğum HDP, CHP ve AKP
sıralarından Hrant Dink cinayetine yönelik eleştiriler ve bu cinayetin kabul
edilemeyeceğine dair kınamaları dinledim büyük bir memnuniyetle. O hâlde gelin,
eğer gerçekten bu cinayetin arkasındaki güç odaklarını açığa çıkarırsak o zaman
samimiyet testinden hep birlikte geçmiş oluruz ve gerçekten, karanlığın
üzerinden, o karanlık odakların bu topluma dayatmak istediği korku
imparatorluğu üzerinden perdeyi de açmış oluruz, toplumun gerçeklerle
yüzleşmesine de bu vesileyle vesile olmuş oluruz. 
Bundan
dokuz yıl önce Hrant Dink’i katledenler ve zihniyet, bundan dört yıl önce
Roboski katliamını gerçekleştirdi ama aynı zihniyet, aynı şekilde Suruç’u,
Ankara katliamını, Diyarbakır katliamını gerçekleştirdi ve Tahir Elçi suikastı,
bunlar aydınlatılmış olsaydı gerçekleşmeyecekti. 
Bir
kez daha ifade etmek isteriz ki, karanlıkta bırakılan, üstü örtülen her cinayet
mutlak suretle yeni cinayetlerin de habercisidir, yeni cinayetlerin de zemin
hazırlayıcısıdır. 
Bir
kez daha dikkatinizi bir konuya daha çekmek istiyorum, o da şu ki: Bir toplumu
toplum yapan ve bir arada tutan, adalet duygusudur. Adaleti şaşmış olan bir
toplum, adaleti şaşmış olan bir devlet okyanusun ortasında âdeta pusulasını
yitirmiş bir gemiye benzer ve şu anda, maalesef, bu ülke, 78 milyon insanıyla,
okyanusun tam ortasında pusulasını şaşırmış bir geminin içerisinde yol alıyor.
Yapacağımız tek bir şey var: Bir an önce bu girdaptan çıkmanın yol ve
yöntemlerini aramak, yol ve yöntemlerini açığa çıkarmaktır.
Bu
vesileyle, bugünkü önergemize verilecek her bir “evet” oyu, emin olun ki Berfo
anaların, Roboskili anaların, Rakel Dink’in ve ama aynı zamanda Türkan Elçi’nin
ahını almamak anlamına geliyor ve ama aynı zamanda Cizre’de, Silopi’de, Sur’da
ve Çınar’da katledilen bebelerimizin, çocuklarımızın ahının hesabının sorulması
anlamına geliyor. 
Gelin,
bugün burada her birimiz bir ilke, bir adıma, her birimiz vicdanımızın sesine
kulak verelim ve bu gerçeğin karanlıkta kalmaması konusunda bir çabanın parçası
olalım.
Bu
duygularla, hepinizi saygıyla ve sevgiyle ve hürmetle selamlarken Rakel Dink’in
sözüyle bitirmek istiyorum konuşmamı: “Yaş kaç olursa olsun bir zamanlar bebek
olduklarını biliyorum. Bir bebekten katil yaratan karanlığı sorgulamadan hiçbir
şey yapamayız kardeşlerim.” demişti Rakel Dink.
Gelin,
birlikte karanlığın üzerinde ışık tutalım. Gelin, birlikte bu hukuk dışı
örgütlenmelerin tüm açıklığıyla açığa çıkabileceği, yargının karşısına
çıkarılabileceği bir zemini oluşturalım. Bu zemini oluşturacak olan emin olun
ki kriminal laboratuvarlar değil, bu zemini oluşturacak olan milletin iradesidir
ve milletin iradesinin en üst mekanizması bu Parlamentonun ta kendisidir. Eğer
bu Parlamento faili meçhul cinayetleri gündemine almayıp, araştırmayıp,
faillerini açığa çıkarmayacaksa, o zaman her birimiz vermiş olduğumuz oyda şunu
ifade etmiş olacağız topluma: Ben araştırmak istemiyorum. Ben gerçeklerin açığa
çıkmasını istemiyorum. Ben gerçek faillerin, gerçek sorumluların gün yüzüne
çıkmasını istemiyorum demek olacaktır. Bunun vebali de çok ama çok büyük
olacaktır. Unutmayın ki mensubu olduğumuz inanç, sadece ve sadece
yaptıklarımızdan değil, yapma imkânına sahip olup yapmaktan imtina
ettiklerimizden de mesul olacağız.
Bu
itibarla, bugün her birimizin bu cinayet ve cinayetler karanlıkta kalmasın diye
bir rey hakkımız var. Gelin, her birimiz kendimiz olalım, her birimiz
vicdanımız olalım ve bu araştırma önergesini oylayalım. Belki bu önerge bir
hayır kapısını açar, belki bu önerge, belki bu kabul yeni bir toplumsal
sözleşmenin inşasının da kapısını aralamış olur.
Bu
duygularla hepinizi bir kez daha saygıyla, sevgiyle selamlıyorum. (HDP
sıralarından alkışlar) 
BAŞKAN
– Teşekkür ederiz Sayın Baydemir.
Grup
önerisi aleyhinde ilk söz Ankara Milletvekili Sayın Ali Haydar Hakverdi’ye
aittir.
Sayın
Hakverdi, on dakika süreniz var.
Buyurun.
(CHP sıralarından alkışlar) 
ENGİN
ALTAY (İstanbul) – Aslında aleyhte konuşmayacaksın sen tabii.
ALİ
HAYDAR HAKVERDİ (Ankara) – Evet, aleyhte söz aldık ama usulü yavaş yavaş
öğreniyoruz, öğreneceğiz.
Öncelikle, Sayın Başkanım, Sayın Divan Kâtibi Üyesi
arkadaşlarım, Meclisin emekçisi arkadaşlar ve basın emekçisi arkadaşlarım ve
AKP milletvekili arkadaşlarım ve ötekiler; merhaba. Hepinizi saygı ve
sevgilerimle selamlıyorum, bir öteki olarak. (CHP ve HDP sıralarından alkışlar)
Bir öteki olarak, bütün Genel Kurulu saygı ve sevgilerimle selamlıyorum.
Şimdi,
AKP’yle başlayalım... 
İSMET
UÇMA (İstanbul) – AK PARTİ, AK PARTİ!
ALİ
HAYDAR HAKVERDİ (Devamla) – “AKP” dedim ya, hemen… (AK PARTİ sıralarından
gürültüler)
ADNAN
BOYNUKARA (Adıyaman) – Ayrımcılık yapıyorsun.
ALİ
HAYDAR HAKVERDİ (Devamla) – Evet, “AK PARTİ.” Gördünüz mü, hemen öteki oldum.
Çünkü “AKP” dediğimizde kötüyüz ama “AK PARTİ” dediğimizde iyiyiz değil mi?
Hemen öteki oluyoruz, buradan başlıyoruz. “AKP” dediğimizde kötüyüz ama “AK
PARTİ” dediğimizde iyiyiz değil mi? 
İSMET
UÇMA (İstanbul) – Ama bu kadar ucuz satıcılık olmaz.
ALİ
HAYDAR HAKVERDİ (Devamla) – Hemen buradan ötekileştiriyorsunuz, hemen buradan.
(AK PARTİ sıralarından gürültüler)
İSMET
UÇMA (İstanbul) – Bu kadar ucuza satılmaz, aşk olsun!
ALİ
HAYDAR HAKVERDİ (Devamla) – Devam ediyorum: Şimdi, on üç yıldır bu ülkeyi
yönetiyorsunuz arkadaşlar, on üç yıldır yönetiyorsunuz ve başta dediğim gibi,
“AKP” diyenleri bir ötekileştirdiniz. Sonra, burada Meclis açıldığı günden beri
neyi tartışıyoruz, biliyor musunuz? Savaş mı, terörle mücadele mi? Buradan
kalkan bir arkadaşım “Savaş.” dediğinde hemen otomatik “Terörle mücadele,
terörle mücadele.” ya da tam tersi, değil mi? Nasıl tarif ederseniz edin, ne
derseniz deyin ama şu mevcut fiilî durumu değiştirebiliyor musunuz? Ülkenin
hâlini değiştirebiliyor musunuz? Ben sizin gibi düşünmek zorunda değilim,
farklı düşünüyorum. Mesela diyorum ki: 3 aylık Miray bebek öldürüldü Sur’da.
Yine, Diyarbakır’da Çınar’da 4 yaşında Mevlüde İrem öldürüldü. Kınıyorum,
sorumluları kınıyorum, ülkeyi bu hâle getiren herkesi, herkesi kınıyorum. Bu 2
evladımızı ötekileştirenleri de kınıyorum. 
Şimdi,
sabahtan beri şunları tartışıyoruz: “Diktatör bozuntusu” değil mi? Arkadaşlar,
ben Genel Başkanım gibi düşünüyorum. Ülkenin mevcut getirildiği durum itibarıyla
ben böyle düşünüyorum. Burada bağırarak, üzerimize yürüyerek bu düşüncemi
değiştiremezsiniz.
OKTAY
ÇANAK (Ordu) – Yuh olsun sana!
ALİ
HAYDAR HAKVERDİ (Devamla) – Yarın belki kapımıza bir savcı gönderirsiniz,
olmadı tutuklatırsınız, olmadı öldürürsünüz ama benim bu düşüncemi
değiştiremezsiniz. Neyi değiştirirsiniz, biliyor musunuz? Belki parti içinde
terfi edersiniz, hayhay ama benim duruşumu, düşüncemi değiştiremezsiniz. Biz
diktatör bozuntusuna “diktatör bozuntusu” deriz, deriz ama burada üzerime yürüyerek
bunu değiştiremezsiniz. Ben şöyle bakıyorum olaya, hani bir replik var: “Şakir!
Şakir’e çay yok.”
ZEKİ
AYGÜN (Kocaeli) – Ben de sana ahlaksız diyorum, ahlaksız. 
ALİ
HAYDAR HAKVERDİ (Devamla) – Yani ne diyeyim; hani, Mahmut mu diyeyim? Yani
Şakir… Bunu değiştirebilir misiniz? Ne diyeyim, Mahmut mu diyeyim? Ben böyle
düşünüyorum. Değiştiremezsiniz arkadaşlar, değiştiremezsiniz. 
MEHMET
AKİF YILMAZ (Kocaeli) – Öyle bir derdimiz yok. 
ALİ
HAYDAR HAKVERDİ (Devamla) – Şimdi, bu ülkede… (AK PARTİ sıralarından
gürültüler)
MEHMET
AKİF YILMAZ (Kocaeli) – Rahat ol. 
ALİ
HAYDAR HAKVERDİ (Devamla) – Lütfen dinleyin arkadaşlar, lütfen dinleyin. 
Ben
şunu söylüyorum çok net bir şekilde: Ben avukatım ve yıllardır, siyasal
eleştiri yapanlara dair hiçbir mahkeme ama hiçbir mahkeme bu eleştiriden dolayı
ceza vermedi, hele de diktatör eleştirisine dair yüzlerce karar sunarım size.
“Bu bir siyasal eleştiridir.” dedi bugüne kadar mahkemeler ama bundan sonra
birlikte göreceğiz, değil mi? Birlikte göreceğiz bundan sonra bakalım,
yargılamaları birlikte göreceğiz. 
RAMAZAN
CAN (Kırıkkale) – Hani mahkemeler bizim elimizdeydi?
ALİ
HAYDAR HAKVERDİ (Devamla) – Evet, ötekilerden en değerlilerden biri benim için
Hrant. Bugün öldü, dokuz yıl oldu, bugün öldü. “Affedersiniz, Ermeni…”
diyordunuz. Ötekilerdendi. 
İSMET
UÇMA (İstanbul) – Sen diyorsun onu. 
MEHMET
AKİF YILMAZ (Kocaeli) – Sen diyorsun. 
İSMET
UÇMA (İstanbul) – Dersim’de sen öldürdün…
ALİ
HAYDAR HAKVERDİ (Devamla) – Ötekilerdendi. “Affedersiniz, Ermeni…” diyen ben
değilim, sizlerdiniz arkadaşlar. 
İSMET
UÇMA (İstanbul) – Yapma, çok ayıp!
ALİ
HAYDAR HAKVERDİ (Devamla) – Lütfen inkâr etmeyiniz.
İSMET
UÇMA (İstanbul) – Öldüren de sensin, ağıt yakan da sensin.
ALİ
HAYDAR HAKVERDİ (Devamla) – Ve bugün ölümünün dokuzuncu yılı. Hrant ne diyordu,
biliyor musunuz?
OKTAY
ÇANAK (Ordu) – Ötekileştirme!
ALİ
HAYDAR HAKVERDİ (Devamla) – “Kendimi bir güvercin ruh tedirginliğinde
görebilirim ama biliyorum ki bu ülkede insanlar güvercinlere dokunmaz.” Az
önceki vekil arkadaşımızın söylediği gibi.
İSMET
UÇMA (İstanbul) – Ayakkabı mağazası gibi, her numara var. 
ALİ
HAYDAR HAKVERDİ (Devamla) – Evet, dokuz yıl oldu, katilleri daha ortaya
çıkartılamadı. Hâlâ devam ediyor. Çok ciddi, örgütlü bir dosyaydı ama örgütten
daha ceza alanlar yok. Bugün kimler kimler örgütten yargılanıyor, biz
biliyoruz.
Evet,
Hrant ne derdi biliyor musunuz? “Hasta iki toplumuz biz, Türkler ve Ermeniler;
birbirine yönelik, ilişkilere yönelik. Ermeniler ve Türkler birbirine karşı
büyük bir travma yaşıyor. Kim tedavi edecek bizi, kim tedavi edecek? Fransız
Senatosu kararı mı, Amerikan Senatosu kararı mı? Asla. Bizim doktorumuz biziz.
Diyalog tek çare. Bunun dışında çözüm yok.” diyordu ve bizi asla hiçbir yere
şikâyet etmedi Hrant, etmedi. Şöyle bir hikâye anlatıyordu: “Fransa’dan
Sivas’ın köyüne gelen bir yaşlı, memleketini, geçmişini araştırmak için gelen
bir yaşlı bu köyde öldü, bu köyde öldü ve sahipsizdi, o köyün köylüleri oraya
gömdüler. Sonra bir vesileyle Hrant’a ulaştılar, Hrant yakınlarına ulaştı ve
yakınlarını o köye yönlendirdi. O köye yönlendirdiğinde, yaşlı amcadan orada
naaşının tekrar alınmasını ve ülkelerine götürülmesini istediklerinde yaşlı
amca ağlayarak dedi ki: ‘Ne olur bırakın, kalsın. Su çatlağını buldu. Bırakın
kalsın, su çatlağını buldu.’ dedi.” 
Bu ülkede hepimiz ama hepimiz, Laz’ıyla, Kürt’üyle,
Türk’üyle, Ermeni’siyle hep beraber yaşamak istiyoruz, yaşamak zorundayız. Bu
ülkeyi on üç yıldır yönetemiyorsunuz, bu hâle getirdiniz. Bu kadar ayrılığın
üzerine, bu kadar ayrılığın üzerine, bu kadar bir arada koşullarımızı yok
etmeniz üzerine ben hâlâ umutluyum. Ben hâlâ bu ülkede bir arada, hep birlikte,
omuz omuza, barış içerisinde yaşamayı savunuyorum ve sizler gibi düşünmüyorum,
daha farklı bir yöntemle bu işin çözülmesi gerektiğini düşünüyorum. O yüzden şimdiye
kadar her barış isteyene bir şekilde “Hayır, savaş; hayır, terörle mücadele;
hayır, bu…” gelin şu gerçekliği kabul edelim: Tarif etmek zorunda değiliz ama
bu sorunu hep birlikte burada çözmek zorundayız. Lütfen bunu kabul edin, lütfen
bunu kabul edin.
Şimdi
bitireceğim, Hrant’tan yine… “Acıyı onurla taşıyıp sırtlanmalı; yaygara
yapmadan, patırtıya vermeden.” Bunu dış dünyaya şikâyetle ilgili söylüyordu ve
“Dünyaya, dünya insanına diyorum ki: Senin Ermeni soykırımını tanımış olman
veya tanımamış olman benim için beş para etmez; çözüm bu topraklarda.” diyordu
ve altına imza atıyorum. Son olarak ben buradan diyorum ki: Faşizme inat,
kardeşimizsin Hrant. 
Genel
Kurulunuzu saygıyla selamlarım. (CHP ve HDP sıralarından alkışlar)
BAŞKAN
– Teşekkür ederim Sayın Hakverdi.
Grup
önerisi lehinde ikinci konuşmacı İstanbul Milletvekili Sayın Onursal Adıgüzel.
(CHP sıralarından alkışlar)
Sayın
Adıgüzel, süreniz on dakika.
Buyurun.
ONURSAL
ADIGÜZEL (İstanbul) – Sayın Başkan, değerli milletvekilleri; hepinizi saygıyla
selamlıyorum.
Hrant
Dink cinayeti davası üzerine HDP grup önerisinin lehinde Cumhuriyet Halk
Partisi Grubu adına konuşacağım.
Öncelikle
katledilişinin dokuzuncu yılında sevgili Hrant’ı saygıyla ve özlemle anıyorum.
Buradan “Buradayız …(x)” diyorum. 
Hrant
Dink bu ülkenin bir yurttaşıydı, Hrant Malatyalıydı, Hrant bu ülkenin aydını ve
değeriydi. Hrant bu ülkede doğdu, bu ülkede öğrenci oldu; gazeteci, eş, baba
oldu. Hrant “Bu ülkenin diğer yurttaşları gibi ısrarla, özlemle eşit olmak
istiyorum.” dedi. Barış özlemini yüksek sesle, cesurca dile getirdi ve tıpkı
bugün bu ülkenin aydınlarının, akademisyenlerinin yaşadıkları gibi lince maruz
kaldı ve nihai noktada, 19 Ocak 2007’de İstanbul’da genel yayın yönetmeni
olarak çalıştığı Agos’un önünde vahşice katledildi. 19 Ocak 2007, bunu aklınıza
yazın, yani dokuz yıl önce bugün. Dokuz yıldır aydınlatılamamış, tüm Türkiye’yi
derinden etkileyen, içimize ateş düşüren, din, dil ve ırk ayrımı yapmadan tüm
insanları, tüm İstanbul’u “Hepimiz Hrant’ız.” diye sokaklara döken faili meçhul
bir cinayet. 
Gazeteci
Hrant Dink’in öldürülmesinin üzerinden dokuz yıl geçti. Geçen dokuz yıl
içerisinde Dink’in öldürülmesiyle ilgili hukuki süreç bir tetikçi etrafındaki
birkaç kişinin ötesine geçemedi. Tetiği çeken cinayet sanığı yakalanmış olmakla
birlikte, onun arkasındaki güçler, oynanan oyunlar henüz tümüyle açığa
kavuşturulmamıştır. Bunun acısını ve utancını hâlâ hepimiz yüreklerimizde
yaşıyoruz. 
Cinayetin
ardından izlenen süreçte, adaletin tesisinde yaşanan sonuçlar toplumun
vicdanında derin yaralar bırakmıştır. Bugün geldiğimiz noktada, Hrant Dink’in
ölüm emrinin kimler veya kimin tarafından verildiğinin açığa çıkartılmasının
çok çok daha uzağındayız. Hrant Dink cinayeti davasında soruşturmanın etkin bir
şekilde yürütülmemesi, bu cinayetlerle olan derin ilişkilerin açığa
çıkartılmaması, Dink’in katledilmesindeki ihmal ve kasıtlı uygulamaları olan ve
haklarında soruşturma açılan kamu görevlilerinin görevlerine hâlen devam
etmesi, adaletsizliği derinleştirmeye devam etmektedir. 
Onca yıldan sonra, Hrant Dink cinayetinin planlı bir
suikast olduğunun açığa çıkmasına rağmen cinayet sonucu yürütülen soruşturmalar
etkin bir şekilde yürümemiş, yürütülmemiştir. Dink’in vurulacağı, cinayet
öncesinde 17 defa ihbar edilmiştir. Bu ihbarların birinde Ogün Samast’ın
cinayeti işlemek üzere İstanbul’a geldiği bildirilmiş olmasına rağmen cinayet
engellenmemiştir. Cinayetten sonra polis muhbiri Erhan Tuncel’le telefonda
görüşen emniyet istihbaratçısının, Dink suikastının kim tarafından, ne
kullanılarak, nasıl yapılacağına kadar tüm ayrıntılarının emniyetçe bilindiği
ortaya çıkmıştır. Trabzon valiliği, cinayetten haberdar olmasına rağmen
ihmalleri söz konusu olduğu için soruşturmaları talep edilen polis ve
jandarmalardan sadece jandarmaların soruşturulmasına izin vermiştir. 
Tüm
bunlar yaşanırken, açılan davada birçok delil ortadan kaldırıldı ve cinayete
dair bulguların çoğuna erişilemedi. Öte yandan, bugün gelinen nokta itibarıyla,
kamu görevlilerinin cinayetteki sorumluluklarını ortaya koyan ve kamu görevlilerinin
yargılanması yolunu açan savcının görevden alınması da Hrant Dink davasının
aydınlatılması yönündeki endişelerimizi artırmaktadır.
Yıllar
sonra, 2015 yılında, Dink’i ölüme götüren süreçte ülkenin en önemli
pozisyonlarında bulunan polisler, polis şefleri cinayeti neden önlemedikleri
konusuyla ilgili soruyla ilk kez karşı karşıya kaldılar. 26 kamu görevlisi
hakkında dava açıldı fakat bununla birlikte, kamu görevlileri mahkeme önüne
çıkarılmadan, iddianameyi hazırlayan ve hâlâ soruşturmayı yürüten savcı daha
bir hafta önce, 11 Ocak 2016 tarihinde Dink soruşturmasından alındı. Savcının
görevden alınması akıllara şu soruyu getirmektedir: Sevgili Rakel Dink’in de
söylediği gibi bebeklerden katil yaratan karanlığı gerçekten ne kadar
sorgulamak istiyorsunuz ben de çok merak ediyorum.
İktidar
“Faili meçhulleri ortadan kaldıracağız.” diye yola çıktı. Bugün gelinen noktaya
baktığımızda, on dört yıllık iktidarınızda faili meçhulleri bitirmek şöyle
dursun, vahim bir tabloyla karşı karşıyayız. Faili meçhullerin döneminin
kapandığı falan yok, aksine daha da hızlanarak devam ediyor. Hrant “Bu ülkede
güvercinlere dokunmazlar.” dedi ama biz biliyoruz ki, güvercinlere dokunulmaya
devam ediliyor ve hâlâ bu ülkenin aydınları güvercin tedirginliği içinde
yaşamaya mahkûm ediliyor. 
Berkin Elvan bundan tam dokuz yüz kırk yedi gün önce
öldürüldü, biz Berkin’in katilini hâlâ bilmiyoruz. O kadar geriye gitmemize de
gerek yok, 7 Hazirandan bu yana yaşanan olaylara bir bakmamız yeterli. Daha dün
Kilis kent merkezinde bir okulun bahçesine bir roket isabet etti ve 1 vatandaşımız
hayatını kaybetti. Hümanist Büro raporlarına göre, 26 Temmuzdan bu yana yani 26
Temmuzdan 2015’in sonuna kadar, en küçüğü 35 günlük bebek, en büyüğü 18 yaşında
olmak üzere en az 58 çocuk hayatını kaybetti. Suruç’ta 33, Ankara’da 100’ü
aşkın vatandaşımız hayatını kaybetti, daha onlarcası yaralandı. 
ERKAN
HABERAL (Ankara) – Şehitleri de say, şehitleri.
ONURSAL
ADIGÜZEL (Devamla) – Suruç için, Ankara için katliamlar araştırılsın diye
verdiğimiz bütün önergeler bu Meclis salonunda iktidar milletvekillerinin
oylarıyla reddedildi. Tahir Elçi cinayetinin üzerinden daha iki ay geçmedi,
Tahir Elçi’nin katilleri kim biz hâlâ bilmiyoruz, kamuoyu bilmiyor. Sevgili
Hrant’ın kızı Delal şöyle diyor: “Babam hâlâ o kaldırımda yatıyor, bir el verin
de kalksın.” Ben de genç bir milletvekili olarak, başta bu ülkenin gençlerine
ve tüm yurttaşlarına sesleniyorum: Gelin, hep birlikte el ele verelim; bu
topraklarda hâlâ yerde yüzüstü yatanlar başta olmak üzere, dışlanan,
ötekileştirilen, ezilen, yok sayılan bütün vatandaşların ellerini tutalım;
eşitliği, özgürlüğü, kardeşliği ve barışı hep birlikte inşa edelim. Biraz önce
bir dakikalık konuşmalarda bütün gruplar Hrant’ı anarak devam ettiler, ben de
diyorum ki: Türkiye
Büyük Millet Meclisi çatısı altında, bugün Hrant’ın ölüm yıl dönümünde hepimiz
bu karanlık suikastın aydınlatılması için “evet” oyu verelim ve gerçekleri
görelim. 
Teşekkürler, saygılar. (CHP ve HDP sıralarından alkışlar)

BAŞKAN – Teşekkür ederim Sayın Adıgüzel. 
Grup önerisi aleyhinde son konuşmacı Ankara Milletvekili
Sayın Aydın Ünal. (AK PARTİ sıralarından alkışlar) 
Sayın Ünal, süreniz on dakika. 
AYDIN ÜNAL (Ankara) – Sayın Başkan, değerli
milletvekilleri; hepinizi saygıyla selamlıyorum. 
19 Ocak 2007’de kaybettik Hrant Dink’i. Kendisini,
canice, alçakça bir suikastın ardından kaybettiğimiz bu yıl dönümünde bir kez
daha saygıyla, minnetle, rahmetle yâd ediyorum. 
Yine, bugün seçim bölgemde, Ankara
Beypazarı’nda çok genç yaşta bir polis memurumuzu toprağa verdik, ebediyete
uğurladık, Mahmut Bilgin. Ona da
Rabb’imden rahmet niyaz ediyorum; yakınlarına, ailesine başsağlığı diliyorum.
Rabb’im bu ölümleri hem Türkiye’den hem bütün Orta Doğu’dan, bütün İslam
coğrafyasından, bütün insanlıktan uzak tutsun. Şairin dediği gibi her ölüm
erken ölümdür. Erken ölümlerin olmadığı bir coğrafya arzumuz var, bütün
mücadelemiz de bunun için. 
Özellikle Hrant Dink gerçekten erken öldü. Çok güzel
bir sözü vardı, Avrupa’daki bir konuşmasında şunları söylemişti: “Kim bizim
doktorumuz? Ermeniler Türklerin doktoru, Türkler de Ermenilerin doktoru. Bunun
dışında doktor, hekim yok.” Bunu söylemişti Hrant Dink. Gerçekten çok
farklıydı. Genel kabul gören söylemlerin, statükonun söylemlerinin, hem Ermeni
diasporası açısından hem Türkiye devleti açısından statükonun dilinin çok
ötesinde, bize yerliliği öğreten, millîliği öğreten, bir Anadolu insanının
nasıl olacağını öğreten bir yapısı vardı. Mertti, sözünü esirgemeyen bir
yazardı. Türkiye adına gerçekten çok büyük bir kayıptı. 
“Sarı Gelin” diye bir türkü vardır, hepiniz bilirsiniz.
Sarı Gelin türküsü o kadar enteresan ki hem Azeriler sahip çıkarlar “Bu bizim
türkümüzdür.” derler hem Türkler sahip çıkarlar “Bu Erzurum türküsüdür.” derler
hem de Ermeniler sahip çıkarlar “Bu bir Ermeni türküsüdür.” derler. Bir türkü
üzerinde bu kadar tartışmanın olması aslında ayrıştırıcı değil, birleştirici
bir unsur. Türkünün sözlerine bakıldığında, ezgisine bakıldığında, türkünün bu
topraklarla olan o uyumuna bakıldığında aslında bu toprakların insanlarının ne
kadar birbirine yakın, bu toprakların insanlarının kaderinin ne kadar ortak
olduğunu bize anlatan bir türküdür. 
Cumhuriyetin
kurulmasından itibaren bu ülkede birçok etnik grup için, birçok inanç grubu
için, birçok mezhep için zor bir süreç başladı. Daha doğrusu, cumhuriyetin
kurulmasından bir müddet sonra, özellikle tek parti CHP döneminde -hani,
diktatör tartışmaları filan yapılıyor ya- diktatörlüğün ne olduğunu aslında bu
ülke çok yakından gördü, hissetti, yaşadı ve bizim milletimizin derin
hafızasında da bu ülkede aslında kimin diktatör olduğuna dair çok net bir cevap
vardır. O 1940’lı yıllarda sadece mescitlerin kapatılması, sadece ibadetlerin
yasaklanması, ezanın Türkçe okunması değil, aynı zamanda birçok etnik gruba,
birçok mezhebe karşı çok yoğun baskılar yapıldı, çok büyük zulümler yapıldı.
Bundan zarar görenler, bu zulmü yaşayanlar sadece Müslümanlar, sadece dindarlar
değildi; bundan zulüm görenler aynı zamanda Ermenilerdi, bundan zarar görenler
aynı zamanda Kürtlerdi ve bu anlayış, işte, yaşadığımız darbelerle kesintiye…
Adnan Menderes’in gelmesiyle Türkiye’de bir rahatlama oldu, Turgut Özal’ın
gelmesiyle bir rahatlama oldu ama darbelerle âdeta statüko her seferinde yerine
oturdu ve bu zulüm 2000’li yıllara kadar devam etti. 
Bakın,
Cumhurbaşkanımızı, kurucu Genel Başkanımızı, Recep Tayyip Erdoğan’ı -burada da
ifade edildi- eleştirebilirsiniz, onu sevmeyebilirsiniz ama 2001 yılında AK
PARTİ’yi kurdu ve AK PARTİ’nin programından başlayarak hem söylem olarak hem
dil olarak hem de icraat olarak Başbakanlığı süresince ve Cumhurbaşkanlığı
süresince çok büyük sessiz devrimlere imza attı. Bu devrimlerden en önemlisi de
-kendisi “yeni Türkiye” olarak ifade etmiştir- 23 Nisan 1920’deki o Meclis
ruhunu, o millet ve milliyet ruhunu sürekli dile getirmesi ve bunun arkasında durarak
bununla ilgili sessiz devrimleri gerçekleştirmesi, en önemli icraatı belki de
budur. Ret, inkâr ve asimilasyona son verdiğini ifade etmiştir, bunun da
gereğini yapmıştır. Dersim katliamını kabul etmiştir, “Bundan dolayı eğer özür
dilemek gerekiyorsa özür diliyorum.” demiştir; devlet adına, Hükûmet adına özür
dilemiştir ve Dersim’i en cesur şekilde dile getiren lider olmuştur. Kürt
meselesinde neler yaptığını çok çok iyi biliyoruz. 2005 yılında “Kürt meselesi
benim meselemdir.” dedi. O vesayetin baskılarına rağmen, darbe tehditlerine
rağmen, o üzerine gelen baskılara, suikastlara rağmen, suikast tehditlerine
rağmen 2009 yılına kadar bu konuda önemli adımlar attı, 2009 yılında Millî
Birlik ve Kardeşlik Projesi’ni başlattı, 2009 yılından itibaren de gerçekten
Türkiye’de sadece Kürtlerin değil bütün Türkiye’nin hayalini dahi göremediği
devrimleri gerçekleştirdi.
MEHMET
TÜM (Balıkesir) – Şimdi ne oldu?
AYDIN
ÜNAL (Devamla) - Tek bir amacı vardı -ki bugün de tek bir amacı var- 78
milyonun 23 Nisan 1920’de olduğu gibi tek bir çatı altında, tek bir kimlik
altında, kardeşçe yaşayabilmesi, tek bir millet olabilmesi ve ortak hedefler
doğrultusunda geleceğe bakabilmesi. Recep Tayyip Erdoğan bunun mücadelesini
verdi. 
TAHSİN
TARHAN (Kocaeli) – Vay be! Devrimci Recep!
AYDIN
ÜNAL (Devamla) - Ki sözde Ermeni soykırımıyla ilgili iddiaların çok yoğun
olduğu ve 100’üncü yıla yaklaşıldığı bir dönemde yayınladığı “Acılarınızı
paylaşıyoruz.” mektubu da Ermeni meselesi bağlamında gerçekten tarihî bir adım
olmuştu hem Sayın Cumhurbaşkanımızın hem Sayın Başbakanımızın.
Şimdi,
değerli arkadaşlar, 2007 yılında merhum Hrant Dink’i kaybettik. Hemen ardından,
biliyorsunuz, emniyet güçlerimiz katilleri, tetiği çekenleri çok kısa bir süre
içinde yakaladılar.
AYŞE
ACAR BAŞARAN (Batman) – Onlarla beraber fotoğraf çektirdiler, fotoğraf çekmek
için aldılar zaten. 
AYDIN
ÜNAL (Devamla) - Çok kısa bir süre içinde katiller yakalandı, adalete teslim
edildi ama tetiği çekenlerin bu işin tek sorumluları olmadığı herkes tarafından
biliniyordu.
DİRAYET
TAŞDEMİR (Ağrı) – Dokuz yıldır ne oldu? Dokuz yıl geçti.
AYDIN
ÜNAL (Devamla) - Tetiği çekenlerin, onları azmettirenlerin, o arkadaki çetenin
bulunabilmesi için çok yoğun bir gayret sarf edildi. Şimdi, bakın, Fethullah
Gülen terör örgütü bu katliamın arkasındadır. Fethullah Gülen terör örgütünü
kollayarak, Fethullah Gülen terör örgütüyle kol kola girerek, onlarla birlikte
yol yürüyerek Hrant Dink cinayetinin aydınlatılabilmesi mümkün değildir.
TUFAN
KÖSE (Çorum) – Yahu ortaktınız ya, kol kola siz yürüyordunuz. Allah’tan kork
ya!
ERTUĞRUL
KÜRKCÜ (İzmir) – Onlarla siz kol kolaydınız yahu! Yanlış mı biliyoruz?
AYŞE
ACAR BAŞARAN (Batman) – Siz kol kolaydınız, siz!
AYDIN
ÜNAL (Devamla) - Şimdi, bize sürekli şu eleştiriyi getiriyorlar: “Fethullah
Gülen örgütüyle siz birlikte yürüdünüz.” diyorlar.
TUFAN
KÖSE (Çorum) – Allah yolunda ortaklık yapıyordunuz ya Fethullah’la!
AYDIN
ÜNAL (Devamla) - Evet, AK PARTİ yüzde 50’nin oyunu alan, her 2 kişiden 1’inin
oyunu alan bir partidir. AK PARTİ çeşitli cemiyetlerle, cemaatlerle,
derneklerle, vakıflarla iş birliği yapmıştır.
DİRAYET
TAŞDEMİR (Ağrı) – Yapmıştır, tabii, tabii!
AYDIN ÜNAL (Devamla) - Ortak bir hedef doğrultusunda,
Türkiye’yi büyütmek için birçok kesimle bir araya gelmiştir ama yollar,
istikametler, hedefler ayrıldığı zaman da AK PARTİ hiç tereddüt etmeden
bunlarla yolunu ayırmış, başka niyetleri, başka hesapları varsa, başka işlerin
içine girmişlerse bunlarla yollarını ayırmıştır.
TUFAN KÖSE (Çorum) – Millî orduyu tasfiye ettikten
sonra mı, millî savunmayı tasfiye ettikten sonra mı?
AYŞE ACAR BAŞARAN (Batman) – Bütün kirli işler
yaptırılıp sonra yollar ayrıldı.
AYDIN ÜNAL (Devamla) – Bu tarihimizde ilk defa olan bir
şey de değil. Bakın, Gazi Mustafa Kemal Atatürk ile İsmet İnönü birlikte yol
yürümüş 2 tane liderdir ama…
DİRAYET TAŞDEMİR (Ağrı) – Fethullah Gülen lider mi?
AYDIN ÜNAL (Devamla) - …aralarının nasıl bozulduğunu ve
1938’den itibaren İsmet İnönü -ki diktatör tartışmalarında aslında bakılması,
incelenmesi gereken de İsmet İnönü’nün bizzat kendisidir- paraların üstünden
Atatürk resimlerini kaldırarak… 
TUFAN KÖSE (Çorum) – Yahu, paralardan senin haberin yok
o zaman; o paralar gemide battı, gelirken battı, o yüzden oldu onlar. 
AYDIN ÜNAL (Devamla) - …ve Atatürk’ün bütün izini
silmeye çalışarak Türkiye’de bir istibdat rejimini kurmaya çalışmıştır.
TUFAN KÖSE (Çorum) – İsmet Paşa kadar taş düşsün
başına.
AYDIN ÜNAL (Devamla) – Birlikte yol yürüyenler bir
müddet sonra yollarını ayırabilmiştir. 
DİRAYET TAŞDEMİR (Ağrı) – Birbirlerini yok ederek.
AYDIN ÜNAL (Devamla) - Aynı şekilde, Celal Bayar, Adnan
Menderes kendileri birer CHP milletvekiliydi ama 1946’dan itibaren yollarını
ayırmışlardır. AK PARTİ de aynı şekilde Fethullah Gülen terör örgütünün bir
terör örgütü olduğunu anladığı andan itibaren yolunu ayırmıştır ve suçları,
bütün o karanlık noktaları ortaya çıkarmak için de elinden geleni yapmıştır. 
DİRAYET TAŞDEMİR (Ağrı) – Ne yapmıştır mesela?
AYDIN ÜNAL (Devamla) – İlk defa kürsüye çıkıyorum,
zamanı dengeli kullanamadım maalesef ama Sayın Başkan bir dakika kadar müsaade
verirseniz, izin verirseniz…
Şimdi, bu cinayetin, Hrant Dink cinayetinin arkasında
Fethullah Gülen terör örgütünün olduğu artık çok açık bir şekilde ortaya
çıkmıştır. 
AYŞE ACAR BAŞARAN (Batman) – Tamam araştıralım, kim
varsa bulalım, sonra altından siz çıkmayasınız yine!
AYDIN ÜNAL (Devamla) - Son hazırlanan iddianame
Fethullah Gülen terör örgütünün yani yol arkadaşlarınızın… Diyarbakır’da nasıl
görüştüğünüzü, nasıl kolladığınızı, koruduğunuzu biliyoruz ki şu anda da
bedelini ödüyorlar zaten. (HDP sıralarından gülüşmeler) 
AYŞE ACAR BAŞARAN (Batman) – Yalandan kim ölmüş?
AYDIN ÜNAL (Devamla) - PKK terör örgütünü ve onun
saldırılarını çok güçlü şekilde destekleyerek Zaman gazetesinden, diğer mecralardan
onlar da bu bedeli ödüyorlar, karşılığını veriyorlar. 
TUFAN KÖSE (Çorum) – Zeytinyağı gibisiniz, zeytinyağı.
AYDIN ÜNAL (Devamla) - Fethullah Gülen terör örgütüyle
araya mesafe koymadan bu olayın aydınlatılma imkânı yoktur.
(Mikrofon otomatik cihaz tarafından kapatıldı)
AYŞE ACAR BAŞARAN (Batman) – Koymadınız mı mesafeyi ya?
AYDIN ÜNAL (Devamla) – Araç suç tanımı vardır.
BAŞKAN – Sayın Ünal, toparlamanız için bir dakika ek
süre veriyorum.
AYDIN ÜNAL (Devamla) – Yeni iddianamede araç suçtan
bahsedilmektedir. Fethullah Gülen terör örgütü İstanbul’da, özellikle
Ergenekon, Balyoz gibi operasyonları başlatabilmek için bu cinayeti işlemiştir.
TUFAN KÖSE (Çorum) – Başsavcısı kimdi o davaların;
savcısı kim, savcısı?
AYDIN
ÜNAL (Devamla) – Arkasından da İstanbul’da bir yapılanmaya gidilmiştir ve
Ergenekon, Balyoz gibi hukuk işlemleri başlatılmıştır, operasyonları
başlatılmıştır. 
Burada,
Sayın Başkan da bahsetti, kürsüye gelen arkadaşlar da bahsettiler, Tahir Elçi
cinayetini -ki, hukuk da güvenlik güçlerimiz de bunun üstüne gidiyorlar- bütün
boyutlarıyla aydınlatmak için PKK’yı eleştirmek, PKK’yı sorgulamak
zorundasınız. Aynı şekilde, Hrant Dink cinayetinin aydınlanmasını istiyorsanız
Fethullah Gülen terör örgütüyle de aranıza mesafe koymak zorundasınız. Siz koymasanız
bile AK PARTİ iktidarı bu konuda üzerine düşen ne varsa yapıyor, yapacak ve
kime dokunursa dokunsun bu meseleyi mutlaka ve mutlaka aydınlatacaktır. 
AYŞE
ACAR BAŞARAN (Batman) – Komisyonu kuralım o zaman. Korkunuz niye, korkunuz?
AYDIN
ÜNAL (Devamla) - Bundan da hiç kimsenin endişesi, şüphesi olmasın. 
Teşekkür
ediyorum. 
Saygılar
sunuyorum. (AK PARTİ sıralarından alkışlar)
ERTUĞRUL
KÜRKCÜ (İzmir) – Anlayacağın, komisyon kurmayacaksınız. 
BAŞKAN
– Teşekkür ederiz Sayın Ünal. 
ENGİN
ALTAY (İstanbul) – Sayın Başkan… 
ÇAĞLAR
DEMİREL (Diyarbakır) – Sayın Başkan… 
BAŞKAN-
Buyurunuz Sayın Altay. 
ENGİN
ALTAY (İstanbul) – Pozitif ayrımcılık yapalım, kadın başkan vekiline öncelik
verelim. 
ÇAĞLAR
DEMİREL (Diyarbakır) – Teşekkür ederim. 
BAŞKAN
– Teşekkürler Sayın Altay.
Sayın
Demirel, buyurun.
ÇAĞLAR
DEMİREL (Diyarbakır) – Sayın Başkan, az önce CHP Grubu adına konuşan
milletvekili arkadaşımız, özellikle bize bakarak, ötekileştiren bir yapıda
olduğumuzu ifade etti. Dolayısıyla, hem sözle hem söylemle hem de bizi…
BAŞKAN
– Kim konuşacak Sayın Demirel? 
ÇAĞLAR
DEMİREL (Diyarbakır) – Böyle bir durum söz konusu. 
Sayın
Başkan, biz, sataşmadan kaynaklı söz istiyoruz. 
Osman
Başkanım konuşacak. 
BAŞKAN-
Sayın Baydemir, buyurun. 
Sataşmadan
iki dakika söz veriyorum. 
OSMAN
BAYDEMİR (Şanlıurfa) – Hatip benden bir dakika fazla konuştu, üç dakika
istiyorum. 
Her
grubumuz açısından on dakika konuşma hakkı varken, sayın hatibe on bir dakika
verildi. Dolayısıyla, bir dakikalık hakkımı da kullanmak istiyorum
müsaadenizle. İki dakika sonra burada… 
BAŞKAN
– Sayın Baydemir, on dakika konuşmalarda sözlerini tamamlamayan
milletvekillerine bir dakika ek süre veriyorum. Siz de tamamlamamış olsaydınız
size de verecektim. 
Sürenizi
yeniden başlatıyorum Sayın Baydemir. 
Buyurun.

VI.- SATAŞMALARA
İLİŞKİN KONUŞMALAR (Devam)
4.- Şanlıurfa
Milletvekili Osman Baydemir’in, Ankara Milletvekili Ali Haydar Hakverdi’nin HDP
grup önerisi üzerinde yaptığı konuşması sırasında Halkların Demokratik
Partisine sataşması nedeniyle konuşması
OSMAN
BAYDEMİR (Şanlıurfa) – Ben bir kez daha sizleri selamlıyorum. 
Saygıdeğer milletvekilleri, birbirimizin samimiyetini
ölçecek maalesef bir samimiyet testi aracı henüz icat edilmiş değildir ama
somut vakalar, somut adımlar, hadiseler karşısında takınacağımız tavır ve
tutumlar samimiyetimizin ölçütü olabilir. Tahir Elçi’yi katledenler, Hrant
Dink’i katledenler, Savaş Buldanları katledenler, bütün faili meçhul
cinayetleri gerçekleştirenler bu toplumda engerekler ve çıyanlardır değil mi?
Ahmet Arif’in dediği gibi, “Bunlar, engerekler ve çıyanlardır / Bunlar,
aşımıza, ekmeğimize göz koyanlardır / Tanı bunları.” Meclis bunları
korumamalıdır. Her bir kardeşimiz oy kullanırken lütfen yine bir faili meçhul
cinayet mağduru, kurbanı olan Sayın Başkanın, Sayın Pervin Buldan’ın gözlerine
bakarak oy kullansın. İşte, bugün bu vesileyle bir samimiyet testinden
geçiyoruz. Gerçekten yüzleşmek istiyor muyuz? Gerçekten o engerekleri,
çıyanları, bu ülkenin ortak geleceğine darbe vuranları yargı önüne çıkarmak
istiyor muyuz? Buyurun, oy verelim; buyurun, bu araştırma önergesi kabul
edilsin, Parlamento buna el koysun ve altı aydır Parlamentonun işlevsizliği bu
vesileyle hayırlı bir sonuçla da ortadan kalkmış olsun.
Teşekkür
ediyorum Sayın Başkanım. (HDP sıralarından alkışlar)
BAŞKAN
– Teşekkürler Sayın Baydemir.
ENGİN
ALTAY (İstanbul) – Sayın Başkan…
BAŞKAN
– Sayın Altay, buyurunuz.
ENGİN
ALTAY (İstanbul) – Sayın Başkan, biraz önce, iktidar partisine mensup sayın
milletvekili konuşmasında –biz üstümüze alındık, diğer partiler alınır alınmaz
bilmem- bizim bir terör örgütünü kolladığımızdan bahsetmek suretiyle grubumuza
açık bir sataşmada bulundu. Uygun görürseniz düzeltmek istiyoruz.
BAŞKAN
– Buyurunuz Sayın Altay.
ENGİN
ALTAY (İstanbul) – Sayın Mehmet Tüm grubumuz adına cevap versin.
BAŞKAN
– Buyurunuz. (CHP sıralarından alkışlar) 
5.- Balıkesir
Milletvekili Mehmet Tüm’ün, Ankara Milletvekili Aydın Ünal’ın HDP grup önerisi
üzerinde yaptığı konuşması sırasında Cumhuriyet Halk Partisine sataşması
nedeniyle konuşması
MEHMET
TÜM (Balıkesir) – Sayın Başkan, değerli milletvekili arkadaşlarım; bu Fethullah
terör örgütünden söz ediyorsunuz ama herkes biliyor ki –sizler de biliyorsunuz-
bu terör örgütü varsa bence doğrudan siz de yargılanırsınız. Onlarla siz iş
birliği yaptınız, kader birliği yaptınız ve Fethullah Hoca’nın elini öpmek için
de sıraya girdiniz değerli arkadaşlar. Amerika’ya kaç tane bakanınızın gidip el
öptüğünü biliyorsunuz, birincisi bu.
İkincisi,
İsmet İnönü ve Atatürk’le ilgili diktatör olduğunu söylüyorsunuz, eğer onlar
diktatör olsaydı bugün siz bu Mecliste olmazdınız.
MEHMET
METİNER (İstanbul) – Hadi ya!
MEHMET
TÜM (Devamla) – Evet, biliyorsunuz, siz şimdi Atatürk’ten önceki padişahlığı
savunuyorsunuz. Nazım Hikmet diyor ki: “Sana düşman, bana düşman / Düşünen
insana düşman / Vatan ki bu insanların evidir / Sevgilim, onlar vatana düşman.”
MEHMET
METİNER (İstanbul) – Tahsiliniz ne sizin?
MEHMET
TÜM (Devamla) - Değerli arkadaş, önce bu vatana düşmanlıktan vazgeçeceksiniz,
önce demokrasiyi içinize sindireceksiniz.
MEHMET
METİNER (İstanbul) – Tahsiliniz yetmiyor sözlerimizi anlamaya.
MEHMET
TÜM (Devamla) - Bir Cumhurbaşkanı 78 milyonun Cumhurbaşkanı olmalı ama
inanıyorum Sayın Tayyip Erdoğan’dan en çok rahatsız olan kimdir, biliyor musun?
Başbakandır. Hâlen AKP’nin genel başkanı gibi davranıyor, hâlen Başbakanın
yetkilerini kullanıyor ve hâlen bu ülkede kendisine oy vermeyen herkesi
ötekileştiriyor. Sayın Cumhurbaşkanı, isterdik ki, her konuşmasında
demokrasiden, insan haklarından söz etsin. Biz isterdik ki Sayın Cumhurbaşkanı
78 milyonu kucaklasın ama bu ülkede kendisine oy vermeyen, destek vermeyen
herkese düşman. 
Bir
de biraz önce sayın hatip diyor ki: “Evet, Dersim’den özür diledik.” Ya, her
konuşmanızda Kemal Kılıçdaroğlu’nun Dersimli olduğunu, Alevi olduğunu
söylüyorsunuz, utanmadan diyorsunuz ki “Dersim’le yüzleştik.” Ne yaptınız
Dersim’le ilgili, söyler misiniz, neyi ortaya koydunuz? Değerli arkadaşlar,
içinizde bir tane Alevi milletvekili var mı, bir vali var mı, bir genel müdür
var mı? (AK PARTİ sıralarından gürültüler) 
BÜLENT
TURAN (Çanakkale) – Böyle bir şey olmaz Sayın Başkan.
MEHMET
TÜM (Devamla) - Mezhepçilikten vazgeçin, ırkçılıktan vazgeçin; bakın, bu
ülkenin… 
(Mikrofon
otomatik cihaz tarafından kapatıldı) 
MEHMET
TÜM (Devamla) - …barışını savunun, bakın, bu ülkede demokrasiyi savunun… 
MEHMET
METİNER (İstanbul) – Siz mezhepçilik yapmaya devam edin.
MEHMET
TÜM (Devamla) - …50 çocuk öldürülmüş, bakın, insanların cenazeleri sokakta
kalıyor değerli arkadaşlar, bundan vazgeçin. 
BAŞKAN
– Sayın Tüm… 
MEHMET
TÜM (Devamla) - Bakın, hepiniz atamayla geldiniz, önce demokrasiyi içinize
sindireceksiniz. Onun için, biz sonuna kadar demokrasiyi savunuyoruz. (AK PARTİ
sıralarından gürültüler)
Hepinize
teşekkür ediyorum. (CHP sıralarından alkışlar) 
BAŞKAN
– Sayın Tüm, süreniz bitti, teşekkür ederiz.
MEHMET
METİNER (İstanbul) – Haddini bilmezler! Önce ne söylediğimizi anlayın ya.
BAŞKAN
- Sayın Akçay, sisteme girmişsiniz, buyurunuz.
VII.-
AÇIKLAMALAR (Devam)
41.- Manisa
Milletvekili Erkan Akçay’ın, Hrant Dink’in ölümünün 9’uncu yıl dönümüne ve
Milliyetçi Hareket Partisi Genel Başkanı Devlet Bahçeli’nin faili meçhul
cinayetlerle ilgili 2007 yılında yaptığı bazı konuşmalarına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Ölümünün ardından geçen dokuz yıl sonunda, yine ve
tekraren, Hrant Dink’i rahmetle anıyorum ve bu cinayeti şiddetle telin ederek
sözlerime başlamak istiyorum, burada tartışmaları izledik fakat tutanaklara
geçmesi bakımından…
Sayın
Başkan, değerli milletvekilleri; Milliyetçi Hareket Partisi Genel Başkanımız
Sayın Devlet Bahçeli’nin 24 Ocak 2007 tarihinde… (Gürültüler) Dikkat buyurun
lütfen.
Sayın
Başkan, bir sükûnet sağlanır mı acaba?
BAŞKAN
– Sayın milletvekilleri, Sayın Akçay’ın söz talebi var ve konuşuyor, lütfen
dinleyelim.
Buyurunuz.
ERKAN
AKÇAY (Manisa) – Dikkat buyurun, 24 Ocak 2007 ve ikinci açıklaması da 2 Şubat
2007 tarihinde ve bunlar tarihe geçmiş kayıtlardır, şimdi de tutanaklara
geçmesi bakımından çok kısa bir bölümünü bilgilerinize ve takdirlerinize sunmak
istiyorum.
24
Ocak 2007 tarihli açıklamada, tabii, açıklama uzun olduğu için ben bir iki
konumuzla ilgili yönünü ifade ediyorum: “Sayın İçişleri Bakanı’nın görevde
olduğu 1989-1991 döneminde karanlıkta kalmış cinayetlerin 2002-2007 döneminde
de yeniden başlaması düşündürücüdür.” O zaman İçişleri Bakanının Sayın
Abdülkadir Aksu olduğunu da hatırlatıyoruz. “Hükûmet, suçlunun kim olduğunu
mutlaka bulup çıkarmalıdır. Asıl suçlu bulunmadan da suçlu ilan etme
alışkanlığından da aydınlar, basın mensupları, fikir adamları, üniversite
öğretim üyeleri ve MİT gibi bir müessesenin müsteşarlığını yapmış emekli
şahsiyetler dikkatli davranmalıdır.” 
Diğer bir paragraf da 2 Şubat 2007 tarihli, bu da
dikkat çekici: “Danıştay cinayeti sonrasında sahneye konulan senaryonun bir
benzerini şimdi de uygulamaya çalışan Sayın Başbakan, devlet içindeki
çeteleşmeleri araştırmaya, Emniyet teşkilatı bünyesinde AKP odaklı cemaat
ilişkileri ağını ortaya çıkarmakla başlamalıdır.” Günaydın diyorum. Buradaki
bazı sayın konuşmacılara devlet içindeki çeteleşmeleri araştırmaya, Emniyet
teşkilatı bünyesinde AKP odaklı cemaat ilişkileri ağını ortaya çıkarmakla
başlanmalıdır diyorum ve bunları vicdanlara, mantığa, muhakemeye ve insafa da
davet ederek bir hatırlatma yapmak istedim.
Teşekkür
eder, saygılar sunarım.
BAŞKAN
– Teşekkür ederiz Sayın Akçay.
Sayın
Çakır, buyurunuz.
COŞKUN
ÇAKIR (Tokat) – Sayın Başkan, CHP milletvekili arkadaşımız, sataşma üzerine söz
isteyip konuşan arkadaşımız, hem biraz önce konuşan arkadaşımızın konuşmasını
çarpıttı hem de çok net bir şekilde “vatan düşmanı” ifadesini kullandı. Bu,
açık bir sataşmadır, söz istiyoruz.
BAŞKAN
– Sayın Çakır, buyurun, iki dakika.
COŞKUN
ÇAKIR (Tokat) – Aydın Bey konuşacak.
BAŞKAN
– Lütfen, yeni bir sataşmaya mahal vermeyiniz Sayın Ünal.
Buyurunuz.
(AK PARTİ sıralarından alkışlar) 
VI.- SATAŞMALARA
İLİŞKİN KONUŞMALAR (Devam)
6.- Ankara
Milletvekili Aydın Ünal’ın, Balıkesir Milletvekili Mehmet Tüm’ün sataşma
nedeniyle yaptığı konuşması sırasında şahsına ve Adalet ve Kalkınma Partisine
sataşması nedeniyle konuşması
AYDIN
ÜNAL (Ankara) – Teşekkürler Sayın Başkan.
Sayın
Başkan, benim buradaki konuşmamda Gazi Mustafa Kemal Atatürk’e “diktatör”
dediğim iddia edildi Cumhuriyet Halk Partisi adına söz alan hatip tarafından,
böyle bir ifadeyi asla kullanmadım. AK PARTİ, hiçbir zaman Gazi Mustafa
Kemal’le ilgili böyle bir ifade kullanmamıştır, tarihinde hiçbir zaman
kullanmamıştır, ima dahi etmemiştir ancak Gazi Mustafa Kemal’in vefatından
sonra bir dikta döneminin başladığı da bütün tarihçiler tarafından ifade
edilmektedir, bu da belgeleriyle, delilleriyle zaten ortadadır. 
Cumhuriyet
Halk Partisi, aynaya bakmak yerine Recep Tayyip Erdoğan’ı suçlayarak buradan
kendisine bir paye elde etmeye çalışıyor. Recep Tayyip Erdoğan, o kadar büyük
bir lider ki ona sataşmak, ona hakaret etmek bile kimileri için bir paye
anlamına gelebiliyor. (AK PARTİ sıralarından alkışlar) “Diktatör bozuntusu”
diyenler, bir, kendi tarihlerine baksınlar; iki, kendileri, genel başkan
bozuntusu dahi olamadılar, önce buna baksınlar.
Teşekkür
ediyorum. (AK PARTİ sıralarından alkışlar) 
BAŞKAN
– Sayın Ünal, “Yeni bir sataşmaya mahal vermeyiniz.” dedim ama verdiniz.
AYDIN
ÜNAL (Ankara) – Sataşmadım Başkanım.
BAŞKAN
– Sayın Altay...
ENGİN
ALTAY (İstanbul) – Bir ayna getirirse Genel Kurula, söz talebinden
vazgeçeceğim; hem kendi baksın hem de ben bakayım, konuşmama gerek kalmasın.
BAŞKAN
– Sayın Altay, buyurunuz.
7.- İstanbul
Milletvekili Engin Altay’ın, Ankara Milletvekili Aydın Ünal’ın sataşma
nedeniyle yaptığı konuşması sırasında Cumhuriyet Halk Partisine sataşması
nedeniyle konuşması
ENGİN ALTAY (İstanbul) – Teşekkür ederim. 
Sayın Başkan, sayın milletvekilleri; Genel Kurulu
saygıyla selamlıyorum. 
Şu tartışmayı bir yerde bitirmemiz lazım: Cumhuriyet
Halk Partisinin geçmişi. 
FEVZİ ŞANVERDİ (Hatay) – Temizleyemezsiniz, temizleyemezsiniz.

ENGİN ALTAY (Devamla) – O geçmiş bizim başımızın
tacıdır, onurumuzdur, aslında sizin de onurunuzdur. (CHP sıralarından alkışlar)
Biz hiç şunu söylemedik… Senin deden de Cumhuriyet Halk Partiliydi merak etme.
(AK PARTİ sıralarından gürültüler) 
Sayın Başkan, Parlamentoda sataşma bir ritüeldir ama bu
tacizdir, toplu bir şekilde uğultu yani sürem bitti, daha söyleyeceğimi
söylemedim. Sayın Başkan, sükûnet tesis ediniz. (AK PARTİ sıralarından
gürültüler)
BAŞKAN – Sayın Altay, siz hitap ediniz lütfen. 
ENGİN ALTAY (Devamla) – Ama yani kendi söylediğimi
kendim duyamıyorum. 
BAŞKAN – Sayın milletvekilleri, lütfen dinleyelim. 
ENGİN ALTAY (Devamla) – Süremi yeniden başlatabilir
misiniz Sayın Başkan. 
BAŞKAN – Başlatıyorum, buyurun. 
ENGİN ALTAY (Devamla) – Teşekkür ederim Sayın Başkan. 
Biz 1950’ye kadar olan dönem için “demokrasi” dedik de
dediğimizi mi unuttuk? Biz Türkiye’de 1950’ye kadar olan dönemle ilgili “Bu
dönem demokrasinin en parlak dönemi.” mi dedik? Cumhuriyet Halk Partisi 1946’da
ama esas itibarıyla 1950’de bir imparatorluğun külleri üzerinden -altını
çizerek söylüyorum- hep birlikte kurduğumuz cumhuriyeti demokrasiyle
tanıştırmış bir partidir. Gönlümüz arzu ederdi ki siz on üç yıllık
iktidarınızda o cumhuriyetimizi demokrasiyle taçlandırsaydınız. Demokrasinin
bir tepki ve protesto rejimi olduğunu bile içine sindiremeyen bir siyasi
partinin kıymetli milletvekillerinden Cumhuriyet Halk Partisinin alacağı
demokrasi dersi olamaz; bunun altını çizmek istiyorum. 
OKTAY ÇANAK (Ordu) – Niye bağırıyorsun, bağırmadan
konuşamıyor musun? 
ENGİN ALTAY (Devamla) – Öte yandan, İsmet İnönü’yle
ilgili, hakkında hiçbir şaibe olmadı. “İsmet İnönü” dediğiniz adam, Sümerbank
Nazilli Basma Fabrikasında…
OKTAY ÇANAK (Ordu) – Söylediğini duyuyor mu? Sesini
duyuyor mu niye bağırıyorsun?
ENGİN
ALTAY (Devamla) – “25 kuruşluk bir yolsuzluk tespit edildi.” diye, Başbakan
İsmet İnönü, çıktı Cumhurbaşkanı Atatürk’e istifa mektubunu sundu ama siz, 17
ve 25 Aralık gibi cumhuriyet tarihinin en büyük yolsuzluğunu, en büyük rüşvet
ve nüfuz suistimalini o parmaklarınızla akladınız ya, bunun vebali, bunun
günahı size yeter! (AK PARTİ sıralarından gürültüler) 
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkür ederim Sayın Altay. 
ÇAĞLAR
DEMİREL (Diyarbakır) – Sayın Başkan… 
BAŞKAN
- Sayın Demirel, buyurunuz. 
ÇAĞLAR
DEMİREL (Diyarbakır) - Sayın Başkan, AKP Milletvekili Sayın Ünal, konuşmasında
bize dönerek şu ifadeyi kullandı yani bizim Diyarbakır’da Fethullah Gülen’le
görüştüğümüze dair bir ifade ortaya attı. Buna ilişkin söz hakkı istiyoruz. 
BAŞKAN
– Kim konuşacak Sayın Demirel?
ÇAĞLAR
DEMİREL (Diyarbakır) – Osman Bey konuşacak. 
BAŞKAN
– Buyurun Sayın Baydemir. 
İki
dakika Sayın Baydemir… 
Yeni
bir sataşmaya meydan vermeyin. 
Buyurun.

8.-
Şanlıurfa Milletvekili Osman Baydemir’in, Aydın Ünal’ın HDP grup önerisi
üzerinde yaptığı konuşması sırasında Halkların Demokratik Partisine sataşması
nedeniyle konuşması
OSMAN
BAYDEMİR (Şanlıurfa) – Sayın Başkan, zaten hiçbir konuşmamda sataşmayı
gerektirecek hiçbir husus yoktur. Bütün Meclis de bizi izleyenler de buna
tanıktır. 
Şunun
altını bir kez daha çizerek belirtmek isterim ki bahsetmiş olduğumuz
cinayetlerin hiçbir tanesi, faili meçhul cinayet değil, faili belli ve bir erk
tarafından korunan cinayetlerdir bunlar. Bir kez daha maddi failin açığa çıkmış
olması, onun arka planının da açığa çıkmış olduğunu göstermez. Bütün deliller
açık, ortada. Bu bütün deliller yok sayılarak sadece “Tetikçiyi bulduk.”
demekle bu mesele çözülemez. Bu meselenin bugün bu raddeye gelmesinin en önemli
nedenlerinden bir tanesi de budur, toplumda adalete olan inanç kalmamıştır.
Eğer toplumda adalete olan inanç kalmazsa herkes kendi adaletini kendisi tesis
etmek cihetine gidecektir. İşte bunun içindir ki bu ülkede şiddet kültürü vardır.

Demin
sayın hatip hitap ederken… Ben de size sorarım: Otuz yıl var olan bir sorun
müzakere masasındayken neden bir kez daha çatışma zeminine geri dönüldü? (AK
PARTİ sıralarından gürültüler) Neden bir kez daha çatışma zeminine dönüldü?
HARUN
KARACA (İstanbul) – Aynaya bakıyor musunuz, aynaya? 
OSMAN
BAYDEMİR (Devamla) – Neden onun faturasını asker, polis, gerilla, sivil, çocuk,
kadın, yaşlı ödüyor. Bu kurum çözmeli, bu kurum, siyaset çözmeli. Burası
inisiyatif almalı, rol olmalı. Bizim, bedeli bu ülkenin insanlarına ödetmemek
için bu masaya, bu platforma bu sorunun çözümünü getirmek dışında başka bir
çaremiz yok. Bu, bir girdaptır, bu, bir çıkmazdır, bizi katliama doğru
götürüyor, bizi yok olmaya doğru götürüyor. (AK PARTİ sıralarından gürültüler)
Bir kez daha, gelin, bundan, bu girdaptan çıkışın yol ve yöntemlerini birlikte,
bu Meclis çatısı altında istişareyle, müzakereyle çözümün yolunu tercih edelim.
Saygılarımla.
(HDP sıralarından alkışlar) 
BAŞKAN
– Teşekkür ederiz Sayın Baydemir.
IX.-
ÖNERİLER (Devam)
A)
Siyasi Parti Grubu Önerileri (Devam)
2.- HDP
Grubunun, 13/1/2016 tarihinde Grup Başkan Vekili Diyarbakır Milletvekili İdris
Baluken tarafından, Hrant Dink cinayetinde rol alan derin ilişkilerin üstüne
gidilmesi ve adaletin yerine getirilmesi amacıyla verilmiş olan Meclis
araştırması önergesinin Genel Kurulun bilgisine sunulmak üzere bekleyen diğer
önergelerin önüne alınarak, Genel Kurulun 19 Ocak 2016 Salı günkü birleşiminde
sunuşlarda okunmasına ve ön görüşmelerinin aynı tarihli birleşiminde yapılmasına
ilişkin önerisi (Devam)
BAŞKAN
- Halkların Demokratik Partisi Grubu önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir.
Sayın
Baydemir, ne yazık ki hiç kimse gözlerimin içine bakmadı, bakamadı. (CHP ve HDP
sıralarından alkışlar)
OSMAN
BAYDEMİR (Şanlıurfa) – Bakamazlar Sayın Başkan, bakamazlar.
BAŞKAN
– Cumhuriyet Halk Partisi Grubunun İç Tüzük’ün 19’uncu maddesine göre verilmiş
bir önerisi vardır, okutup işleme alacağım ve oylarınıza sunacağım.
3.- CHP
Grubunun, 12/1/2016 tarihinde Grup Başkan Vekilleri Ankara Milletvekili Levent
Gök, İstanbul Milletvekili Engin Altay ve Manisa Milletvekili Özgür Özel
tarafından, basın-yayın mensupları ve kuruluşlarına yapılan saldırıların tüm
yönleriyle araştırılması ile basın özgürlüğü ve halkın haber alma hürriyetini
sağlamaya yönelik olarak alınacak önlemlerin belirlenmesi amacıyla verilmiş
olan Meclis araştırması önergesinin Genel Kurulun bilgisine sunulmak üzere
bekleyen diğer önergelerin önüne alınarak, Genel Kurulun 19 Ocak 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
19/1/2016
Türkiye Büyük Millet Meclisi Başkanlığına
Danışma
Kurulunun, 19/1/2016 Salı günü (Bugün) yaptığı toplantısında, siyasi parti
grupları arasında oy birliği sağlanamadığından, Grubumuzun aşağıdaki önerisini
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Engin
Altay
 İstanbul

 Grup
Başkan Vekili
Öneri:
Grup
Başkan Vekilleri Ankara Milletvekili Levent Gök, İstanbul Milletvekili Engin
Altay ve Manisa Milletvekili Özgür Özel tarafından, "Basın yayın
mensupları ve kuruluşlarına yapılan saldırıların tüm yönleriyle araştırılması
ile basın özgürlüğü ve halkın haber alma hürriyetini sağlamaya yönelik olarak
alınacak önlemlerin belirlenmesi" amacıyla 12/1/2016 tarihinde Türkiye
Büyük Millet Meclisi Başkanlığına verilmiş olan Meclis araştırma önergesinin
(213 sıra no.lu), Genel Kurulun bilgisine sunulmak üzere bekleyen diğer önergelerin
önüne alınarak, 19/1/2016 Salı günlü birleşimde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN
– Cumhuriyet Halk Partisi Grubu önerisinin lehinde ilk konuşmacı, Eskişehir
Milletvekili Sayın Utku Çakırözer. 
Sayın
Çakırözer, on dakika süreniz var. 
Buyurunuz.
(CHP sıralarından alkışlar)
UTKU
ÇAKIRÖZER (Eskişehir) – Sayın Başkan, değerli milletvekilleri; Cumhuriyet Halk
Partisinin gazetecilere ve basın mensuplarına yönelik fiilî saldırıların
araştırılması konusundaki Meclis araştırması önergesi hakkında söz almış
bulunmaktayım. Hepinizi saygıyla selamlıyorum. 
Sadece
Türkiye’de değil, tüm dünyada demokrasinin niteliğinin temel göstergesi, ifade
ve basın özgürlüğünün seviyesidir. Maalesef, ülkemiz, uluslararası tüm göstergelere
göre, basının özgür olmadığı ülkeler arasında sayılmaktadır. Sınır Tanımayan
Gazeteciler Örgütüne göre, 180 ülke arasında 149’uncu sıradayız. “Freedom
House”, “Özgürlükler Evi” isimli düşünce kuruluşu ise önceki yıllarda “kısmen
özgür” olarak değerlendirdiği ülkemizi, geçen yıldan itibaren, “basının özgür
olmadığı ülkeler” kategorisine soktu. 
Bu
kaygı verici değerlendirmelerin ardında, ülkemizde basın kuruluşları ile basın
emekçilerini mesleklerini yapmaktan alıkoyan Hükûmet baskıları, tehditler ve
yıldırma politikaları yatmaktadır. Ülkemizde gazetecilerin karşı karşıya
oldukları en büyük tehdit, kendilerine yönelik fiilî saldırılardır. Üzülerek
söylemeliyim ki Türkiye, gazetecilerin fikirleri ve eleştirel tutumları
nedeniyle rahatlıkla öldürülebildikleri bir ülkedir.
Bugün,
tanıma onuruna da sahip olduğum değerli meslektaşım Hrant Dink’in
katledilişinin 9’uncu yıl dönümü. Kendisini saygıyla anıyoruz. Devlet içindeki
çeşitli odakların her türlü engelleme, örtme girişimlerine rağmen onun davasını,
iğneyle kuyu kazar gibi, yıllardır takip eden ailesine ve sevenlerine de bir
kez daha başsağlığı ve sabır diliyoruz.
Ayrıca
bu hafta, Türkiye’nin yetiştirdiği en değerli araştırmacı gazetecilerden olan
Sevgili Uğur Mumcu’nun katledilişinin de 23’üncü yıl dönümü. Onu da özlemle
anıyoruz. 
Hrant
Dink dosyası ve diğer faili meçhul cinayetler, Türkiye’de hukuk devleti olmanın
turnusol kâğıdıdır. Yıllardır mahkeme mahkeme gezmekte olan bu dava dosyasının
en kısa süre içinde ve sorumluluğu olan tüm devlet görevlilerini de kapsayacak
bir biçimde sonuçlandırılmasını sağlamak zorundayız. Faili meçhul cinayetlerin
aydınlatılması, hepimizin ama özellikle iktidarın birinci görevidir.
Değerli
arkadaşlar, Bağımsız İletişim Ağı Bianet’in raporlarına göre son üç ayda 15 gazeteci,
1 medya grubu ve 1 medya organı saldırıya uğradı, 4 gazeteci, 5 medya organı
tehdit edildi. Bir önceki üç ayda yani temmuz-eylül aylarında ise 24 gazeteci,
3 medya organı ve 1 gazete matbaası saldırıya uğramış, 20 gazeteci, 7 medya
organı tehdit edilmişti. Geçtiğimiz aylarda arka arkaya gelen, Hürriyet
gazetesine ve gazeteci Sayın Ahmet Hakan Coşkun’a yapılan saldırılar, Star
gazetesinin Yönetim Kurulu Başkanı Sayın Murat Sancak’a yapılan silahlı
saldırı, Star gazetesinin İstanbul’daki binasının bahçesine bomba
yerleştirilmesi, Sabah ve ATV binalarına yapılan saldırılar, Cumhuriyet
gazetesine bombalı saldırı ihbarı ve Türkiye’nin dört bir yanından saldırı ve
tehdit haberleri, bu ve benzer listelerde sürekli yer almaktadır. 
Gazetecilerin
ve basın kuruluşlarının görevlerini özgürce yerine getirebilmesi, demokrasinin
en temel koşuludur ve Anayasa’mızın 28’inci maddesinde teminat altına
alınmıştır. Bu teminatın tam anlamıyla yerine getirilebilmesi için, öncelikle,
yukarıda örneklerini saydığım bu tür saldırıların tüm yönüyle aydınlatılması
gerekmektedir. Ancak bu konuda yürütme ve yargı kurumlarının iyi bir sınav
veremediği kanaatindeyiz. Gazeteci Ahmet Hakan’ın aldığı ölüm tehditlerinin
hemen ardından evinin önünde darbedilmesi ve sonrasındaki soruşturma safhası,
bu konuda en çarpıcı örneklerden biridir. Türkiye’de, neredeyse, her muhalif
görüş sergileyeni, çoluk çocuk demeden, engelli, yaşlı demeden, gazeteci,
akademisyen, öğrenci, öğretmen demeden şu ya da bu terör örgütüne dâhil eden
yargımız, ne hikmetse, göz göre göre gelen bu saldırıda hiçbir örgüt bağlantısı
çıkaramamıştır. Saldırganlardan da biri hariç tümü serbest bırakılmıştır. 
Değerli arkadaşlarım, benzer bir biçimde, Hürriyet
gazetesinin İstanbul ve Ankara’daki tesislerine yüzlerce kişinin katılımıyla 2
kez düzenlenen taşlı, sopalı saldırılarda da tüm saldırganlar hakkında örgütlü
suç şikâyetleriyle ilgili takipsizlik kararları verilmiştir. Sadece birkaç
saldırgan hakkında mala zarar verme eyleminden kamu davası açılmıştır, o kadar.
Olayların sorumluluğunu gururla üstlenen kişi hakkında ise hem yargının hem de
Adalet ve Kalkınma Partisi Hükûmetinin yaklaşımı gerçekten düşündürücüdür.
Saldırı sırasında grubun içinde yer alan AKP eski Gençlik Kolları Başkanı ve
milletvekili olan şahıs hakkında yargı, kendisinin bu konuda sorumluluğu
üstlenen açıklamalarına rağmen takipsizlik kararı vermiştir, üstüne üstlük aynı
kişi, bizzat bu Hükûmet tarafından, Başbakan Davutoğlu tarafından
ödüllendirilerek Bakan Yardımcısı yapılmıştır. 
Değerli arkadaşlarım, gazetecilerin ve basın
kuruluşlarının varlıklarının ve özgürlüklerinin koruyucusu olması gereken
Hükûmet, neden bu saldırılarda yer alan isimleri sahiplenmekte ve hatta
ödüllendirmektedir? Türkiye’nin en büyük medya kuruluşuna taşlı, sopalı
saldırıyı kimler örgütlemiştir? Tehdit almakta olan bir gazeteci, tehdit aldığı
bilinmesine rağmen evinin önünde nasıl darbedilmiştir? Saldırganlar niçin
serbest bırakılmıştır? Sıradan 3 kişi şuradan Ulus’a, Taksim’e yürümeye kalksak
terör örgütü çıkaranlara, Grup Yorum bileti sattı diye gencecik Erkin Kocaman’ı
yıllardır Kırıkkale Cezaevinde örgüt üyeliğinden hapis yatıranlara sormak
lazım: Hürriyet gazetesine taşlı, sopalı saldıranlar, onları yönlendirenler ve
övenler, bir gazeteciyi tehdit edenler, sokak ortasında dövenler, örgüt değil
de nedir, nasıl serbest kalmaktadırlar? Bunun halkımıza izah edilmesi
gerekmektedir. İşte biz bu yüzden bu araştırma önergesini veriyoruz. 
Değerli arkadaşlarım, biz, sadece Hükûmetin hedefindeki
basın kuruluşlarına değil, Hükûmetin yanında yer alan basın kuruluşlarına
yönelik saldırı ve tehditlerin de karşısındayız. Nitekim Sayın Genel Başkanımız
Kemal Kılıçdaroğlu, saldırıya uğrayan Star Medya Yönetim Kurulu Başkanı Sayın
Sancak’ı arayarak geçmiş olsun dileğinde bulunmuştu. Bununla da yetinmedik,
Sayın Genel Başkanımız konunun faillerinin bulunmasını Sayın Başbakanla
görüşmesinde de gündeme getirdi. Hatırlarsanız, Sayın Davutoğlu tarafından
kendisine iletilen “Saldırının failleri yakalandı.” bilgisini de kamuoyuyla
paylaştı. Şimdi soruyoruz, Sancak’ın aracına 21 kurşun sıkan o faillerin
akıbeti ne olmuştur? Sulh ceza hâkimliği baktığına göre, bu, bir örgüt suçu
mudur? Örgüt üyeleri kimlerdir? Yakalananların sulh ceza hâkimliği tarafından
serbest bırakıldıkları bilgisi doğru mudur? Bu saldırı kimler tarafından
yapılmış ya da yaptırılmıştır? Kamuoyunda saldırının basın faaliyetleriyle
ilgili olmadığına ilişkin iddialar, söz konusu basın, medya grubu tarafından
yalanlanmaktadır; öyleyse işin gerçeği nedir? Bu soruşturma dosyası üzerinde
neden gizlilik kararı konulmuştur?
Değerli
arkadaşlarım, yukarıda örnekleriyle saydığımız her görüşten basın kuruluşları
ve gazetecilere yönelik saldırı ve tehditlerin aydınlatılmamış olması, yeni
saldırılar için uygun iklimi canlı tutmaktadır; bu da son derece kaygı
vericidir. İşte, bu yüzden araştırma önergemizin desteklenmesi son derece önem
taşımaktadır. Ancak bu şekilde ülkemizde tam demokrasi var olur ve gelişir. 
Sayın
milletvekilleri, halkın haber alma özgürlüğünün korunması açısından önemli bir
husus da hangi görüşten olursa olsun basın kuruluşlarının varlığını
sürdürebilmesidir. Bunun en önemli yolu da reklam gelirleridir. Grup Başkan
Vekilimiz Sayın Levent Gök, geçtiğimiz günlerde kamu bankalarının son beş
yıllık reklam giderlerine ilişkin tabloları kamuoyuyla paylaştı. Bu rakamlar,
devlet bankalarının 1 milyar 32 milyon 273 bin liranın -yani eski parayla 1
katrilyon liranın- tamamının iktidara yakın medya kuruluşlarına aktarıldığını,
muhalif yayın yapan basın kuruluşlarına ise hiç ilan verilmediğini ortaya
koymaktadır. 
Değerli
arkadaşlarım, kamu bankalarının sahibi Adalet ve Kalkınma Partisi değildir, o
bankaların sahibi tüm millettir. Zararları, milletimizin her bir bireyinin kıt
kanaat denkleştirmeye çalıştığı bütçesinden, çocuklarımızın rızkından finanse
edilmektedir. Bu bankalar ve onları bizler adına yönetenler, bunu hiç
akıllarından çıkarmamalıdır; tüm basın kuruluşlarına eşit mesafede olmalı,
hakkaniyet ilkesiyle yaklaşmak zorundadırlar. Bu, onlar için de, onları koruyup
kollayan ve yönlendiren AKP Hükûmeti için de bir tercih değil, mecburiyettir.
Bugün getirdiğimiz araştırma önergemizde, halkın haber alma hürriyetini
sağlayacak önlemler kapsamında kamu bankaları ile basın kuruluşları arasındaki
ilan ilişkisinin de araştırılmasını istemekteyiz. 
Değerli
arkadaşlarım, konuşmamın sonunda bir hususu daha dikkatinize getirmek isterim:
Türkiye'de ifade ve basın özgürlüğü ve dolayısıyla bilgilenme hakkımızı
elimizden alan bir başka etken de gazetecilere yönelik soruşturmalar,
gözaltılar ve tutuklamalardır. Bu ülkede bir medya patronunun aracına 21 kurşun
atan saldırganlar, sulh ceza mahkemeleri tarafından serbest bırakılmakta, ancak
tek suçları, haber yapmak olan Cumhuriyet gazetesi Genel Yayın Yönetmeni Can
Dündar ve Ankara Temsilcisi Erdem Gül'ü elli dört gündür özgürlüklerinden aynı
sulh ceza mahkemeleri mahrum bırakmaktalar. Bu çelişkiyi birilerinin bizlere
anlatması gerekir. 
Değerli
arkadaşlarım, bu 2 gazeteci, ne silah attılar ne örgüt kurdular ne de gazete
binalarına saldırı örgütlediler, yaptıkları iş, sadece ve sadece gazetecilikten
ibarettir. Hâl böyleyken, “casusluk ve terör örgütüne yardım” gibi son derece
ağır ve haksız suçlamalarla, yaklaşık iki aydır cezaevinde tutulmaktalar. Bunun
hiçbir Batı demokrasisinde örneği yoktur. 
Değerli
arkadaşlarım, Avrupa İnsan Hakları Mahkemesinin yerleşik içtihadına göre,
masumluk karinesi ve tutuksuz yargılama esastır. Bu, hepimiz için geçerlidir.
Tutukluluğun devamına karar verilmesi için, mahkeme, tutukluluğun devamı için
yeterli nedenlerin bulunduğunu göstermekle yükümlüdür ama Dündar ve Gül'ün
tahliye talepleri “Yeni delil yok.” denilerek iki aydır reddedilmektedir.
(Mikrofon
otomatik cihaz tarafından kapatıldı)
BAŞKAN
– Tamamlayınız Sayın Çakırözer, bir dakika daha veriyorum.
UTKU
ÇAKIRÖZER (Devamla) - Bu keyfî tutuklamanın acil olarak sona erdirilmesi ve söz
konusu iki gazetecinin bir an önce yargı önüne çıkarılması gerekmektedir. 
Tutuklama
koşullarına gelince, iki gazeteci, sadece özgürlüklerinden mahrum bırakılmamış,
kırk üç gün boyunca tecritle cezalandırılarak, beden ve ruh bütünlüklerine
maddi ve manevi olarak işkence uygulanmıştır. Şimdi de sosyal bir tecrit
altında bırakılmaktadırlar. Aileleri, avukatları ve biz milletvekilleri dışında
kimseyle görüştürülmemektedirler. Kendilerini ziyaret etmek isteyen yerli ve
yabancı meslektaşlarına, sivil toplum örgütlerine ve yabancı siyaset adamlarına
izin verilmemektedir. 
Son
olarak geçtiğimiz pazar günü Avrupa Sosyalist Partisinin Genel Başkanı ile
Sosyalist Enternasyonal Genel Sekreterinin, kendilerini cezaevinde ziyaret etme
talepleri, Adalet Bakanlığı tarafından reddedilmiştir. Avrupa ve dünyanın iki
saygın siyasetçisinin, görüştürülmedikleri tutuklu gazetecilerle dayanışma için
Silivri Cezaevi kapısında nöbet tutmak zorunda bırakılmaları dahi demokrasimiz açısından
büyük utanç vesilesidir. 
Basın
özgürlüğünün bir kez daha, sizin, bizim, hepimizin gerçekleri öğrenme,
bilgilenme ve haber alma özgürlüğü olduğunu anımsatır, hepinizi saygıyla
selamlarım. (CHP sıralarından alkışlar) 
BAŞKAN
– Teşekkür ederiz Sayın Çakırözer.
Grup
önerisi aleyhinde ilk söz, Kars Milletvekili Sayın Ayhan Bilgen’e aittir.
Sayın
Bilgen, süreniz on dakika.
Buyurun.
(HDP sıralarından alkışlar)
AYHAN BİLGEN (Kars) – Sayın Başkan, değerli
milletvekilleri; basın özgürlüğüyle ilgili birkaç noktaya değineceğim ama
öncelikle bu Meclisin tarihî hafızasını hatırlayarak en azından buradan polemik
yapılmasının ülke için de faydalı olacağını düşünüyorum. Ekmeğin karneyle
alınması kötü bir şeydir. Bu anlamda, 1930’ların Türkiye’sini savunmak mümkün değil
ama Anadolu çocuklarının Kore’ye kurban verilip Marshall Planı uğruna 3-5
kuruşa tenezzül edilerek NATO’ya sokuluşumuz da çok gurur duyulacak bir durum
değildir. Dolayısıyla, bir şeyi eleştirirken biraz insaflı, biraz hakkaniyetli
yapın. 
“Demokrat Parti” dediğiniz şey, o çok övündüğünüz, çok
savunduğunuz “Demokrat Parti” dediğiniz şey, CHP’den sadece toprak reformu
nedeniyle ayrılmıştır, başka hiçbir neden yoktur. 1946’da kurulduğunda, Bayar
ve Menderes, Demokrat Partiyi sadece toprak reformu konusunda CHP’yle ihtilafa
düştüğü için ayırmıştır. Bu tarih hafızasıyla biz ne yazık ki ne bugünü doğru
okuyabiliriz ne önümüzü doğru görebiliriz. 
Yine, sadece, 1900’lü yılların başlarıyla ilgili değil
ama yakın tarihle ilgili de ciddi bir hafıza kaybı yaşıyoruz çünkü faili
meçhullerle ilgili, bu ülke, yaklaşık üç yıl Ergenekon terör örgütüyle
oyalandı. Evet, neredeyse, bütün vakalar, bütün faili meçhuller Ergenekon terör
örgütüne bağlandı. Şimdi de galiba önümüzdeki birkaç yılı Fethullah Gülen terör
örgütüne ayıracağız. Bu yaklaşımla ne yazık ki ne yüzleşmek ne hakikati ortaya
çıkarmak çok mümkün değil.
Basının siyasal karar süreçlerindeki rolü, sivil
toplumun karar süreçlerindeki rolü, en az siyaset kadar meşrudur ve aslında
birçok modern demokraside de basına tanınan statü, sivil topluma tanınan statü,
parlamentodan, bürokrasiden daha geri değildir ama ne yazık ki ülkemizde -tek
tek bunu beş on dakika sayamayacağım- çok yoğun, çok ciddi hak ihlalleri
yaşanıyor, biz de bunları bu kürsüden her fırsatta dile getirmeye çalışıyoruz.
Ama, nasıl siyasetin meşruiyeti, topluma hizmet ettiği ölçüdeyse, aynı şekilde
aslında basının görevi de basının meşruiyeti de ülke çıkarları için,
birilerinin hatırı uğruna gerçekleri saklamamaktan geçer, gerçeklerin
savunusunu, gerçeklerin kavgasını, mücadelesini vermekten geçer. Bu ülkede
1.128 -sayı sonra arttı- akademisyen sadece “Suça ortak olmak istemiyoruz.” dedi
diye bir Cumhurbaşkanı tarafından hedef gösterildi.
COŞKUN
ÇAKIR (Tokat) – Sadece mi? 
AYHAN
BİLGEN (Devamla) –
Sayın Cumhurbaşkanının elbette ki bu akademisyenleri eleştirme hakkı vardır,
katılmayabilir, doğru bulmayabilir ama bir Cumhurbaşkanının, içinde Chomsky
gibi Bush’a kafa tutmuş, Tarık Ali gibi Amerikan politikalarına direnmiş
isimlere “aydın müsveddesi” demesi doğru bir şey değildi, bunu hiç kimse
savunamaz. Nasıl Cumhurbaşkanının onurunu, itibarını burada savunuyorsanız,
aynı şekilde, oradaki 1.128 ismin de dünya barışı için, insanlık için nasıl
büyük bedeller ödeyerek o işleri yaptıklarını, hiç olmazsa ilimlerine hürmeten,
hiç olmazsa dirsek çürüttükleri, çaba sarf ettikleri akademik çalışmalara
hürmeten daha saygılı, daha nazik, daha bir Cumhurbaşkanına yakışan tarzla
sürdürmeleri beklenirdi.
HÜSNÜYE ERDOĞAN (Konya) – Resmen teröre sahip çıkılıyor,
nasıl sahip çıkabiliriz? 
AYHAN BİLGEN (Devamla) – İfade özgürlüğü… Ne dediler,
okudunuz mu siz metni? 
HÜSNÜYE ERDOĞAN (Konya) – Evet.
REŞAT PETEK (Burdur) – “Devlet katliam yapıyor.” dediler.
AYHAN BİLGEN (Devamla) – Hayır, hiç öyle bir şey
demediler, o metinde öyle bir şey yok. O metinde “Bu suça ortak olmayacağız.”
dediler. “Kimse ölmesin.” dediler. 
TÜLAY KAYNARCA (İstanbul) – Hangi suça Ayhan Bey? 
AYHAN
BİLGEN (Devamla) – Dolayısıyla da bundan rahatsız olmaya gerek yok. Kaldı ki
ifade özgürlüğü…
HÜSNÜYE
ERDOĞAN (Konya) – Terör örgütüne “terör örgütü”, “terörist” diyemiyor! 
AYHAN
BİLGEN (Devamla) – Kim ne istiyorsa onu desin, bırakın ama “ifade özgürlüğü”
denilen şey, siz de en az benim kadar iyi biliyorsunuz ki “ifade özgürlüğü”
denilen şey, şoke edici, rahatsız edici düşünce açıklamasıdır. Eğer siz sadece
sizin düşüncelerinizi savunanların özgürlüğünü savunuyorsanız zaten demokrasiyi
savunmuş olmuyorsunuz. Sizi rahatsız eden, şoke eden düşüncelere tahammülünüz
varsa ancak o zaman demokrasiden söz etmek mümkündür. Bakın, Bediüzzaman, size
onun sözünü hatırlatmak isterim, der ki: “Hakkın hatırı her şeyden âlidir ve
hiçbir hatıra feda edilemez.” 
COŞKUN
ÇAKIR (Tokat) – Hak olmak kaydıyla. 
AYHAN
BİLGEN (Devamla) – Bu sözü Bediüzzaman siz sanıyorsunuz ki cumhuriyetin ilk
dönem yöneticilerine karşı söyledi, öyle değil, Bediüzzaman, bu sözü kime
söyledi biliyor musunuz? Abdülhamit’e söyledi, saraya söyledi, saraya. Saraya
söyledi Bediüzzaman bu sözü, doğru değil mi?
COŞKUN
ÇAKIR (Tokat) – Çok doğru. 
AYHAN
BİLGEN (Devamla) – Abdülhamit’le ilgili, belki bu salondakilerin çoğunun
bilmediği, birçoğunun belki kabul edemeyeceği, içine sindiremeyeceği çok ağır
sözleri kullandı. Mesela kullandığı bir ifadeyi aynen aktarayım: “O gammaz ve
sansürcü danışmanlar, kendi ve aile fertlerinin menfaatini düşündüğü kadar
âlimlerin teklifine kafa yorsalardı tarihî fırsat heba edilmemiş olacaktı.”
Eğer bugün de birileri bu akademisyenlerin çağrısını azıcık anlamaya ve ne
demek istiyorlar, ne yapmak istiyorlar, bunu kavramaya çaba sarf etselerdi
bugün belki polis çocukları da ağlamayacaklardı. Tıpkı Kürt çocuklarının
ağlamaması için nasıl duyarlılık sergiliyorsa o aydınlar… Bugüne kadar,
herkesin çocuklarını ayırt etmeden, babalarının mesleklerine, babalarının
mezheplerine bakmadan, çocukların babalarının tabutuna sarılmaması için bir fırsatı
daha, tarihî fırsatı değerlendirme fırsatı bulabilirdik.
Ne
yazık ki ciddi bir kamplaştırma, ciddi bir hedef göstermeyle karşı karşıyayız.
Önümde sadece Dicle Haber Ajansı personelinin yaşadıklarıyla ilgili birkaç
başlık var, onlardan birkaçını okuyayım.
Diyarbakır’da
Dicle Haber Ajansı bürosu basılıyor, 32 kişi gözaltına alınıyor ve gözaltındaki
gazetecilerin ellerinde ve yüzlerinde barut izi olup olmadığına dair inceleme
yapılıyor; bunlar muhabir. 
METİN
GÜNDOĞDU (Ordu) – Sana göre…
AYHAN
BİLGEN (Devamla) – Başka bir şey yaptıklarına dair bir delil olsaydı, şimdiye
kadar zaten yapılırdı. 
Sur’da
gözaltına alınıp serbest bırakılan Azadiya Welat muhabiri Ferit Dere gözaltında
şu sözlere maruz kalıyor: “Bir gün kim vurduya gideceksiniz, Türk'ün gücünü o
zaman göreceksiniz.”
Yine,
Yüksekova Emniyet Müdürlüğünde gözaltına alınan bir DİHA muhabiri, Nedim
Türfent. Güvenlik görevlilerinin kendisine söylediği söz -gözaltı merkezlerinde
kamera kayıtları var, eğer etkin soruşturma yapılırsa bunlar ortaya çıkar-
“Defol git, çekme. Bir daha çekersen kafana sıkarız.” 
Bunun
gibi, okuyabileceğim çok sayıda örnek var. Telekomünikasyon İletişim
Başkanlığının sadece Dicle Haber Ajansının sitesini 28 kere erişime kapattığını
bütün dünya biliyor ama basın konusunda söz söyleyen, bu kürsüye gelenler
bilmek istemiyorlar, duymak istemiyorlar. 
TÜLAY
KAYNARCA (İstanbul) – Hangi hukuki gerekçeyle?
AYHAN
BİLGEN (Devamla) – AİHM’de, Avrupa İnsan Hakları Mahkemesinde geçen yıl 3 dava
gazeteciler lehine, Türkiye aleyhine sonuçlandı. Yine, Anayasa Mahkemesi 4
davada gazetecileri haklı buldu ve Türkiye devletinin uygulamalarını, Türkiye
hükûmetlerinin uygulamalarını eksik, yanlış buldu. 
Nokta
dergisinden kayyum vakalarına kadar konuşulacak çok şey var ama bir şeyi daha
hatırlatmak isterim: Demokrasi seçimle gelmek değildir.
METİN
GÜNDOĞDU (Ordu) – Nedir?
AYHAN
BİLGEN (Devamla) – Demokrasi sadece seçimle gelmek değildir. Seçimle gelmek
demokrasi için gerek şarttır ama yeter şart değildir. Aynı zamanda nasıl
yönettiğinizdir demokrasinin ölçütü ve seçimle gelmiş, diktatörlükle yönetilen
ülkeleri saysam, yani sadece 5-6 tanesini söyleyeyim isterseniz, işte Paraguay
gibi, Etiyopya gibi, Zaire gibi, Kongo gibi -Orta Doğu ve Orta Asya’dakileri
saymıyorum- birçok ülke var. 1922’de Mussolini de seçimle geldi, Hitler de
seçimle geldi ve 1934’te başbakanlık ile devlet başkanlığını birleştirdi.
Bilmem anlatabiliyor muyum?
Demokrasinin
ölçüsü liderlerin olağanüstü işler yapmasında aranmaz; demokrasinin ölçüsü
sıradan vatandaşların, korunma zırhı, dokunulmazlık zırhı olmayanların günlük
işlerini olağanüstü iyi yapmalarında aranır. Ancak bu şartlarda demokrasinin
varlığından söz edilebilir. 
Sözlerimi
bitirmeden önce, Hrant Dink’i anarken bir küçük hatırlatmada bulunmak istiyorum
çünkü Hrant Dink’le ilgili galiba bu Meclis ortak bir irade koyabilecek
pozisyonda değil. Hrant Dink Ermenileri savunurken aynı zamanda belki birlikte
yaşama karşı direnç sergileyen çevrelere de, kendi yakınlarına, kendi cemaatine
karşı da tavrı vardı. Bir örnek, ilginçtir, Kütahya Mutasarrıfı, Süleyman
Nazif’in kardeşidir. Meşhur tehcir yıllarında Süleyman Nazif’in kardeşi tehcire
ortak olmak istemeyip -o, Sayın Cumhurbaşkanının çok övgüyle bahsettiği- Enver
Paşa’nın politikalarına direnmiştir ve tehcire ortak olmamak için de Süleyman
Nazif’e mektup yazar, sorar, der ki: “Kütahya’da tehcir yapmamı istiyorlar, ne
dersiniz?” Süleyman Nazif şöyle bir cevap yazar kardeşine: “Bizim ailemiz
Müslüman ve Türk. Bu aileye böyle bir leke düşürme, bize yakışmaz.” Sonra,
Süleyman Nazif’in kardeşi görevi iade etmek için, istifa etmek için İstanbul’a
yola çıkar. 
(Mikrofon
otomatik cihaz tarafından kapatıldı) 
AYHAN
BİLGEN (Devamla) – Sayın Başkan, bir dakika…
BAŞKAN
– Sayın Bilgen, ek süre veriyorum, tamamlayınız.
AYHAN
BİLGEN (Devamla) – Sırf o büyük vebale, o büyük insanlık dramına ortak olmamak
için, o büyük günaha, o suça ortak olmamak için istifasını vermek üzere
İstanbul’a gider. O sırada yerine vekâleten bakan kişi davul zurna çıkartır,
der ki: “Müslüman olanlar kurtulacaklar, -yani işte kelimeişehadet getirenler
kurtulacaklar- diğerleri tehcir olacak. Ve uzun bir yolculuktan sonra tekrar
geri döner. Tabii ahali, oradaki Ermeni ahali, Kütahya Ermenileri tereddüt
yaşar ne yapacağına dair. O geri döner, görevinin başına geçer ve der ki:
“İsteyen gönüllü olarak Müslüman olmak istiyorsa olur ama ben burada olduğum
müddetçe bu kara leke en azından bizim ailemize düşmesin istiyorum.” Ve
Süleyman Nazif’in, galiba kimse vatanseverliğinden, dindarlığından falan şüphe
etmez. Osmanlı arşivlerine de baktığınızda göreceksiniz ki Kütahya, yolda
hayatını kaybedenler gibi -resmî kayıtlara öyle girdiği için söylüyorum- en az
kaybın olduğu şehirlerden birisidir. 
Herkesi
saygıyla selamlıyorum. (HDP sıralarından alkışlar) 
BAŞKAN
– Teşekkür ederiz Sayın Bilgen.
Grup
önerisinin lehinde ikinci konuşmacı Osmaniye Milletvekili Sayın Ruhi Ersoy.
(MHP sıralarından alkışlar) 
Sayın
Ersoy, on dakika süreniz var. 
RUHİ
ERSOY (Osmaniye) – Sayın Başkan, değerli milletvekilleri; basın-yayın
mensupları ve kuruluşlarına yapılan saldırıların tüm yönleriyle araştırılması
hususunda Milliyetçi Hareket Partisi Grubu adına söz almış bulunuyorum. 
Sayın
milletvekilleri, öncelikle, her gün gelen şehitleri yüreğine gömen aziz Türk
milleti az önce Cizre’de yine bir Özel Harekât polisini kaybetti. Ruhu şad
olsun. Onun vefat haberini, şehadet haberini, annesinin, babasının, eşinin
gözlerine bakarak ifade etme sorumluluğunda olan görevlilerimize de Allah
yardımcı olsun diyorum. 
Memleketin
içerisinde bulunduğu durum, olayların acaba objektiflerin, kameraların
gerçekten gösterdiği şekliyle mi haber yapıldığı veya objektiflerin,
kameraların istenildiği biçimde bir habere dönüştürüldüğü meselesi mi? Tüm
mesele, burada haber mantığına bakışla alakalıdır. Âdeta bir çiğ et benzetmesi
gibi, haberi ortaya koyduğunuzda isteyen onu hangi biçimde servis edecekse ona
göre mi servis ediliyor? 
Türkiye’de
temel sorun basının özgürlükleriyle sadece gazetecilik, televizyonculuk yapması
mı, yoksa basın-yayın, televizyon görüntüsü arka planında birtakım kendine ait
iş ve işçi bulma veyahut da ticari anlamdaki işlerinin takibi mi? Bu soru çok
sorulur. Fakat bunun daha ötesinde bir noktaya geldi bugün basın-yayın konusu.
“5N 1K” sorgusu, nedenleri, nasılları, niçinleri olması gereken objektife göre
mi, yoksa objektif sadece kameraların ve fotoğraf makinelerinin önündeki bir
aparatın adı olarak mı kaldı? Subjektif olarak kameranın gerisinde belirlenmiş
siyasal düşünceyi veyahut da tek merkezden gelen dayatmayı topluma kabul
ettirme biçimine mi dönüştü? Asıl sorgulanması gereken problem bu. 
Aynı
haberin farklı basın-yayın kuruluşlarında birbirinden çok farklı servis
edildiğini ve “bizim mahalle-sizin mahalle” kamplaşmasının basın üzerinden
topluma yansıdığını görüyoruz. İşte toplumsal kamplaşma asıl medyanın dilinde;
daha doğrusu, siyasetin egemen dilinin medyanın diline talimatlı dönüşmesiyle
alakalı. 
Yakın
zaman dilimi içerisinde Milliyetçi Hareket Partisinin uyarılarıyla kamuoyu
oluşturulmaya çalışılan pek çok konu görmezden gelinirken, uyarılırken, bugün
belgeseller yapılarak âdeta havuz medyasında o meseleler yeni fark edilmiş gibi
haber yapılıyor. Az önce Muğla Milletvekilimiz Mehmet Erdoğan Bey izlediği bir
haberi dehşetle bizlerle paylaşırken “Biz Diyarbakır’daki ilgili emniyet
müdürünün o dönem yaptığı hataları Meclis kürsüsünde haykırırken, Sayın Genel
Başkanımız bu konularda Hükûmete uyarılar yaparken görmezden gelen basın-yayın
ve iktidar yanlısı kuruluşlar, medya mensupları bunu haber dahi yapmazken bugün
havuz medyasının bir tanesinde, belgesel niteliğinde, bu konular yeniymiş gibi
millete dayattırılıyor.” diyor. 
İşte,
biz burada, bir noktada uyarıda bulunuyoruz ve fikrî takip, doğruluk,
tutarlılık, siyasette istikrar, ahlak, erdem, faziletle mümkün olur diyoruz.
Konjonktüre göre siyasal söylemler değişebilir aziz milletvekilleri ama
değişmeyen, varoluşunuzu ortaya koyan temel yaklaşımlarınız ilkelerinizle
beraberdir ve sizi yarınlara taşır. Eğer, siz, muhafazakâr ve demokratlığı ilke
kabul etmişseniz, adil olmayı ve kalkınmayı referans kabul etmişseniz, bu
referanslarınızı her alanda göstermekle mükellefsiniz. Konjonktüre ve şartlara
göre değişen ifadeler varlığınızı tamamen tartışma hâline getirebilecek;
adaleti, hakkı, hukuku ve haber vermeyi tartışılır bir hâle getirebilmek bunun
en bariz örneğidir. 
Evet,
“çözüm süreci” denilen, “millî birlik ve kardeşlik süreci” denilen, her ne
kadar pozitif cümlelerle ifade edilse de bir türlü sonu getirilemeyen ve bizim
tarafımızdan da büyük bir hata, böyle giderse ihanet dediğimiz sürecin birlikte
yürütüldüğü dönemdeki haberlerin ve medyanın diline bakıyoruz, bugünkü medyanın
diline bakıyoruz, bu aradaki çelişkileri tekrar tekrar aziz milletimize
hatırlatmak istiyoruz. 
Evet,
bugün, devlet politikası olarak, dün dağda mücadele verilen teröristlerin şehre
inmesine zemin hazırlayan o politik acziyetin sonrasında kendilerine gelerek,
gerçekten terörü ve teröristi şehirlerden ayıklayarak, bölge halkını kardeşlik
hukukunu tesis ederek ciddi anlamda huzura kavuşturmak isteyen her türlü
politikanın yanındayız. Ama beraberinde de şu endişeyi taşımıyor değiliz: Biz,
bu desteği sürdürülebilir ve bir tek terörist kalmayıncaya kadar, silahlar
sadece gömülünceye değil, imha edilip yok edilinceye kadar desteklerken
buzdolabında bekletilen açılım sürecini tekrar piyasaya sürmenin, tekrar
uluslararası konjonktürlerle, perde arkası görüşmelerle memlekette yeni
birtakım projeleri ortaya koyabilmenin de tedirginliğini yaşıyoruz. İşte,
hakkı, hukuku, doğruyu ifade etme noktasında gerçekten istikrarlı yapılan
işlerde devlet politikalarının her zaman Milliyetçi Hareket Partisi yanındadır.

Basın-yayın
kuruluşlarıyla ilgili şiddete maruz kalan veyahut da öldürülen gazetecileri
elbette rahmetle anarız, minnetle anarız, toprağı bol olsun deriz. Dinine,
inancına göre düşündüğü için, yazdığı için, ürettiği için bu insanların
öldürülmesini şiddetle kınarız. Ama bu kişiler sadece yazdıkları sütunlar çok
kişi tarafından okunuyor diye, sadece bu kişiler birtakım odaklar tarafından
meşhur edilmişler diye isimleri çok ön planda tutulurken adları bile anılmayan,
devrin kızıl komünistleri tarafından şehadet şerbetini içen, PKK’lı teröristler
tarafından seçim çalışmaları yaparken şehadet şerbetini içen gazeteci şehit
İlhan Egemen Darendelioğlu, Ertuğrul Hançerlioğlu, İsmail Gerçeksöz, Kemal
Fedai Coşkuner ve Cengiz Akyıldız ağabeylerimizi de bu kürsüden rahmet ve
minnetle anıyorum. 
Tirajlarına
göre ilgi gören, pozisyonlarına göre şekil alan itibarın âdeta temsil etmiş
oldukları fikrin ahlaki, erdemli ve insani boyutuyla değil de sadece ve sadece
müktesebatları, ait oldukları mahallenin çıkarttığı ses nispetine göre
anılmasından çok, onların fikrî anlamdaki ifadelerine göre saygı duyulmasını
istiyoruz. 
Biz
Milliyetçi Hareket Partisi olarak, devletin ülkesi ve milletiyle bölünmez
bütünlüğüne, cumhuriyetin temel ilkelerine, millî güvenliğine ve kamu düzenine
aykırı olmamak üzere, basın-yayın ve diğer iletişim araçları üzerinde kısıtlama
konulmaması, bunların sansür edilmemesi ve hür olması gerektiğine inanıyoruz bu
hürlük, bu ifade özgürlüğü bu şartlar altında olduğu takdirde ve memlekete,
millete, devlete zeval getirebilecek ifadeleri ifade özgürlüğü kapsamında
görmüyor, aydın bildirgesi olarak ifade edilen imzaları atanları da bu kürsüden
tekrar biz de kınıyoruz, telin ediyoruz, entelektüel haysiyete davet ediyoruz.
(MHP ve AK PARTİ sıralarından alkışlar)
Öte
yandan, bu belgelere imza atan bu insanların içerisinde, beraber yürüdükleri
yollarda akillik yapan zevatların da var olduğunu Hükûmet çevresine tekrar
hatırlatmak istiyoruz. İşte, diyoruz ki istikrarlı olmak, kiminle, nerede,
nasıl yola çıktığınıza dikkat etmekle doğru orantılıdır. Her şey bir dönem
sadece iktidar olmak için, muktedir kalabilmek için değil; tarihin sizleri
yazacağı sayfalarda onurlu, haysiyetli ve duruşu olan siyasetçi olabilmek,
duruşu olan siyasal parti olabilmek, bunların en başından bir tanesi olarak
kendisini ifade eder. 
İşte
böyle şanlı şerefli bir siyasi maziye sahip bir partinin, kırk yedi yıllık
hafızası olan bir partinin milletvekili olarak bu onuru, bu gururu yaşıyor, ne
zaman ne söylediyse söylediklerinin arkasında her şartta durabilen bir genel
başkana sahip olmanın da ayrı bir gururunu taşıyor, huzurunuzdan saygıyla
ayrılıyorum efendim. (MHP sıralarından alkışlar)
BAŞKAN
– Teşekkürler Sayın Ersoy.
Grup
önerisi aleyhinde son konuşmacı İstanbul Milletvekili Sayın Markar Eseyan.
Sayın
Eseyan, on dakika süreniz var.
Buyurun.
(AK PARTİ sıralarından alkışlar)
MARKAR
ESEYAN (İstanbul) – Saygıdeğer Başkan, Divan, kıymetli milletvekilleri ve Meclis
çalışma arkadaşlarımız, Meclis çalışanları; hepinizi sevgi ve saygıyla
selamlıyorum.
Şimdi,
grubum adına, CHP’nin araştırma önergesinin aleyhinde konuşmak üzere söz aldım.
Açıkçası, ben sözüme başlarken buradan CHP’li grup başkan vekillerine bu Meclis
araştırması önergesinin içeriği hakkında teşekkür etmek istiyorum çünkü
gerçekten de içerik oldukça objektif. Sadece belli bir medya kesimini kayıran
veyahut da başka bir medya kesimini yok sayan bir bakış açısı burada
oluşturulmamış ve hem çeşitli, Star gibi, yine, Star yayın grubunun CEO’suna
yapılan saldırılar da orada gerçekten zikredilmiş. Ama aynı zamanda diğer medya
gruplarına yapılan saldırılar da zikredilmiş ve bunlarla ilgili çok objektif
bir Meclis araştırması önergesi teklifi verilmiş. Ben CHP’li grup başkan
vekillerine teşekkür ediyorum bu açıdan. 
Burada,
işte, her ne kadar aleyhte konuşma sırası aldıysam da öncelikle bunu teslim
etmek istiyorum ancak biliyorsunuz bu türden araştırma önergelerini 4 grubun
daha önceden anlaşarak Meclise getirmek durumunda olduklarını ve daha sağlıklı
yol budur. Özellikle bugün olduğu gibi çok sıkıntılı, daha doğrusu yoğun
gündemin altında ezilmemesi için daha sonraki günlerde bizim grubumuzla
birlikte aynı konunun, araştırma önergesinin gündeme getirilmesini biz uygun
buluyoruz ve buna olumlu baktığımızı değerli başkan vekillerine ifade etmek
istiyorum.
Şimdi,
hazır konuşma konusunda fırsat yakalamışken, tabii önemli bir gün bugün. 19
Ocak 2007. Benim için önemli bir kişiydi Hrant Dink, öldürülüşünün dokuzuncu yılını
idrak ediyoruz. Benim hocamdır, beni gazeteciliğe taşıyan kişidir, bana ilk
köşemi veren kişidir, beni bu mesleğe taşıyan ve cesaretlendiren kişidir, örnek
aldığım bir aydındır, gazetecidir. Dolayısıyla, 19 Ocak 2007 günü benim
hayatımdaki en karanlık, en zor ve hâlâ da üstesinden gelemediğim bir acı
gündür. Ama ben bugün gerçekten memnuniyetle burada tanıklık ettim ki… Hem
birer dakikalık konuşmalarda hem de bütün grupların, temsilcilerin burada
yaptığı konuşmalarda, Meclis Başkan Vekilimizin yaptığı açılış konuşmasında,
Hrant Dink’in hepimizin bir ortak değeri olarak ne kadar özümsendiğini, ne
kadar sahiplenildiğini ve ne kadar aslında onun görmek isteyeceği bir tablonun
Mecliste ortaya konduğunu ben gerçekten büyük bir mutlulukla, hüzünlü bir mutlulukla
izledim. Hepinize buradan teşekkürlerimi bir borç biliyorum.
Tabii,
bu davanın serencamı hiçbirimizi memnun etmedi, etmesi de mümkün değildi. Ben
bu davayı yakından takip edenlerden birisiyim. Hrant Dink’le en son 19 Ocaktan
on beş gün önce karşılaşmıştık; Agos’un gecikmiş 10’uncu yaş gününü
kutlayacaktık Taksim’de bir otelde. Gecikmiş diyorum çünkü aldığı tehditler
yüzünden bir türlü fırsat bulamamıştı bu organizasyonu yapmaya ve o gün, o
akşam onu son görüşümdü ve sağ olsun beni onore etmişti -ilk burada
paylaşıyorum- “Benden sonra bayrağı Markar taşıyacak.” diye. O anlamda bu dava
benim için ayrıyeten önemli bir hâl almakta ve bu davanın serencamından hiç
hoşlanmadığımızı… Zaten binlerce yazı yazmışımdır bu konuda. 
Ancak,
biliyorsunuz Aralık 2015 tarihinde, aralığın sonuna doğru yeni bir soruşturma
açıldı. Aslında, 2010 yılında AİHM’den, bu davada ihlal var ve bu davada maddi
gerçeklik ortaya çıkarılmamıştır, çıkartılmamıştır… Dolayısıyla bu ihlal
yönünde karar çıkınca Hükûmetimiz de biliyorsunuz jest olarak AİHM’deki bu
karara, Hrant Dink, ihlal var kararına -o dönem Başbakanımız Dışişleri
Bakanıydı- itiraz etmemişti. Ve bu AİHM kararına dayanarak yeni suç
duyurularında bulundu Dink ailesi avukatları ve bunun peşi sıra bu soruşturma
açıldı. 
Bu
soruşturma gerçekten çok ciddi ilerliyor -bu soruşturmanın içinde yer alan
ciddi kamu görevlileri var- ki biz baştan beri bunu arzu etmiştik. Hrant Dink
ana davası ile Trabzon’daki diğer davanın birleştirilmemesi bize her zaman
kasıtlı gelmişti. Çünkü, İstanbul’daki ana dava ile Trabzon’daki davanın
birleştirilmemesi, davanın bütünlüğünü bozmakta ve o olay örgüsünde derin
dehlizler yaratmaktaydı. İşte bu son soruşturma bu anlamda iddianameye dönüştü
biliyorsunuz ve kabul edildi ve burada çok yeni deliller var. Burada pek çok
kamu görevlisi iddianameye dâhil edilmiş durumda. Dink davasının avukatlarından
Hakan Bakırcıoğlu –arkadaşım- bu konuda yaptığı açıklamada, bu iddianamenin,
sadece belirli gruplara yakın kişileri değil, bu konuda kastı veya ihmali olup
dokuz yıldır adı geçen çoğu kişiyi kapsadığını yani sadece paralel örgüte yakın
kişileri değil diğer kişileri de kapsadığını, bu anlamda çok önemli olduğunu da
ifade etmiştir. 
Benim
şöyle bir sıkıntım var, bilmem hak verir misiniz: Madem biz burada Hrant Dink konusunda,
bu Malatyalı Anadolu çocuğu konusunda, bu yerli ve millî kişi konusunda,
Hrantça konuşan ve bizi birleştiren, o bütün ön yargıları iki cümleyle anında
yerle bir edecek kadar Anadolulu olan, bizden olan ve hepimizi birleştiren bu
kişi konusunda burada bir ortaklık ettik, acaba bu davayı araçsallaştırmasak
iyi olur mu? Yani, bu davayı burada işte konuşurken... Tekrar konuşacağız,
tekrar tekrar konuşacağız çünkü bu dava -ben ilk günden beri yazdım-
Türkiye'nin derin devletini en tepeden gören bir cinayettir. Yani, Hrant Dink
davasını ortaya çıkaran yargı, bu ülkenin gerçekten bütün o kirli
bağırsaklarını da ortaya çıkarmış demektir ve Hükûmetimiz bunun arkasındadır.
Bakın,
bu araçsallaştırma beni çok rahatsız ediyor. Biraz evvel -ben, biraz, tabii ki teşekkür
bölümünde ifade ettim ama- o konuşmalar içerisinde yine bunun izleri vardı.
Yani Hrant Dink davasını veya cinayetini alıp da, tıpkı biraz evvel
arkadaşımızın savunduğu aydınlar bildirgesi gibi, bugün, Sur’da, Silopi’de,
Cizre’de, Nusaybin’de PKK’nın yaptığı cinayetleri, çocuk katliamını
meşrulaştırmak için kullanamazsınız. Hrant Dink sizin oyuncağınız değil! (AK
PARTİ sıralarından “Bravo” sesleri, alkışlar) 
AYHAN
BİLGEN (Kars) – Biz böyle bir şey yapmadık.
ÇAĞLAR
DEMİREL (Diyarbakır) – Siz yaptınız, siz.
MARKAR
ESEYAN (Devamla) – Şimdi, bu benim için özel bir dava ama her cinayet benim
için önemli. Hablemitoğlu cinayeti de benim için önemli, Hasan Fehmi’den, Ahmet
Samim’den, Sabahattin Ali’den Musa Anter’e kadar, Metin Göktepe’ye kadar, Uğur
Mumcu’ya kadar, Çetin Emeç’e kadar, sayamadığım -biraz evvel MHP’li kardeşimin
ifade ettiği- sağ kesimden bütün gazetecilerin de içinde olması kaydıyla hepsi
bizim acımızdır, hepsi bizim değerimizdir. Bunlara biz ideolojik olarak
yaklaşamayız ama her konuyu -Uludere, Hrant Dink davası, kadın cinayetleri-
alıp getirip, bunu, burada Hükûmet veyahut da Erdoğan nefretiyle harcamanın
sebebi nedir?
BURCU
ÇELİK ÖZKAN (Muş) – Çözün o zaman. Çözdünüz de biz bunu zorla mı getirdik?
MARKAR
ESEYAN (Devamla) – Neden bir araçsallaştırma ahlakını terk edemiyoruz? Bu çok
önemli bir durum.
BURCU
ÇELİK ÖZKAN (Muş) – Sanki ortaya çıkardınız da, onu biz öyle getirdik!
MARKAR
ESEYAN (Devamla) – Bakın, konuşuluyor, konuşuluyor, konuşuluyor, en sonunda,
aynı aydınların yaptığı gibi, Hrant Dink cinayeti, kalkıp, Sur’daki, Çınar’daki
çocuk katliamlarını meşrulaştırmak üzere araçsallaştırılıyor. Ben buna karşıyım
çünkü Hrant Dink’in benim üzerimde hakkı var.
BURCU
ÇELİK ÖZKAN (Muş) – O başka bir konu, kişiselleştirmeyin.
MARKAR
ESEYAN (Devamla) – Sizden çok daha iyi tanıyorum Hrant Dink’i, sizin
politikalarınızın tam tersi noktada durmaktaydı ve PKK’ya çok ciddi
eleştirileri vardı. Kürtlere “Yüz yıl önceki tecrübelerden mutlaka ders alın,
aynı tuzağa düşmeyin.” diye yazdığı yazıların hepsini ben ezbere biliyorum. On
sene birlikte yazdım ben Hrant Dink’le Agos gazetesinde. (AK PARTİ sıralarından
alkışlar) Hrant Dink, kendi halkını, ülkesini parlamentolarda şikâyet etmeyen,
bu aydın müsveddelerinin yaptığı gibi kendi halkını, kendi devletini katliamla,
soykırımla asla suçlamayan bir insandı, bunu bizzat kendisi binlerce defa ifade
etmiştir. (AK PARTİ sıralarından alkışlar) Bugün yaşasaydı sizin tarafınızdan
lince uğratılacaktı, aynı benim gibi. 
BÜLENT
YENER BEKTAŞOĞLU (Giresun) – O laf ayıp oldu, ayıp. 
MARKAR
ESEYAN (Devamla) – Bu, çok önemli bir ahlaki duruştur. Acılarımızı
araçsallaştırmayalım. Yani burada konuşmak, bu kürsüyü işgal etmek, bir kara
propaganda mekanizmasını yaratmak değildir. Biz 78 milyon insanın, 55 milyon
seçmenin meşruiyetini aldık, onayını aldık ve buraya geldik ve insanlar bizden
hizmet bekliyor. Burada bu kürsüye çıkıp da “Bana asla PKK adam öldürüyor
dedirtemezsiniz.” demenizi beklemiyor. (AK PARTİ sıralarından alkışlar) Tabii
ki devleti de eleştirin, bakın ben burada eleştiriyorum, siz de eleştirin. Ama,
bir aydın tavrı, bir milletvekili tavrı ve halka hizmet tavrı gerçekten zor
olanı yapmaktır. 
(Mikrofon
otomatik cihaz tarafından kapatıldı) 
MARKAR
ESEYAN (Devamla) – O zor olan şey de gerçekten cinayete cinayet, katile katil
demektir. 
NURSEL
AYDOĞAN (Diyarbakır) – Hrant Dink sağ olsaydı siz burada böyle konuşmazdınız. 
MARKAR
ESEYAN (Devamla) – Hepinizden bunu bekliyoruz.
Teşekkür
ediyorum, sağ olun. (AK PARTİ sıralarından alkışlar) 
BAŞKAN
– Teşekkürler Sayın Eseyan. 
ÇAĞLAR
DEMİREL (Diyarbakır) – Sayın Başkan…
BAŞKAN
– Sayın Demirel, buyurunuz. 
ÇAĞLAR
DEMİREL (Diyarbakır) – Yani, açık bir şekilde grubumuza bir sataşma söz konusu.
O yüzden söz hakkı istiyorum. 
BAŞKAN
– Buyurunuz Sayın Demirel. 
İki
dakika sataşmadan söz veriyorum. 
YUSUF
BEYAZIT (Tokat) – Sayın Başkan, ne dedi de sataştı?
VI.- SATAŞMALARA
İLİŞKİN KONUŞMALAR (Devam)
9.-
Diyarbakır Milletvekili Çağlar Demirel’in, İstanbul Milletvekili Markar
Eseyan’ın CHP grup önerisi üzerinde yaptığı konuşması sırasında Halkların
Demokratik Partisine sataşması nedeniyle konuşması
ÇAĞLAR
DEMİREL (Diyarbakır) – Sayın
Başkan, değerli milletvekilleri; peki, soruyoruz buradan: Az önce bir talebimiz
vardı, “Araştıralım, birlikte araştıralım.” dedik, neden reddettiniz? İlk başta
bunu soralım, hepiniz kendinize sorun. Madem gerçekler yüzüstüne çıksın
diyorsak neden reddettiniz? Bu kadar Hrant Dink’in anısına saygınız varsa neden
reddettiniz?
YUSUF
BEYAZIT (Tokat) – Araştırıyoruz zaten. 
ÇAĞLAR DEMİREL (Devamla) – Bu araştırma komisyonunun
oluşturulmasını neden istemediniz? Çünkü, 2007’de kim iktidardı, kimler yaptı,
bunları neden açığa çıkarmadı, bir kez daha ifade edin. 
Evet, bu ülkede 1990’lı yıllarda başlayan faili meçhul
cinayetlerde, 2002 yılında, şu anki Cumhurbaşkanı, o zaman, daha iktidara
gelmeden şunu ifade etti: “Bu ülkede faili meçhuller vardır. Biz iktidar
olursak hiçbir şekilde faili meçhul cinayetler olmayacaktır.” 2007 ve 2009
itibarıyla faili meçhul cinayetler başladı. 2009’da şunu dedi KCK operasyonları
yapılırken: “Bu ülkede, katledelim mi? Biz tutuklayacağız.” Ama 2015, 2016
yılında hem katlediyor faili meçhul olarak, ama failinin kim olduğunu
bildiğimiz katliam ve infazlar gerçekleştiriliyor Tahir Elçiler gibi, Seve
Demirler gibi. Biz bunların hepsini çok iyi biliyoruz. Bir yandan katlediyor,
bir yandan gazeteciler, siyasetçiler ve belediye başkanları gibi, tutukluyor.
Yani, ülke öyle bir karanlığa sürükleniyor ki… 2015 ve 2016 yıllarında daha
fazla karanlığa sürüklenerek bir yandan insanlar katlediliyor bu ülkede, bir
yandan insanlar faili meçhul… Ama bizce faili meçhul değil çünkü katledenler, o
dönemin iktidarları bundan sorumludur, açığa çıkarmakta da sorumludur diyorum. 
Teşekkür ediyorum. (HDP sıralarından alkışlar)
BAŞKAN – Teşekkürler Sayın Demirel. 
IX.-
ÖNERİLER (Devam)
A)
Siyasi Parti Grubu Önerileri (Devam)
3.- CHP
Grubunun, 12/1/2016 tarihinde Grup Başkan Vekilleri Ankara Milletvekili Levent
Gök, İstanbul Milletvekili Engin Altay ve Manisa Milletvekili Özgür Özel
tarafından, basın-yayın mensupları ve kuruluşlarına yapılan saldırıların tüm
yönleriyle araştırılması ile basın özgürlüğü ve halkın haber alma hürriyetini
sağlamaya yönelik olarak alınacak önlemlerin belirlenmesi amacıyla verilmiş
olan Meclis araştırması önergesinin Genel Kurulun bilgisine sunulmak üzere
bekleyen diğer önergelerin önüne alınarak, Genel Kurulun 19 Ocak 2016 Salı
günkü birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi (Devam)
BAŞKAN – Cumhuriyet Halk Partisi Grubu önerisini
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Adalet ve Kalkınma Partisi
Grubunun İç Tüzük’ün 19’uncu maddesine göre verilmiş bir önerisi vardır. Okutup
işleme alacağım ve oylarınıza sunacağım.
4.- AK PARTİ
Grubunun, Genel Kurulun çalışma gün ve saatlerinin yeniden düzenlenmesine;
Gündemdeki “Kanun Tasarı ve Teklifleri ile Komisyonlardan Gelen Diğer İşler”
kısmının sıralamasının belirlenmesine ve 68 sıra sayılı Kanun Tasarısı’nın 48
saat geçmeden gündeme alınması ile İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi
19/1/2016
Türkiye Büyük Millet Meclisi
Başkanlığına
Danışma Kurulunun 19/1/2016 Salı günü (Bugün) yaptığı
toplantıda siyasi parti grupları arasında oy birliği sağlanamadığından İç
Tüzük’ün 19’uncu maddesi gereğince grubumuzun aşağıdaki önerisinin Genel
Kurulun onayına sunulmasını arz ederim. 
 Bülent
Turan
 Çanakkale
 AK
PARTİ Grup Başkan Vekili
Öneri:
Bastırılarak
dağıtılan 68 sıra sayılı Kanun Tasarısı’nın kırk sekiz saat geçmeden gündemin
“Kanun Tasarı ve Teklifleri ile Komisyonlardan Gelen Diğer İşler” kısmının
1’inci sırasına alınması ve diğer işlerin sırasının buna göre teselsül
ettirilmesi;
Genel
Kurulun,
19
Ocak 2016 Salı günkü (bugün) birleşiminde 68 sıra sayılı Kanun Tasarısı’nın
görüşmelerinin tamamlanmasına kadar;
8
sıra sayılı Kanun Tasarısı’na kadar olan işlerin görüşmelerinin 21 Ocak 2016
Perşembe günkü birleşiminde tamamlanamaması hâlinde, Genel Kurulun haftalık
çalışma günlerinin dışında 22 Ocak 2016 Cuma günü saat 14.00’te toplanarak bu
günkü birleşiminde gündemin “Kanun Tasarı ve Teklifleri ile Komisyonlardan
Gelen Diğer İşler” kısmında yer alan işlerin görüşülmesi ve 8 sıra sayılı Kanun
Tasarısı’na kadar olan işlerin görüşmelerinin tamamlanmasına kadar;
26
Ocak 2016 ile 2, 9, 16 ve 23 Şubat 2016 Salı günkü birleşimlerinde sözlü
sorular ve diğer denetim konularının görüşülmeyerek gündemin “Kanun Tasarı ve
Teklifleri ile Komisyonlardan Gelen Diğer İşler” kısmında yer alan işlerin
görüşülmesi, 
3,
4, 10, 11, 17, 18, 24 ve 25 Şubat 2016 Çarşamba günkü birleşimlerinde sözlü
soruların görüşülmemesi,
26
Ocak 2016 Salı günkü birleşiminde 13 sıra sayılı Kanun Tasarısı’na kadar olan
işlerin görüşmelerinin tamamlanmasına kadar;
2,
9, 16 ve 23 Şubat 2016 Salı günkü birleşimlerinde 15.00-24.00 saatleri
arasında; 3, 4, 10, 11, 17, 18, 24 ve 25 Şubat 2016 Çarşamba ve Perşembe günkü
birleşimlerinde 14.00-24.00 saatleri arasında çalışmalarını sürdürmesi,
68 sıra sayılı Kanun Tasarısı’nın İç Tüzük’ün 91’inci
maddesine göre temel kanun olarak görüşülmesi ve bölümlerinin ekteki cetveldeki
şekliyle olması önerilmiştir.



68 Sıra Sayılı
Gelir Vergisi Kanunu ile Bazı
  Kanunlarda Değişiklik
  Yapılmasına Dair Kanun Tasarısı
(1/517, 2/434)




Bölümler


Bölüm Maddeleri


Bölümdeki
Madde Sayısı




1.Bölüm


1 ila 18 inci maddeler arası


18




2.Bölüm


19 ila 36 ncı maddeler arası


18




Toplam Madde Sayısı


36




BAŞKAN
– Grup önerisi lehinde ilk konuşmacı, Çanakkale Milletvekili Sayın Bülent
Turan.
Buyurunuz
Sayın Turan. (AK PARTİ sıralarından alkışlar) 
BÜLENT
TURAN (Çanakkale) – Sayın Başkan, değerli milletvekilleri; AK PARTİ grup
önerisi lehinde söz aldım, hepinizi saygıyla selamlıyorum.
Saatin
geç olduğunu biliyorum, kanuna geçme talebinizi de biliyorum. Bildiğiniz gibi,
bugün sıra sayısı 68 olan Kanun Tasarısı’nı görüşeceğiz. Bizim önerdiğimiz
kanun tasarısını kabulünüzden sonra görüşmeye başlarsak, 36 madde olan bu kanun
tasarısını 2 bölüm hâlinde görüşmek istiyoruz. 
Toplumumuzun
her kesiminin sorunlarını masaya yatırdık, bununla ilgili vaatlerimizi ortaya
koyduk. Bu vaatlerimizin de bir takvim doğrultusunda bir an önce hayata geçmesi
için çok azami gayretimiz var. Israrla hep “Onlar konuşur, AK PARTİ yapar.”
söylemimizi hatırlamak istiyorum. Sabahtan beri değişik konular için polemikler
yapıldı, değişik konular gündeme geldi. En sert ifadelerle cevap verebiliriz
ancak toplum konuşanlara değil, iş yapanlara destek oluyor; polemik yapanlara
değil, hizmet edenlere destek oluyor. (AK PARTİ sıralarından alkışlar) Bunun
bilincinde olduğumuzdan dolayı, sabahtan beri tartışılan malum konulara hiç
girmeyeceğim, o üsluba, o tarza hiç değinmeyeceğim ancak toplumumuzun umutla
beklediği bu kanunda neler var diye, birkaç ana başlığı paylaşacağım ve bir an
önce kanuna geçmek için de süremi tamamlayacağım.
Bakınız,
68 sıra sayılı Kanun Tasarısı’nı kabulünüzden sonra gündeme alırsak az sonra:
Yeni
iş kuran gençlerimizin üç yıl boyunca gelir vergisini kaldırıyoruz. 
Basit
usulde vergilendirilen esnafın 8 bin liraya kadar olan kazancından vergi
almıyoruz. 
Öğrenim
gören gençlerimizden pasaport harcı almayacağız. 
Kadın memurlarımıza doğuma bağlı olarak ilk çocukta iki
ay, ikincisinde dört ay, üç ve üzerinde altı ay yarı zamanlı ve tam ücretli
çalışma hakkı vereceğiz.
Polislerimizin
emniyet hizmeti tazminatı yüzde 25 artırılacak, polislerimizin, uzman
çavuşlarımızın, jandarmalarımızın, erbaşlarımızın 2200 olan ek göstergeleri
3000’e çıkarılacak.
Muhtarlarımızın
maaşlarına beklediği zam yine bu paketimizde olacak.
Yemde
ve gübrede KDV full olarak kaldırılacak.
Özel
sektörde çalışmakta olanların doğum sonrası ve evlat edinme sonrası izinleri
artırılacak.
Yaşlılık
aylığı alıp sigorta primi ödeyenlerin bu ödemesine son verilecek.
Sosyal
güvenlik destek primi kaldırılacak.
Gençlere
ücretsiz sağlık hizmeti imkânı sağlanacak.
Otoyollardan
-ki son zamanlarda epey şikâyet konusu olmuştu- ücretsiz geçenlerin idari para
cezalarında indirim olacak.
Çalışan
kadınlarımızla ilgili çok farklı başlıklarda düzenlemeler var, ayrıntıya az
sonra arkadaşlarımız girecekler, o yüzden ana başlık söylemiş olacağım.
Bir
de Çanakkale Vekilimiz Ayhan Gider’le beraber verdiğimiz, Alan Başkanlığında
alan kılavuzu olmasına rağmen hukuki statüsü olmayan arkadaşlarımızın hukuki
statülerinin verilmesi için bir teklifimiz oldu. Alan Başkanlığımızda Çanakkale
insanının da rehberlik yapabilmesine imkân sağlayacak olan o kanun teklifi de
bunun içerisinde olacak.
Ben,
AK PARTİ Grubunun önermiş olduğu bu çalışma takvimini kabullerinize sunuyor,
hepinize saygılar sunuyorum. (AK PARTİ sıralarından alkışlar)
BAŞKAN
– Teşekkür ederiz Sayın Turan.
Grup
önerisinin aleyhinde ilk konuşmacı, Gaziantep Milletvekili Sayın Mahmut Toğrul.
(HDP sıralarından alkışlar) 
Buyurunuz
Sayın Toğrul.
MAHMUT
TOĞRUL (Gaziantep) – Sayın Başkan, sizleri ve Genel Kurulu saygıyla selamlıyorum.
Sayın
Başkan, bugün kürdistanda kan gövdeyi götürürken, oluk oluk kan akarken bu
gündemin değiştirilerek bu şekilde heba edilmesini ve asıl sorunlarımızın
gözden kaçırılmasını anlamak mümkün değil. Ben, sözlerime başlamadan önce,
burada daha önce ifade ettiğimiz üzere, Hrant Dink’i ve yakın tarihte
kaybettiğimiz Tahir Elçi’yi anarak, önünde saygıyla eğildiğimi, özlemle
andığımızı ifade ederek başlamak istiyorum.
Sayın
milletvekilleri, Fransa Cezayir’de katliamlar gerçekleştirirken Jean-Paul
Sartre bu katliamları kabul etmedi ve katliamlara sessiz kalmanın bu
katliamlara ortak olunması anlamına gelen cümleler sarf ettiği için zamanın
muktedirleri tarafından Fransa’da yargılanmak istendi. O zamanın muktedirleri…
Bu yargılama karşısında De Gaulle şunu söyledi: “Jean-Paul Sartre Fransa’dır.”
Bugün, Türkiye’nin aydınları güneydoğuda, kürdistanda yaşanan katliamlara “Bu
Suça Ortak Olmayacağız” adında bir bildirgeye imza koydukları gerekçesiyle
Cumhurbaşkanı tarafından hedefe konuldu. Aydınlar her zaman için muktedirler
için birer hedefti, her zaman için aydınlar muktedirlerin hedefinde oldular.
1980 faşist darbesinin lideri Kenan Evren iktidara gelir gelmez önce 1402
sayılı Yasa’yla aydınları yani Türkiye’deki o faşist darbeye katılmayanları,
ona ses çıkaranları üniversiteden kovmakla işe başladı ve o dönem, yaklaşık 5
bin kamu görevlisini işlerinden etti. 15 Mayıs 1984’te aydınlar bir bildirge
imzaladığında ve katliamlara, işkencelere sessiz kalmayacaklarını ifade
ettiklerinde, Kenan Evren doğrudan Nazım Hikmet’i de hedef alarak Nazım Hikmet
üzerinden şunu söylemişti: “Ne yapayım öyle aydınları? Şairler vardı, onlar
yurt dışına kaçtı! Böyle aydınları ne yapayım?” Şimdi, tam da böylesi bir
dönemde güneydoğuda, kürdistanda yaşanan katliamlara ortak olmayan, ortak olmak
istemeyen aydınlar, bu ülkenin vicdanı aydınlar, bir bildirge imzaladılar ve bu
suça ortak olmayacaklarını ifade ettiler. Bu suç, biliyorsunuz. 
16
Ağustostan bu yana, hiçbir hukuka, hiçbir iç ve dış hukuka dayanmayan sokağa
çıkma yasakları altında bir katliamlar zinciri işlenmekte; ölen kadınlar,
çocuklar, cenazeler günlerce sokakta kalmakta, Taybet İnan’ın cenazesini yedi
gün sonra almaya giden kayını Yusuf İnan katledilmekte; yine Sur içinde
ölenlerin cenazeleri yirmi sekiz gün sonra, bugün alınabilmekte. İşte, bu
suçlar işlenirken Türkiye’nin vicdanı olan aydınlar, bu suça ortak olmak
istemediklerini ifade ettiler. Ayşe öğretmen gibi “Çocuklar ölmesin.”
demesinler mi, ne yapsınlar? Yani, Bu ülkede kan gövdeyi götürsün, bu zulümler
devam mı etsin desinler? Şimdi, durum bu iken Sayın Cumhurbaşkanı hemen, bu
aydınlara yönelik bir linç kampanyası yürüttü. Bu linç kampanyasında Sayın
Cumhurbaşkanı aydınlara yönelik şunu söylüyordu: “Aydın müsveddeleri, siz aydın
değilsiniz, siz karanlıksınız.” diyordu. (AK PARTİ sıralarından “Aynen öyle.”
sesleri) Evet, karanlık olanın kim olduğu belli. Bu ülkede kana ortak olanlar,
bu ülkede çocukların ölümüne ortak olanlar karanlıktır, doğru söylüyorlar. 
MEHMET AKİF YILMAZ (Kocaeli) – PKK mı? 
MAHMUT TOĞRUL (Devamla) – Bu ülkenin aydınları… Nasıl
ki De Gaulle Sartre için “Sartre Fransa’dır.” diyorsa bu ülkenin aydınları
Türkiye’dir, bu ülkenin aydınları vicdandır. Cumhurbaşkanının bu açıklamasından
hemen sonra, rektörler ve YÖK Başkanlığı devreye girmiş ve öğretim üyeleri
üzerinden bir linç kampanyasına girişilmiştir.
Değerli
arkadaşlar, öğretim üyesi, aydın demek -söylediklerinin illaki doğru olup
olmadığı önemli değil- kendi doğru bildiklerini hesapsız ve sadece
vicdanlarının sesini dinleyerek ifade eden insanlar demektir. İşte, o insanlar
sadece ve sadece vicdanlarının sesini dinlediler. Hemen arkasından rektörler,
hemen arkasından YÖK bir linç kampanyası başlattı. Akademisyenlerin bir konuda
siyasi fikir beyan etmelerine YÖK nasıl karışabilmektedir? YÖK bir fikir suçları
mahkemesi midir? Rektörler hemen öğretim üyeleri hakkında soruşturmalar
açmakta, sabahın köründe savcılar, polisler öğretim üyelerinin, aydınların
kapısına dayanmaktadır. 
Biz
bir kez daha şunu söylemek istiyoruz: Bu aydınlar Türkiye’nin aydınlık yüzüdür,
Türkiye’nin vicdanıdır. Biz onların yanında olacağız.
MEHMET
AKİF YILMAZ (Kocaeli) – Karanlık yüzü!
MAHMUT
TOĞRUL (Devamla) – Onlara “karanlık” diyenler, nasıl ki Kenan Evren aydınlar
için “Ne yapayım öyle aydını?” diyorsa, evet, Tayyip Erdoğan Kenan Evren’dir,
Tayyip Erdoğan Sedat Peker’dir ama o aydınlar Türkiye’nin vicdanıdırlar, o
aydınlar Türkiye’dirler.
Hepinizi
saygıyla selamlıyorum. (HDP sıralarından alkışlar) 
AHMET
HAMDİ ÇAMLI (İstanbul) – Kandi’lin onlar, Kandil’in!
BAŞKAN
– Teşekkürler Sayın Toğrul.
Grup
önerisinin lehinde ikinci konuşmacı, Balıkesir Milletvekili Sayın Sema Kırcı.
(AK PARTİ sıralarından alkışlar) 
SEMA
KIRCI (Balıkesir) – Sayın Başkan, değerli milletvekilleri; ben de Genel
Kurulumuzu saygıyla selamlıyorum.
Bugün
görüşeceğimiz kanun tasarısı aslında Hükûmetimizin, AK PARTİ’nin seçimler
sırasında vermiş olduğu vaatlerin hayata geçirileceğinin işareti. Emeklilerden
gençlere, kadınlarımıza değin çok geniş bir yelpazede, söz verdiğimiz pek çok
şeyi gerçekleştiriyoruz.
Sayın grup başkan vekilimizin dediği gibi, aslında
görüşeceğimiz kanun maddelerine bir an önce geçebilmek için, ben bu önemli
günde bana tanınmış olan süreyi tamamıyla kullanmıyorum. Biraz sonra
başlayacağımız kanun tasarımızın memleketimize ve özellikle kadınlarımıza
hayırlı olmasını diliyorum. 
Sayın
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Kırcı. 
Grup
önerisi aleyhinde son konuşmacı, İstanbul Milletvekili Sayın Engin Altay. 
Buyurunuz
Sayın Altay. (CHP sıralarından alkışlar) 
ENGİN
ALTAY (İstanbul) – Teşekkür ederim. 
Sayın
Başkan, sayın milletvekilleri; Genel Kurulu saygıyla selamlıyorum. 
Sayın
Bülent Turan biraz önce kanunun kerametlerini anlattı; doğrudur, olumlu şeyler
var, bizim de parti olarak “Bu kanun kötüdür.” dediğimiz yok. Biz de bu kanuna
çekincelerimizi, yetersizlikleri, eksikleri, kuşkularımızı belirtmek suretiyle
genel olarak olumlu oy vereceğiz. Ama, sizin bu Parlamentoda kanun yapma
tekniğinize hakikaten hayranım yani bu kadar olur! Böyle, birkaç olumlu konuyu
birkaç aykırı işle aynı çuvala nasıl koyuyorsunuz ve bunları aynı çuvalda nasıl
barındırıyorsunuz. Çok garip bir durum, çok doğru bir durum da değil. Ama, daha
garip olan durum şudur: Türkiye Büyük Millet Meclisinin önümüzdeki hemen hemen
bir buçuk aylık çalışmasını planlıyor bu öneri ve çoğunluk partisisiniz buna da
saygım var yani elbette, çoğunluk partisinin Parlamento gündemine hâkim
olmasından doğal bir şey olmaz, hele Ramazan Can buradayken! Ama, el insaf! Bir
parça da üzerine yemin ettiğimiz Anayasa’ya, Türkiye Büyük Millet Meclisi
İçtüzüğü’ne riayet etmek lazım. Parlamentonun sadece çoğunluk partisinin kanun
üreten bir fabrikası, çoğunluk partisinin arzusuna göre, siyasi perspektifine
göre kanun üreten bir fabrikası olmadığını… Parlamentonun önemli bir kısmının
da muhalefet partilerinin denetim hakkı olduğunu da yok saymamanız lazım. Bir
buçuk ay boyunca… Diyor ki bu Bülent Turan imzalı grup önerisi: “Muhalefet bir
buçuk ay boyunca denetim yapmayacak.” Esasen -yani utanmazsanız- dört yıl
boyunca denetim hakkımızı… 
BÜLENT
TURAN (Çanakkale) – Sataşmayın da yemeğe gideceğiz Sayın Başkan!
ENGİN
ALTAY (Devamla) - …toptan elimizden alın, olsun bitsin. Bence şu grup
önerisini, 2009 Haziranına kadar, eğer erken seçim yapmayacaksanız… 
ŞİRİN
ÜNAL (İstanbul) – 2019. 
ENGİN
ALTAY (Devamla) – …düzenleyin de bitirelim bu işi, bitirelim. Bak, bu daha
mantıklı. Böylece kırk dakika da AKP grup önerisi üzerinde Meclisi işgal
etmeyelim. 
Sayın
milletvekilleri, 68 sıra sayılı Kanun Tasarısı üzerinde arkadaşlarımız biraz
önce söylediğim gibi düşüncelerimizi anlatacak. Olumlu ama son derece eksik,
belki iyi düşünülmüş ama Türkiye gerçekleriyle hiç bağdaşmayan maddeler de
burada var. Zamanı geldikçe Plan ve Bütçe Komisyonu üyelerimiz ve
milletvekillerimiz bunlara değinecek. Siz de oturduğunuz yerden “Pes ya, bu
kadar da olmaz! Bu kadar da beceriksiz, pratiği olmayan kanunu nasıl yazmış
bizim arkadaşlar?” deyip gene de “evet” diyeceksiniz. Maalesef, durum bu,
benden söylemesi. (CHP sıralarından alkışlar) Ama bu Parlamento tutanakları
tarihe, torunlarınızın torunlarına, onların da torunlarına kalacak ve
diyecekler ki: “Ulan, büyük büyük büyük dedemiz de vakti zamanında nasıl işler
yapmış, pes!” 
Genel
Kurulu saygıyla selamlıyorum. (CHP sıralarından alkışlar) 
BAŞKAN
– Teşekkür ederiz Sayın Altay. 
Adalet
ve Kalkınma Partisi Grubu önerisini oylarınıza sunuyorum: Kabul edenler… Kabul
etmeyenler… Öneri kabul edilmiştir. 
Birleşime
bir saat ara veriyorum. 
Kapanma Saati: 19.49 
DÖRDÜNCÜ OTURUM
Açılma Saati: 20.51
BAŞKAN: Başkan Vekili Pervin BULDAN
KÂTİP ÜYELER:
Mücahit DURMUŞOĞLU (Osmaniye), Emre KÖPRÜLÜ (Tekirdağ)
------0-----
BAŞKAN – Sayın milletvekilleri, Türkiye Büyük Millet Meclisinin 29’uncu
Birleşiminin Dördüncü Oturumunu açıyorum. 
Alınan karar gereğince sözlü soru önergeleri ile diğer denetim
konularını görüşmüyor ve gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sıraya alınan Gelir Vergisi Kanunu ile
Bazı Kanunlarda Değişiklik Yapılmasına Dair Kanun Tasarısı ve Adalet ve
Kalkınma Partisi Grup Başkanvekili Çanakkale Milletvekili Bülent Turan ve
Çanakkale Milletvekili Ayhan Gider, Kırıkkale Milletvekili Ramazan Can ile 23
Milletvekilinin; Bazı Kanunlarda Değişiklik Yapılmasına Dair Kanun Teklifi ile
Plan ve Bütçe Komisyonu Raporu’nun görüşmelerine başlayacağız.
X.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı
ve Teklifleri
1.-
Gelir Vergisi Kanunu ile Bazı Kanunlarda Değişiklik Yapılmasına Dair Kanun
Tasarısı ve Adalet ve Kalkınma Partisi Grup Başkanvekili Çanakkale Milletvekili
Bülent Turan ve Çanakkale Milletvekili Ayhan Gider, Kırıkkale Milletvekili
Ramazan Can ile 23 Milletvekilinin; Bazı Kanunlarda Değişiklik Yapılmasına Dair
Kanun Teklifi ile Plan ve Bütçe Komisyonu Raporu (1/517, 2/434) (S. Sayısı: 68)
(x)
BAŞKAN
– Komisyon? Burada.
Hükûmet?
Burada.
Komisyon
Raporu 68 sıra sayısıyla bastırılıp dağıtılmıştır.
Sayın
milletvekilleri, alınan karar gereğince, bu tasarı İç Tüzük’ün 91’inci maddesi
kapsamında temel kanun olarak görüşülecektir. Bu nedenle, tasarı, tümü
üzerindeki görüşmeler tamamlanıp maddelerine geçilmesi kabul edildikten sonra,
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Şimdi
tasarının tümü üzerinde, Milliyetçi Hareket Partisi Grubu adına Antalya
Milletvekili Sayın Mehmet Günal konuşacaktır. 
Buyurunuz
Sayın Günal. (MHP sıralarından alkışlar)
Süreniz
yirmi dakikadır. 
MHP
GRUBU ADINA MEHMET GÜNAL (Antalya) – Teşekkür ederim Sayın Başkan. 
Değerli
milletvekilleri, maalesef, dördüncü torbayla birlikteyiz. Sayın Bakan kendisi
de yukarıda bir kısmına katılmıştı, gayet iyi hatırlayacaktır söylediklerimizi
ama bizim “Söylemekle dilimizde tüy bitti.” diye Anadolu’da bir tabir var,
vallahi, siz getirmekten usanmadınız. 
BÜLENT
TURAN (Çanakkale) – Çalışıyoruz Başkanım. 
MEHMET
GÜNAL (Devamla) – Bakma Sayın Turan, senin de teklifin var içinde onun için;
hatta ve hatta çok bölgesel, yöresel, çok az bir kesime taahhütte bulunduğun
için bizatihi isminin, imzanın olduğu bir kanun teklifi de var. 
BÜLENT
TURAN (Çanakkale) – Haklı bir teklif ama. Destek olun, beraber yapalım. 
MEHMET
GÜNAL (Devamla) – Şimdi onlar değil. Söyleyeceklerimi eğer dinlerseniz,
söylediğimin içerikle ilgili olmadığını… Gerçi içerikle ilgili olan kısmında da
eleştirilerimiz var ama o ayrı bir konu. 
Şimdi
benim haklı tekliflere itirazım yok da gerçekten hem Bakanlar Kurulunun hem
Adalet ve Kalkınma Partisi Grubunun nasıl çalıştığına aklım ermiyor. Sayın
Turan oradan söylüyor, Sayın Bakan da burada, Sayın Bakanın birisi daha geldi;
şimdi hepsine soruyorum: Bu kanun tasarıları Bakanlar Kurulunda görüşülüyor mu,
görüşülmüyor mu sayın bakanlar? 
OKTAY
VURAL (İzmir) – Daha önemli işleri var onların.
MEHMET
GÜNAL (Devamla) – Yani Bakanlar Kurulunda görüşüyor musunuz, görüşmüyor
musunuz? Yoksa bunlar elden doldurulup… 
Ki
teklifin ekindekiler, zaten, sittin senedir aynı fotokopiler çekilip altına
konuluyor, biz görüyoruz. Daha önce burada imza rezaletlerini de hep birlikte
yaşadık, önceki dönemlerde. Maalesef böyle sıkıntılarımız var.
Şimdi
diyecekler ki: “Olur mu öyle şey kardeşim? Biz hepsini imzalarken bakıyoruz,
tartışıyoruz.”
Şimdi,
değerli arkadaşlar, burada külliyet hâlinde ikiye ayrılmış vaziyette önergeler
-arkadaşlar ayırt ediyorlar komisyonda- var. Şunlar reddedilen önergelerimiz,
malum, muhalefet partilerinin vermiş olduğu önergeler -yani şöyle gösteriyorum,
Sayın Turan’a da, Sayın Bakana da, orada- bunlar da kabul edilen önergeler. 
BÜLENT
TURAN (Çanakkale) – Çok sataştın Sayın Başkan.
MEHMET
GÜNAL (Devamla) – Bunların içerisinde 1-2 tane -hani, utangaçlıktan dolayı-
bizim söylediğimiz, hakikaten de görüntüde yanlış olan, yanlış sonuca yol
açacak olanlar var. Şöyle yapayım: Tekrar arkadaşlar da, siz de görün kaç tane
olduğunu yani. 
Yahu,
şimdi, bu kanunun gelişine bakıyoruz… Sayın bakanlar ben öyle söyleyince
bakıyorlar hiçbir şey görmemiş gibi, defalarca bunları tartıştık. 
Değerli arkadaşlar, kanun teklifi bize geldi 11 diye
13’ünde gündem yaptık. Hemen gelen şeye bakıyorum: Sayın Davutoğlu Başbakan,
6’ya 1; bize gelişi 7’ye 1. Aradan bir hafta geçmeden nasıl oluyor da bu
yaptığınız yanlışları bir haftada hemen görüyorsunuz, böyle nereden geliyor;
ben anlamıyorum yani bir hafta önce Bakanlar Kurulunda görüşülmüşse bu
önergeleri kim hazırlıyor? Yani bürokrasi getirip sokuşturuyor, siz de getirip
imzalıyor musunuz? Yani ironik bir durum var gerçekten. Hem diyorsunuz ki:
“Efendim acil, lazım.” 1, 2, 3, 4 acil yani 4 tane ayrı ayrı kanun teklifi,
tasarısı. Tam tersine, 4 diyoruz biz ama her tasarının sonuna yetiştirilemediği
için eklenen bir de uydurmadan “Hükûmet teklifi” -tırnak içinde- artık
literatüre geçirdik yani torbadaki kanunu, torbadaki hukuku yazdık ama bir de
“Hükûmet teklifi” artık literatüre geçti. “2 tane unuttuğumuz madde var.”
diyorlar; Hükûmet tasarısını aynen kopyalıyorlar, yanına 2 tane madde
ekliyorlar o da oluyor teklif yani Hükûmet teklifi. Ee, şimdi arkadaşlar, bu
şekliyle bu kanunları çıkarırsak bunların tamamı eksik oluyor, yeniden yeniden
bir daha getiriyoruz. Bakın “Acil.” dediniz tamam dedik; bir daha “Acil.”
dediniz, bir daha tamam dedik. Ya, bunları birbirine dercedemiyor musunuz yani
Bakanlar Kurulunda madem görüşülüyorsa? 
Ha, tabii ki şimdi siz ne kadar onu söylerseniz
söyleyin Bakanlar Kurulunda görüşülmediği gibi bu kurumlardan, ilgili
kurumlardan maalesef görüş alınmıyor; bu ortaya çıkıyor. Biz orada
hatırlatıyoruz, o kurumlar görüyorlar; o yanlışları düzeltmek için bürokratlar
apar topar getiriyor “Efendim, orası yanlış oldu, düzeltelim.” İşte, bu kabul
ettiğiniz maddeler hazırlarken tamamen alelacele hazırladığınız için eksik
olan… Ki içeriğine yine itiraz ediyoruz onlar ayrı, muhalefet şerhimiz de var,
burada arkadaşlarımız konuşacak, maddelerle ilgili önergelerimiz var ama böyle
ciddiyetsiz bir kanun yapma süreci maalesef olamaz. Yani bir ayda 4 torba kanun
olur mu arkadaşlar? Yani bir ayda 4 torba kanun görüşüyoruz. Yani diyoruz ki:
Peki, bunu böyle getirdiniz, güzel; ilgili tali komisyonlar var bunlardan niye
görüş almıyorsunuz? “Efendim, görüşemeyeceklerine dair sabahleyin saatin
köründe bize yazı gönderdiler.” Sayın Atıcı yukarıda söylüyordu, Plan ve Bütçe
Komisyonu üyeleri olarak annelikle ilgili, çocuğun süt izniyle ilgili, sağlık
durumuyla ilgili bizim nereden bilgimiz olsun? Ee, diyoruz ki: Gelin bunların
hepsini toparlayalım, bir alt komisyon kuralım, arkadaşlar gelsin teknik bilgi
versinler. O da yok. Peki, bu nasıl bir kanun yapma süreci daha çıkarmadan bu
kadarını değiştiriyoruz? Acaba ne olacak derken şimdi arkadaşlarla yukarıda
tartışırken baktık yine 5’inci maddenin içinde de kapsam farklılığı olmuş,
önergeyle düzelteceğiz; siz de gördüğünüz zaman hak vereceksiniz, aceleyle
çıkan şeyde fıkranın biri unutulmuş. Yani aşağıda koyduk, o da bizim
uyarılarımızla “evlat edinenler”i de birine koyduk, orada koyduk ama o önceden
geçtiği için 5’inci maddedeki kalmış. Neden? İlgili kurumlardan görüş
alınmadığından kaynaklı. 
Ee,
peki ne diyor Mevzuat Hazırlama Yönetmeliği? Yani o zamanki hâliyle Devlet
Planlama Teşkilatı Müsteşarlığı ve Hazineden yani Kalkınma Bakanlığı ve Hazine Müsteşarlığından
bunlarla ilgili görüş alınırdı, bununla ilgili bir kanun varsa. Eğer Aile ve
Sosyal Politikalar Bakanlığını ilgilendiren bir şey varsa bunlardan da görüş
alın ki çok farklı kanunlarla ilgili düzenlemeler var.
Değerli
arkadaşlar, şimdi, hakikaten, bu şekliyle baktığımız zaman bu kanunda aceleye
gelmiş birçok husus var. Evet, içerik olarak verilen taahhütler var, bizim de
verdiklerimiz var, hepsi tutuyor, tutmuyor; 1’inci maddeden itibaren farklı
düşündüklerimiz var. Hükûmet kendi bütçe imkânları nispetinde “Biz bunu
yaptık.” diyor. Daha önce asgari ücrette olduğu gibi yine burada bazı
indirimler, muafiyetler, istisnalar var. Evet, biz genç girişimcilerimizi
teşvik edelim, esnafın yeni iş yeri açanlarından beş sene vergi almayalım
dedik. Daha fazlasını da istiyoruz ama bu şekliyle arka arkaya geliyor, yine
eksik geliyor. Bakın, bunu böyle yapmayalım. Burada bazı kısımlarla ilgili,
izinlerle ilgili, aylıksız izinlerle ilgili düzenlemeler var ama geri
kalanlardaki haksızlıklar kalıyor. “Efendim, uzman erbaşlarla ilgili yapıyoruz,
jandarmalarla ilgili…” Yapalım. “Emniyet hizmetleri sınıfı var.” Yapalım.
“Eğitim hizmetleri sınıfı var.” Peki, ne olacak? Yani bunların… “Eşit işe eşit
ücret” diye bir garabet çıkardık, ondan sonra da kalktınız, onu 666 sayılı
Kanun Hükmünde Kararname’yle daha da içinden çıkılmaz hâle getirdiniz. Şimdi
bunları düzelteceğiz diye birer birer uğraşıyoruz. Bunu defalarca burada
sizlerle tartıştık. 
Değerli
arkadaşlar, bakın, buradaki konuşmalarımızda da, daha önce de sizlerle bu
hususları tartıştığımızda öneri getirdik, dedik ki gelin, bunlarla ilgili bir
komisyon kurun, çıkması gereken kanunlar neyse, düzenlemeler neyse biz de
yapıcı, yol gösterici, uzlaşmacı muhalefet anlayışı içerisinde memleketin
meselesini çözelim, bunları da çözelim. Hani nasıl? Koalisyon görüşmeleri
sırasında çıkardınız, ortak beyannamelerde neler var, sonra yine kayboldu.
Peki, gelin o zaman, sizin söylediğiniz ile bizim söylediğimizde ortak yol
neyse, bunların içerisinde bütçe imkânları neyse bunları hep birlikte çıkaralım
dedik. Maalesef hâlâ bu şeyle ilgili bir sonuç yok. 
Bir
de en büyük sıkıntılarımızdan birisi… Sayın Başkan “Alt komisyon kurmayalım.”
dedi. Alt komisyon gibi komisyonu çalıştıralım ama bakıyoruz, Aile ve Sosyal
Politikalar Bakanlığıyla ilgili bir sürü madde var -Ne yapalım?- Sayın Fikri
Işık geliyor. Yani o da bizim gibi, bürokratlar ne diyorsa ancak onu biliyor.
Yani öbür taraftan bakıyoruz, tamam, Çalışma Bakanlığıyla ilgili kısımlar var,
güzel, Maliye Bakanlığıyla ilgili kısım var, Maliye bürokratlarına soruyoruz.
Şimdi, acil bir şey de yapılsa en azından, torba kanunun, bunların bir
gruplandırılması yapılıp ayrı ayrı şekilde görüşülebilmesi bu konuların, kanun
yapma sürecinin sağlıklı olması açısından önemli bir husustur. Maalesef bunlara
da dikkat edilmiyor.
Bu
ihtisas komisyonlarının çalıştırılması lazım değerli arkadaşlar, Anayasa bunu
emrediyor, İç Tüzük bunu emrediyor. Artık öyle bir noktaya geldik ki bakınız,
bir taraftan geçici bütçeyi tartışmıştık, şimdi, yarın genel bütçeyle ilgili,
2016 bütçesini tartışacağız. Biz bir taraftan oraya koşturuyoruz. Sayın Başkan
“Mehmet Günal nerede?” diye arıyor. Mehmet Günal önergelerle uğraşıyor.
Muhalefet şerhini bugün verecektik, arkadaşlarımız bugüne sıkıştıralım demiş,
dün gece havaalanında muhalefet şerhi yetiştireceğiz diye uğraştık. Şimdi,
böyle bir kanun yapma süreci olur mu? Yani, ya diğer ihtisas komisyonlarını
kapatacağız, sadece Plan ve Bütçe çalışacak, bunun sayısını da artıracağız,
başka türlü olmaz veya zaten bizim dediğimizi dinlemiyorsanız da Plan ve Bütçe
Komisyonu sadece iktidardan oluşur deyin bari. Anayasa zaten yüzde 60’ını size
vermiş yani. “İktidar kimse 25 tanesi ondan oluşur.” diyor. Eğer gerçekten
bizim eleştirilerimizden faydalanmayacaksanız, bizim görüş ve önerilerimizi
dikkate almayacaksanız, gerekçeleriyle sizlere sunduğumuz değişiklik
önergelerini -çok bariz bir şekilde sizin hatanızı göstermiyorsa- esas
itibarıyla dikkate almayacaksanız yani bizim Komisyon üyeliği yapmamızın bir
anlamı kalmıyor. Nasıl ki bürokrasiden bu görüşleri almadığınızda eksik olduğu
gibi… Orada söylüyoruz, arkadaşlarımız “Tamam.” diyor, sonra -ne oluyorsa-
iktidar taassubu içerisinde eller kalkıyor, bir de bakıyoruz oylamada yine
bizim önerge reddedilmiş. Böyle kanun yapamayız değerli arkadaşlar. Burada
gerçekten öyle bir hâle geliyor ki… 
Şimdi, ilgili bakan olmayınca yaşadığımız komedinin
birini söyleyeyim. Sayın Bakana bakıyoruz -nöbetçi bakan gelmiş- siyasi bir şey
soruyoruz, Sayın Bakan konuyu bilmediği için cevap veremiyor; bakan yardımcısı
var, ona bakıyoruz -isim vermeyelim şimdi, ayıp olmasın- o da dönüyor ilgili
genel müdüre soruyor. Şimdi, genel müdürün söyleyeceği teknik bilgi. Oysa orada
siyasi bir konu var ve siyasi birisinin cevap vermesi lazım. Bu sefer, Komisyon
üyesi arkadaşlarımız kendilerini cevap verme modunda görüyorlar.
Şimdi, burada Sayın Bakan oturuyor, yanında da haklı
bir şekilde Sayın Hamza Dağ oturuyor yani kanuna en fazla katkıyı sağlayan kişi
Hamza Dağ’dır arkadaşlar, tebrik edebilirsiniz. Burada laf olsun diye
söylemiyorum, Bakanlar Kurulundan falan çok daha becerikli bir arkadaş. “Niye?”
derseniz. Şimdi, kabul edilen önergeleri şöyle göstereyim size: Hamza Dağ,
Hamza Dağ, Hamza Dağ… Siz de bakın yani hepsinde tek imza var.
“Değiştirilen...” Hamza Dağ, Hamza Dağ… Devam ediyor yani önergelerin yüzde
90’ı Hamza Bey tarafından verildi. Ne önergesi? Hükûmetin tasarıda eksik veya
yanlış yaptığı şeyleri düzeltme önergesi. 
PLAN VE BÜTÇE KOMİSYONU SÖZCÜSÜ HAMZA DAĞ (İzmir) –
İlleri sayın.
MEHMET GÜNAL (Devamla) – Yani, şimdi, böyle bir şey var
ki değerli arkadaşlar, şunu söylüyoruz: Ya, tamam, usulün öyle olduğunu
biliyoruz da işin ironisi açısından öyle söylüyorum. Dedim ki yani Hamza Bey’e
helal olsun. Biz, bu kadar, Komisyonun yerine şey yapamıyoruz. 
HAYDAR AKAR (Kocaeli) – Çalışıyor…
MEHMET GÜNAL (Devamla) – Çalışıyor, bakanların akıl
edemediğini, bürokratların akıl edemediğini, hepsinin düzeltmelerini, helal
olsun, yaptı, getirdi. Dedim, bir plaket verelim arkadaşa. Eğer, şimdi, bu
söylenen doğruysa, bunun tamamını Hamza Bey kendi yaptıysa o zaman Bakanlar
Kurulunun tasarısını, Bülent Turan’ın teklifini çöpe atmamız lazım. Yani, onun
için…
HAYDAR AKAR (Kocaeli) – Bence bakan yapsınlar. 
BÜLENT TURAN (Çanakkale) – Atma, atma…
MEHMET GÜNAL (Devamla) – Yok, bak, okumadın sen, Hamza
hepsini değiştirdi senin, bir senin madde kaldı. 
BÜLENT TURAN (Çanakkale) – Şimdi yenisi geliyor, o
yüzden.
MEHMET GÜNAL (Devamla) – Onu da yani aslında yanlış
yaptılar da içeriğini hafif böyle, eğitim süresi, bilmem ne, Bakanlar Kurulu,
işte, Turizm Bakanlığı… 
PLAN VE BÜTÇE KOMİSYONU SÖZCÜSÜ HAMZA DAĞ (İzmir) – İyi
takip etmemişsin, onu da değiştirdik.
MEHMET
GÜNAL (Devamla) – Efendim, “Biz rehberlerle ilgili şey yapmayacağız, eğitim
çıkaracağız, süresini uzatacağız, alan kılavuzlarını biraz daha eğiteceğiz.”
dedi de onun üstüne orayı ellemedi, Hamza yoksa onu da değiştiriyordu yani. 
PLAN
VE BÜTÇE KOMİSYONU SÖZCÜSÜ HAMZA DAĞ (İzmir) – Onda da var önergem. 
MEHMET
GÜNAL (Devamla) – Şimdi, esastan çok değişmedi canım o kadar, Bülent Bey’e kıyamadın
herhâlde. Onun için, o teklifte olduğu için fazla gelmedi. 
İşin
esprisi bir tarafa, hakikaten de burada, değerli arkadaşlar, çok ciddi hususlar
var. Esas itibarıyla, demin Sayın Turan’ın dediği gibi, içeriğinde haklı olan
şeyler olabilir ama bunun kanunlaşma süreci, kanun yapılması süreci, hem
teklifin hem tasarının geçmesi, kabul edilmesi… Meclis Başkanlığının bunları
kabul etmemesi gerekiyor. Bakın, ciddi anlamda bir Anayasa Mahkemesi çalışıyor
olsa sadece usulden, İç Tüzük’e aykırılıktan, mevzuata aykırılıktan, Mevzuat
Hazırlama Yönetmeliği’ne aykırılıktan, 5018’e aykırılıktan esasa bakmadan
bozar, net söylüyorum. Çıkardığımız kanunların hiçbirisi usul şartlarını yerine
getirerek tekemmül etmiyor. Dolayısıyla, o zaman ne olur? Hukukçuların tabiriyle
keenlemyekûn sayılır. Çünkü, usule uygun tekemmül etmediği zaman o kanunun
içeriğine bakmadan Anayasa Mahkemesinin iptal etmesi gerekir. 
Şimdi,
burada birçok konuda düzenleme yapılıyor ama esas itibarıyla, gelir
vergisindeki başlığına koymuş olmamıza rağmen, Gelir Vergisi Kanunu’nun yanı
sıra, memurlarla, çalışanlarla ilgili bazı düzenlemeler işin esasını teşkil
ediyor. Değerli arkadaşlar, gelir vergisiyle ilgili, diğer vergilerler ilgili,
KDV’yle ilgili birtakım düzenlemeler var ama hâlen daha biz yamama şeklinde
istisnalarla devam ediyoruz. 
Bakın,
Hükûmetin kendi eylem planlarında yer alan hususlar var. Önceki Hükûmet
döneminde “Aralığa kadar bitirilecek.” denen –Sayın Maliye Bakanı olsaydı,
arkadaşlarımız, Maliye bürokratları burada- hususlar var. Onlardan bir tanesi
“Aralık 2015 itibarıyla tamamlanacak.” denen madde şunu söylüyor: “İstisna,
muafiyet ve indirimlerle ilgili bir envanter çıkarılacak.” Sayın Bakan,
soruyorum: 2016’nın Ocağının ortasına geldik. Yani “Önce bir bakacağız, yeniden
bunları çıkaracağız.” dedik. Gelir Vergisi Kanunu Plan ve Bütçe Komisyonuna
geldi, alt komisyon kuruldu, kadük kaldı, araya başka kanunlar girdi.
Dolayısıyla, bütün bunların köklü bir şekilde bir vergi reformuyla gelir
idaresini de, vergi idarelerini de, denetim sistemini de kapsayacak şekilde
elden geçirilmesi gerekiyor. Bu yamamalarla bir yere kadar varırız, ondan sonra
tıkanırız. Yani, köklü reform gerekiyor, onun için de burada, gelin, bunları
yapalım diyoruz.
Diğer
köklü reform gereken ve bu kanunda en fazla düzenlemenin yapıldığı husus da
memurla ve İş Kanunu’na tabi çalışanlarla ilgili birtakım düzenlemelerdir.
Değerli
arkadaşlar, doğrudan mali konularla ilgili bu hususlar çok fazla değil,
bazıları mali konularla ilgili ama bunlarla ilgili de Sağlık, Aile, Çalışma ve
Sosyal İşler Komisyonunun oturup bir düzenlemelere bakması gerekiyordu,
maalesef onlar da yapılamadı. Diyoruz ki: Bakın, onun da ötesinde, bütün bu
çalışmalarla ilgili, ücret sistemiyle ilgili kamu personel rejiminin yeniden
gözden geçirilmesi lazım. Milliyetçi Hareket Partisi olarak bizim devlet ve
yönetim reformu projemiz var. Burada bir akıllı devlet öneriyoruz, hadim devlet
öneriyoruz. Öncelikle de devletin yapacağı işlerin, hizmetlerin bir tasnifi
yapılıp buna göre bütün unvanların belirlenmesi, kadroların buna göre
belirlenmesi, sonrasında da çalışmaların buna göre yapılması, özlük haklarıyla
ilgili de diğer düzenlemelerle ilgili de çalışmaların bu çerçevede yapılması
gerekiyor. Biz her seferinde bir yerden 3 madde, bir yerden 2 madde, bir yerden
1 madde alıyoruz, maalesef, böyle ne yaptığımızı bilmez vaziyette, o andaki
acil ihtiyaçtan gelen, bürokrasiden, siyasilerden gelen, ilgili sektörlerden
gelen talepleri böylece karşılamaya çalışıyoruz. Onun için, bu hâliyle
baktığımız zaman, maalesef, eksik bilgilerle Komisyona bu maddeler getiriliyor,
sonrasında da alelacele çıkıyor. Şu anda da bazı örnekler var. Bunların bir
kısmını biz yine önergelerimizde düzeltmeye çalışacağız tabii ki kabul
ederseniz, etmezseniz onlar da eksik veya yanlış şekilde çıkmak zorunda
kalacak. Ne zaman buna inanırsanız buraya gideceksiniz. 
Şimdi, Sayın Turan demin “Ben güzel hazırladım, Hamza
Bey ellemedi.” dedi ama o soruyu da sormuş olayım madem biliyorlar. Diyorum ki:
Bu alan kılavuzlarının içinde -örnek- kamu çalışanları var mı?
BÜLENT
TURAN (Çanakkale) – Var.
MEHMET
GÜNAL (Devamla) – İşçiler var mı?
BÜLENT
TURAN (Çanakkale) – Var.
MEHMET
GÜNAL (Devamla) – E, şimdi, peki nasıl olacak buradaki düzenlemede? Garip garip
işler yapıyorsunuz. Şimdi, daha önceden kalmış 690 kişi, içinde 20-30 tanesi o
köyde çalışıyor. Peki, o yönetmeliğin amacına bakarsanız Sayın Turan, diyor ki:
“Yörenin tarihinin, kültürünün anlatılması.” E, alan kılavuzlarının aldığı
eğitim belli.
BÜLENT
TURAN (Çanakkale) – Eksik mi?
MEHMET
GÜNAL (Devamla) – Öbür tarafta, turizm bölümlerinden mezun onlarca rehberlik
mezunu olup iş bekleyenler var. Dolayısıyla bunların hepsi cevaplanmadan bizden
kanun geçirilmesi bekleniyor. Aynı şekilde sorduk, bir kısmını cevapladılar,
bir kısmını cevaplayamadılar. “Kaç tanesi memurdur, kaç tanesi çalışıyor?
Bunlara ihtiyaç ne kadardır? Mevcutlar karşılayacak mı? Olmadığı zaman bu
eğitim yeterli olacak mı?” gibi konular maalesef havada kalıyor. O nedenle bu
tasarının içerisinde esas itibarıyla desteklediğimiz birçok husus, hatta
yetersiz bulduğumuz hususlar olmakla beraber kanun yapma süreci ve tekniği
açısından acemi bir şekilde hazırlandığını… Bundan sonra artık son olsun. Ta,
geçen dönemde Sayın Arınç, Sayın Başbakan “Son bulacak torba kanun."
demişti. Bir daha kitap yazmak zorunda kalmayalım diyor, hepinize saygılar
sunuyorum. (MHP sıralarından alkışlar) 
BAŞKAN
– Teşekkür ederiz Sayın Günal.
Gruplar
adına ikinci söz Halkların Demokratik Partisi Grubu adına Muş Milletvekili
Sayın Ahmet Yıldırım’a aittir. 
Sayın
Yıldırım, buyurun. (HDP sıralarından alkışlar) 
Süreniz
yirmi dakika.
HDP
GRUBU ADINA AHMET YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; son bir ayda 4 defa torba yasa için Plan ve
Bütçe Komisyonu toplanmış ve son bir ayın dört haftasında da Genel Kurul bir
önceki hafta Plan Bütçeden geçmiş olan torba yasaların yasalaşması için
toplanmış. Her hafta en az Meclisin üç gün mesaisi torba yasalara ayrılmıştır.
Bu torba yasaların en düşüğü 21 maddeyle ele alınmış ve gelinen dördüncü haftanın
sonunda 90’ın üzerinde, çok farklı konularla ilgili yasa maddesi geçmiştir.
Biz, Plan ve Bütçe Komisyonunda da belirttiğim üzere, artık bunlara “torba”
değil “çuval yasa” diyoruz. Çuval olmanın yanında bir de “çorba” yasa diyoruz
çünkü bugün tümü üzerine şu anda konuştuğumuz torba yasanın içerisinde
birbiriyle alakasız, çok farklı bakanlıklara ve ihtisas komisyonlarına tekabül
eden konular var. Emniyetle ilgili yani İçişleri Bakanlığı; Millî Savunma ve
Genelkurmayın, erbaşların özlük haklarının düzenlenmesiyle ilgili maddeler var;
Hasankeyf’le ilgili, sular altında bırakılmak istenen antik Hasankeyf kentinin
taşınmasıyla ilgili maddeler var; Sayıştayla ilgili maddeler var; bazı vergi
kanunları var ve daha ötesi, en fazla madde sayısına sahip olan, özellikle
konunun, kadınların çalışma yaşamındaki yerinin, sözüm ona istihdam
koşullarının düzeltilmesiyle ilgili 8 madde var. Birazdan ayrıntılarda
açıklayacağım üzere, belki kadınlarla ilgili bir iki olumlu madde torba yasanın
içerisine dercedilmek suretiyle aslında bir tas zehre bir iki damla bal çalma
amacı taşımaktadır bu torba yasa. 
Plan
ve Bütçe Komisyonunda ifade ettiğim üzere, geçen hafta, önceki hafta Genel
Kurulda ifade ettiğim üzere, siyasi iktidar tarafından yasama faaliyetleri
askıya alınmış ve ihtisas komisyonları saikiyle çalışma sakatlanmıştır.
Düşünün, 30’un üzerinde maddeyi kapsayan bu torba, içerisinde en az beş ayrı
ihtisas komisyonunda tartışılarak getirilmesi gereken maddeler kapsamaktadır.
Düşünün, anne sütüyle ilgili, annenin çalışma koşullarının sözüm ona
düzeltilmesiyle ilgili madde var ama Sağlık, Çalışma ve Aile Komisyonunun
hiçbir şekilde bu maddeyle ilgili tali komisyon olarak görüşmesi söz konusu
değildir. Bazı muhalefet partisi milletvekilleri Çalışma Komisyonunda yer
almaları hasebiyle Plan Bütçe Komisyonundaki çalışmalarımıza dâhil oldular,
“Biz hazırdık. Niye toplanamadık?” dediler. Ama Plan Bütçe Komisyon Başkanımız
eline verilmiş bir kâğıtla “İlgili komisyon başkanı toplanma imkânlarının
olmadığı hususunda bir yazı göndermiş.” dedi. 
Orada
ifade ettim, tekrar söylüyorum: Bu, ilgili komisyon başkanının kendi iradesi ve
komisyon üyeleriyle birlikte almış olduğu bir karar değildir, sipariş bir
karardır. O yazı, sipariş üzerine çok önceden tasarlanmış ve hazırlanmış bir
yazıdır. Çünkü düşünün yüze yakın yasa maddesi bir ülkedeki toplumsal yaşamı
neredeyse kökten değiştirecek içeriğe sahiptir. Bir ülkede sistem
değiştirilmeye çalışılıyor ama ihtisas komisyonlarından hiçbiri
çalıştırılmıyor, bir tek Plan Bütçe Komisyonu çalışıyor.
Geçen
hafta söylediğimi tekrar söylüyorum: O zaman vazgeçelim ihtisas komisyonları
saikiyle bir yasama faaliyeti yürütmekten, bütün ihtisas komisyonlarını teke
düşürelim, siyasi iktidar sağ, biz selamet bu işi kotaralım. Yapılan budur.
Yüze yakın yasa maddesi geçiyor, tek bir komisyon toplanıyor. Enerjiden
Ulaştırmaya, Millî Savunmadan İçişlerine, Maliye Bakanlığından Kalkınma
Bakanlığına, Çalışma Bakanlığına kadar, en az, şimdiye kadar, son bir ayda onu
aşkın bakanlığın ilgi alanıyla ilgili görüşmeleri sadece bir ihtisas komisyonu
yürütüyor. 
Değerli
arkadaşlar, biz artık şunu tecrübe edinmiş bulunmaktayız bir aylık deneyimle ve
her şerhte, özellikle bu torba yasalarla ilgili her şerhte belirttik: Daha
Sayın Başbakanın ve dönemin Başbakan Yardımcısının “Bir daha torba yasa
gelmeyecek.” sözlerinin üzerinden bir yıl geçmedi. “Buna biz ilkesel olarak
karşıyız.” cümlelerinin üzerinden daha bir yıl geçmedi. Ve bu çalışma usulü
yasama faaliyetlerini sakatlayan bir çalışma usulüdür. Bu çalışma usulü İç
Tüzük’e, Anayasa’ya ve yasalara aykırı bir çalışma usulüdür. Bu konuda
eleştirilerimizi dile getirdiğimizde, o gün Komisyonda bulunan ilgili bakan ile
Plan ve Bütçe Komisyonu Başkanımız buna “Hayır, usule aykırıdır, İç Tüzük’e
aykırıdır.” diye hiçbir itirazda bulunmadılar çünkü siyasi iktidar da İç
Tüzük’e ve usule, yasaya, Anayasa’ya aykırı bir şekilde, yangından mal
kaçırırcasına, apar topar yasalar geçirdiğini çok iyi biliyor.
Bir
diğer husus… Düşünün, madenlerle ilgili bir kanun teklifi geliyor ama bu,
enerjiyle ilgili olduğu hâlde, ilgili tali komisyona gitmiyor, Plan ve Bütçeye
geliyor. Türk Ceza Kanunu’yla ilgili kanun teklifi geliyor, Adalet Komisyonuna
değil, Plan ve Bütçe Komisyonuna geliyor. Askerlikle ilgili düzenlemeler geçen
hafta geçti, Millî Savunma Komisyonuna değil, Plan ve Bütçeye geliyor.
Kadınların süt izni ve çalışma yaşamında, sözüm ona, belli iyileştirmeler
yapılıyor ama ilgili Sağlık ve Çalışma Komisyonuna gitmiyor, direkt Plan ve
Bütçe Komisyonuna geliyor. Bu durum sadece usul açısından değil, bu yasaların
ne kadar sağlıksız tartışmalar zemininde yürütülerek çıkarıldığının da
göstergesidir. Uzmanlaşma ve ihtisaslaşma üzerinden bir tartışma vasfını şu
Meclis yitirmiştir. 
Mevcut tasarıyla içeriğe baktığımızda, AKP’nin
özellikle kadın bakış açısının giderek somutlaştığını, netleştiğini
gözlemleyebiliyoruz. “Liberalizm”, “neoliberalizm” ve “muhafazakâr liberalizm”
kavramlarının kendilerini şirin gösteren sihirli sözcükleri her zaman olmuştur.
Fakat bugün siyasi iktidarın yaptıkları bu üç kavramı da aşan bir muhafazakâr
neoliberalizme tekabül etmektedir. Bu torba yasanın kadın yaşamına dönük,
çalışma yaşamına dönük ilgili 8 maddesinde sihirli sözcük esnek çalışmadır.
Esnek çalışma yani yarı zamanlı çalışma. AKP siyasi iktidarı kadını her dönem
toplumun zayıf halkası olarak görmüş ve tüm konumlanmasını ve pratiğini buna
göre yapmıştır. 
İlgili
yasa tasarısı, kadınları sadece annelikle tanımlayan, kamusal alanda ve ücretli
emek gücünde önceliğin annelik görevi üzerinden belirlendiği çizgilerle var
etmeye çalıştığı bir ruha sahiptir, bir felsefeye sahiptir. Tasarıyla
sermayenin esas yönelimi olan esnek ve güvencesiz çalışma, doğum ve annelik
bahanesiyle kadın emekçiler üzerinden başlayarak bütün emekçiler ve çalışanlara
dönük güvencesiz ve “esnek çalışma” adı altında yasalaştırılmaya
çalışılmaktadır. 
İddia
ediyorum, bugün kadınlara doğum bahanesiyle, annelik bahanesiyle ki anneliğin
kutsallığı suistimal edilerek oradan başlatılacak olan kısmi zamanlı çalışma,
esnek çalışma, göreceksiniz, önümüzdeki bir iki yıl içinde bütün çalışma
yaşamlarına ve kamu emekçilerine yaygınlaştırılacaktır. Ve umarım ben
yanılırım, 2016 yılı içerisinde, mevcut siyasi iktidar, çalışma yaşamını felç
edecek bütün kamu emekçilerini bağlayan kısmi zamanlı çalışma yasasını şu
Meclis Genel Kuruluna getirecektir. Ve bugün siyasi iktidarın yaptıkları,
özellikle kadınları sadece annelikle tanımlamakta, kamusal alanda ve özellikle
ücretle emeğini kazanan kadınlarımızın üzerinden yapılmaya çalışılan şey, doğum
sebebiyle çalışacaklara ödenecek ücretin günlük asgari ücretin brüt tutarı
kadar olacağından bahsedilmektedir. 
Bakın,
az önce Meclis yemek arası verdiğinde, Genel Kurul yemek arası verdiğinde
Meclis TV şu maddenin Komisyon çalışmalarıyla ilgili şöyle bir haber geçiyordu:
“Kadınların doğumdan kaynaklı ve annelikten kaynaklı kısmi zamanlı çalışması
neticesinde hiçbir mali hak kaybı olmayacaktır.” Arkadaşlar, hepinizin affına
sığınarak söylüyorum: Haber de yalan, yasa tasarısı da yalan. Bir defa, nasıl
mali kayıp olmayacak? Yarı zamanlı çalışacak, çalıştığı kadar ücret alacak.
Prim nasıl yatırılacak, sigorta primi? Sigorta primiyse şöyle yatırılacak:
Yarısını işveren yatıracak, yarısını hiç ilgisi olmayan bir fon, İşsizlik
Fonu’ndan karşılayacak. 
Şimdi,
bütün ayrıntısıyla İşsizlik Fonu yasasını inceledim. 1999’da İşsizlik Fonu
yasalaşırken, Allah aşkına, yasanın kuruluş amacı, ruhu, felsefesi kısmi
zamanlı çalışmalarda işverenin sigorta prim yükünü azaltmak mıdır? Zaten
şimdiye kadar İşsizlik Fonu’nda mevcut siyasi iktidar döneminde biriken paralar
GAP’a harcandı kısmi olarak, bir de duble yollara harcandı. 
Şimdi,
Allah aşkına, bir iktidar partisinden arkadaş gelsin, şurada bizi şuna ikna
etsin, ben de iknaya açığım: “İşsizlik Fonu kısmi çalışma dönemlerinde,
çalışılmayan dönemde işverenin yükünü hafifletmek üzere bu sigorta primlerinde
kullanılabilir.” bir yasa maddesi getirsin. Bunu destekleyen bir şey yok. 
İşsizlik
Fonu siyasi iktidar döneminde çarçur edildi, talan edildi. Oysa ki şunu çok iyi
biliyoruz: Mücbir sebeplerle işsiz kalanlara belli bir süre boyunca, hak kaybı
yaşanmasın, mağduriyetler ortaya çıkmasın diye sizden önceki iktidar döneminde
çıkarılmış bir fondur İşsizlik Fonu. Tekrar söylüyorum, bakın, hani “Hiçbir
mali hak kaybı olmayacak.” deniyor ya kadın emekçilerle ilgili, olan şudur
değerli milletvekilleri: Yarı zamanlı çalışacak, yarı maaş alacak. Prim tam
yatacak ama primin yarısını, çalıştığı dönemle ilgili primin yarısını işveren
karşılayacak. Diğer yarısını kim karşılayacak? Mal bulmuş Mağribi gibi her
sıkışma döneminde İşsizlik Fonu’na sığınılacak, İşsizlik Fonu’ndan
karşılanacak. İşsizlik Fonu’nun yasalaşması ve çıkarılması döneminde böyle bir
amacı, böyle bir felsefesi yoktur.
Bir
diğer husus: Bakın, özellikle 2015’te millî gelirin sadece yüzde 25’ini alan
emekçiler, ücretin yüzde 25’ini alan emekçiler gelir, kâr ve sermayeden alınan
vergilerin, bakın, ücretin yüzde 25’ini alan emekçiler, gelir, kâr ve
sermayeden alınan vergilerin yüzde 66’sını ödüyor. 2015; verginin yüzde 66’sı
emekçinin sırtında. Kâr geliri elde eden, millî gelirin yüzde 50’sinden
fazlasını alan sermaye ne kadarını ödemekte? Yüzde 34’ünü ödemekte. Düşünün,
bütçeden yüzde 25 alacaksınız ama verginin yüzde 66’sını karşılayacaksınız,
2015 verisi ama yüzde 50’den fazlasını alan sermaye verginin sadece yüzde
34’ünü ödemiş olacak. 
Bu,
2011’de nasıldı değerli milletvekilleri? Bakın, dört yılda emekçiden yana
dejenerasyonu ve kaybı ifade etmek üzere söylüyorum: Yüzde 66’ya yüzde 34;
emekçinin vergi yükü, sermayenin vergi yükü. 2011’de yüzde 58’e yüzde 42’ydi, giderek
ekonomik tablo emekçinin aleyhine işlemektedir. 
Burada,
özellikle yasayla kamu emekçileri için şu gerçekleştirilmiyor: Sanki kamu
emekçisi kadın arkadaşların doğurganlık oranı yüksek de “Biz onların yükünü
hafifletelim…” Böyle bir şey yok. Kamu emekçisi kadınların doğurganlık oranı
teşvik edilmeye çalışılıyor ve kadın emekçiler bir tercihe zorlanıyorlar. Hangi
tercihe zorlanıyorlar? Yükü hafifletilmiyor kadınların. Çalışma yaşamı ile
doğum arasında şöyle bir tercihe zorlanıyorlar: Özellikle devlet zaten
sermayenin, işverenin yükümlülüklerini son bir aydaki tüm torba yasalarda
hafifletti. 2008’den beri özellikle SGK primiyle işverenin devletten aldığı pay
giderek artıyor. Bugüne kadar, 2008’den beri sadece sermayeden vergi yükünün
hafifletilmesi anlamında 42 milyar TL yani 42 katrilyon işverene, özel
sermayeye aktarılmış. AKP, iktidara geldiği 2002’den bu yana enerjisini kadını
aile sınırları içerisine nasıl çekebileceği üzerine harcamıştır, bu yasada da
olduğu üzere. Özellikle, siyasi iktidara göre kadının birincil görevi, aile
sınırları içerisine konumlanmak, en az 3 çocuk doğurarak soyun devamını
sağlamak ve bu açıdan hem devletin hem de eril zihniyetin hizmetine bu şekilde
konumlanmaktır. Bu tasarı, kadınları yalnızca annelik rolü üzerinden tanımlamaktadır.
Kamusal alanda ve ücretli emek iş gücünde öncelikle annelik rolünün benimsediği
sınırlarla kadın var edilmeye çalışılıyor. Bu anlamda, sermayenin temel çizgisi
olan esnek ve güvencesiz çalışma koşulları, doğum ve annelik bahanesiyle kadın
emekçilerden başlayarak bütün emekçi sınıf üzerinde yaygınlaştırılmaya
çalışılıyor. Ve kadının, annelik rolünün sağladığı kazanımlarla var
olabileceğini vurgulayarak kadın-erkek arasındaki birliktelik ilişkisi aile
olmak üzerinden sınırlandırılıyor. 
Tasarı,
annelik gerekçesiyle kısmi ve yarı zamanlı çalışmayı kadınlar için bir tercih
olarak sunuyor; eğer doğum yapacaksan yarı zamanlıya geçeceksin. Oysa şunu çok
iyi biliyoruz, bakın, özellikle Türkiye’de siyasi iktidar şu konuda samimiyse
ILO’nun 183 sayılı Anneliğin Korunması Sözleşmesi’nden yana çekincesini geri
çeksin. Bakın, Uluslararası Çalışma Örgütünün 183 sayılı Anneliğin Korunması
Sözleşmesi hâlâ Türkiye tarafından imzalanmamıştır. Hani “Annelik teşvik
ediliyor, korunuyor, hem anne olsun hem çalışma yaşamı içerisinde yükünü
hafifletelim.” deniyor ya, o zaman çekin ILO’daki çekincenizi. Siyasi iktidar,
gerçekten kadına yaklaşım konusunda samimiyse ILO 183’teki çekincesini geri
çeker ve sözleşmeyi imzalar. 
Yarı
zamanlı çalışma, az önce de ifade ettiğim gibi eksik sigorta primi ve düşük
ücret anlamına gelmektedir. Üstelik, yerleşik hâle getirilmeye çalışılan yarı
zamanlı çalışma sistemiyle birlikte, prim tamamlama uygulamasından vazgeçilip
geçilmeyeceğinin bir garantisinin olmadığı da görülmektedir. Mesele, kadın
emekçinin istihdamda gücünü artırmaksa o zaman öneriyoruz. Komisyonda
reddedilen bir hususu burada dile getirelim: 5510 sayılı Kanun’un 4/A yani
sigortalı ve 4/C kamu emekçisi maddeleri kapsamında yaşlılık aylığı alanları
içermeyecek şekilde yasa düzenlenmiş. Yani, 4/A’lılar ve 4/C’liler, buranın
olumluluklar getirdiğini iddia eden siyasi iktidarın bu yasa tasarısından
istifade edemiyorlar. 
Bir
diğer husus siyasi iktidar tarafından suistimal edilen bir husus. Doğum ve
evlat edinme sonucunda, yarım çalışma ödeneği ve prim giderlerinin İşsizlik
Sigortası Fonu’ndan karşılanması dışında, İŞKUR tarafından uygulanan işbaşı
eğitim programları giderleri de bu fondan karşılanmaktadır. Ve özellikle işbaşı
eğitim programları elimde, rakamlarla söyleyeyim, son yedi yılın rakamlarını
söylüyorum: Seçimlerin olduğu yıllarda işbaşı eğitim programlarına ayrılan
ödenekler siyasi iktidar tarafından tam bir arpalık gibi kullanılmıştır. Her
defasında, bu programlara ayrılan ödenekler yüzde 100’ün altında artarken,
sadece 2011’de -seçim var, genel seçim var- bir önceki yıla göre yüzde 350
artmış, 2015 yılında ise yüzde 320 artmış. İşsizlik Fonu, eğitim başı İŞKUR
programları kapsamında istendiği gibi kullanılıyor. Bu konuda er, erbaş ve
emniyet görevlilerinin, özellikle de sırtında silah olan görevlilerin, sivil
memurları kapsamayan iyileştirmelerle ilgili maddeler bölümünde eksik kalan
bölümleri tekrar ifade etmek dileğiyle bütün Genel Kurulu saygıyla
selamlıyorum. (HDP sıralarından alkışlar)
BAŞKAN
– Teşekkür ederiz Sayın Yıldırım.
Gruplar
adına üçüncü söz, Cumhuriyet
Halk Partisi Grubu adına İzmir Milletvekili Sayın Musa Çam.
Buyurunuz Sayın Çam, süreniz yirmi dakika. (CHP
sıralarından alkışlar)
CHP GRUBU ADINA MUSA ÇAM (İzmir) – Sayın Başkan, Türkiye
Büyük Millet Meclisinin saygıdeğer üyeleri; Cumhuriyet Halk Partisi Grubu
adına, sıra sayısı 68 olan, Gelir Vergisi Kanunu ve Bazı Kanunlarda Değişiklik
Yapılmasına Dair Kanun Tasarısı üzerine söz almış bulunuyorum. Hepinizi
saygıyla selamlıyorum.
Benden önceki konuşmalarda çok detaylı bir şekilde
söylediler. Yaklaşık bir aydır Türkiye Büyük Millet Meclisi Genel Kurulunda
görüşülen bütün kanun tasarı ve tekliflerinin tamamı Plan Bütçe Komisyonunun
bir hafta önce yaptığı çalışmalar sonunda bir hafta sonra Genel Kurula geliyor
ve görüşülüyor. Geçtiğimiz hafta bunu görüştük gece geç saatlere kadar ve bu
hafta da bugün, yarın ve ertesi gün de burada görüşüp müzakere edeceğiz ve
yasalaştıracağız. 
Tabii ki bizim, parti olarak, vatandaşımızın lehine olan,
onların çıkarlarına, menfaatlerine, ülkemizin çıkarlarına ve menfaatine olan
kanun tasarı ve tekliflerinin Parlamentoda ve komisyonda görüşülerek, müzakere
edilerek geçmesi için herhangi bir rezervimiz yok ama sonuç itibarıyla,
Meclisin işleyişi, komisyonun işleyişi, çalışması, biçim ve şekliyle ilgili
itirazlarımız ve isyanlarımız var. Bunu her seferinde çıkıp söylemekten
gerçekten büyük bir üzüntü duyuyoruz. Ekranları başında -şu anda TRT naklen bu
yayını vermiyor ama- İnternet ortamında, bilgisayar ortamında bizi izleyen
vatandaşlarımız belki bunu hep duyduklarında “Hep aynı şey, hep aynı şey
konuşuluyor.” diye sitem edebilirler ama bunu biz söylemeye devam edeceğiz
çünkü gerçekten, komisyonlar ve Parlamento, usulüne uygun, İç Tüzük’e uygun,
Anayasa’ya uygun bir şekilde ne yazık ki görevini yapmamaktadır. 
Şimdi, Plan Bütçe Komisyonunda
görüşülerek kabul edilen Gelir Vergisi Kanunu ile Bazı Kanunlarda Değişiklik
Yapılmasına Dair Kanun Tasarısı 34 maddeyle toplam 11 ayrı kanunda değişiklik
yapıyor arkadaşlar, 34 madde 11 ayrı kanunda değişiklik yapmaktadır. 5 ayrı
komisyon ise tali komisyon olarak belirlenmiş ama bunların hiçbirisi tali
komisyona gidip de tali komisyonlarda görüşülmeden, sadece ve sadece Plan Bütçe
Komisyonunda görüşülmüş ve oradan da buraya gelmiş. Türkiye Büyük Millet Meclisi
İçtüzüğü’nün 23’üncü maddesinde “Tali komisyonların hangi yönde veya hangi
maddeler hakkında görüş bildirecekleri havale sırasında belirtilmemiş ise, bu
komisyonlar görüşlerini kendileriyle ilgili gördükleri hususlar üzerinde
bildirirler.” denilirken, yine İç Tüzük’ün 34’üncü maddesinde “Bir komisyon,
kendisine havale edilen tasarı veya teklifi, başka bir komisyonun ihtisası
dahilinde görürse, gerekçeli olarak tasarı veya teklifin o komisyona havale
edilmesini isteyebilir.” deniliyor. Ama, bugüne kadar uygulamada ne yazık ki
bunların hiçbirisi gerçekleşmedi. Şu anda
görüşmekte olduğumuz 68 sıra sayılı Kanun Tasarısı’nda, burada, yürürlük veya
maddelerin haricinde 34 maddenin 12 maddesi Maliye Bakanlığını ilgilendiriyor,
5 maddesi Millî Savunma Bakanlığını ilgilendiriyor, 13 maddesi Çalışma ve
Sosyal Güvenlik Bakanlığını ilgilendiriyor, geriye kalan 4 madde de farklı
bakanlıkları, İçişleri, Çevre ve Şehircilik, Kültür ve Turizm;
Ulaştırma, Denizcilik ve Haberleşme Bakanlıklarını ilgilendiren konular arkadaşlar.

Şimdi, Çalışma, Sağlık ve Aile Komisyonunda bulunan
milletvekili arkadaşlarımız var burada. 1 Kasımdan beri, seçildiler, geldiler
ama henüz daha Çalışma, Sağlık ve Aile Komisyonunun komisyon üyeleri, AKP, CHP,
MHP, HDP milletvekilleri toplanıp da kendilerini ilgilendiren bu komisyonda bu
kanun tasarı ve tekliflerini görüşmüş değil arkadaşlar; bize geliyor. 
Millî Savunma Komisyonu… Er ve erbaşlarla ilgili
konular var, düzenlemeler var -birazdan detaylarına gireceğiz- ama Millî
Savunma Komisyonu bugüne kadar toplanıp da bütün bunları görüşmüş değil.
Polisleri ilgilendiren konular var, onların özlük haklarıyla ilgili,
emeklilikleriyle ilgili, intibaklarıyla ilgili, göstergeleriyle ilgili konular
var; İçişleri Bakanlığıyla görüşülmesi gerekiyor, o Bakanlığın görüşlerini
ileri sürmesi gerekiyor ama bugüne kadar İçişleri Komisyonu çalışmış değil
arkadaşlar. 
Çevre ve Şehircilik Bakanlığını ilgilendiren konular
var; Hasankeyf’le ilgili konular var, Çanakkale’yle ilgili konular var ama
bunların hiçbirisi ilgili komisyonlarda görüşülmüyor, tamamı Plan Bütçe
Komisyonuna geliyor ve bizim Plan Bütçe Komisyonunda bunlar görüşülüyor
arkadaşlar. Bu doğru ve iyi bir yöntem değil. 
Sayın Bülent Turan, AKP Grup Başkan Vekili çıkıp burada
bu düzenlemelerin, bu tasarının insanlarımız açısından, vatandaşlarımız
açısından ne kadar güzel düzenlemeler olduğunu anlattı. Odalarımıza da elma
göndermiş, çok teşekkür ederiz, sağ olun. Ama bizim odalarımıza elma
göndereceğinize, bu yasa yapma tekniğine, İç Tüzük’e, yasalara ve kanunlara iyi
bir şekilde uyacak şekilde göndermenizi öneriyoruz sizin. Özellikle grup başkan
vekillerinin buna uymaları gerektiğini ve Meclisin gerçekten hukuki olarak,
yasal olarak uygun bir şekilde çalışmasını hep birlikte sağlamamız gerekiyor. 
Değerli
arkadaşlar, kuşkusuz, bizim burada milletvekilleri olarak vatandaşlarımızın
çıkarları ve menfaatlerine, onların daha insanca yaşayabileceği düzenlemeleri
yapmamız gerekiyor arkadaşlar, buna bir itirazımız yok.
Örneğin,
tasarının 1’inci maddesinde diyor ki: “Genç girişimcilere birtakım
kolaylıkların sağlanması gerekiyor.” 29 yaşına kadar gelmiş, iş kurmak isteyen
genç insanları teşvik etmek, onların daha rahat hareket edebilmeleri için
kazançlarının bir bölümünü vergi dışı bırakacak bir düzenlemenin yapılması gerekiyor.
İtirazımız yok ama çok allanarak pullanarak söylenen bu şey, o genç
arkadaşlarımıza sadece 1.800 lira gibi bir düşük ücretten başka hiçbir şey
getirmiyor arkadaşlar, sadece faydalanacağı şey 1.800 lira. 1.800 lira için bu
kadar kıyamet koparmaya gerek yok. Genç iş adamlarımız için, yeni iş kuracaklar
için bizim daha farklı düzenlemeler yapmamız gerekirken ama sadece 1.800
liralık bir maddi kaynak nedeniyle bu düzenlemeyi burada tartışıyoruz.
Yine,
2’nci maddede, basit usulde tespit edilen ticari kazançların 8 bin Türk liralık
kısmı üzerinden gelir vergisi alınmaması sağlanmaktadır. İyi, güzel bir
düzenleme, itirazımız yok ama birtakım mahzurları da var. Özellikle, bir
düzenleme yapılıyorsa bunun sistemin amacına aykırı düşmemesi gerekir. Burada amacına
aykırı düzenlemeler var. Sistemin amacı küçük mükelleflerden vergi alınması
değil; büyük mükelleflerin vergi kaçırmasının önüne geçmek gerekirken burada
büyük mükelleflerin vergi kaçırmasına bir engel teşkil edilmemektedir.
Düzenlemenin eksik yapılması nedeniyle de ciddi sıkıntılar ve sorunlar var
arkadaşlar. 
Yine,
tahsili devam eden, 25 yaşını bulmuş genç kardeşlerimizden eğitimleri nedeniyle
yurt dışına çıktıklarında pasaport harcının alınmaması gerekiyor. Doğru,
destekliyoruz, bununla ilgili herhangi bir sorunumuz ve herhangi bir
problemimiz yok. Evet, harç alınmaması gerekiyor; hatta yüksek lisans, doktora
ve daha ileri yaşlarda da yurt dışına giden genç arkadaşlarımızın bundan
faydalanması için de elimizden gelen düzenlemeleri yapmamız gerekiyor.
8
ve 9’uncu maddeler polislerle ilgili. Yaklaşık olarak, şu anda aktif polislik
görevini yapan 243 bin polis var, 118 bin de emekli polis arkadaşımız var.
Polislerle bir sendikacı olarak, bir işçi olarak en çok cebelleşen, onlarla
karşı karşıya gelen, biber gazı yiyen, tazyikli su yiyen, onlara karşı direnen,
onlarla beraber mücadele eden; “Ben milletvekiliyim.” dediğimde de “Hiç fark
etmez, ben 657’li devlet memuruyum, sana dokunurum.” diyen polislerin haklarını
yine burada bizler savunuyoruz arkadaşlar. Onların da bir emekçi olduğunu
düşünüyoruz, onlara emirlerin yukarıdan geldiğini biliyoruz ama o polis
arkadaşların da vatandaşa insan gibi davranması gerekiyor; vatandaşları
yerlerde sürükleyerek, iterek, kakarak insanlık dışı bir muameleye tabi
tutmaması gerekiyor. Hele bir devlet memurunun bir başka devlet memuruna karşı
zulüm yapmasını kabul etmek mümkün değil. Geçtiğimiz hafta kamu çalışanlarının,
Dikmen Kapısı önünde, ücretleriyle ilgili, 2016 bütçesiyle ilgili eleştirileri
vardı. Bir baktım ki polisler toplanmışlar, devlet memurlarını sürüyorlar;
“Süreceğiz, süreceğiz.” diyorlar, aşağıya doğru sürüyorlar arkadaşlar. Böyle
olabilir mi arkadaşlar ya? Ama buna rağmen polis arkadaşlarımızın özlük
haklarını, emekliliklerini, intibaklarını yine biz savunuyoruz. Yukarıda,
komisyonda 3600 göstergesini getirdik, AKP reddetti. Şimdi, ilerleyen
maddelerde, polislerin emekliliklerinde mağdur olmamaları için 3600
göstergesini yine getireceğiz. AKP milletvekilleri, getirin 3600’ü hemen
imzalayıverelim, dört parti de imzalasın arkadaşlar, polis arkadaşların
göstergeleri 3000 değil 3600 olsun. Biz hazırız, burada hazırız. Kapılarımızda
on iki saat bekleyen ve çalışma koşulları zor olan bu insanların çalışma
koşullarının da mutlaka düzenlenmesi gerekiyor. 
Yine, muhtarlarla ilgili düzenlemeler var. Türkiye’de,
Bakanlığın vermiş olduğu verilere göre 50.026 muhtar var arkadaşlar. Biz,
onların ödentilerinin 1.500 TL olması gerektiğini söyledik, asgari ücret gibi.
Komisyondan 1.300 lira olarak geçti. 1.500 lira için ısrarlıyız yine aynı
şekilde. Arkadaşlar, 50 bin muhtarın yaklaşık olarak üçte 2’si emekli, sadece
üçte 1’i emekli olamamış. Komisyonda getirdik, dedik ki: “Bunların
emekliliğiyle ilgili bir düzenleme yapalım, bir fıkra ekleyelim buraya. Çünkü,
yaklaşık olarak 560 lira her biri sosyal güvenlik primi ödüyor cebinden, bunlar
da sosyal güvenlik kapsamı içerisine alınsın.” Düşünün, seçilmiş vatandaş,
muhtar, kamu görevlisi görevini yapıyor, her türlü yargılaması var ama sosyal
güvence içerisinde değil. Muhtarların mutlaka bir sosyal güvenlik kapsamı
içerisine alınması gerekiyor ve onların sosyal güvenlik priminin de devlet
bütçesinden mutlaka karşılanması gerekiyor. Sayın Başkan, Sayın Bakan, toplam
üçte 2’si emekli üçte 1’i var; yani 15 bin, 16 bin muhtar var Türkiye'de, hepsi
bu. Bu düzenlemeyle ilgili bir ton af getirdik ama 16 bin, 17 bin muhtarın
sosyal güvenlik primlerini ödemekten sarfınazar ediyoruz, bunu kabul etmek
mümkün değil. Muhtarların bununla ilgili mutlaka, emeklilerin emeklilik
primlerinin ödenmesi gerekiyor. Yetmez; muhtarların elektrik, telefon ve diğer
giderlerinin de -ilçe belediyelerin birçoğu onu karşılıyor, il belediyeleri
karşılıyor ama- muhtarların bu özlük hakları ve iletişim giderlerinin de
mutlaka bütçeden karşılanması gerekiyor.
Uzman
çavuşlarla ilgili düzenlemeler var. İtirazımız yok, iyileştirilsin, katsayıları
artırılsın ama şunu söylemek gerekiyor: Özellikle 14, 15, 16, 17 ve 18’inci
maddelerde uzman er ve erbaşların, jandarmaların düzenlemeleri var, bir
itirazımız yok, iyileştirilsin. Ama bir madde var ki, özellikle… Genellikle beş
yıllık bir sözleşme yapılıyor. İki yıl görev yaptıktan sonra, onlar istifa edip
bir başka devlet kurumuna yatay geçiş yaparak memuriyete geçebilirler. Şimdi,
bu düzenlemeyle bunu yedi yıla çıkartıyorsunuz, bu doğru değil ve doğru
olmadığı gibi de kazanılmış hakları da ellerinden alıyorsunuz, bunu da kabul
etmek mümkün değildir arkadaşlar.
Yine,
bizim de seçim bildirgemizde vardı, mazotun 1.500 TL olması, gübre ve ilaçtaki
KDV’nin kaldırılmasıyla ilgili olarak arkadaşlar... Evet, Türkiye olarak en
pahalı mazotu, en pahalı benzini kullanan ülkeyiz. Bununla ilgili çiftçilerin
mutlaka desteklenmesi gerekiyor, 1.500 TL’ye düşürülmesi gerekiyor arkadaşlar.
Ama bununla ilgili henüz bir düzenleme gelmedi. Bu düzenlemeyle özellikle
gübredeki ve ilaçtaki KDV oranı kaldırılıyor, kaldırılması gerekir, doğrudur
ama sanki bu düzenleme özellikle birtakım ithalatçı firmalara elden teslim gibi
geliyor bana ve buradan birtakım ithalatçı firmaların büyük paralar
kazanacağını ve devletin de buradan büyük bir kaybı olacağını düşünüyorum.
Evet, sıfır olmalı ama bununla ilgili birtakım düzenlemelerin de olması
gerekiyor.
Değerli
arkadaşlar, diğer maddelerde, 19, 20, 21 ve ona bağlı maddelerde ise
kadınlarımızın doğum, doğum izinleri, esnek çalışma biçimi, yarı zamanlı
çalışmayla ilgili düzenlemeler… Evet, bizler kadınlarımızın, memur ve işçi
kardeşlerimizin doğum ve doğumdan sonraki süreçlerinde mutlaka izinlerini
kullanmalarını ve bu izin sürelerinin artırılması gerektiğini destekliyoruz ve
bunun gerçekten olması gerekiyor ama -benden önce konuşan çok değerli konuşmacı
da söyledi- buradaki esas amaç kadına biçilen roldür, kadın özellikle istihdam
alanından çekilsin, eve kapansın, çocuk doğursun; 3, 4, 5, 6, 7, hiç fark etmez
arkadaşlar, ama kadın istihdam alanından çekilsin arkadaşlar. Bu doğru bir
politika değil ve kadınların terfi etmesi, kariyer yapması ve diğer alanlarda
arkadaşlar, çalışma koşullarının zorlaştırılması özellikle, bu düzenlemelerin
içerisindedir.
Yine
bu düzenlemelerin içerisindeki yarı zamanlı çalışmayla birlikte kadınlarımızın
sosyal güvenlik kapsamı dışına itilmesi, kendi primlerini kendilerinin
ödemesiyle de karşı karşıya kalacaktır. Bunlar, haklı olarak, çalışan
kadınlarımızın iki tercihten birinde bulunmasını gerektiriyor ki, “ya ev ya iş”
dediğinde veyahut “çocuk” dediğinde ikisi arasında bir tercih yapmak zorunda
kalıyor ki bizim, kadınlarımızı böyle bir tercihe zorlamamamız gerekiyor. 
Bunun
bir başka yönü de, özel olarak Komisyonda da tartıştık, bu giden yol özel
istihdam bürolarına giden bir yoldur arkadaşlar, yani Türkiye’de kiralık işçi
sisteminin tamamen yasalaşmasıdır. Bundan bir süre sonra, Çalışma ve Sosyal
Güvenlik Bakanı da söyledi, diğer bakanlar da söyledi, önümüzdeki günlerde
çalışma hayatıyla ilgili yeni düzenlemelerin yapılması ve istihdam biçiminin
değiştirilmesi, daha da esnekleştirilmesi ve daha da güvencesiz bir ortamın
yaratılması ve kadın ve erkeklerdeki güvencesiz bir iş hayatının Türkiye’de
uygulanmasıyla ilgili yeni düzenlemeler geliyor. Bu nedenden, bunlar iyi gibi
gözükse bile çalışma hayatında çok büyük sorunları ve çok büyük problemleri de
beraberinde getirecek. 
Evet,
emekli olup da geçinemeyen, emekli maaşlarının çok düşük olması nedeniyle,
BAĞ-KUR, SSK ve Emekli Sandığından emekli olanlar -mecburen, çocuk okutuyor, ev
kirası var- ister istemez bir iş yapmak zorunda, iş yapınca da yüzde 15, sonra
yüzde 10’a düşürüldü geçtiğimiz günlerde düzenlemeyle beraber… Bu da büyük bir
külfet, büyük bir yük oluyor. Dolayısıyla bunun sıfırlanması, bunun kaldırılmış
olması, hep birlikte kaldırmış olmamız büyük bir düzenlemedir ve dolayısıyla
bundan sonra bu primlerin alınmaması da özellikle ikinci bir iş yapmakta olan
insanlarımız açısından büyük bir şans olacaktır. 
Genel
sağlık sigortasıyla ilgili düzenlemeler var. Getirdik, söyledik, dedik ki
arkadaşlar: Özellikle lise mezunu -20 yaşına kadar- olan ve üniversite mezunu
-25 yaşına kadar- olanlar ister istemez genel sağlık sigortası primlerini
ödemek mecburiyetindeler. Ama bunları ödemedikleri takdirde bu birikintiler
nedeniyle sağlık hizmeti alamıyorlar, alamayacaklar. Bunu yeni baştan
düzenlememiz gerekir diye geçtiğimiz dönem, 24’üncü Dönemde defalarca
söylememize rağmen bu kürsüde bunları söyledik ama anlatamadık. Artık
arkadaşlar, dilimizde yaralar çıktı, şimdi nihayet bu düzenlemeyle beraber,
özellikle 20 yaşına ve 25 yaşına kadar eğitimini gören üniversite ve lise
öğrencilerimizin genel sağlık sigortasıyla ilgili primleri ödenecek ve okul
bittikten sonra iki yıl iş bulamadıkları için yine sağlık hizmeti
alamayacaklar, özellikle bu iki yıllık süre içerisinde de sağlık hizmetleri
alacak noktaya gelecekler arkadaşlar.
Değerli
arkadaşlar, muhtarların bu ücretlerin dışında başka talepleri, başka istekleri
de var, onları da ilerleyen dönemlerde, maddelerde bunların hepsini dile
getireceğiz. 
Ama en önemli konulardan bir tanesi de bugün 19 Ocak,
polislerimiz şehit edildi, şehit oldu ama aynı zamanda Hrant Dink’in de ölüm
yıl dönümü. Dokuz yıl önce Hrant Dink İstanbul’da Agos gazetesi önünde
öldürüldüğünde, Osmanbey’de, ben Türkiye Devrimci İşçi Sendikaları
Konfederasyonu Genel Sekreteriydim, yaklaşık 200 metre yukarıdaydım. Alt yazı
geçtiğinde -Hrant Dink’in vurulduğunu, öldüğünü- üç dakika içerisinde Agos
gazetesinin önündeydim. Gittiğimde rahmetli Hrant Dink’in kanı kaldırımda
akıyordu arkadaşlar. Benden sonra vali geldi oraya. Hrant Dink’in neden ve
niçin katledildiğini hepimiz biliyoruz. Bundan büyük bir üzüntü duyuyoruz ve
acımız büyük, burada Hrant Dink’i ve ailesini saygıyla selamlıyorum.
Bunlar neden kaynaklanıyor? Hedef gösteriliyor. Bakın,
geçtiğimiz günlerde öğretim üyeleri de bir bildiri yayınladılar ve bildiri
yayınlandıktan sonra başta Cumhurbaşkanı, Başbakan ve ilgili bakanlar öğretim
üyelerini hedef gösterdiler arkadaşlar. Şimdi kimi üniversitelerde öğretim
üyelerinin kapılarına çarpılar koyuluyor. O öğretim üyelerinin kapılarını
öğrenciler çalıyorlar, öğretim üyelerini açık, aleni veyahut da gizli bir
şekilde “Aman hoca, ayağını denk al, bak, seni bekleyen tehlikeler var.” diye
öğretim üyelerini tehdit ediyorlar arkadaşlar. Bu doğru değil. Özellikle,
devleti yöneten, ülkeyi yöneten insanların, Cumhurbaşkanı, Başbakan ve diğer
bakanların toplumu daha soğukkanlı ve daha dikkatli olmaya çağırması
gerekirken, özellikle bilim adamlarını, gazetecileri, yazarları ve siyasileri
hedef gösteren konuşmalar yapmalarını şiddetle ve şiddetle kınıyoruz
arkadaşlar. 
Bugün bazı üniversiteler, Hacettepe, Siyasal ve diğer
üniversitelerin bir bölümü tatildeler; öğrenciler yarıyıl tatili veyahut da
sömestir tatilindeler ama önümüzdeki günlerde öğretim başladığında, özellikle
hedef gösterilen bu öğretim üyeleri ve öğrencilere karşı saldırıların
olacağıyla ilgili ciddi endişeler ve kaygılar taşıyoruz. Bundan hepimizin
kaçınması gerekiyor. Gençleri ve öğretim üyelerini hedef göstermememiz
gerekiyor. Sayın Cumhurbaşkanının ve Başbakanın özellikle diline ve üslubuna
sahip çıkması gerekiyor. Gezi mücadelesinde de Sayın Başbakan, o dönemin
Başbakanı çıktı, hedef gösterdi, gencecik insanlar hayatlarını kaybettiler.
Çıkıp “Gençler, ben sizin mesajınızı aldım, gereğini yapacağım.” demiş olsaydı
hayatını kaybeden o insanlar bugün yaşıyor olabileceklerdi ama bunu yapmadılar
ve o kadar insan hayatını kaybetti, evlatlar hayatını kaybetti arkadaşlar.
Dolayısıyla, özellikle iktidarı bu söylemlerinden ve bu
konuşmalarından kaçınmaya, ülkemizde barışı ve kardeşliği tesis edecek tutum ve
davranışları almaya davet ediyorum ve hepinizi sevgi ve saygıyla selamlıyorum.
(CHP sıralarından alkışlar) 
BAŞKAN – Teşekkür ederiz Sayın Çam.
Sayın milletvekilleri, gruplar adına söz talepleri
bitmiştir.
Şimdi, şahsı adına ilk konuşmacı, Ordu Milletvekili
Sayın Seyit Torun. 
Sayın
Torun, söz süreniz on dakikadır. 
Buyurunuz.
(CHP sıralarından alkışlar) 
ENGİN
ALTAY (İstanbul) – Sayın Başkanım, lehte söz talebi yok galiba, öyle mi
anlıyorum? 
SEYİT
TORUN (Ordu) – Sayın Başkan, çok değerli milletvekilleri; öncelikle yüce
Meclisimizi saygıyla selamlıyorum. Gelir Vergisi Kanunu ve Bazı Kanunlarda
Değişiklik Yapılmasına Dair Kanun Tasarısı’yla ilgili söz almış bulunuyorum. 
Değerli
milletvekilleri, Sayın Başbakan ve bazı bakanların defalarca “Artık torba yasa
gelmeyecek.” demesine rağmen maalesef 4’üncü torba yasayı konuşuyoruz. Benden
önceki değerli konuşmacılar da aynı konuya değindiler, aynı konuyu defalarca söylediler.
Maalesef, Plan ve Bütçe Komisyonumuza gelen torba kanunları çok fazla
irdelenmeden, çok fazla değerlendirilmeden belli bir sürecin içerisinde
geçiyor, hâlbuki bu kanunlar ilgili komisyonlarında görüşüldükten sonra gelse
inanın daha fazla zaman kazanırız ve etkili ve yetkili kanunları çıkarırız.
Ama, maalesef, 34 maddede tam 11 ayrı kanunu bir anda çıkarıyoruz. Bu
kanunlarla ilgili 5 ayrı tali komisyon belirlenmiş olmasına rağmen maalesef bu
komisyonlara gitmeden geliyor. Kendi komisyonlarında incelenmeden geçirilen
kanunların zaman geçtikçe mutlaka tekrar yeni bir kanunla değiştirilmesi
gündeme geliyor. 
İç
Tüzük’ün 34’üncü maddesinde “Bir komisyon kendisine havale edilen tasarı ve
teklifi, başka bir komisyonun ihtisası dâhilinde görürse, tasarı veya teklifin
o komisyona havale edilmesini isteyebilir.” der. Biz Cumhuriyet Halk Partili
milletvekilleri olarak bunu önemsiyoruz ama maalesef, iktidar milletvekilleri
komisyonda bu konularla ilgili bir anlayış göstermiyorlar ve hiçbir bilgileri
olmasa dahi kanun tasarısına onay verebiliyorlar. Biz kanun yapıyoruz ama bu
kanunlar toplumun her kesimini ilgilendiriyor. Bu nedenle ciddi incelemeler
yapmamız lazım ve asıl komisyonlarında görüşülmeden tasarıların bir torbaya
doldurularak incelenmeden, alelacele kanunlaşmasını eleştiriyorum ve her zaman
da eleştirmeye devam edeceğim. 
Bizler
halkın faydasına olan her şeyde varız fakat bu konularda gerçekten samimiysek
her zaman destekleriz. Mesela muhtarların maaşlarını artırırken bu konuda
samimiyetimizi gösterdik ama muhtarlarımızın sadece maaşlarını artırmak yeterli
değil, onları mutlaka kurumsal bir yapıya kavuşturmamız lazım. Eğer
“Demokrasimizin birinci ayağı” diyorsak ve halkımızın sorunlarının çözümünde
gerçekten ilk önce onlara gidiyorsak onların sorunlarını da çözmemiz lazım. 
Bakın,
ben on beş yıl yerel yöneticilik yaptım ve bu anlamda bire bir çalıştım. Bugün
ne belediye meclisinde temsil hakları var ne de kurumlarda bir yaptırımları
var, sadece belli diyaloglarını kullandırarak vatandaşına, hemşehrisine hizmet
götürmeye çalışıyorlar. O da maalesef iyi ilişkiler kurmuşsa veyahut da iktidar
partisine mensupsa ancak gerçekleşebiliyor. Bunun dışında gerçekten çok ciddi
sıkıntılar yaşanıyor. Bir bütçesi olmadığı için, özellikle uzak köylerden
geldiklerinde ciddi masraflarla karşılaşıyorlar. Zaman zaman köylerinden
ihtiyar heyetini de taşıyorlar hizmet alabilmek için belli yerlere ve o anlamda
gerçekten muhtarlarımızın sadece maaşlarını artırmakla kalmamak, onların bir
kurumsal yapıya da kavuşturulmasını sağlamamız lazım. 
Görüştüğümüz
tasarının 2’nci maddesinde basit usulde tespit edilen mükelleflerin tespit
edilen kazançlarından sadece 8 bin liralık kısmı üzerinden gelir vergisi
alınmaması sağlanmaktadır. Küçük esnafımız özellikle vergiyle ilgili
yükümlülüklerini yerine getirirken zaten zorlanmaktadır. Zor hayat koşulları,
alım gücünün düşmesi ve ekonomik krizler küçük esnafımızı daha da kötü duruma
sokmakta, bu durum iş yapamamanın ve geçinememenin sıkıntısıyla aile
facialarına bile dönüşmektedir. Söz konusu uygulamayı olumlu bulmakla birlikte
yetersizliğini ifade ediyor, her gün açılan alışveriş merkezleri ve zincir
mağazaların yanında esnafımızı korumak için vergiden muaf tutulan 8 bin liralık
rakamın daha da yükseltilmesi gerektiğini savunuyorum. 
Bu
tasarıyla gelen konulardan biri de 657 sayılı Kanun’un 104’üncü maddesinde
belirtilen kadın memurlara doğum yapmaları hâlinde analık izni sonrası birinci
doğumda iki ay, ikinci doğumda dört ay, üçüncü doğumda altı ay yarı zamanlı
çalışma izni verilmesi konusu. En başta belirttiğim torba yasaların
sıkıntısının yanında ilgili komisyona gönderilmeden Plan ve Bütçe Komisyonuna
gelen bu konuda iki, dört ve altı ayın neye göre belirlendiğini bilmiyoruz ve
orada Sağlık Komisyonunda bulunan bir milletvekili arkadaşımızın da dediği
gibi, bunu neden her seferinde dört ay yapmıyoruz, bunu açıklayamıyoruz.
Ayrıca, bu durumun özel şirketlerde nasıl karşılanacağını, kadın çalışana yarı
zamanlı çalışma izni verilirken bu konuda iş devamlılığının garantisini nasıl
sağlayacağımızı da açıklayamıyoruz. Sonuçta, kanun var ama işverenin işçi
çıkarmasını sağlayan bir sürü kanun var. Aynı kanunun 108’inci maddesinde
yapılan düzenlemeyle de bu yarı zamanlı çalışma süresinde kısa süreli
çalışanların yerine kimlerin çalışacağı da bilinmemektedir. Yarı zamanlı
çalışmadan sonra da yirmi dört ay aylıksız izin alma hakkı veriliyor. Bakın,
kendinizi işveren veya çalışan kadının yerine koyun. Yirmi dört ay sonra geri
döndüğünde işten uzak geçirdiği zamanı nasıl telafi edeceksiniz? Devlet memurları
için çok sıkıntı olmayabilir ama özel şirket çalışanları için -hakkaniyetli
olmak lazım- bu, ayrımcılığa ve kadroların hantallaşmasından başka bir işe
yaramaz.
Ayrıca,
bir diğer düzenlemeyle, bir memura eşiyle birlikte münferit olarak evlat
edilmesiyle, memur olmayan eşinin münferit olarak evlat edinmesi hâlinde
çocuğunun teslim tarihinden itibaren sekiz hafta süreyle izin veriliyor fakat
bunu Medeni Kanun hükümlerinde bir yere oturtmak mümkün değil. Bu hükmün aile
birliğinin korunması açısından da sorunlar yaratacağını düşünüyoruz.
Evet,
diğer bir konumuz da emniyet mensuplarımız ve uzman erbaşlarımızın durumudur.
Biz özellikle emniyet mensuplarımız için göstergeyi 3600 yapmak istedik ama
maalesef 3000’i uygun gördünüz. Verdiğiniz bu düzenleme de yükseköğrenim görmüş
polislerimizin maaşlarını yükseltirken, asıl ihtiyacı olan ve unutulan
bekçilerimiz ve diğer emniyet mensuplarını bu konuda yanılttınız. Bu hangi
adalete, hangi hakkaniyete sığar, onu da buradan sormak istiyorum. 
Diğer
bir sorum da uzman erbaşların durumudur. Silahlı Kuvvetlerin en fazla yükünü
çeken, terörle mücadelede en fazla şehit veren uzman erbaşlarımıza bu
fedakârlıkları için ne kadar yapsak azdır. Orduevlerine alınmayan, askerî
lojmanlarında payları çok az olan uzman erbaşlarımız bu emekleri karşılığında,
hiç olmazsa, Türk Silahlı Kuvvetlerinde görev yapanlar iki yılını tamamladıktan
sonra kendi istekleriyle görevlerinden ayrılırlarsa, 657 sayılı Devlet
Memurları Kanunu’nun 92’nci maddesine göre, boş kadro bulmak ve gireceği
sınıfın niteliklerini de taşımak kaydıyla kamu kurum ve kuruluşlarındaki
memuriyete atanabiliyorlardı. Maalesef, yeni tasarıyla, iki yıllık çalışma
süresi yedi yıla çıkmakta ve bu düzenleme şu anda görevde olanlar için de
geçerli hâle gelmektedir. Kazanılmış hakların korunması hukukun genel
kurallarından biridir ve bu, kanunlarla da kaldırılamaz. 
Evet,
“polisimiz, askerimiz, albayımız, işçilerimiz” derken tabii ki diğer devlet
memurlarımız da mutlaka sıraya girecektir. Onlar da “Bize ne zaman sıra
gelecek, ne zaman bizler de bu haklardan, bu artışlardan faydalanacağız?” diye
düşünmektedirler. 
Evet,
değineceğim bir konu da tarım ve hayvancılık sektörünün önemli girdilerinden
olan gübre ve yemlerdeki KDV istisnasıdır. Evet, bunu destekliyoruz ama her
şeyden önce bir tarım politikamızın olması lazım. Sadece gübre ve yemi
düşürerek, mazotu ucuzlatarak veya mazota destek sağlayarak değil, gerçekten
çiftçimize gerçek anlamda destek olmamız lazım. Bakın, hâlâ bir tarım
kadastrosunu gerçekleştiremedik, hâlâ bu ülkede neyi, ne kadar üreteceğimizi
bilemiyoruz. Bir yıl saman ithal ediyoruz, bir yıl eti ithal ediyoruz ve bir
tarım ülkesiyken, tarım ihraç eden ülkeyken şu anda ithal eden ülke durumuna
geldik. Böyle geçici çözümlerle tarım politikası oluşturamayız. Mutlaka
kapsamlı ve çiftçimizin sorununu çözen uzun vadeli planlama yapmak zorundayız;
yoksa yarın, övündüğümüz tarım toplumunu tamamen kaybetmek durumunda kalırız. 
Şunu
açıkça ifade etmek istiyorum: Bugün yaptığımız kanunlar gerçekten toplumumuzun
büyük bir kesimini ilgilendirmekte.
(Mikrofon
otomatik cihaz tarafından kapatıldı) 
SEYİT
TORUN (Devamla) – Ama göreceksiniz ki bazı kanunları da -yaptığımız bu
kanunları- önümüzdeki süreçte yeni kanunlarla yeniden değerlendirmek zorunda
kalacağız. Bu amaçla diyorum ki mutlaka komisyonlarımızın çalışması, ilgili
komisyonların bu konuda gereğini yerine getirmesi gerekiyor. 
Ben
yüce heyeti tekrar sevgiyle selamlıyorum.
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Torun.
Şahıslar
adına ikinci ve son konuşmacı Adana Milletvekili Sayın Mehmet Şükrü Erdinç. (AK
PARTİ sıralarından alkışlar) 
Sayın
Erdinç, on dakika süreniz var. 
MEHMET
ŞÜKRÜ ERDİNÇ (Adana) – Sayın Başkan, değerli milletvekilleri; Gelir Vergisi
Kanunu ile Bazı Kanunlarda Değişiklik Yapılmasına Dair Kanun Tasarısı’nın
geneli üzerine şahsım adına söz almış bulunuyorum. Bu vesileyle yüce heyetinizi
saygıyla selamlıyorum.
Değerli
milletvekilleri, burada görüşmekte olduğumuz ve bundan önce buradan 26’ncı
Dönemde geçirmiş olduğumuz Kanunla ilgili ve kanunların görüşme teknikleriyle
ilgili çeşitli değerlendirmeler yapıldı. Tabii, bu değerlendirmeler kendi
içerisinde doğru yönlerini de ihtiva etmekle birlikte bu hususa, bu yola
başvurulmasının tabii ki önemli yönü de var. Birincisi, hem seçim meydanlarında
hem de seçim sonrasında, 1 Kasım seçimleri sonrasında, Acil Eylem Planı
çerçevesinde vatandaşlara verdiğimiz sözler var. Tabii, bu sözlerin hayata
geçirilebilmesi için acil olarak, üç aylık, altı aylık, bir yıllık periyotlar
belirledik. Bunların hayata geçirilebilmesi ancak bu tür kanun tekniğiyle
mümkün olabilmekte. 
Bir diğer husus da aslında İç Tüzük’ten kaynaklanan bir
sorun. Bugün bu görüşmekte olduğumuz kanun görüşmelerine ancak saat dokuz
itibarıyla başlayabildik ki bundan önce geçen beş altı saatlik süre zarfında
kanuna geçememenin sıkıntısını yaşadık. Hem Acil Eylem Planı’nda ortaya
koyduğumuz ve vatandaşlarımızın ısrarla beklediği hususların hayata geçirilmesi
hem de Meclisin çalışma tekniğinin bu olması sebebiyle, bu sıkıntı sebebiyle, İç
Tüzük’ten kaynaklanan bu sıkıntı sebebiyle maalesef bu yola başvurmak zorunda
kalıyoruz. İnşallah önümüzdeki günlerde İç Tüzük’te yapabileceğimiz, tüm siyasi
partilerin katılımıyla yapacağımız değişikliklerle bu sorunların ortadan
kalkacağını düşünüyoruz. 
Tabii, bu kanunla ilgili şahsım adına söz almışken
birkaç hususa değinmekte fayda olduğunu düşünüyorum, özellikle bu kanunla
getirmiş olduğumuz hususlara.
Şimdi, bu kanunun getirdiği düzenlemelere baktığımızda,
yeni iş kuran gençlerimize üç yıl boyunca gelir vergisi muafiyeti
getirilmektedir; böylelikle genç girişimcilerimizin, ilk defa gelir vergisi
mükellefiyeti tesis edilen tam mükellef gerçek kişilerin elde ettikleri
gelirlerin 12.600 TL’sine kadar bölümü kazanç dışında tutulmaktadır. 
Yine ticari kazancı basit usulde vergilendirilen
esnaflarımızdan, çalışanlarımızdan, vatandaşlarımızdan 8 bin TL’ye kadar olan
kazançlarından vergi alınmayacağı düzenlenmektedir. 
Öğrenim gören gençlerimizin, özellikle 25 yaşını
doldurmamış gençlerimizin pasaport harçları kaldırılmaktadır. 
Memurların doğum ve evlat edinme sonrası ücretsiz izin
süreleri memuriyet kıdeminde dikkate alınmaktadır; böylelikle memurların doğum
sonrası aylıksız izinde geçirdikleri süreler kademe ve derece intibakında
değerlendirilmektedir. 
Yine kadın memurlara doğum ve evlat edinmeyle ilgili
olarak, çocuk sayısına bağlı olarak ve belirli sürelerle yarı zamanlı ve tam
ücretli çalışma hakkı getirilmektedir. Bu çerçevede, kadın memurlara doğum
yapmaları hâlinde analık izni sonrasında birinci doğumda iki ay, ikinci doğumda
dört ay ve sonraki doğumlarda altı ay süreyle günlük çalışma süresinin yarısı
kadar çalışma imkânı tanınması amaçlanmaktadır. Doğum ya da evlat edinmeyle
çocuk sahibi olan memurlara kısmi zamanlı çalışma hakkı getirilmektedir.
Yine
ülkemizin savunmasında, güvenliğinde önemli gayretleri bulunan polislerimizin,
uzman erbaşlarımızın, uzman jandarmalarımızın ek göstergeleri 2200’den 3000’e
yükseltilmektedir. Gönül isterdi ki daha yükseltelim ama önümüzdeki günlerde
bunların tekrar değerlendirileceğini de umuyorum.
Yine,
polislerimizin emniyet hizmet tazminatı yüzde 25 oranında artırılmaktadır. 
Uzman
erbaşların 1’inci dereceye kadar yükselebilmelerine ve yedi hizmet yılını
tamamlamış olanların kamu kurum ve kuruluşlarına geçebilmelerine imkân
tanınmaktadır. 
Muhtarlarımızın
maaşlarıyla ilgili geçtiğimiz 24’üncü Dönemde, yine burada bütün siyasi
partilerin katılımıyla bir düzenleme yapmıştık, maaşlarını artırmıştık; şimdi,
inşallah bu düzenlemeyle 940 liradan muhtar maaşını 1.300 liraya yükseltiliyoruz.

Yemde
ve gübrede KDV’yi, seçim meydanlarımızda Sayın Başbakanımızın verdiği sözler
çerçevesinde ortadan kaldırıyoruz, sıfırlıyoruz. 
Özel
sektörde çalışmakta olan kadınlarımıza doğum ve evlat edinme sonrası -yine
kadın memurlara da- benzer bir düzenleme burada hayata geçiriyoruz. Yine, özel
sektörde çalışmakta olan kadınlara kısmi süreli çalışma hakkı verilmektedir. 
Bununla
birlikte yaşlılık aylığı alıp da kendi adına ve bağımsız çalışanlar sigorta
primi ödemekten muaf tutulmaktadır. Kendi adına ve hesabına bağımsız çalışan
emeklilerin sosyal güvenlik destek primi kaldırılmaktadır. 
Gençlerimize
yine, ücretsiz sağlık hizmeti biraz daha genişletilmektedir. Bildiğiniz gibi,
18 yaşına kadar olan gençlerimizin sağlık hizmetleri devlet tarafından
karşılanmaktadır. Bu çerçevede, inşallah 20 yaşına kadar lise öğrencilerinin,
25 yaşına kadar üniversite öğrencilerinin destek primlerinin yine devlet
tarafından karşılanması öngörülmektedir.
Sosyoekonomik
Gelişmişlik Endeksi düşük illerdeki işverenlerin sigorta teşviklerinin kapsamı
genişletilmektedir. Böylelikle 51 ilimizde uygulanmakta olan yüzde 6 oranındaki
işveren primi indiriminde esas alınan 10 işçi çalıştırma zorunluluğu
kaldırılmaktadır.
Otoyollarla
ilgili, geçişlerle ilgili düzenlemeler, Çanakkale’yle ilgili bir düzenleme bu
çerçevede inşallah hayata geçirilecek ve vatandaşlarımıza verdiğimiz sözlerin
uygulanmasını sağlayacak bir yasal düzenlemeyi hep birlikte görüşmekteyiz. 
Bu
verdiğimiz sözlerin hayata geçirilmesi noktasında hepinizden destek bekliyor,
Genel Kurulu saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederiz Sayın Erdinç.
Sayın
milletvekilleri, şimdi yirmi dakika süreyle soru-cevap işlemini
gerçekleştireceğiz. 
Yirmi
dakikanın on dakikası sayın milletvekillerine aittir, geri kalan on dakika
komisyon ve Sayın Bakana aittir.
Şimdi,
sisteme giren sayın milletvekillerine sırasıyla söz vereceğim.
Sayın
Erdoğan…
MEHMET
ERDOĞAN (Muğla) – Teşekkür ederiyorum.
Sayın
Bakanım, kamu çalışanlarına torba kanunlarla parça parça düzenlemeler
yapmaktasınız. Bu da kamu çalışanları arasında var olan adaletsizlikleri daha
da artırmaktadır. Kamu çalışanlarının tamamını ilgilendiren bir düzenlemeyi ne
zaman yapacak ve kamu çalışanları arasındaki adaletsizliği ne zaman gidereceksiniz?
Sayın
Bakan, okulların çoğunda bilişim öğretmeni yok. Bilişim öğretmenlerini atayarak
öğrencilerimizin teknolojiden daha çok istifade etmesini niçin sağlamıyorsunuz?
Sayın
Bakan, Türk malı yolcu uçağı nerede yapılmaktadır? Türk malı yolcu uçağıyla ne zaman
seyahat edebileceğiz?
Teşekkür
ediyorum.
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum.
Sayın
Bakanım, bilim ve teknolojiyle ilgili yapılacak büyük bir tesise Türk
milletinin bir ferdi olmaktan gurur duyan bilim insanı Aziz Sancar’ın isminin
verilmesini ve ders kitaplarında Türk gençliğine örnek olarak anlatılmasını
talep ediyorum. 
Ayrıca
da Çalışma ve Sosyal Güvenlik Bakanımıza: Esnaf BAĞ-KUR primi 414 TL’den 568
TL’ye çıkmıştır, çiftçi BAĞ-KUR primi 303 TL’den 435 TL’ye çıkmıştır. TEFE-TÜFE
yüzde 7 diyorsunuz, esnafın ve çiftçinin BAĞ-KUR primini yüzde 40
artırıyorsunuz. Bunu nasıl açıklıyorsunuz? Seyyanen verdiğiniz 100 liralık
zammı çalışan esnaftan ve çiftçiden mi çıkartıyorsunuz?
Teşekkür
ediyorum.
BAŞKAN
– Sayın Arslan…
KAZIM
ARSLAN (Denizli) – Sayın Başkan, çiftçilerimizin ve köylülerimizin çok büyük
borç altında olduklarını biliyoruz, ödeme aczine düştükleri de bir gerçek. Bu
nedenle 2015 yılından borcu olan çiftçilerimizin tarım kredi kooperatiflerine
ve Ziraat Bankalarına olan borçlarının ertelenmesini düşünüyor musunuz?
İki,
Denizli Çivril Bekirli Mahallesi’nin gelip geçmesine olanak sağlayacak olan
köprüyü ne zaman yapmayı düşünüyorsunuz?
Yine, Çivril ilçesi Karabedirler Mahallesi’nin
arazisinin sulanabilmesi için yer altı sularını ne zaman çıkarıp mahallenin
hizmetine sunacaksınız?
Yine, Çivril Bucak Mahallesi’nin arıtması koku yapıyor.
Ne zaman giderilecek, yolları bozuk ne zaman yapılacak? Bunları soruyorum Sayın
Bakanım.
Teşekkür ederim.
BAŞKAN – Sayın Tarhan..
TAHSİN TARHAN (Kocaeli) – Sayın Bakan, birinci sorum:
Ortaokul ve liselere koyulacağını açıkladığınız kodlama dersinin yararı ve
kapsamı ne olacaktır?
İkinci sorum: Her seçim öncesi gündeme gelen, bir türlü
aktif kullanılmayan Cengiz Topel Havaalanı’yla ilgili son gelişmeler nedir?
BAŞKAN – Sayın Tanal…
MAHMUT TANAL (İstanbul) – Teşekkür ediyorum Sayın
Başkan.
Sayın Bakan, Emniyet mensuplarına ek gösterge 3600
olsa… Güya biz dünyanın en büyük ekonomisine sahip bir ülkeyiz. Yani, bu
ülkenin ekonomisi bunu kaldırmıyor mu? Eğer “Kaldırmıyor.” diyecekseniz soruma
cevap olarak, Cumhurbaşkanının örtülü ödenekteki harcadığı paralar kaç polisin
maaşını karşılayabilecek durumda?
Bir başka sorum: Bugüne kadar seçimle gelen herkesin
tüm sosyal güvenlik primleri devlet tarafından karşılanıyor. Muhtarların neden
karşılanmıyor? Muhtarlara neden böyle üvey evlat muamelesi yapılıyor? Muhtarlar
sürekli Cumhurbaşkanı tarafından çağrılıyor, konuşuluyor. Ama bunların sosyal
güvenlik primlerini niçin ödemiyoruz?
Teşekkür ediyorum.
BAŞKAN – Sayın Yalım…
ÖZKAN YALIM (Uşak) – Teşekkür ederim Başkanım.
Sayın Bakanım, ben de aynı konuya değineceğim.
Kesinlikle muhtarlarımızın SSK’larının ödenmesi gerekiyor. Bununla birlikte,
muhtarlarımızın görevlerini yapabilecek olduğu, maalesef, birçok köyde binaları
mevcut değildir. Aynı şekilde, ile veya ilçeye gelip giderken şu anda alacak
oldukları 1.300 TL yolluk olarak… Ayrıca, yolluk verilmesi gerekiyor çünkü
aldığı 1.300 TL’nin gidip gelmelerinde kesinlikle yetmediğini çok iyi
biliyoruz. Muhtar arkadaşlarımızın bize talepleri var. Bazı muhtar
arkadaşlarımızın, yüzde 50’sinden daha fazla muhtar arkadaşlarımızın istediği
de görev yaptığı müddetçe silah ruhsatları ücretsiz ama görevi bittikten sonra
silah ruhsatlarının ücretli olduğunu ve de bunun ücretsiz olmasını talep
ediyorlar. 
İkinci
bir konu: Son zamanlarda bizi oldukça sıkıştırıyorlar, uzman ve astsubay
arkadaşlarımız belediyelere geçiş yapmak istiyorlar. Burada komutanlarımız da
var. Peki, bunların ek göstergelerini 3000’den 3600’e getirdiğimizde bu
istifaların veya bu geçişlerin durdurulması söz konusu olamaz mı? 
Teşekkür
ederim. 
BAŞKAN
– Sayın Sarıhan…
ŞENAL
SARIHAN (Ankara) – Sayın Başkan, kadın bakan ayrıldılar. Bu sebeple -herhâlde
mesaiyi erken bitirdiler- ona yönelteceğimiz sorulardan vazgeçiyoruz. 
Buradaki
arkadaşlara sormak istediğim şudur: Sultanahmet saldırısından sonra Türkiye
IŞİD mevzilerine sınır ötesi bir saldırıda bulundu mu? IŞİD’in Kilis’e yaptığı
saldırı bir misilleme midir? Bu konuda hem kamuoyu hem de Türkiye Büyük Millet Meclisinin
bilgilendirilmesi gerekir. Halkın çok tedirgin olduğu bu konuda açıktır. 
Teşekkür ederim. 
BAŞKAN – Sayın Emir…
MURAT EMİR (Ankara) – Sayın Bakan, katledilişinin
dokuzuncu yılında Hrant Dink'i saygıyla anıyoruz ama maalesef ki Hrant Dink
cinayeti hâlâ aydınlatılmadı. Savcılığın yeni iddianamesiyle aslında olay
yerinde cinayet anında 6 jandarma istihbarat görevlisinin bulunduğunu öğrenmiş
olduk. Yani, bu, âdeta jandarma nezaretinde bir cinayetti. Bu bilgiler aslında
ilk anda da bulunabilecek basit bilgilerdi. Bu bilgilerin iddianameye girmek
için dokuz yıl bekletilmiş olmasının tek sorumlusunun paralel yapı olması
mümkün müdür? Hükûmetin buradaki sorumluluğu nedir? Bu sorumlular hakkında
neler yapmayı düşünüyorsunuz? 
Saygılar sunarım. 
BAŞKAN – Sayın Aydın…
KAMİL AYDIN (Erzurum) – Sayın Bakan, milletvekili olduğum
Erzurum ilimizin özellikle kuzey ilçelerinin bağlantı yerlerinde GSM
operatörleri çalışmıyor ama bundan daha önemlisi Erzurum’un Şenkaya ilçesinde
teröristlerin 2015 yılı Ağustos ayında baz istasyonuna zarar vermeleri
nedeniyle Yürekli, Beşpınarlar, Yazılı, Yeşildemet ve Köroğlu köylerinde
yaşayan vatandaşlar yaklaşık altı aydır mobil iletişim imkânlarından
yararlanamamakta ve bu durum köylülerin günlük yaşamlarını olumsuz
etkilemektedir. Köylülerin defalarca müracaatına rağmen sorunları çözülmemiş,
zor kış şartlarında dünyayla irtibatları kesilmiştir. Köylülerin
mağduriyetlerinin giderilmesi için bu kadar süre neden beklenmiştir? Baz
istasyonunun yeniden hizmete girmesi için bir çalışma söz konusu mudur? 
Teşekkür ederim. 
BAŞKAN
– Sayın Parsak…
MEHMET
PARSAK (Afyonkarahisar) – Sayın Bakana iki sorum var, birisi seçim çevrem olan
Afyon’la ilgili. 
Sayın
Bakanın ilişkili kuruluşu olan Türkiye Şeker Kurumuna bağlı olarak faaliyet
göstermekte olan Afyon Şeker Fabrikasının özelleştirmeyle ilgili E portföyünde
özelleştirmeyi beklediği hepimizin malumu. Bu kapsamda fabrikanın gerçek bedeli
üzerinden özelleştirileceği düşünülüyor mu? Fabrikanın özelleştirilmesi
sonrasında verim ve kârlılık artışı olacağını düşünüyor musunuz ve fabrikanın
özelleştirme kapsamından çıkarılarak çiftçiye fazladan pancar kotası verilmesi
gibi bir planınız var mıdır? Varsa bunun ne zaman gerçekleştirilmesi
planlanmaktadır?
İkincisi
de Türkiye geneliyle ilgili. Her seçimde olduğu gibi son seçimlerde de önemli
kandırma projelerinden biri olarak sunulan yerli otomobil üretimi hangi
aşamadadır?
BAŞKAN
– Sayın Usta…
ERHAN
USTA (Samsun) – Teşekkür ederim.
Sayın
Bakan, on üç yıllık iktidarınız döneminde imalat sanayisinin üretiminin millî
gelir içerisindeki payı düşüyor, yüksek teknoloji ürünlerinin üretim içindeki
payı da düşüyor. İş gücü niteliğini yükseltici herhangi bir şey yapılamadı.
Ekonominin genelinde verimliliğin büyümeye katkısının negatif olduğunu
biliyoruz. Yani, Türkiye'nin yapısal sorunları büyüyor. Tabii, bunun sonucunda
da cari açıkta, dış borçlarda, işsizlik oranında tarihî en yüksek seviyelere
çıkıldı. Sürekli vadetmenin dışında, bu sorunları çözmek amacıyla neler
yaptınız, somut olarak bunları bize söyler misiniz? 
Teşekkür
ederim. 
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – “Neler yaptınız?” mı,
“Yapacaksınız?” mı?
ERHAN
USTA (Samsun) – Yaptınız. Yapacaklarınızı sormuyoruz çünkü onlar sürekli
söyleniyor ama yapılan bir şey yok.
Teşekkür
ederim.
BAŞKAN
– Sayın Aksu…
İSMAİL
FARUK AKSU (İstanbul) – Teşekkür ediyorum Sayın Başkan. 
Sayın
Bakan, toplum yararına çalışanlarla ilgili sağlıklı veri bulamıyoruz. Acaba
hâlen toplum yararına çalışan kapsamında kaç kişi çalışmaktadır? Kurumlar ve
iller itibarıyla dağılımı nasıldır? Bunların istihdamı hangi esaslara göre
belirlenmektedir? 
Teşekkür
ederim.
BAŞKAN
– Sayın Haberal…
ERKAN HABERAL (Ankara) – Sayın Bakan, Kamu
Hizmetlerinin Sunumunda Uyulacak Usul ve Esaslara İlişkin Yönetmelik’in 7’nci
maddesi “İdare, sunduğu kamu hizmetlerinin özürlüler tarafından kolayca
erişilebilir olması için gerekli tedbirleri alır.” dediği hâlde görme engelli
hukukçular Resmî Gazete’yi okuyamamaktadırlar. Daha önceleri ses formatında
atılan Resmî Gazete, şu anda dalga geçer gibi fotoğraf formatında atılmaktadır.
Bunun için bir şeyler yapmayı düşünür müsünüz?
Teşekkür
ederim.
BAŞKAN
– Bir kişiye daha söz verelim.
Sayın
Kuşoğlu…
BÜLENT
KUŞOĞLU (Ankara) – Teşekkür ederim Sayın Başkanım.
Sayın
Bakanım, biraz önce sordu bir arkadaşım, bu otomobille ilgili olarak Bakanlık
son senelerde, son dört beş yıldır çok uğraşıyor, sizin konunuz. Eski teknoloji
değil, yeni bir teknoloji istiyoruz; hibrit geleceğe yönelik bir teknoloji ama
son aklımda kalan bu üretilmesi düşünülen otomobilin de bir yerden kopya
edildiğiydi, İskandinav ülkelerinden birinden. Onunla ilgili bilgi
verebilirseniz çok memnun olurum. 
Bürokrasiyle
ilgili bir soru sormadım, doğrudan sizinle ilgili bir soru sormak istedim.
Teşekkür
ederim.
BAŞKAN
– Sayın Bakan, buyurun, söz sizin.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Sayın Başkanım, öncelikle
sorularıyla yasama faaliyetine katkıda bulunan tüm değerli milletvekili
arkadaşlarıma teşekkür ediyorum.
On
dakikalık süre içerisinde hızlıca arkadaşlarımın sorduğu soruları cevaplamaya
çalışacağım. Bu sürede, sınırlı sürede cevaplayamadığım sorularla ilgili de
ilgili arkadaşlarımız notlarını aldılar, mutlaka sizlere yazılı olarak bilgi
takdimi yapılacaktır. 
Sayın
Erdoğan’ın “Kamu çalışanlarıyla ilgili ne zaman kapsamlı bir düzenleme
yapacaksınız?” sorusuna… Evet, gerçekten bizim de kamu çalışanlarıyla ilgili
kapsamlı bir düzenleme yapılmasıyla ilgili 2016 yılının Eylem Planı’nın bir yıl
içerisinde yapılması gereken reformlar bölümünde “Kamu personel reformu
yapılacak.” şeklinde bir eylemimiz bulunmakta. Gerçekten bugün Türkiye'nin
kapsamlı bir kamu personel rejimine ihtiyacının olduğu çok açık. Bu konuyla
ilgili detayları inşallah önümüzdeki süreçte ilgili arkadaşlarımız sizlerle
paylaşacak. 
Bilişim
konusunda, bilişim öğretmenleriyle ilgili, bir başka arkadaşımız da yine
özellikle bu bilişimle ilgili soruyu sordu. Bunları isterseniz birleştirerek
cevap vermiş olayım. Değerli arkadaşlar, bilişim öğretmenlerinin bu konuda
yoğun bir talebi var ve artık bu dünyada, dijital dünyada kod yazabilmek âdeta
okuryazarlık anlamına geliyor. Kod yazamayan gençlerin önümüzdeki süreçte çok
zorlanacaklarını hepimiz biliyoruz. Bilim, Sanayi ve Teknoloji Bakanlığı olarak
biz, kod yazmanın liselerde zorunlu, ilkokul ve ortaokullarda seçmeli olarak
öğretilmesi noktasında Millî Eğitim Bakanlığımıza resmî yazıyı yazdık. Millî
Eğitim Bakanlığımız şu anda bu konu üzerinde yoğun bir şekilde çalışma
yürütüyor. Artık kod yazmak algoritma oluşturabilmeyi, algoritma oluşturabilmek
de bir konuyu tüm sistemi içerisinde bütün yönleriyle değerlendirebilmeyi
gerektirdiği için, biz, bunu, Hükûmet olarak da Bakanlık olarak da son derece
önemsiyoruz. İnşallah, önümüzdeki süreçte Millî Eğitim Bakanlığımız da elindeki
imkânlar çerçevesinde bu konuyla ilgili gerekli adımı atacak. 
Yolcu
uçağı konusunda, şu anda, bildiğim kadarıyla, Ulaştırma Bakanlığımızın
sorumluluğu altında çalışmalar yürüyor; yakında temel atma noktasında
olacağımızı biliyorum, Ankara’da yapılacağını da biliyorum.
Aziz
Sancar Hocamızın -Sayın Şimşek’in ifade ettiği- isminin verilmesi… Gerçekten
Aziz Sancar Hocamız, son dönemde bütün insanlarımızın göğsünü kabartan bir
başarıya imza attı. Mardin’in Savur ilçesinde yokluk içerisinde 9 çocuklu bir
ailenin bir evladı olarak okumuş, TÜBİTAK bursuyla da yurt dışına gitmiş, orada
da çok ciddi bir çalışma ve gayretin sonucunda Nobel alacak kadar bir seviyeye
gelmiş bir insanımız ve bu süre içerisinde de ülkesinden ve bağlı olduğu
milletten hiç kopmamış birisi, bu ülkenin değerlerinden hiç kopmamış birisi.
BAKİ
ŞİMŞEK (Mersin) – TÜBİTAK’ta ismini verelim.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Aziz Sancar Hocamızın ismini
nereye versek azdır. Bu konuyla ilgili bazı çalışmalar yürüyor. Ben şu anda
detayını bilmiyorum ama inşallah, önümüzdeki süreçte kendi doğduğu şehirde bazı
okul, yurt ve bazı mekânlara ismi verilecek.
KAMİL
AYDIN (Erzurum) – Ders kitaplarında da istiyoruz Aziz Sancar’ı, öğrencilere
anlatılması örnek olarak.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Evet, inşallah, şu anda örnek
bilim insanı olarak Aziz Sancar Hocanın hem bilim insanı kimliğiyle hem de
ülkesine, milletine ve bu topraklara bağlılığı sebebiyle gerçekten çok çok
örnek insan olarak anlatılması gerektiğine ben de katılıyorum. 
Esnaf,
çiftçi ve BAĞ-KUR primiyle ilgili konularda arkadaşlarımız size kısa sürede
bilgilendirmeyi mutlaka yapacaklardır. 
Bu
2015 yılında borcu olan çiftçilerin borçlarının ertelenmesiyle ilgili Hükûmet
gündemimizde herhangi bir konu yok. 
Çivril’le
ilgili somut sorulara da, inşallah, arkadaşlarımız notlarını aldılar, sizlere
cevap verecekler.
Sayın
Tarhan’ın özellikle kodlama dersiyle ilgili sorusunu cevaplandırdım. 
Cengiz
Topel’de son durum nedir? Cengiz Topel’i büyütüyoruz. Bu yıl içerisinde Erzurum
ve Antalya uçuşlarını başlatmayı ve önümüzdeki süreçte de Cengiz Topel’in,
Sabiha Gökçen’i de destekleyecek, daha büyük ölçekli bir havalimanı olması
noktasında çalışmalarımızı sürdürüyoruz.
Değerli
arkadaşlar, Cumhurbaşkanımızın örtülü ödeneğinin kaç polis maaşı edeceği… Bu soruda
bir temel mantık hatası var. O zaman işte kaç milletvekili maaşının kaç polis
maaşı edeceği, yok, işte, efendim, şu giderin şu kadar… Bunların çok fazla bir
şeyi olmaz kıyaslamada. Burada önemli olan, bu ülke hem Cumhurbaşkanımıza
ihtiyaç duyduğu ödeneği sağlayacak güçtedir hem de polisimize maaşlarını ve
özlük haklarını verecek güçtedir.
Muhtarlar
üvey evlat mı? Muhtarların üvey evlat olmadığı son derece açık. AK PARTİ
iktidara geldiğinde muhtar maaşları 250 liraydı. Şu anda 940 liradan, bugünkü
görüşülmekte olan kanun tasarısı yasalaştığında, bu 1.300 liraya çıkmış olacak.
Dolayısıyla, muhtarlarımızın üvey evlat olmadığı, muhtarlarımızla ilgili pek
çok düzenlemeyi art arda hayata geçirdiğimizi özellikle ifade edeyim. Ama
muhtarlarla ilgili bir genel düzenleme ihtiyacını, ancak Köy Kanunu ve ilgili
kanunlarla birlikte ele alarak yapılacak bir çalışmayla düzenlemenin çok daha
doğru bir yaklaşım olacağı kanaatindeyiz. 
Uzman
ve astsubayların belediyelere geçişi konusu… Bu bütün belediyelerin ve şu anda
bütün siyasetçilerin büyük problemi biliyorsunuz. Bu noktada parti farkı
gözetmeden söylüyorum, tüm partili belediyeler böyle bir kapıyı açmak
istemiyorlar. Burada, zannediyorum, önümüzdeki dönemde bu konuyla ilgili daha
kalıcı adımlar atılacak.
Şimdi,
bu kanunda -bilebildiğim kadarıyla söylüyorum, Komisyon görüşmelerinde
bulundum- sözleşme süresini yedi yıla kadar uzatma ve ondan sonra da emekli
olana kadar Millî Savunmada sivil memur olarak çalışabilmenin önünü açıyoruz.
Bu, son derece önemli bir düzenleme. Hem bu insanlarımızı boş yere
umutlandırarak bekletmek yerine, bir, başta umut vermemek ama sözleşme yapılan
sözleşmeli erlerimizin veya erbaşlarımızın emekli olana kadar o hakkını da
teminat altına almak. Bu düzenleme bu kanunla geliyor.
ÖZKAN
YALIM (Uşak) – Kesinlikle doğru bir işlem olacak.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Özellikle Sayın Sarıhan’ın
ifade ettiği: “Sultanahmet saldırısından sonra DAİŞ’e yönelik bir operasyon
yapıldı mı?” Elbette yapıldı. Sayın Başbakanımızın açıklamalarını medyadan
takip ettiyseniz 200’ün üzerinde DAİŞ militanının öldürüldüğü, etkisiz hâle
getirildiği ve pek çok mevzinin de kullanılamaz hâle getirildiğini biliyoruz. 
Ben
de Hrant Dink’i saygıyla anıyorum. Hiçbir insanın canına kastedilmesinin hiçbir
mazur gerekçesinin olamayacağını bir kez daha altını çizerek ifade ediyorum.
Evet, olay bütün yönleriyle çalışılıyor, araştırılıyor. Bir dönem, maalesef, bu
paralel devlet yapılanmasının olayı karartma girişiminden dolayı bir gecikmenin
yaşandığını kabul ediyoruz ama hiçbir şey gizli kalmıyor.
KAMİL
OKYAY SINDIR (İzmir) – Sadece bu mu Sayın Bakan?
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Bu budur. Şu anda gördüğümüz
kadarıyla devlet bütün yönleriyle… 
Bakın, bizim Hükûmet olarak başka bir düşüncemiz
olsaydı bugün bu olayı tüm yönleriyle araştırma noktasında her türlü gayreti
göstermez, adalete de gereken desteği vermezdik. Şu anda biz bu olayın da, tüm
faili meçhul cinayetlerin de aydınlatılması noktasında ilgili tüm kurumların
üzerine düşen her şeyi en iyi şekilde yapmasını arzu ediyoruz, talep ediyoruz.
Ümidim, temennim, Hrant Dink cinayetini işlemeyi azmettirenlerin de ortaya
çıkarılması ve onların da gereken cezayı alması. Sadece Hrant Dink için
söylemiyorum bunu, özellikle tüm faili meçhul cinayetleri işleyenler ve
işletenlerin perde arkasındaki aktörlerin de ortaya çıkarılması. Bu konudaki
irademiz tam ve nettir. 
Erzurum
noktasında -ki, Sayın Aydın’ın ifadelerini hemen biz not aldık- inşallah en
kısa sürede arkadaşlarımız gereken çalışmayı yapıp kendisine takdim edecekler. 
Afyon
Şeker Fabrikası, Sayın Parsak’ın ifade ettiği… Şeker Kurumu bizim Bakanlık
olarak ilişkili kuruluşumuz ama şeker fabrikaları Maliye Bakanlığının şu anda
inisiyatifinde. Buradaki soruyu da inanıyorum ki Maliye Bakanlığındaki
arkadaşlarımız size yazılı olarak cevaplayacaklar. 
Sayın
Usta’nın sorduğu soru çok uzun ve detaylı bir soru ama şunu ifade edeyim…
(Mikrofon
otomatik cihaz tarafından kapatıldı) 
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Sayın Başkan, bir dakika,
şunu sadece ifade edeyim…
BAŞKAN
– Sayın Bakan, evet, tamamlamanız için…
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Sayın Usta, eğer AK PARTİ
2002’den 2015 yılına kadar hiçbir şey yapmasaydı bu gayrisafi yurt içi hasıla 233
milyar dolardan 822 milyar dolara kadar çıkmazdı. 
ERHAN
USTA (Samsun) – Şu an 722’ye düştü. 
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Kişi başına düşen millî gelir
3.300 dolardan 11 bin dolar seviyesine kadar çıkmazdı ve ihracat 36 milyar
dolardan 157 milyar dolar mertebesine çıkmazdı. Bunu birinci nesil reformlarla
başardık. Şimdi ikinci nesil reformlarla inşallah burada yeni bir sıçrama
yapmayı hedefliyoruz. Özellikle bütün Meclisimizden istediğimiz AR-GE reform
paketi inşallah Meclis gündemine geliyor, Sanayi Komisyonunda inşallah
görüşülecek, ondan sonra da sizlerin de desteği ve katkılarıyla inşallah ikinci
nesil reformları birlikte hayata geçiririz. 
Görme
engellilerle ilgili Sayın Haberal’ın söylediği ifadeyi ben de çok önemsedim. Aslında
çok güzel bazı teknolojik çalışmaları ticarileştirerek görme engellilerin de
gazete okumasını kolaylaştıracak bazı teknolojileri şu anda ticarileştirmekle
ilgili de çalışıyoruz. Bu noktada da ben eminim ki ilgili tüm arkadaşlarımız
da…
ERKAN
HABERAL (Ankara) – Sayın Bakan, olan bir uygulama var zaten. Daha evvel Resmî
Gazete sesli olarak yayınlanıyordu.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Şimdi, sesli olarak değil,
aynı şekilde dokunarak da Resmî Gazete’yi okuma imkânı gelecek. Şu anda bununla
ilgili çalışma da yapılıyor. İnşallah bunu çok hızlı bir şekilde hayata
geçirmenin gayreti içerisinde olacağız. 
Son
olarak, Sayın Başkanım, yerli otomobille ilgili kısa bir bilgi vermek isterim. 
ERHAN
USTA (Samsun) – Sayın Bakanım, “Somut bir şey söyleyin.” dedim. Bana “Şöyle
oldu, böyle oldu.” değil de somut, “Biz bu şu programları uyguladık. Türkiye’yi
biz getirdik buraya.” diye bir söyleyin lütfen. 800 milyar dolara çıkmış millî
gelir şu anda 722 milyar dolara düştü.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Sayın Usta, siz biliyorsunuz
ki doların bütün dünyada değer kazanmasından kaynaklanan ve şu andaki
gelişmekte olan tüm ülkelerin gayrisafi yurt içi hasılalarında düşme var. 
ERHAN
USTA (Samsun) – Bana bir tane örnek verin, lütfen, örnek istiyorum.
BİLİM,
SANAYİ VE TEKNOLOJİ BAKANI FİKRİ IŞIK (Kocaeli) – Bunun sadece Türkiye’ye özgü
bir durum olmadığını siz çok iyi biliyorsunuz. 
Sayın
Başkanım, ben sadece yerli otomobille ilgili Sayın Kuşoğlu ve Sayın Tarhan’ın
ifade ettiği konuyla ilgili çok kısa bilgi vermek isterim. 
Değerli
arkadaşlar, Türkiye 1894 yılında başlamış yerli otomobil hikâyesine ve 1961
yılında çok çok yaklaştığı hâlde, maalesef o dönemin siyasi iktidarının bu
projeyi en azından sahiplenmemesi vesilesiyle Türkiye otomobil üreten bir ülke
olma özelliğini kazanamamış. Bu hepimizin içerisinde bir uhdedir. Bundan eminim
ki şurada bulunan hiçbir siyasi parti mensubu, hiçbir milletvekili bu noktada
farklı düşünmüyor ve bizim yaptığımız çalışmada da yerli otomobil fikrine
kamuoyunun desteği çok yüksek. 
Evet,
Türkiye yerli otomobili üretmeli ve üretecek. Ancak bu yerli otomobil şu andaki
içten yanmalı teknolojiyle değil, geleceğin teknolojisi olan menzili artırılmış
elektrikli araç ve on yıl sonra da diyebiliriz ki tamamen elektrikli araç olmak
durumunda. Bu noktada, biz, evet, bir İsveç firmasının daha önceden kullandığı
bir platformu satın aldık ama bu platform bizim nihai ürünümüz değil. Bunu
özellikle söylemek istiyorum. Biz bu platformu sadece TÜBİTAK’ta geliştirdiğimiz
yeni teknolojileri aktarmak ve gelecekte var olacak teknolojileri bu platform
üzerinden geliştirmek için aldık ve şu anda bunu geliştiriyoruz. 
Burada
iki şeyi söylemek durumundayız. Bir: Evet, bir Türkiye markası oluşturmak
durumundayız. Bu otomotiv yan sanayisinin de stratejik ortak konumuna
yükselmesi için gerekiyor. Ama aynı zamanda, otomobilde paradigma değişiminin
yaşandığı böyle bir dönemde kesinlikle Türkiye’nin yerli otomobili aynı zamanda
teknoloji üretme, geliştirme ve ihraç etme platformu olarak kullanma
zorunluluğu var. Eğer Türkiye önümüzdeki üç beş sene içerisinde bu noktada bir
çalışma yapmazsa şimdiye kadar olduğu gibi bir otuz kırk yıl daha tribünde
seyirci olarak devam edebilir. Biz bunu istemiyoruz. Bu noktada bunu bir millî proje
olarak görüyoruz ve şu anda da planladığımız takvime uygun olarak da son derece
başarılı şekilde gidiyoruz. Bizim elimizde bulunan batarya teknolojisi gibi,
elektrikli motor teknolojisi, sensör teknolojisi gibi teknolojileri yüklüyoruz,
bunun dışında da gelişmiş dünyayla bu konuda teknolojik iş birliğini de
dışlamıyoruz. Dünyadaki Türk bilim insanlarının da bu konudaki desteklerini de
özellikle bu projede çok ama çok önemsiyoruz. İnşallah konu geldiğinde sizlere
çok daha detaylı bilgiyi sunma imkânımız olacak.
Sayın
Başkanım, çok teşekkür ediyorum. (AK PARTİ sıralarından alkışlar)
BAŞKAN
– Teşekkür ederiz Sayın Bakan.
Tasarının
tümü üzerindeki görüşmeler tamamlanmıştır.
MAHMUT
TANAL (İstanbul) – Karar yeter sayısı istiyorum.
BAŞKAN
– Karar yeter sayısı isteniyor.
Maddelerine
geçilmesini oylarınıza sunuyorum: Kabul edenler… Kabul etmeyenler… Kabul
edilmiştir, karar yeter sayısı vardır.
Birleşime
beş dakika ara veriyorum.
Kapanma Saati: 22.39
BEŞİNCİ OTURUM
Açılma Saati: 22.43
BAŞKAN: Başkan Vekili Pervin BULDAN
KÂTİP ÜYELER:
Mücahit DURMUŞOĞLU (Osmaniye), Emre KÖPRÜLÜ (Tekirdağ)
------0-----
BAŞKAN – Sayın milletvekilleri, Türkiye Büyük Millet Meclisinin 29’uncu
Birleşiminin Beşinci Oturumunu açıyorum. 
68
sıra sayılı Kanun Tasarısı’nın görüşmelerine kaldığımız yerden devam edeceğiz.
Komisyon?
Yok. 
Ertelenmiştir.
Alınan
karar gereğince kanun tasarı ve teklifleri ile komisyonlardan gelen diğer
işleri sırasıyla görüşmek için 20 Ocak 2016 Çarşamba günü saat 14.00’te
toplanmak üzere birleşimi kapatıyorum.
Kapanma Saati: 22.44




(x) Bu ifadeye ilişkin düzeltme 20/1/2016
tarihli 30’uncu Birleşim Tutanağı’nın 141’inci sayfasındaki “Geçen Tutanak
Hakkında Konuşmalar” bölümünde yer almaktadır.


(*) Bu bölümde hatip tarafından Türkçe
olmayan bir kelime ifade edildi.


(x) Bu bölümde hatip tarafından Türkçe
olmayan bir kelime ifade edildi.


(x) 68 S. Sayılı Basmayazı tutanağa
eklidir.




