



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 7’nci
Birleşim
 30
Kasım 2015 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)


 İÇİNDEKİLER




I.- GEÇEN TUTANAK ÖZETİ
II.- AÇIKLAMALAR
1.- Ankara Milletvekili
Levent Gök'ün, TBMM Başkanı İsmail Kahraman’a görevinde başarılar dilediğine,
gündem dışı konuşma taleplerinin yerine getirilmesi gerektiğine ve öne çıkan
konular hakkında Hükûmetin Meclise ve kamuoyuna bilgi vermesini beklediklerine
ilişkin açıklaması
2.- Diyarbakır Milletvekili
İdris Baluken'in, güvenlik güçlerinin milletvekillerine müdahalesiyle ilgili
Başkanlık Divanının bir tavır belirtmesi, sokağa çıkma yasağı uygulamalarıyla
ilgili Hükûmetin Genel Kurulu bilgilendirmesi ve Tahir Elçi cinayeti başta
olmak üzere faili meçhul cinayetlerle ilgili bir araştırma komisyonu kurulması
gerektiğine ilişkin açıklaması
3.- İzmir Milletvekili Oktay
Vural'ın, Mardin’in Derik ilçesinde askerî araca PKK terör örgütünün yaptığı
roketatarlı saldırı sonucunda şehit olan uzman çavuş Sezer Aydemir’e Allah’tan
rahmet dilediğine ve Ankara Milletvekili Levent Gök’e geçmiş olsun dileğinde
bulunduğuna ilişkin açıklaması
4.- Diyarbakır Milletvekili
İdris Baluken'in, Amasya Milletvekili Mehmet Naci Bostancı’nın sataşma
nedeniyle yaptığı konuşmasındaki bazı ifadelerine ilişkin açıklaması
5.- Ankara Milletvekili
Levent Gök'ün, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması
6.- Tokat Milletvekili Coşkun
Çakır'ın, Ankara Milletvekili Levent Gök’ün CHP grup önerisi üzerinde yaptığı
konuşmasındaki bazı ifadelerine ilişkin açıklaması
III.- ÖNERİLER
A) Siyasi Parti Grubu
Önerileri
1.- HDP Grubunun, 30/11/2015
tarihinde Grup Başkan Vekili Diyarbakır Milletvekili İdris Baluken tarafından,
Diyarbakır Baro Başkanı Tahir Elçi’nin katledilmesi olayı, katledilmesine zemin
sunan hedefleştirici süreç ve bu süreçte yer alan dâhiliyetlerin araştırılması
ve bu katliama zemin sunanların açığa çıkarılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, 30 Kasım 2015 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
2.- CHP Grubunun, 30/11/2015
tarihinde Grup Başkan Vekilleri Ankara Milletvekili Levent Gök, İstanbul
Milletvekili Engin Altay ve Manisa Milletvekili Özgür Özel tarafından, siyasi
iktidarın basın ve ifade özgürlüğünü ortadan kaldıran uygulamaları ile yayın
yasaklarının halkın haber alma özgürlüğüne ve demokrasimize olan etkilerinin
araştırılarak alınması gereken önlemlerin belirlenmesi amacıyla verilmiş olan
Meclis araştırması önergesinin, Genel Kurulun bilgisine sunulmak üzere bekleyen
diğer önergelerin önüne alınarak, 30 Kasım 2015 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi 
IV.- SATAŞMALARA İLİŞKİN
KONUŞMALAR
1.- Diyarbakır Milletvekili
İdris Baluken'in, Bartın Milletvekili Yılmaz Tunç’un HDP grup önerisi üzerinde
yaptığı konuşması sırasında Halkların Demokratik Partisine sataşması nedeniyle
konuşması
2.- Amasya Milletvekili
Mehmet Naci Bostancı'nın, İstanbul Milletvekili Mustafa Sezgin Tanrıkulu’nun
HDP grup önerisi üzerinde yaptığı konuşması sırasında Adalet ve Kalkınma
Partisine sataşması nedeniyle konuşması
3.- İstanbul Milletvekili
Mustafa Sezgin Tanrıkulu'nun, Amasya Milletvekili Mehmet Naci Bostancı’nın
sataşma nedeniyle yaptığı konuşması sırasında şahsına sataşması nedeniyle
konuşması
4.- Amasya Milletvekili
Mehmet Naci Bostancı'nın, Ankara Milletvekili Levent Gök’ün yaptığı açıklaması
sırasında AK PARTİ Grubuna sataşması nedeniyle konuşması
5.- Ankara Milletvekili
Levent Gök'ün, Burdur Milletvekili Reşat Petek’in CHP grup önerisi üzerinde
yaptığı konuşması sırasında Cumhuriyet Halk Partisine sataşması nedeniyle
konuşması
6.- Burdur Milletvekili Reşat
Petek'in, Ankara Milletvekili Levent Gök’ün sataşma nedeniyle yaptığı konuşması
sırasında şahsına sataşması nedeniyle konuşması
7.- Giresun Milletvekili
Nurettin Canikli'nin, Ankara Milletvekili Levent Gök’ün sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
8.- Ankara Milletvekili
Levent Gök'ün, Burdur Milletvekili Reşat Petek’in sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
9.- Giresun Milletvekili
Nurettin Canikli'nin, Ankara Milletvekili Levent Gök’ün sataşma nedeniyle
yaptığı konuşması sırasında AK PARTİ Grubuna sataşması nedeniyle konuşması
V.- OTURUM BAŞKANLARININ
KONUŞMALARI
1.- Oturum Başkanı TBMM
Başkan Vekili Ayşe Nur Bahçekapılı'nın, 26’ncı Dönemin ülkemiz ve milletimiz
için hayırlı olmasını dilediğine ilişkin konuşması 
VI.- GÜVEN OYLAMASI
1.- Başbakan Ahmet Davutoğlu
tarafından kurulan Bakanlar Kurulu hakkında güven oylaması
VII.- TEBRİK, TEMENNİ VE
TEŞEKKÜRLER
1.- Başbakan Ahmet
Davutoğlu'nun, Bakanlar Kurulunun güvenoyu alması dolayısıyla teşekkür
konuşması


VIII.- SEÇİMLER
A) Başkanlık Divanı
Üyeliklerine Seçim 
1.- Kâtip üyeliğe seçim
IX.- OYLAMALAR
1.- Başbakan Ahmet Davutoğlu
tarafından kurulan Bakanlar Kurulu hakkında güven oylaması
30 Kasım 2015 Pazartesi
BİRİNCİ OTURUM
Açılma Saati: 18.00
BAŞKAN: İsmail KAHRAMAN
KÂTİP ÜYELER : Ömer SERDAR (Elâzığ), Zihni AÇBA (Sakarya)
-----0-----
BAŞKAN – Türkiye Büyük Millet
Meclisinin 7’nci Birleşimini açıyorum.
(HDP sıralarından pankart
gösterilmesi)
BAŞKAN - Toplantı yeter sayısı vardır.

Gündeme geçiyoruz.
Başkanlığın Genel Kurula sunuşları
vardır.
Anayasa’ya göre milletvekillerinin
göreve başlamadan önce ant içmeleri gerekmektedir. 
Şimdi, geçen birleşimlerde ant içmemiş
sayın milletvekillerinin adlarını sırasıyla okutup ant içmek üzere kürsüye
davet ediyorum. 
Ağrı Milletvekili Sayın Leyla Zana…
İstanbul Milletvekili Sayın Selahattin
Demirtaş... 
Mardin Milletvekili Sayın Gülser Yıldırım…
İDRİS BALUKEN (Diyarbakır) - Derik’te
Başkan. Sokağa çıkma yasağı var, gelemiyor arkadaşlar. Çıkamıyor, sokağa çıkma
yasağı var.
BAŞKAN - Halkların Demokratik Partisi
Grubunun İç Tüzük’ün 19’uncu maddesine göre verilmiş bir önerisi vardır, okutup
işleme alacağım ve oylarınıza sunacağım.
LEVENT GÖK (Ankara) – Sayın Başkan…
BAŞKAN – Buyurun Levent Bey…
LEVENT GÖK (Ankara) – Mikrofondan mı
konuşayım yoksa…
BAŞKAN – Açalım efendim.
II.- AÇIKLAMALAR
1.- Ankara Milletvekili Levent Gök'ün, TBMM Başkanı İsmail
Kahraman’a görevinde başarılar dilediğine, gündem dışı konuşma taleplerinin
yerine getirilmesi gerektiğine ve öne çıkan konular hakkında Hükûmetin Meclise
ve kamuoyuna bilgi vermesini beklediklerine ilişkin açıklaması
LEVENT GÖK
(Ankara) – Sayın Başkan, seçilmiş olduğunuz bu yeni görevinizde ben tekrar size
başarılar diliyorum. 
Dün de sizi Cumhuriyet Halk Partisi
Grubu olarak ziyaret ederek görevinizde başarılar diledik. Umuyor ve diliyorum
ki bundan sonraki bütün Meclis faaliyetlerinde karşılıklı bir diyalog
çerçevesinde sorunlarımızı çözebiliriz.
Sayın Başkan, size arz ettiğimiz gibi
bugün de dün tartışması yapılan gündem dışı konuşmalar konusunda muhtelif
arkadaşlarımızın başvuruları oldu. Gündem dışı konuşmalar bildiğiniz gibi
gündeme geçilmeden önce Parlamento geleneğimizde ve İç Tüzük’ümüzde yazılı olan
kurallar bütünüdür. Ancak bugün de gördüğüm gibi bu uygulamaya başvurmadınız.
Dolayısıyla arkadaşlarımızın gündem dışı taleplerinin bugün de yerine
gelmediğini üzülerek müşahede ediyoruz. Bu konuda Sayın Başkanlığınızın bir
tutum alması mutlaka gerekiyor, Parlamento çalışmalarında karşılıklı saygı ve
nezaketi korurken İç Tüzük’ten kaynaklanan haklarımıza da engel olunmaması
bizim Cumhuriyet Halk Partisi Grubu olarak başlıca temennimizdir, dileğimizdir,
bunda da her zaman ısrarlı olacağız. (Gürültüler)
BÜLENT YENER BEKTAŞOĞLU (Giresun) –
Başkan, sessiz olalım. 
LEVENT GÖK (Ankara) – Bu çerçevede
Sayın Başkan, elbette Meclis faaliyetlerinin saygın bir biçimde dinlenmesi de
esastır. Lütfen AKP Grubundan gelen yoğun gürültüyü engellemenizi sizden rica
ediyorum. (CHP sıralarından alkışlar) 
BAŞKAN – Evet efendim, sükûneti
muhafaza edelim lütfen.
LEVENT GÖK (Ankara) – Eğer Meclis
faaliyetleri sadece bir oylamadan ibaret, el, kol kaldırmadan ibaret sanılırsa
bu yanlış olur çünkü bizim de her zaman söyleyeceklerimizin can kulağıyla
dinlenmesinde sayısız yarar vardır.
BAŞKAN – Elbette, muhakkak.
LEVENT GÖK (Ankara) – Sayın Başkan, bu
çerçevede Türkiye’de ve dünyada önemli olaylar oluyor. Ardı ardına gelen olaylar
dizisine baktığımız zaman Rusya’yla yaşadığımız uçak düşürülmesi krizi, dün
Sayın Başbakanın Avrupa Birliğiyle yapmış olduğu bir mutabakat sonucunda
Türkiye’nin geleceğini etkileyecek oranda bir anlaşmanın, bizim bilmediğimiz
bir anlaşmanın içeriği konusunda ve özellikle devletin, emniyet güçlerinin gözü
önünde öldürülen Diyarbakır Barosu Başkanı Tahir Elçi’nin katledilmesiyle
ilgili olarak bu Meclise bilgi verilmesi gerekir. Dolayısıyla, Meclis -bir
yandan- oylamalardan ibaret değildir. Burada yetkili olan bakanların Rusya
krizindeki genel aşamayla ilgili bilgi vermesi gerekir, dün Sayın Başbakanın
Avrupa Birliğinde neye imza attığı, neye “evet” dediği, hangi koşullarda neye
razı olunduğu bu Meclise mutlaka anlatılmalıdır ve Tahir Elçi’nin, Diyarbakır Barosu
Başkanının emniyet kuvvetlerinin gözü önünde öldürülmesinin, katledilmesinin de
mutlaka burada bizlere anlatılması gereken konular olduğunu düşünüyoruz. Daha
pek çok konu var ama öne çıkan bu konular hakkında Hükûmetin Meclisimize, yüce
Meclisimize, kamuoyuna ve halkımıza bilgi vermesini bekliyoruz. 
Teşekkür ederim.

İDRİS BALUKEN
(Diyarbakır) – Sayın Başkan, benim de söz talebim var.
BAŞKAN – Buyurun
İdris Bey.
2.- Diyarbakır Milletvekili İdris Baluken'in, güvenlik
güçlerinin milletvekillerine müdahalesiyle ilgili Başkanlık Divanının bir tavır
belirtmesi, sokağa çıkma yasağı uygulamalarıyla ilgili Hükûmetin Genel Kurulu
bilgilendirmesi ve Tahir Elçi cinayeti başta olmak üzere faili meçhul
cinayetlerle ilgili bir araştırma komisyonu kurulması gerektiğine ilişkin
açıklaması
İDRİS BALUKEN
(Diyarbakır) – Teşekkür ediyorum.
Sayın Başkan,
değerli milletvekilleri; öncelikle Genel Kurula bir bilgilendirme yapmak
istiyorum ve tekrar, Başkanlık Divanınızın hemen hemen her Meclis oturumunda
dile getirdiğimiz bu hususla ilgili bir tavır ortaya koymasını talep ediyorum.
Şu anda Mardin Derik’te bulunan 3 milletvekili arkadaşımız; Diyarbakır
Milletvekili Sayın Çağlar Demirel, Adana Milletvekili Sayın Meral Danış Beştaş
ve Antep Milletvekili Sayın Mahmut Toğrul, güvenlik güçleri tarafından yine
öldürücü olabilecek bir müdahaleye maruz kaldılar. Buraya gelmeden önce
arkadaşlarımızla sağladığımız iletişimde bu müdahalenin hâlâ devam ettiğini,
milletvekili arkadaşlarımızın sığındığı evde halkın kendi imkânlarıyla tedavi görecek
şekilde âdeta bir yaşam mücadelesi verdiğini de öğrenmiş bulunuyoruz. Dikkat
ederseniz her Genel Kurulda bu konu gündeme geliyor ama Başkanlık Divanı ve
Meclis Başkanı olarak sizin net bir tavrınızı biz bugüne kadar görmedik,
duymadık.
Demin Cumhuriyet Halk Partisi Grubu
adına söz alan Sayın Grup Başkan Vekili de -kendisine tekrar geçmiş olsun
diyoruz- geçen Genel Kurul oturumunun olduğu gün de bu şekilde öldürücü bir
müdahaleye maruz kalmıştı ve saatler boyu hastanede tedavi görmek zorunda
kalmıştı. Dolayısıyla, milletvekillerinin can güvenliği ve güvenlik güçlerinin
birtakım merkezlerden aldığı talimatlarla milletvekillerine müdahalesiyle
ilgili Başkanlık Divanınızın bir tavır belirtmesi gerektiğini
milletvekilliğinin ve Parlamentonun itibarı açısından bir kez daha hatırlatmak
istiyorum. Tabii, milletvekilline bu uygulama yapılınca halka neler yapıldığını
az çok herkes tahmin eder, takdir eder. 
Derik’te bugün “sokağa çıkma yasağı”
adı altında uygulanan darbe sisteminin beşinci günü. Derik’teki halk beş gündür
kentin etrafına kurulan ablukayla âdeta terbiye edilmeye çalışılıyor; en temel
ihtiyaçlarını karşılayamıyor. 12 Eylül Dönemi’nde bile görmediğimiz bu
uygulamaların şu saat itibarıyla Derik’te sürdürülüyor olması, Nusaybin’de
sürdürülüyor olması hiçbir şekilde kabul edilemez. Yine, dün gece itibarıyla
Cizre’de aynı konseptin yaptığı saldırılarla 2 yurttaşımız katledilmiş,
Diyarbakır Sur ve Fiskaya’da gece boyu âdeta bir savaş ortamı yaşanmıştır.
Dolayısıyla, bu uygulamalarla ilgili Hükûmetin mevcut tutumunu gözden
geçirmesi, Genel Kurulu bilgilendirmesi gerektiği kanaatindeyiz. 
Diğer taraftan,
bugün Halkların Demokratik Partisi Grubu olarak Diyarbakır Baro Başkanı Sayın
Tahir Elçi’nin katledilmesiyle ilgili Meclise bir araştırma önergesi sunduk. Amacımız,
Hükûmetin ya da devlet yetkililerinin konunun ciddiyetine denk düşmeyecek
açıklamalarla bu cinayetin üstünü örtbas etme ya da bunu manipüle etme
girişimine Meclisin müdahil olmasıdır. Her 4 siyasi partiden milletvekillerinin
katılacağı bir araştırma komisyonu Tahir Elçi cinayeti başta olmak üzere
Türkiye’de karanlıkta kalmış pek çok cinayetin aydınlatılmasına katkı sağlayacak bir çalışma
yürütebilirler. Hatırladığım kadarıyla geçen Genel Kurulda hem AKP Grubundan
hem de diğer muhalefet partilerinden bu cinayetin ortaya çıkmasıyla ilgili
birtakım temenniler dile getirildi. Bugün samimiyet günüdür. Bugün bu Meclis
araştırma önergesine verilecek oy bu cinayetin üstünün örtülüp örtülmemesi,
açığa çıkarılıp çıkarılmamasıyla ilgili siyasi parti gruplarının tavrını net
olarak ortaya koyacaktır diyorum. 
Sizlere de teşekkür ediyorum. 
BAŞKAN – Teşekkür ediyorum Sayın
Baluken.
OKTAY VURAL (İzmir) – Sayın Başkan…
BAŞKAN – Oktay Vural Bey, buyurun
efendim.
3.- İzmir Milletvekili Oktay Vural'ın, Mardin’in Derik ilçesinde
askerî araca PKK terör örgütünün yaptığı roketatarlı saldırı sonucunda şehit
olan uzman çavuş Sezer Aydemir’e Allah’tan rahmet dilediğine ve Ankara
Milletvekili Levent Gök’e geçmiş olsun dileğinde bulunduğuna ilişkin açıklaması
OKTAY VURAL (İzmir) – Teşekkür
ederim.
Sayın Başkan, Mardin’in Derik
ilçesinde askerî aracımıza PKK terör örgütünün yaptığı roketatarlı saldırı
sonucunda Hakk’ın rahmetine kavuşan şehidimiz Sezer Aydemir’e Allah’tan rahmet
diliyorum, Mersin’deki ailesine de başsağlığı diliyorum. Cumhuriyet Halk
Partisi Grup Başkan Vekili Sayın Levent Gök’e de geçmiş olsun dileklerimi ifade
ediyorum.
Benim arzım bu kadar, teşekkür ederim
efendim.
BAŞKAN – Efendim teşekkür ediyorum. 
Gündem dışı konuşma mevzusunda
zatıaliniz yakinen biliyorsunuz, İç Tüzük 59’uncu madde, Başkanın takdiriyle en
çok 3 kişiye söz verilme durumu var ama biliyorsunuz ki şimdi biz özel gündemle
toplandık -Hükûmet programı hakkında konuştuk- güven oylamasını yapacağız.
Yarından itibaren normal çalışma düzeni başlıyor. Toplantıyı idare edecek olan
arkadaşlarım gerekeni ifa edeceklerdir, onu ifade etmek isterim. 
LEVENT GÖK (Ankara) – Sayın Başkan,
bir hususu arz etmek isterim.
BAŞKAN – Buyurun Levent Bey.
LEVENT GÖK (Ankara) – Sayın Başkanım, 11 Temmuz 2011
tarihinde Türkiye Büyük Millet Meclisinde Hükûmet programının okunmasından
önce, yine özel gündemle toplanılan bir hükûmet programının görüşülmesi
sırasında bir milletvekilinin gündem dışı söz istemesi ve bunu daha önceden talep
etmesiyle gündem dışı konuşma o gün kendisine verilmiş ve yaptırılmıştır.
Dolayısıyla eğer bir partinin önceliği ya da iktidarda olması düşünülüp buna
göre hareket edilecekse son derece usul açısından yanlış bir tutum olur. Bu
gündem dışı konuşmayı, o zaman bir iktidar partisi sayın milletvekili söz almış
ve yerine getirmiş. 
Şimdi, değerli arkadaşlarım, Parlamento
faaliyetlerinde emsal karar alınacak ise daha önceden yapılmış olan böyle bir
uygulamanın öne alınması, değerlendirilmesi ve yerleşik bir içtihat olarak
uygulanması Parlamento geleneğidir. Örneği olan, uygulaması yapılmış olan, bir
hükûmet programı görüşmesi sırasında talep edilen gündem dışı söze daha önce
bir söz verilip konuşma sağlanmışken şimdi sağlanmaması Parlamento
geleneğimize, uygulanan teamüllere aykırıdır Sayın Başkanım. Bu konuda lütfen
değerlendirmenizi buna göre yapınız. Eğer aksi düşüncede iseniz, ben, usul
tartışmasını talep etmek durumundayım çünkü örneği de aldım getirdim. 
BAŞKAN – Şimdi 2011’den bahsettiniz
Sayın Gök. Srebrenitsa katliamı dolayısıyla tek bir kişiye o günün özelliği
gereği verilmiş. 
Bakınız, beraber bakalım 59’uncu
maddeye: “Başkanın takdiriyle”, bir. Bir de “verilebilir”, iki. Üç: “Özel
gündemdeyiz; iki tane grup önerisi var, onlara ait görüşmeler olacak. 
Benim takdirim gündem dışı söz vermeme
istikametindedir. Kararımı değiştirmiyorum efendim. 
MAHMUT TANAL (İstanbul) – Oradaki kâtip
üyelere danışmanız lazım. Sayın Başkan, kâtip üyelerin görüşlerini almanız
lazım. 
LEVENT GÖK (Ankara) – Efendim, usul
tartışmasına dönüştürelim isterseniz. Ondan sonra görüşünüzü arz edersiniz
efendim. 
MAHMUT TANAL (İstanbul) – Kâtip üyeler
niye sağınızda solunuzda oturuyor? O kararlara iştirak etmek için.
LEVENT GÖK (Ankara) – Sayın Başkan,
dilerseniz bu konuyu bir usul tartışmasıyla çözelim de… 
BAŞKAN – Sayın Gök, bakınız,
arkadaşlarım da ikaz etti, cumartesi günü buna ait usul tartışmasını yaptık.
Ona ait usul tartışmasında da yine aynı neticeye vardık. Müsaade buyurursanız
çalışmalarımıza devam edelim çünkü bu mevzuyu iki gün evvel derinlemesine de
incelemiş olduk. Tekrar, ben, İç Tüzük’ü size hatırlatıyorum. 
LEVENT GÖK (Ankara) – Ben de bu
uygulamayı hatırlatıyorum Sayın Başkan. 
BAŞKAN – Efendim?
LEVENT GÖK (Ankara) – Ben de bu
uygulamayı hatırlatıyorum. Bence bu tartışmaları burada hemen sonuçlandırıp bir
kararınızı oluşturmanız mümkündür. Tartışmaların uzamasına sebebiyet de
vermeyelim. Görüşlerimizi arz edelim, siz tutumunuzu belirleyin.
BAŞKAN – Peki, buyurun. 
ÖZGÜR ÖZEL (Manisa) – Hayır; lehte,
aleyhte söz talebi almayacak mısınız?
LEVENT GÖK (Ankara) – Siz, lehte,
aleyhte söz talebi alacaksınız. Biz tutumunuzun aleyhinde söz alıyoruz efendim.
İDRİS BALUKEN (Diyarbakır) – Aleyhte
söz istiyorum.
BÜLENT TURAN (Çanakkale) – Lehte söz
istiyorum.
HAKAN ÇAVUŞOĞLU (Bursa) – Lehte söz
istiyorum.
MEHMET DOĞAN KUBAT (İstanbul) – Lehte…
BAŞKAN - Heyetin duyması bakımından
rica ediyorum.
LEVENT GÖK (Ankara) – Tutumunuzun
aleyhinde söz alıyoruz efendim.
BAŞKAN – Anladım efendim. Yani usul
tartışması açmıyoruz. Tutumumun aleyhinde bir konuşma yapmak istiyorsunuz.
İDRİS BALUKEN (Diyarbakır) – Açmak
zorundasınız Sayın Başkan, tercih hakkınız yok. 
LEVENT GÖK (Ankara) - Talebimiz usul
tartışması yönündedir. Siz de görüşlerimizin…
BAŞKAN – Lütfen oturduğunuz yerden
söyler misiniz Beyefendi?
LEVENT GÖK (Ankara) - Efendim, iki dakikada,
üç dakikada biz ifade ederiz, önemli olan tutanaklara geçirelim. Bir uygulama…
Parlamento geleneğini yaşatmaktır maksadımız.
BAŞKAN – Düşününüz ki, 2011’de,
hepimizi ilgilendiren çok millî bir konuda, ki, her konu mühimdir her güne
göre, ama tek bir örneği veriyorsunuz Srebrenitsa hadisesini ve onun dışında
bir emsaliniz yok. Ben tekrar ediyorum, özel gündemle toplanıyoruz.
LEVENT GÖK (Ankara) - Sayın Başkanım,
burada bir tane örnek dahi yeterlidir.
BAŞKAN – Burada mevzu… İki gün evvel
konuştuğumuz bir mevzuyu yeniden getirmek istiyorsunuz, zaman kaybına sebep
olacaktır. Tutumumu değiştirecek değilim. 
MUSTAFA SEZGİN TANRIKULU (İstanbul)-
Sayın Başkan, niye konuşturmak istemiyorsunuz? Neden konuşturmak
istemiyorsunuz?
BAŞKAN – Sizden izin alamadığım için
efendim. İzin verirseniz ben istediğimi konuşayım. Olmaz mı? Müsaade ederseniz
fikrim bana aittir. Görüşüm bana ait Beyefendi. Siz bir hukukçusunuz.
LEVENT GÖK (Ankara) - Sayın Başkanım,
bir usul tartışması…
BAŞKAN – Şu oturduğunuz yerden rica
edeyim konuşmanızı Levent Bey.
LEVENT GÖK (Ankara) - Diğer partilerin
de görüşleri…
BAŞKAN – Mikrofonunuz açık efendim.
LEVENT GÖK (Ankara) – Sayın Başkanım,
ben, bugün bir örnek getirerek tutumunuzla ilgili bir değerlendirmeyi uygun
bulmadığımı ifade ettim. Örnek bir olabilir ya da birden fazla olabilir.
Elbette o günün anlamını bilecek ve değerlendirecek olan da o günkü olaylardır
ve o gün yaşanılanlardır. Şimdi bugün, siz diyorsunuz ki: “O gün çok önemli bir
katliamın yıl dönümünde konuşma talep edildi.” Biz de diyoruz ki: Türkiye,
bugün, yangın yerine dönmüş. Bir Diyarbakır Barosu Başkanının öldürülmesi az mı
önemlidir? Yani bu tabloları lütfen…
BAŞKAN – Bu hususta grup önerisi var
Beyefendi, görüşeceğiz. 
LEVENT GÖK (Ankara) – Efendim, ben,
onu, örnek olarak arz ettim. 
BAŞKAN – Güzel. 
LEVENT GÖK (Ankara) – Yani, gündem dışı
konuşmalara niçin yer vermediğinizi bir usul tartışmasıyla tartışalım. Siz
ondan sonra, görüşünüzü belirleyerek sonuca varabilirsiniz. Ama bu konudaki
görüşlerimizi zapta geçirelim, bundan sonraki Parlamento tarihine de en azından
kayıtlarımız kalır ve uygulamalar kalır. 
BAŞKAN – Sayın Gök, bu tutumum ve buna
ait müzakere zapta geçmiş bulunmaktadır. Usul tartışması açmıyorum ve çalışmaya
devam ediyoruz. 
ÖZGÜR ÖZEL (Manisa) – Böyle bir takdir
hakkınız yok Sayın Başkan. 
İDRİS BALUKEN (Diyarbakır) – Sayın
Başkan… 
LEVENT GÖK (Ankara) – Sayın Başkanım…
Sayın Başkanım…
BAŞKAN – Devam ediyoruz…
LEVENT GÖK (Ankara) – Sayın Başkanım…
BAŞKAN – Efendim, şunu, lütfen okur
musunuz, 59’u okur musunuz.
LEVENT GÖK (Ankara) – Usul tartışması
açıldı Sayın Başkan.
BAŞKAN – Buna göre gidiyoruz, yani biz
eğer kendi görüşümüze göre devam edersek…
ÖZGÜR ÖZEL (Manisa) – Böyle bir takdir
hakkınız yok. 
BAŞKAN - …mevzuatı bir tarafa
bırakırsak işin içinden çıkamayız. 
AYTUĞ ATICI (Mersin) – Mevzuat size
takdir hakkı vermiyor. 
BAŞKAN - Bir hukukçu olarak ben rica
ediyorum, lütfen 59’u okuyun. Ben takdirimi bu istikamette kullandım ve şimdi
müzakerelere devam edeceğim. 
LEVENT GÖK (Ankara) – Siz, efendim,
usul tartışması açıldıktan sonra takdir hakkınızı kullanabilirsiniz. 
BAŞKAN – Açmıyorum efendim, söyledim…
ÖZGÜR ÖZEL (Manisa) – Hayır,
yapamazsınız Sayın Başkan. 
BAŞKAN – Yaparım efendim. 
İDRİS BALUKEN (Diyarbakır) –
Yapamazsınız Sayın Başkan. 
BAŞKAN – Cumartesi günü -iki gün evvel-
bu hususta, aynı bu hususta gereken yapıldı, zapta da geçti efendim. 
Teşekkür ediyorum.
LEVENT GÖK (Ankara) – Ben sizi bir
başka… 
BAŞKAN – Lütfen buyurun…
LEVENT GÖK (Ankara) – Ben bir başka
uygulamayla destekliyorum ama bakın…
İDRİS BALUKEN (Diyarbakır) – Sayın
Başkan…
LEVENT GÖK (Ankara) – Örnek veriyorum size
Sayın Başkanım. Yani şu tartışmaların olmasına gerek yok. 
BAŞKAN – Sayın Gök, “Oturduğunuz yerden
beyanda bulunun.” dedim, beyanda bulundunuz. Diğer gruptan arkadaşlarıma aynı
şeyi söyleyebilirim ama bu hususta bir usul tartışmasıyla yeniden bir zaman
kaybına sebep vermek istemiyorum. 
AYTUĞ ATICI (Mersin) – Efendim,
bitmişti şimdiye kadar usul tartışması yapsaydınız. Lafı siz uzatıyorsunuz. 
BAŞKAN – Söyleyeceğinizi oturduğunuz
yerden lütfen ifade ediniz tekrar. 
LEVENT GÖK (Ankara) – Efendim, keşke
yapsaydınız bu tartışmayı, şu ana kadar biterdi. 
BAŞKAN – Ben, tekrar rica ediyorum… 
Bakın mikrofonunuz açık efendim. Levent
Bey, mikrofonunuz açık efendim. 
İDRİS BALUKEN (Diyarbakır) – Sayın
Başkan, bu konuyla ilgili bizim de söz talebimiz vardı. 
BAŞKAN – Size de oturduğunuz yerden
vereceğim Beyefendi. 
AYTUĞ ATICI (Mersin) – Şu ana kadar
bitmişti. İnatlaşmayın Sayın Başkan, bu konuda takdir hakkınız yoktur İç
Tüzük’e göre. 
BAŞKAN – Kim demiş? 
ÖZGÜR ÖZEL (Manisa) – Yok efendim, yok,
takdir hakkınız yok. 
LEVENT GÖK (Ankara) – Sayın Başkanım…
AYTUĞ ATICI (Mersin) – Yoktur efendim.
Usul tartışması konusunda takdir hakkınız yoktur, iyi okuyunuz.
BAŞKAN – Beyefendi, burada… Sayın
Atıcı, burada… Beyefendi, hukuk öyle diyor. 
Buyurun. 
LEVENT GÖK (Ankara) – Şimdi, olaylar ve
değerlendirmeler her gün her koşulda herkese göre değişebilir Sevgili Başkanım.
Bu nedenle, geçmişte yaşanılan bir örnek Parlamento geleneği açısından
önemlidir. Örnek olmazsa biz bugün tartışabilirdik ama bir örneğin bulunduğu ve
bir Hükûmet programının görüşülmesi sırasında verilen gündem dışı konuşmanın
yer aldığı bir Parlamento geleneği, bir istikrar kazanması gereken bir
uygulamadır. 
Aslında Sayın Başkanım, bu usul
tartışmasında bize de söz verseniz, biz bu zaman dilimi içerisinde muradımızı
anlatır, siz de ondan sonra takdir hakkınızı kullanarak usul tartışmasıyla
ilgili kararınızı verebilirdiniz. Benim sizden istirhamım: Parlamentonun daha
ilk günlerinde, böyle, milletvekilleri ile Başkan arasında zıtlaşmaya gitmeden
bir Parlamento geleneğini oturtmaktır. Bu nedenle, usul tartışması takdire tabi
değildir, usul tartışmasının sonundaki kararınız takdire tabidir. Biz, bu
nedenle, usul tartışmasını talep ediyoruz. Usul tartışması talep edildiğinde
oturumu yöneten Başkan bu tartışmayı açmakla görevlidir. Ama tartışmadan sonra
karar hakkınız size aittir. Ben konunun fazla uzamaması açısından bir an önce
bu tartışmayı sona erdirip gündemimize geçmeyi öneriyorum. 
BAŞKAN – İç Tüzük’te açık bir hüküm
varken, “Bir yanlış uygulama yapıldı.” diye, onu ben göz önüne alarak gelecekte
de herkese emsal teşkil edecek bir yanlışa girmem. O yüzden takdir hakkım
böyledir. Teşekkür ediyorum. (AK PARTİ sıralarından alkışlar)
Buyurun İdris Bey. 
İDRİS BALUKEN (Diyarbakır) – Sayın
Başkan, Meclis Genel Kurulunda yönetimi burada belirlerken, Genel Kurulla
ilgili işleyişi burada yönetirken İç Tüzük’ü esas almak zorundayız. İç Tüzük’ün
63’üncü maddesi bu konuda son derece nettir. Herhangi bir konuda “…Başkanı
gündeme veya Türkiye Büyük Millet Meclisinin çalışma usullerine uymaya davet,
bir konuyu öne alma veya geriye bırakma gibi usule ait konular, diğer işlerden
önce konuşulur.” diyor. 
İkinci fıkradaki size verilen takdir
hakkı, oylamaya sunulup sunulmamasıyla alakalı bir takdir hakkıdır. Şimdi bugün
gündem dışı konuşmalarla ilgili yapılan talebi siz kabul etmemişsiniz. Burada
grup başkan vekilleri de sizin bu tutumunuzun İç Tüzük’e aykırı olduğunu
söylüyorlar. Cumartesi günkü görüşmeyi gerekçe göstererek “Bugün usul
tartışması açılamaz.” şeklindeki yaklaşımınız doğru değildir çünkü biz arada
geçen süre içerisinde demin ifade ettiğim Türkiye’deki çok önemli bir
gelişmeyle ilgili burada gündem dışı söz almak isteyebiliriz. Derik’te sokağa çıkma
yasağı beşinci gününe girdi, onunla ilgili olarak bir milletvekilimizin konuşma
hakkını talep edebiliriz. Dolayısıyla, “Cumartesi günü bu tartışmayı yürüttük,
o nedenle yeni bir usul tartışmasına gerek yoktur.” yaklaşımınızın doğru
olmadığı kanaatindeyiz. Bundan sonraki Meclis işleyişi açısından da bu usul
tartışmasını açmanız, oylamaya sunulup sunulmaması noktasında takdir hakkını
kullanmanız İç Tüzük 63’üncü maddeye uygun düşecektir. 
Teşekkür ederim.
BAŞKAN – Efendim, ben de teşekkür
ediyorum. İç Tüzük’e aykırı bir davranışımız mevcut değildir. O kanaate iştirak
etmiyorum. 
LEVENT GÖK (Ankara) – Sayın Başkan,
63’e göre…
BAŞKAN – Halkların Demokratik Partisi
Grubunun İç Tüzük’ün 19’uncu maddesine…
LEVENT GÖK (Ankara) – Sayın Başkan,
63’e göre…
AYTUĞ ATICI (Mersin) – Sayın Başkan,
Grup Başkan Vekilimiz ayakta.
LEVENT GÖK (Ankara) – …aykırı
davranıyorsunuz Sayın Başkan. 
BAŞKAN - …göre verilmiş bir önerisi
vardır… 
LEVENT GÖK (Ankara) – Sayın Başkan…
BAŞKAN - …okutup işleme alacağım ve
oylarınıza sunacağım…
“Türkiye Büyük
Millet Meclisi Başkanlığına
Danışma Kurulunun 30/11/2015…” 
AYTUĞ ATICI (Mersin) – Sayın Başkan,
Grup Başkan Vekilimiz ayakta.
LEVENT GÖK (Ankara) – Sayın Başkan...
BAŞKAN – Bir dakika…
LEVENT GÖK (Ankara) – Sayın Başkan,
63’üncü madde çok açık, çok açık. 
AYTUĞ ATICI (Mersin) – Sayın Grup
Başkan Vekilimiz ayakta.
LEVENT GÖK (Ankara) – Sayın Başkan, ben
burada bir tartışmayı sürdürme arzusunda değilim. Son derece nazik bir üslupla
çok haklı bir talebimizi anlatmaya gayret ediyorum. 63’üncü maddeyi beraber
okuyalım: “Usul hakkında konuşma 
MADDE 63 – Görüşmeye yer olup olmaması,
Başkanı gündeme veya Türkiye Büyük Millet Meclisinin çalışma usullerine uymaya
davet, bir konuyu öne alma veya geriye bırakma gibi usule ait konular, diğer
işlerden önce konuşulur.” diyor. Biz bu talebimizi ilettik. 
BAŞKAN – Biliyorum efendim. 
LEVENT GÖK (Ankara) – Bu, bir takdir
hakkı kullandırma değil size. Sizin burada yapmanız gereken… 
BAŞKAN – Biliyorum efendim, bu özel
gündemli olan toplantıda –bu özel gündemli olan toplantıda- usule uygun hareket
ediyorum. 
Teşekkür ederim. Görüşünüzü beyan
ettiniz efendim.
LEVENT GÖK (Ankara) – Efendim… “Özel
gündem-genel gündem” diye bir ayrım yok efendim burada. 
BAŞKAN – Ben görüşünüzü aldım efendim. 
LEVENT GÖK (Ankara) – Örneklerini
gösterdim. 
BAŞKAN – Teşekkür ediyorum ve kararımı
bildirdim.
LEVENT GÖK (Ankara) – Görüşümüzü
alıyorsunuz ama gereğini yerine getirmiyorsunuz 
BAŞKAN – Sayın
Gök, lütfen oturunuz, devam edelim efendim. 
AYTUĞ ATICI
(Mersin) – Sayın Başkan, antidemokratik davranıyorsunuz. 
BAŞKAN- Benim
tutumum bu efendim. Böyle efendim, böyle…
LEVENT GÖK
(Ankara) – Yani bakın, şu tartışmanın geçtiği perdede biz bu tartışmayı … 
BAŞKAN –
Efendim, bakınız, ne kadar zaman kaybettik. Lütfen, rica edeyim oturun. 
LEVENT GÖK
(Ankara) – Sayın Başkanım, bu ricayla olacak iş değil ama bizim İç Tüzük’ten
kaynaklanan haklarımızı elimizden alıyorsunuz. 
AYTUĞ ATICI
(Mersin) – Sayın Başkan, antidemokratik davranıyorsunuz.
LEVENT GÖK
(Ankara) - Bir cumartesi günü izin vermeniz bugün vermemeniz anlamına gelmez
ki!
BAŞKAN – Buyurun
okuyun efendim. (CHP sıralarından sıra kapaklarına vurmalar, gürültüler)
30/11/2015
Türkiye Büyük Millet Meclisi Başkanlığına
Danışma Kurulunun 30/11/2015 Pazartesi
günü (Bugün) yaptığı toplantısında siyasi parti grupları arasında oy birliği
sağlanamadığından, (CHP sıralarından sıra kapaklarına vurmalar, gürültüler)
Grubumuzun aşağıdaki önerisini, İç Tüzük’ün 19 uncu maddesi gereğince Genel
Kurulun onayına sunulmasını saygılarımla arz ederim.
 İdris
Baluken
 Diyarbakır

 Grup
Başkan Vekili 
Öneri: 
30 Kasım 2015 tarihinde (CHP
sıralarından sıra kapaklarına vurmalar, gürültüler) Diyarbakır Milletvekili
Grup Başkan Vekili İdris Baluken tarafından verilen (78 sıra no.lu),
“Diyarbakır Baro Başkanı Sayın Tahir Elçi’nin katledilmesi olayı,
katledilmesine zemin sunan hedefleştirici süreç ve bu süreçte yer alan
dâhiliyetlerin araştırılması ve bu katliama zemin sunanların açığa çıkarılması”
amacıyla, Türkiye Büyük Millet Meclisine verilmiş olan Meclis araştırma
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, 30/11/2015 Pazartesi günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir. (CHP
sıralarından sıra kapaklarına vurmalar, gürültüler)
LEVENT GÖK (Ankara) – Sayın Başkan,
63’üncü maddeye aykırı davranıyorsunuz. 
BAŞKAN – Efendim, tutumunuz yanlış…
Sayın Cumhuriyet Halk Partisi grup başkan vekilleri, rica ediyorum. Rica
ediyorum, lütfen… 
LEVENT GÖK (Ankara) – Sayın Başkan,
63’üncü maddeye göre aykırı davranıyorsunuz.
BAŞKAN – Bu mevzuyu ben karara bağladım
ve görüşmelere geçtim; gerisin geri dönmemiz uygun değildir. Yanlış bir
tatbikatı koymayın Meclise. 
LEVENT GÖK (Ankara) – Ama 63’üncü
maddeye göre…
BAŞKAN - Yarın bir gün, diyelim üç sene
sonra, üç dönem sonra örnek alacaklardır. Yanlış yapmayınız, beni yanlışa
sürüklemeyiniz ve rica ediyorum, sükûneti muhafaza ediniz. (CHP sıralarından
sıra kapaklarına vurmalar, gürültüler) Lütfen efendim… Levent Bey, yardımcı
olun lütfen. 
LEVENT GÖK (Ankara) – Sayın Başkan,
63’üncü madde çok açık. 
BAŞKAN - Yolun başındayız, dönemin
başındayız. Biz örnek olalım lütfen. (AK PARTİ sıralarından alkışlar) Bunda bir
şey yok.
Artı; iki tane öneri var. Grubunuzun
önerisi var, grubun önerisi var, dolayısıyla görüşülecek zaten ve bu konular
konuşulacak. 
LEVENT GÖK (Ankara) – Sayın Başkanım,
bakın…
BAŞKAN - Onun için, lütfen endişeye
mahal vermeyin, endişeye düşmeyin ve rica edeyim sizden, inat etmeyelim, karşı
karşıya da konuşmayalım. 
LEVENT GÖK (Ankara) - Parlamento
geleneği çiğnenmesin Sayın Başkanım, onu istiyoruz biz. Yani ben de grubumun
haklarını savunmak zorundayım.
BAŞKAN – Anladım efendim, söylediniz,
görüştük. Ben de tutumumu söylüyorum ama sizin dediğinize uymak zorunda değilim.

LEVENT GÖK (Ankara) – Sayın Başkan… 
BAŞKAN - Ben vicdanıma göre ve şu
gördüğünüz İç Tüzük’e göre hareket ediyorum. 59’u okuyun, 63’ü değil. 
LEVENT GÖK (Ankara) – İç Tüzük’e
uyalım. 
BAŞKAN – 59’a ait bu, Beyefendi
talebiniz 59’a ait. Ve görüşmeye de geçtim ben. Usulden geçtik. Usuldür o,
başlangıçtır o. 
LEVENT GÖK (Ankara) – Efendim, ben daha
siz gündeme…
BAŞKAN – Siz gündem dışı istediniz, bu
da 59’dur. Rica edeyim Levent Bey, yardımcı olun bana. 
LEVENT GÖK (Ankara) – Daha siz gündeme
geçmeden…
BAŞKAN – Değerli arkadaşlar, lütfen… 
Tekrar okutuyorum, duyulsun.
OKTAY VURAL (İzmir) – Sayın Başkan…
BAŞKAN – Buyurun Oktay Bey.
OKTAY VURAL (İzmir) – Daha önce bununla
ilgili bir usul tartışması yapılmıştı. Sizin de, zatıalinizin de özellikle
Hükûmet programının görüşülmesi gibi böyle bir konu özel gündem olduğu için,
bir süreye bağlı olduğu için sadece bugünlere münhasır olmak üzere, bundan
sonraki Meclisin her Genel Kurul toplantısı sırasında gündem dışı konuşmaların
verilmesi konusunu temin edeceğinizi ifade etmiştiniz. 
BAŞKAN – Muhakkak, çok tabii hakkı
milletvekillerimizin.
OKTAY VURAL (İzmir) – Dolayısıyla bunu
ifade ettiler, ifade ettiler, “Evet.” dediler. 
BAŞKAN – Efendim, her toplantıda bu
olacak.
LEVENT GÖK (Ankara) – Bekliyoruz onu. 
BAŞKAN – Sayın Vural, demin
buyurduğunuz gibi, bu her toplantıda olacak. Arkadaşlarımız bölgelerine ait
meseleleri gündeme getirecekler, ona ait görüşecekler ve ona ait müddeti de
tayin edilecek. Ama biz usul noktasını geçtik, 59’a geldik, 59’a göre de takdir
hakkımızı kullandık. Herhangi bir hadise yok. Zorlamayalım birbirimizi.
OKTAY VURAL (İzmir) – Yani bu konuda
böyle bir uygulama olmayacak bundan sonra. 
LEVENT GÖK (Ankara) – Sayın Başkanım,
ben zorlamıyorum. 
BAŞKAN – Beni zorlayarak yanlışa
sürüklemeyin.
LEVENT GÖK (Ankara) – Ben zorlamıyorum.
BAŞKAN – Ben bu yanlışı yapmayacağım
efendim.
LEVENT GÖK (Ankara) – Zorlamıyorum ben.
BAŞKAN – Öyle oluyor ama. 
LEVENT GÖK (Ankara) – Ama 63’üncü madde
çok açık.
BAŞKAN – Ben rica ediyorum, devam
ediyorsunuz. 
LEVENT GÖK (Ankara) – Biz geçen
dönemlerde her usul tartışmasını talep ettiğimizde başkanlar bize bu tartışma
hakkını verdiler, yani bunu yaptık. 63’üncü madde çok açık. 
BAŞKAN – Levent Bey, karar verilmiş bu
hususu yeniden tezekkür ettirmek gibi bir yanlışa gitmeyelim. Ne olur bu
dönemin çalışmasını güzel bir çalışma olarak yapalım.
LEVENT GÖK (Ankara) – Efendim, şöyle…
BAŞKAN – Endişe buyurmayınız. Burada
yine görüşme yapılacak, iki ayrı konuda görüşme olacak. Yani herkes konuşacak.
Niçin zorluyorsunuz ki? Ben bu kararımı değiştirmeyeceğim efendim.
LEVENT GÖK (Ankara) – Efendim, bu
tartışmayı… Efendim, sizinle anlaşamadığımız konu şu, bakın…
BAŞKAN – Benim ricam şu: Deminki
-duyamadı bütün Genel Kurul- bu metni dinlemeleri bakımından yardımcı olun
lütfen.
LEVENT GÖK (Ankara) – Sayın Başkanım,
sizinle anlaşamadığımız konu şu: Gündem dışı konuşma sizin takdir hakkınızda,
tamam. Ben de usul tartışması açıyorum. 
BAŞKAN – Ben de diyorum ki gündeme
geçildi, konuya girildi ve önergeye geçildi ve ben başladım. Dolayısıyla olmaz.
LEVENT GÖK (Ankara) – Bakın, Sayın
Başkanım, daha ben açmadan dedim, açmadan talep ettim Sayın Başkanım. 
BAŞKAN – Beyefendi, o talebiniz daha
önce yaptığınız talebinizdi, 59’a giriyordu, çözdük ve görüşmelere başladık. 
LEVENT GÖK (Ankara) – Şimdi, siz gündem
dışı… 
BAŞKAN – Niçin bunu uzatıyorsunuz ki?
LEVENT GÖK (Ankara) – Siz usul
tartışmasından sonra görevinizi yapabilirsiniz. 
BÜLENT TURAN (Çanakkale) – Hatibi
kürsüye çağırır mısınız Sayın Başkan, gündeme geçtik artık.
LEVENT GÖK (Ankara) – Takdir hakkınızı
kullanabilirsiniz.
BAŞKAN – Anlayamadım.
BÜLENT TURAN (Çanakkale) – Hatibi
kürsüye çağırabilir misiniz, gündeme geçtik artık.
BAŞKAN – Onu söylüyorum zaten.
BÜLENT TURAN (Çanakkale) – Lütfen...
LEVENT GÖK (Ankara) – Siz, takdir
hakkınızı konuşmalardan sonra kullanabilirsiniz. 
BAŞKAN – Levent Beyciğim, gündeme
geçtik, burada görüşeceksiniz, zorlamayın beni. Yani İç Tüzük’ü çiğnemeye beni
zorlamayın. 
LEVENT GÖK (Ankara) – Efendim, şu anda
siz çiğniyorsunuz Sayın Başkanım.
BAŞKAN - Ne olur, ben çiğnemeyeceğim.
Başkanlık ettiğimde ben ve arkadaşlarım hiçbir zaman İç Tüzük’ü çiğnemeyeceğiz
efendim.
LEVENT GÖK (Ankara) – Şu anda İç
Tüzük’ü maalesef çiğniyorsunuz.
BAŞKAN – Hayır çiğnemem.
LEVENT GÖK (Ankara) – Ben de bunu
üzülerek tespit ediyorum.
BAŞKAN – Ben bu İç Tüzük’ü ezbere
bilirim Beyefendi, tecrübem var malumualiniz, hiç endişe buyurmayın.
LEVENT GÖK (Ankara) – Yani siz Meclis
çalışmalarında… 
BAŞKAN – Şunu, rica ediyorum, sükûnetle
okuyalım.
LEVENT GÖK (Ankara) – Meclis
çalışmalarında bizim elimizde bulunan bir hakkı maalesef şu anda yanlış bir
değerlendirmeyle yerine getirmiyorsunuz.
BAŞKAN – Getiriyorum Beyefendi.
LEVENT GÖK (Ankara) – Böyle bir
uygulama olabilir mi?
BAŞKAN – O şekilde bakmayın, öyle
tefsir etmeyin, rica ediyorum.
LEVENT GÖK (Ankara) – Bizi
dinleseydiniz şimdiye kadar çoktan bitirmiştik Sayın Başkanım. Bu yaptığınız
uygulama yanlıştır Sayın Başkanım. Bu yaptığınız yanlıştır, takdir hakkı
yoktur.
AYTUĞ ATICI (Mersin) – İç Tüzük’ü ihlal
edemezsiniz. En başta siz koruyacaksınız İç Tüzük’ü.
BAŞKAN – Bana yardımcı olun lütfen.
Buyurun, tekrar okutuyorum, müsaade
edin.
“Türkiye Büyük
Millet Meclisi Başkanlığına
Danışma Kurulunun 30/11/2015 Pazartesi
günü (Bugün) yaptığı toplantısında siyasi parti grupları arasından oy birliği
sağlanamadığından…” (CHP sıralarından sıra kapaklarına vurmalar, gürültüler)
BAŞKAN – Bir dakika, bir dakika…
Arkadaşlar olmuyor, yanlış oluyor,
yapmayın. Bizi bütün Türkiye seyrediyor şu anda.
AYTUĞ ATICI (Mersin) – İç Tüzük’ü ihlal
ediyorsunuz Sayın Başkan.
BÜLENT TURAN (Çanakkale) – Millet
görsün!
BAŞKAN – Çalışma usulüne davet
hakkındadır usul hakkında konuşma. “Çalışma usulü” diye bir hadiseyi hallettik
“Özel Gündemde” grup önerisine geçtik.
AYTUĞ ATICI (Mersin) – Şimdiye kadar 5
kere konuşulmuştu Sayın Başkan.
BAŞKAN – Bana İç Tüzük’ü
çiğnetemezsiniz, rica ediyorum.
LEVENT GÖK (Ankara) – İç Tüzük çok
açık.
AYTUĞ ATICI (Mersin) – İç Tüzük’ü
uygulayın.
LEVENT GÖK (Ankara) – Sayın Başkan, İç
Tüzük çok açık.
BAŞKAN – Ben istirham ediyorum tekrar.
Siz ana muhalefet partisisiniz, bir yanlış tatbikat yaparsam ileride de bu
emsal teşkil eder.
AYTUĞ ATICI (Mersin) – Şu anda yanlış
yapıyorsunuz.
LEVENT GÖK (Ankara) – Efendim, şu anda
yapıyorsunuz, biz onu önlemeye çalışıyoruz.
BAŞKAN – Efendim, “çalışma usulü” diyor
bu, o madde 63. Sizin dediğiniz 59’a girer, 63’e girmez. Rica ediyorum.
LEVENT GÖK (Ankara) – Efendim, 59
farklı 63 farklı Sayın Başkan.
AYTUĞ ATICI (Mersin) – Sayın Başkan, İç
Tüzük’ü ihlal edemezsiniz.
ÖZGÜR ÖZEL (Manisa) – Ara verin
konuşalım.
LEVENT GÖK (Ankara) – Ara verin Sayın
Başkan. Ara verin, içeride
değerlendirelim lütfen.
BAŞKAN – Lütfen okuyun.
Türkiye Büyük
Millet Meclisi Başkanlığına
Danışma Kurulunun 30/11/2015 Pazartesi
günü (bugün) yaptığı toplantısında siyasi parti grupları arasından oy birliği
sağlanamadığından (CHP sıralarından sürekli sıra kapaklarına vurmalar,
gürültüler) grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 İdris
Baluken
 Diyarbakır
Grup Başkan
Vekili
Öneri: 
30 Kasım 2015
tarihinde Diyarbakır Milletvekili Grup Başkan Vekili İdris Baluken tarafından
verilen (78 sıra no.lu), “Diyarbakır Baro Başkanı Sayın Tahir Elçi’nin
katledilmesi olayı, katledilmesine zemin sunan hedefleştirici süreç ve bu
süreçte yer alan dâhiliyetlerin araştırılması ve bu katliama zemin sunanların
açığa çıkarılması” amacıyla, Türkiye Büyük Millet Meclisine verilmiş olan
Meclis araştırma önergesinin, Genel Kurulun bilgisine sunulmak üzere bekleyen
diğer önergelerin önüne alınarak 30/11/2015 Pazartesi günlü birleşiminde
sunuşlarda okunması ve görüşmelerin aynı tarihli birleşiminde yapılması
önerilmiştir.
BAŞKAN - Efendim,
okuttum, yalnız, Sayın Levent Gök Bey’in, Grup Başkan Vekilinin bir talebi var.
“İçeride bir daha görüşelim.” diyor. Bunu temin için grup başkan vekillerini
davet ediyorum. 
Beş dakika ara
veriyorum. 
Kapanma Saati: 18.33
İKİNCİ OTURUM
Açılma Saati: 18.48
BAŞKAN: İsmail KAHRAMAN
KÂTİP ÜYELER : Ömer SERDAR (Elazığ), Zihni AÇBA (Sakarya)
-----0-----
BAŞKAN – Sayın milletvekilleri, Türkiye
Büyük Millet Meclisinin 7’nci Birleşiminin İkinci Oturumunu açıyorum.
Sayın grup başkan vekilleriyle içeride
yaptığımız görüşme neticesinde mutabakatımızı özetlemek isterim. 
Gündem dışı konuşma mevzusunda oluşmuş
bir teamül vardır. Her oturumda, oturumu yöneten, Meclis Başkanlığını yürüten
Meclis Başkanı ya da başkan vekili elbette ki gündem dışı söz verecektir,
vermesi teamüle uygundur ve burada bulunmanın da, milletvekili olmanın da
gereğidir. Burada bir yanlışlık, bir yanlış anlama, teamül dışı bir hadise
mevzubahis değildir. Usul meselesinde usule aykırı bir durumun mevcudiyetinin
ne olduğunu talepte bulunan kişinin açıklaması ve ona göre de usul tartışması
açılması da yine İç Tüzük’ün gereğidir. Gerek Hükûmet programının okunmasında
gerekse bugünkü oylamada özel gündemle toplanıldığı için ve ana konudaki diğer
önerilere geçildiği için bu bakımdan bir usul tartışmasına girmeme noktasında
Sayın Gök’ün de anlayış göstermesiyle mutabakat sağlamış olduk. Grup başkan
vekillerinin anlayışına teşekkür ediyorum efendim. 
Yeniden okutuyorum:
III.- ÖNERİLER
A) Siyasi Parti Grubu Önerileri
1.- HDP Grubunun, 30/11/2015 tarihinde Grup Başkan
Vekili Diyarbakır Milletvekili İdris Baluken tarafından, Diyarbakır Baro
Başkanı Tahir Elçi’nin katledilmesi olayı, katledilmesine zemin sunan
hedefleştirici süreç ve bu süreçte yer alan dâhiliyetlerin araştırılması ve bu
katliama zemin sunanların açığa çıkarılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, 30 Kasım 2015 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
30/11/2015
Türkiye Büyük
Millet Meclisi Başkanlığına
Danışma Kurulunun 30/11/2015 Pazartesi günü
(bugün) yaptığı toplantısında siyasi parti grupları arasında oy birliği
sağlanamadığından grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 
 İdris
Baluken 
 Diyarbakır
 Grup
Başkan Vekili 
Öneri:
30 Kasım 2015 tarihinde Diyarbakır
Milletvekili Grup Başkan Vekili İdris Baluken tarafından verilen (78) sıra
no.lu; Diyarbakır Baro Başkanı Sayın Tahir Elçi’nin katledilmesi olayı,
katledilmesine zemin sunan hedefleştirici süreç ve bu süreçte yer alan
dâhiliyetlerin araştırılması ve bu katliama zemin sunanların açığa çıkarılması
amacıyla Türkiye Büyük Millet Meclisine verilmiş olan Meclis araştırma
önergesinin Genel Kurulun bilgisine sunulmak üzere bekleyen diğer önergelerin
önüne alınarak 30/11/2015 Pazartesi günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir. 
BAŞKAN – Teşekkür ediyorum.
Halkların Demokratik Partisi Grubu
önerisi lehinde, aleyhinde söz isteyenleri ıttılanıza sunuyorum:
Lehinde, Ertuğrul Kürkcü, İzmir
Milletvekili; lehinde, Mustafa Sezgin Tanrıkulu, İstanbul Milletvekili;
aleyhinde, Ramazan Can, Kırıkkale Milletvekili ve aleyhinde, Yılmaz Tunç,
Bartın Milletvekili beyefendiler söz istemiş bulunmaktadırlar. 
İlk sözü Sayın Kürkcü’ye veriyorum.
Buyurun Sayın Ertuğrul Kürkcü. (HDP
sıralarından alkışlar) 
ERTUĞRUL KÜRKCÜ (İzmir) – Sayın Başkan,
sevgili arkadaşlar; huzurunuzda bir kere daha, sevgili arkadaşımız Diyarbakır
Barosu Başkanı alçakça bir cinayete kurban giden Tahir Elçi’yi sevgi ve
saygıyla anıyor ve rahmet diliyoruz; ailesine, meslektaşlarına ve Kürt halkına
da başsağlığı diliyoruz. 
Aynı olayda, aynı süreçte hayatını
kaybeden polis emniyet görevlileri de var. Başbakan Davutoğlu bugün beyan
etmişler ki Halkların Demokratik Partisi bu polis görevlileriyle ilgili
herhangi bir başsağlığı ve elem ifadesinde bulunmamıştır. Bu, baştan sona
gerçeğin çarpıtılmasıdır. Gerek grup başkan vekilimiz gerek bu konuda söz alan
bütün vekillerimiz ve partimizin yetkilileri bu çatışmalarda ve özel olarak
Diyarbakır’daki cinayetler serisinde hayatını kaybeden emniyet görevlileri için
de üzüntü duymaktadır ve başsağlığı dileğini eksik etmek bizim için sadece ve
sadece büyük bir ayıp olur. 
Hepiniz biliyorsunuz, hepimiz
biliyoruz: Halkların Demokratik Partisi Türkiye'nin 3’üncü büyük politik gücüdür ve
ona oy verenler, seçmenleri, gönül verenleri arasında askerler ve polisler de
vardır. Adalet ve Kalkınma Partisi değildir sadece seçmenleri arasında polisler
olan. Adalet ve Kalkınma Partisi polislerin partisi, Halkların Demokratik
Partisi mücrimlerin partisi değildir. O kadar değildir ki, eski Enerji ve Tabii
Kaynaklar Bakanı Sayın Taner Yıldız bu gerçeklik karşısında şaşırınca, 7
Haziranda şunu demek zorunda kendisini hissetmiştir: “Bir polis lojmanından
HDP’ye yüzde 62 oy çıkıyorsa bu demokrasi değildir. Bir emniyet mensubunun
HDP’ye oy vermesi demokrasi değildir.” İnsanı hayat böyle şaşırtabilir. Her
zaman sizin baktığınız yerden hayat görünmeyebilir. Hayatın bir başka gerçeği
de Türkiye'yi oluşturan bütün unsurların, bütün politik partilerde bir
karşılığının olmasıdır. Velev ki değil, velev ki bir tek asker ya da polis
partimize oy vermemiş, teveccüh etmemiş, hiçbir şey değişmez. Bu savaş,
çatışmanın iki tarafında bulunan gençlerimizin, hayatlarını kaybeden bütün
yurttaşlarımızın aleyhinedir, onların çıkarlarına karşıdır. Dolayısıyla,
hayatlarını kaybeden herkes için aynı derecede hepimiz mesulüz, hepimiz onların
hayatta kalmalarını isterdik, onların hiçbir zaman bir çatışmada ölmelerini
istemezdik. 
Bütün bu
nedenlerle bu suçlamaları, bu taraflaştırma çabalarını da kuvvetle
reddediyoruz. Aslında Sayın Sevgili Tahir Elçi’nin hayatına mal olan bu
kurşunlama olayının içinde cereyan ettiği manevi iklim de zaten bu
taraflaştırma ve kutuplaştırma gayretlerinin bir eseridir.
Hatırlayalım,
Tahir Elçi niçin son derece ciddi bir yaşamsal tehdit altına girdi? Niçin
hayatını kaybettiğinde hepimiz Tahir Elçi’nin bir suikasta kurban gittiğini
düşündük? Çünkü Tahir Elçi sürüp giden çatışma hakkında Hükûmetin paylaşmadığı
bir görüşü ifade etti, dedi ki: “Bana göre bu çatışma terörizmle mücadele
değildir, PKK de bir terör örgütü değildir.” Bunun üzerine şeytanlaştırma,
yerden yere vurma, itibarsızlaştırma ve sonuçta mahkemeye taşıma ve Sayın Tahir
Elçi’yi bir mücrim, bir terörizm ortağı olarak yaftalama çabalarının sonucunda
kendisi siyasi bir hedef hâline geldi. O nedenledir ki, herhangi bir anda
kendisinin silahla hedef alınacağından hepimiz endişeliydik ve nitekim alındı
da.
Bu cinayetin ortaya çıkartılmasını,
açığa çıkartılmasını istiyoruz ama her şeyden önce bu cinayetin bir siyasi
iklimi var. Bu siyasi iklim, 7 Haziran sonrasında Türkiye’de yeniden başlatılan
savaş ve çatışmadır. Bu savaşın ve bu çatışmanın aslında bir terörizm meselesi
olmadığı bu Meclisin çatısı altında onlarca kere konuşulmuştur. Komisyonumuza
gelen, Hükûmete bilgi veren uzmanların hepsi Türkiye’de karşı karşıya
kaldığımız şeyin alelade bir terörizm vakası değil, bir halk isyanı meselesi
olduğunu, o nedenle de terörle başa çıkmak için uygulanacak vasıtaların burada
uygulanması hâlinde hiçbir zaman sorunun çözülemeyeceğini milletvekillerimizin,
geçen dönem, 24’üncü Dönem görev yapan milletvekillerimizin önünde onlarca defa
söylediler. Çözüm ve müzakere süreci bu kabuller üzerine başladı. Bizzat ben,
şahsen, bu Genel Kurul önünde aynı kanaati ifade ettim. Onlarca yazarçizer bu
konuda, özellikle çatışmasızlık döneminde, bir çözüm yolunun açılması
bakımından, akla hitap etmek açısından, karşı karşıya bulunduğumuz çatışmanın
niteliği hakkında çok defa aynı görüşleri paylaştılar ama bir kere savaş
başlayınca önce hakikatin öldüğünü bu olayda da hepimiz gördük. Savaş başladı,
hakikat öldü ve hakikati tartışan bir saygıdeğer hukukçu, bir barış insanı, bir
insan hakları mücadelesi insanı saldırıların hedefi oldu ve hayatını kaybetti. 
Hükûmetten beklenen şey, bu saldırının
gerçek kaynaklarını açığa çıkarmasıdır ama bu saldırıyı çevreleyen koşulları
hakikaten adaletle, hakikaten eşitçe tartışabilecek miyiz? Suçlamalar altında
kalmadan, kendi görüşlerini ifade etmek için insanların hayatlarını ve
itibarlarını ortaya koymalarına gerek kalmaksızın adil bir tartışma yapabilecek
miyiz? En çok ihtiyacımız olan şey budur. Bakın, bunun olmadığı yerde ne
olduğunu size anlatmak isterim. Özellikle Hükûmet sıralarındaki arkadaşlarımıza
sesleniyorum: Büyük çoğunluğunuz, hatta belki hiçbiriniz dün Diyarbakır’da
değildiniz. Eğer Diyarbakır’da yaşayanların hissiyatını, onların gözlerinden ve
yüzlerinden dışa vuran hissiyatı görebilmiş olsaydınız Türkiye'nin son derece
zor, son derece ağır bir badireye doğru yuvarlanmakta olduğunu hissederdiniz. 
Bölgede yaşayan,
kendilerini ağır bir sıkıyönetim rejimi altında, bir faşist rejim altında
hisseden milyonlar var. Sözlerinin kıymetinin olmadığını hatta varlıklarının
bir kıymetinin olmadığını, hayatlarının bir kıymetinin olmadığını, ölümlerinin
bir kıymetinin olmadığını milyonlarca insan milyonlarca kere her gün düşünüyor.
Bu duruma Türkiye’yi getirmiş olmanın sorumluluğu sadece ve sadece isyan etmiş
olanlara yüklenemez. Bu isyanı çözmek için basiret, akıl, enerji, siyaset
ortaya koyamayanların da burada elbette sorumluluğu vardır ve elbette başlıca
sorumluluk, kesintisiz on üç yıldır Türkiye’yi yöneten ve bir on dördüncü yıl,
on beşinci yıl, yirminci yıl yönetebilmek için de 7 Hazirandan itibaren
Türkiye’yi bir silahlı seçim ortamına sokan iktidar partisindedir. Bütün
bunların bir kere daha basiretle ve akılla tartışılamaması hâlinde bizi
birbirimize bağlayan iplerin kopmakta olduğuna dikkatinizi çekmek isterim.
Herkesin dilinden düşmeyen şey, “Daha nereye kadar?”dır. Daha nereye kadar
Nusaybin, daha nereye kadar Cizre, daha nereye kadar Silopi, daha nereye kadar
her hafta bir ilçede, bir kasabada bir düzine gencin hayatı alınacak ve geri kalanlar
bunları seyretmeye, seyretmedikleri hâlde o zaman kurşunlanmaya mahkûm
bırakılacaklar? Türkiye'nin böyle yönetilemeyeceği apaçık.
Tahir Elçi, bu
şartların değiştirilmesi için yeni bir aklı teklif etti, karşılığında,
ensesinden vücuduna saplanan bir kurşun buldu. Ama eğer biz Tahir Elçi’nin son
olmasını istiyorsak her şeyden önce çatışmaya son vermek, her şeyden önce
Türkiye'nin batısına yanlış bilgi vermemek, o bölgede yaşayan Kürt halkının,
Kürtlerin hak ve hukuklarının hepimizin hak ve hukuku olduğuna dair bir ortak
duyarlılık oluşturmak zorundayız. Buraya gelmedikçe hiçbir çelişkiyi, hiçbir
sorunu çözemeyeceğiz.
O nedenle, Tahir
Elçi’nin ölümünü çevreleyen koşulları, onu öldüren merminin hangi tabancadan
çıktığını, onun hayatını korumakla görevli polis memurlarının aslında belki de
onun hayatına kastedecek şekilde sağa sola ateş etmelerinin yol açmış
olabileceği bir ölümü serinkanlılıkla ortaya çıkartmak Hükûmet partisinin her
şeyden önce görevidir. Bizlere ise bu cinayetin sonuçlarını sonsuza kadar takip
etmek kalıyor. Ve buradan bir kere daha sevgili Tahir Elçi’ye uğurlar olsun
diyoruz “…” (x) (HDP sıralarından alkışlar)
BAŞKAN – Teşekkür ediyorum Sayın
Kürkcü.
Aleyhinde, Sayın Yılmaz Tunç…
Buyurun efendim. (AK PARTİ sıralarından
alkışlar) 
YILMAZ TUNÇ (Bartın) – Sayın Başkan,
değerli milletvekilleri; HDP grup önerisi hakkında söz almış bulunuyorum, bu
vesileyle Genel Kurulu saygılarımla selamlıyorum.
HDP grup önerisiyle, Diyarbakır Barosu
Başkanı Sayın Tahir Elçi’nin öldürülmesiyle ilgili olarak bir araştırma
komisyonu kurulması talep edilmekte ve bu araştırma önergesinin bugünkü gündeme
alınması istenmektedir. 
Öncelikle, menfur saldırıda hayatını
kaybeden Diyarbakır Barosu Başkanı Tahir Elçi’ye Allah’tan rahmet diliyorum.
Yine aynı olayda hayatlarını kaybeden polis memurlarımız Ahmet Çiftaslan ve
Cengiz Erdur’a da Allah’tan rahmet diliyor, yakınlarına ve milletimize
başsağlığı diliyorum. Yine bugün de şehitlerimiz var, o şehitlerimize de
Allah’tan rahmet diliyorum, milletimizin başı sağ olsun. Terörist saldırıyı
gerçekleştirenleri bir kez daha lanetliyorum bu kürsüden, olayın bir an önce
açıklığa kavuşturulmasını ve saldırıyı gerçekleştiren teröristlerin tespit
edilerek cezalandırılmasını temenni ediyorum.
Değerli milletvekilleri, Tahir Elçi’nin
öldürülmesi hepimizi derinden üzdü, çünkü Tahir Elçi Diyarbakır Barosu Başkanı
olarak yaptığı açıklamalarla şiddetin çözüm olmadığını hep savunmuş, hendek
kazmanın, çatışmanın sona erdirilmesi gerektiğini, gerek konuşmalarında gerekse
sosyal medyadaki hesaplarında kamuoyuyla hep paylaşmıştır. Olayın olduğu gün de
Diyarbakır’ın Sur ilçesinde terör olaylarında hasar gören Dört Ayaklı
Minare’nin hasar görmesi nedeniyle, tarihî mirasa sahip çıkılması ve
çatışmaların bu bölgeden uzak tutulması yönündeki görüşlerini açıklarken
terörist saldırı gerçekleşmiş ve olay yerinde hayatını kaybetmiştir.
Diyarbakır Cumhuriyet Başsavcılığı
olayın olduğu gün hemen soruşturma başlatmış, ilgili savcılar ile baro heyeti
olay yerinde incelemeye gittiklerinde otomatik silahlarla ateş edilmesi üzerine
heyet olay yerinden ayrılmak ve güvenli bir yere götürülmek zorunda
kalınmıştır. Bugün de Diyarbakır Cumhuriyet Başsavcısı ve ilgili savcılar baro
yönetim kurulu üyeleriyle ikinci kez olay yerinde incelemeye gitmişlerdir,
heyetin incelemesini tamamladığı sırada teröristlerce uzun namlulu silah ve el
yapımı patlayıcıyla yine saldırıda bulunulmuştur. Güvenlik güçlerinin anında
karşılık vermesi üzerine kısa süreli çatışma yaşanmış ve daha sonra heyet olay
yerinden ayrılmıştır. Olayla ilgili olarak Diyarbakır Cumhuriyet
Başsavcılığının soruşturması devam etmektedir. Ayrıca, İçişleri Bakanlığı da
idari soruşturma başlatmış ve 4 müfettişi görevlendirerek Diyarbakır’a
göndermiştir.
Tahir Elçi’ye yapılan saldırı sırasında
basın oradadır. Kameralar çekim yapmış ve olayın büyük bir bölümü milletin gözü
önünde cereyan etmiştir. Olayın detayı, Sayın Elçi’ye isabet eden kurşunun
nereden geldiği adli soruşturma neticesinde ortaya çıkabilecek bir husustur.
Ortada terörist bir saldırı vardır. Polislerimiz Sayın Tahir Elçi’yi korumak
için canlarını siper etmişlerdir ancak hiç kimsenin istemediği bir sonuçla
karşı karşıya kalınmıştır.
Değerli milletvekilleri, olay
sonrasında soğukkanlı olması gereken sorumluluk makamındaki kişilerin hâlâ
devleti suçlaması, bu konu üzerinden Hükûmeti yıpratmaya çalışması da bu olayın
aydınlığa kavuşmasına hizmet etmemektedir. Cumhuriyet savcılarının olay yerinde
inceleme yapmaması için yapılan terörist saldırılar, cenazede yapılan terör
propagandaları ve atılan sloganlar, sorumsuzca yapılan açıklamalar bu olayın
karanlıkta kalmasını isteyenlerin ekmeğine yağ sürmektedir. Adli ve idari
soruşturmanın bir an önce neticelenmesi, olayın açıklığa kavuşturulması ve
suçluların tespiti hepimizin ortak temennisidir. Adli soruşturma devam ederken
bu konuda Mecliste bir araştırma komisyonunun kurulmasının mümkün olamayacağını
aslında önerge sahipleri de bilmektedirler. Anayasa’mızın 138’inci maddesinin
üçüncü fıkrası açıktır; yürütülmekte olan bir soruşturma vardır, yürütülmekte
olan bir soruşturma hakkında yasama Meclisinde görüşme yapılamaz, soru
sorulamaz, araştırma önergesi verilemez. Bu nedenle hepimiz adli ve idari
soruşturmanın neticesini beklemek zorundayız. 
Araştırma önergesinin sonuç bölümüne
baktığımız zaman “Linç rejimi sonucu katledilmiş.” şeklindeki bir beyan,
aslında bir peşin hükmün Mecliste araştırma önergesi vesilesiyle yeniden dile
getirilmesidir. Bu da olaya iyi niyetli yaklaşılmadığının açıkça göstergesidir.

Burada “Merhum
Tahir Elçi’nin öldürülmesini araştırmak istemediler.” şeklinde, bu oylama
yapıldıktan sonra propaganda yapılacak. Bu da doğru değildir, haksız bir
eleştiri olacaktır. Tahir Elçi’ye yapılan saldırı milletimizin birlik ve
beraberliğine yapılan bir saldırıdır, bölgenin huzura kavuşmamasını isteyen
teröristlerin amacına hizmet eden bir saldırıdır. Bundan önceki saldırılarda
olduğu gibi bu saldırı karşısında da daha olay aydınlatılmadan peşinen devleti
suçlayıcı beyanlarda bulunmak doğru değildir. Hiçbirimiz olayın detayıyla
ilgili bilgi sahibi değiliz. Bunu araştıracak makam bellidir, cumhuriyet
savcılarıdır. Aksi hâlde, peşin hükümle hareket ederek bir yerlere çamur atma
gayreti içerisinde olunursa, cenazede “Katil şudur.” diye sloganlar atılırsa bu
durum -açıkça söylemek gerekirse- Tahir Elçi’nin naaşını kendi karanlık
emellerine alet etmek demektir. Tahir Elçi bunu hak etmemektedir.
Sayın Başkan,
değerli milletvekilleri; milletimizi 90’lı yıllara döndürmek isteyenler bunda
başarılı olamayacaklardır. Ülkemizi faili meçhuller ülkesi olmaktan çıkaran bir
AK PARTİ iktidarı vardır. Bu olayın da sonuna kadar araştırılacağından ve
sorumluların yargı önüne çıkarılacağından hiç kimsenin şüphesi olmaması
gerekir.
MEHMET TÜM
(Balıkesir) – Komisyon kuralım, tamam. 
LEZGİN BOTAN
(Van) – Roboski’de gördük, Hrant Dink’te gördük.
YILMAZ TUNÇ
(Devamla) – Orada, olay yerinde iki gündür inceleme yapmak isteyen cumhuriyet
savcılarına uzun namlulu silahlarla ateş edenlere de bir laf söyleseniz, keşke
onu da söyleyebilseniz. (AK PARTİ sıralarından alkışlar) 
BAŞKAN – Sayın
Tunç, Genel Kurula hitap edelim lütfen.
YILMAZ TUNÇ
(Devamla) – Sayın Başkan, değerli milletvekilleri; merhum Tahir Elçi’ye ve
şehit polislerimize bir kez daha Allah’tan rahmet diliyorum ve bu tür menfur
hadiselerin bir daha ülkemizde gerçekleşmemesini temenni ediyorum. 
Bu duygu ve
düşüncelerle Genel Kurulu saygılarımla selamlıyorum. (AK PARTİ sıralarından
alkışlar)
BAŞKAN –
Teşekkür ediyorum Sayın Tunç.
Sayın Mustafa
Sezgin Tanrıkulu, buyurun efendim.
İDRİS BALUKEN
(Diyarbakır) – Sayın Başkan...
BAŞKAN – Buyurun
İdris Bey.
İDRİS BALUKEN
(Diyarbakır) – Söz talep ettik sataşmadan dolayı.
BAŞKAN –
Konuşmalardan sonra versem olmaz mı? 
İDRİS BALUKEN
(Diyarbakır) – Peki, Sezgin Bey’in konuşmasından sonra talep edeyim.
BAŞKAN – Vereyim
efendim.
Buyurun Sayın
Tanrıkulu. (CHP sıralarından alkışlar)
MUSTAFA SEZGİN
TANRIKULU (İstanbul) – Sayın Başkan, değerli milletvekilleri; bir çalışma
arkadaşımın arkasından, bir dostun arkasından bir araştırma önergesi üzerine
konuşma yapmanın bana nasip olmamasını dilerdim. Ama, bu bağlamda bile bu
Parlamentoda doğru konuşulmadığı görüşündeyim.
Tahir Elçi eğer
bir demokrasi gasbına uğramamış olsaydı, yüzde 10 barajı gibi bir gasba
uğramamış olsaydı 2002 yılında 22’nci Dönem milletvekili olarak bu Parlamentoda
milletvekili olacaktı. Milletvekili seçilmişti ancak yüzde 10 barajı nedeniyle
bu sıralarda oturamadı.
Kendisiyle yirmi
beş yıldır bir çalışma arkadaşlığım var, dostluğum var; zaman zaman
yarışmışlığım var, karşı karşıya gelmişliğim var ama hiçbir zaman da
dostluğumuzu ve arkadaşlığımızı yitirmedik. Ve önceki gün de, gerçekten de,
hazin bir biçimde yaşamını yitirdi. Hâlen, AKP adına konuşan arkadaşımız olmak
üzere, onun bu öldürülme biçimini anlamayan, toplumu anlamayan bir ifade ediliş
biçimi var; bundan hicap duyduğumu ifade etmek durumundayım. 
Değerli arkadaşlar, Tahir Elçi
Cizre’den Diyarbakır’a gelmiş, Dicle Üniversitesi Hukuk Fakültesini bitirmiş,
Cizre’de avukatlık yaparken gözaltına alınmış, ağır işkenceler görmüş, daha
sonra Diyarbakır’da avukatlık yapmış, Diyarbakır Barosunun her kademesinde
çalışmış, en son başkanlık yapmış bir şahsiyetti, bir insan hakları
savunucusuydu, bir siyasal aktördü, bir barış savunucusuydu. Ben baro
başkanıyken benimle beraber de aynı kurulda çalıştı; baro başkanı olmadan önce
de aynı kurulda başka bir baro başkanı nezdinde çalıştı. Avrupa İnsan Hakları
Mahkemesi nezdinde çok önemli çalışmalarda bulundu, birçok avukat yetiştirdi ve
sizlerin örtmeye çalıştığınız, cezasızlıkla taçlandırdığınız birçok faili
meçhul dava dosyasının yargı önüne çıkmasına katkı sundu. İğneyle kuyu kazar
gibi dava dosyalarının peşine düştü, tehdit edildi ama yılmadı, o davaların
peşine düştü ve bugün sizin Diyarbakır’dan, Şırnak’tan, Van’dan, Muş’tan,
Hakkâri’den Ankara’ya, Balıkesir’e, Çorum’a, Samsun’a tayin ettirdiğiniz birçok
davaların mimarı kendisiydi. Adalet bakanlarınız bunlara izin verdi, adalet
bakanlarınız faili meçhul cinayetleri ve sanıklarını korumak için bu nakillere
izin verdi ve tayin ettirdi. Tahir Elçi, böyle bir Tahir Elçi’ydi. Şimdi, sizin
tayin ettirdiğiniz davalarla onların hepsi beraat ediyorlar ve cezasızlıkla
korunuyorlar. Böyle davaların mimarıydı, belki sessiz mimarıydı ama işini iyi
yapan bir mimardı, işini iyi yapan bir insan hakları savunucusuydu. Bakın,
Tahir Elçi böyle bir kişilikti, Diyarbakır Barosunun Başkanıydı. 
İki: Öldürüldüğü
döneme bakalım: 7 Hazirandan sonra başlayan bir süreç var, kanlı bir süreç var.
O süreçte herkes tehdit edildi, beyaz Toroslarla, başka şeylerle tehdit edildi,
hedef gösterildi. Tahir Elçi, sizin biraz önce kabul etmediğiniz ve
reddettiğiniz bir biçimde linç girişimlerine maruz kaldı sosyal medyada ve
sizin sözcüleriniz tarafından linç edildi, hedef gösterildi. Öldürüldüğü yere
bakalım: Diyarbakır, Sur, çatışmaların ortası. Öldürüldüğü yönteme bakalım:
Kendisini karşılayacak faili meçhul maktullerin akıbetine uğradı, ensesinden
tek kurşunla öldürüldü. Bunların tümü bir tesadüf mü? Öldürülen kişi,
öldürüldüğü yer, öldürüldüğü zaman ve öldürüldüğü biçim, hepsi tesadüf mü? Bu
kadar naif misiniz gerçekten, hakikaten böyle misiniz? Göz göre göre ölüme
nasıl bu kadar sessiz kalabilirsiniz? Nasıl… (AK PARTİ sıralarından “Bize
söylüyor bunu.” sesi)
Terbiyesizlik yapmayın, terbiyesizlik
yapmayın, dinleyin. (AK PARTİ sıralarından gürültüler)
BAŞKAN – Tanrıkulu… Beyefendi…
MUSTAFA SEZGİN TANRIKULU (Devamla) –
Dinleyin, terbiyesizlik yapmayın.
BAŞKAN – Sayın Tanrıkulu…
MUSTAFA SEZGİN TANRIKULU (Devamla) –
Sayın Başkan…
BAŞKAN – Sayın Tanrıkulu, bakınız,
sizin de kullandığınız kelime uygun değil, rica ediyorum, lütfen. 
MUSTAFA SEZGİN TANRIKULU (Devamla) –
Sayın Başkan, siz müdahale edeceksiniz, siz müdahale edeceksiniz.
BAŞKAN – Anlayamadım.
MUSTAFA SEZGİN TANRIKULU (Devamla) –
Siz müdahale edeceksiniz, ben değil.
BAŞKAN – Ama sizin o beyanınız çok
yanlış. 
MUSTAFA SEZGİN TANRIKULU (Devamla) –
Siz müdahale edeceksiniz.
BAŞKAN – Hatip…
MUSTAFA SEZGİN TANRIKULU (Devamla) –
Ben bir ölüm üzerine konuşuyorum.
BAŞKAN – Olmaz, olmaz.
SALİH CORA (Trabzon) – Özür dilesin
Sayın Başkan.
MUSTAFA SEZGİN TANRIKULU (Devamla) –
Sizin tavrınız olmaz.
BAŞKAN – Lütfen konuşma üslubunuzu
doğru yapın.
MUSTAFA SEZGİN TANRIKULU (Devamla) –
Ben doğru yapıyorum, sizin üslubunuz doğru değil.
BAŞKAN – Hayır, hayır. Deminki sözünüz
yanlış.
MUSTAFA SEZGİN TANRIKULU (Devamla) –
Bakın, sizin tutumunuz doğru değil. (AK PARTİ sıralarından gürültüler)
BAŞKAN – Devam edin Beyefendi, devam
edin. Bir hukukçusunuz, devam edin lütfen, rica ediyorum, lütfen. 
MUSTAFA SEZGİN TANRIKULU (Devamla) –
Ben çok iyi bir hukukçuyum.
BAŞKAN – İyi ya işte, ben de öyleyim,
hadi, rica edeyim sizden. Yaralayıcı üslup kullanmamak lazım Beyefendi. Onlar
da beni ikaz ediyor.
MUSTAFA SEZGİN TANRIKULU (Devamla) –
Laf edene söyler misiniz?
BAŞKAN – Biraz da zatıaliniz…
MUSTAFA SEZGİN TANRIKULU (Devamla) –
Kürsünün masuniyetini korumak sizin göreviniz, bizim değil, benim değil.
BAŞKAN – Gayet tabii ve aynı zamanda da
yaralayıcı bir beyanda bulunulmasını önlemek benim görevim, yaralamayın.
MUSTAFA SEZGİN TANRIKULU (Devamla) –
Bakın, bu kürsünün masuniyetini korumak sizin görevinizdir. (AK PARTİ sıralarından
gürültüler)
BAŞKAN – Sayın Tanrıkulu, deminki
sözünüz yanlış, lütfen. Lütfen, öyle şey olmaz.
MUSTAFA SEZGİN TANRIKULU (Devamla) –
Böylesiniz bakın değerli arkadaşlar, itham etmiyorum bakın, bir şeyi, bir ölümü
bile dinlemekten uzaksınız. 
Değerli arkadaşlar,
böyle bir ortamla karşı karşıyayız. Bugün Diyarbakır’dan geldim, dün oradaydım,
hep oradayım. Ya, biraz hicap duyucu bir üslup kullanın ya, biraz mahcup olan
bir üslup kullanın lütfen ya. Bakın, ben Tahir Elçi’nin anısına saygı açısından
burada konuşacaklarımın onda 1’ini konuşuyorum, onun anısına saygı açısından.
Öldürüldüğü yer dünya mirasının olduğu yer ve o mirası korumak adına, barış
adına ve çatışma olmaması adına orada konuştu. (CHP sıralarından alkışlar) Bu
mirasa sahip çıkmak amacıyla orada konuştu ve öldürüldü. Gelin, gerçekten
gelin, bakın, ben, şimdi mitinge katılan yüz bin kişi var ve bizden kopmuş, bu
Meclisten kopmuş bir kuşaklar var; kuşak demiyorum, kuşaklar var; gelin, Tahir
Elçi’yi ve diğer ölenleri, diğer şehit olanları, bütün yurttaşlarımızı ve bütün
insanlarımızı buna vesile edelim. Bu Parlamentoyu gerçekten de bu vesileyle hiç
olmazsa bir barış Meclisine dönüştürelim, bir inanç üzerine kuralım ama hâlen
burada kavga ediyoruz, burada en normal sözümüze bile laf söylüyorsunuz. Nasıl
biz o kuşaklarda inanç
yaratacağız? “İntikam! İntikam!” diyen insanlarda nasıl inanç yaratacağız
burada birbirimizi dinleyemiyorsak? Nasıl yaratacağız? Nasıl bu Parlamentonun
bir barış, bir toplumsal uzlaşma Meclisi olmasına hizmet edeceğiz? Tahir Elçi
bunu istiyordu, ölenlerin tümü de bunu istiyorlar. Gelin, bunu yapalım. Ne
önümüzde engel var? (CHP sıralarından alkışlar) Anayasa’nın 138’inci maddesi
neymiş? Gelin yapalım. Neden çekiniyoruz? Bunu vesile yapalım, bir başlangıç
yapalım, yeniden konuşalım. 
AYŞE SULA KÖSEOĞLU (Trabzon) – Bir
milletvekiline “terbiyesiz” diyemezsiniz efendim.
MUSTAFA SEZGİN TANRIKULU (Devamla) –
Ben mi müdahale edeyim Sayın Başkan?
BAŞKAN – Beyefendi, devam ediniz
lütfen.
MUSTAFA SEZGİN TANRIKULU (Devamla) –
Ben mi müdahale edeyim?
BAŞKAN – Gereken her taraftan rica
ediyorum, bütün Genel Kuruldan istirham ediyorum, hatibe müdahale etmeyiniz ve
lütfen dinleyelim.
MUSTAFA SEZGİN TANRIKULU (Devamla) –
Bu kadar tahammülsüzlük, bakın, bu kadar tahammülsüzlük! Bir ölüm üzerine konuştuğumuz
ortamda bu kadar tahammülsüzlük Türkiye’ye bir mesaj değildir, bunu bilin,
bakın, bunu bilin. 
AYŞE SULA KÖSEOĞLU (Trabzon) –
Kürsüde olmak size hakaret hakkı vermez.
MUSTAFA SEZGİN TANRIKULU (Devamla) –
Lanet olsun! Başka bir şey söylemiyorum, lanet olsun! (CHP sıralarından
alkışlar)
BAŞKAN – Değerli Genel Kurul, sayın
milletvekilleri…
MEHMET NACİ BOSTANCI (Amasya) – Sayın
Başkan…
BAŞKAN – Naci Bey, bir dakika.
MUSTAFA SEZGİN TANRIKULU (Devamla) –
Cuma günü -onu unutmayayım, tutanaklara geçsin- Sayın Elçi’yle konuşmuştum
akşam sekiz sıralarında. Cumartesi günü Parlamentoda sokağa çıkma yasaklarıyla
ilgili bir konuşma yapacaktım. Kendisinden yardım istemiştim, görüşlerini
almıştım. İstanbul’dan on bir uçağına bindim, on ikide buraya indim, ölüm haberini
aldım. O konuşmayı burada yapamadım. Tutanaklara geçmesi açısından konuşma
metnimi Tutanak Müdürlüğüne verilmek üzere size takdim ediyorum.
BAŞKAN – Naci Bey, müsaade
buyurursanız ben İç Tüzük’ün o maddesini arkadaşlarımın ıttılasına bir sunayım.
(AK PARTİ sıralarından alkışlar)
“Genel Kurulda söz kesmek, şahsiyatla
uğraşmak ve çalışma düzenini bozucu hareketlerde bulunmak yasaktır.” Gayet
tabii uygun bir madde, hepinizin malumu. 
“Kürsüdeki üyenin sözü ancak Başkan
tarafından, kendisini İçtüzüğe uymaya ve konudan ayrılmamaya davet için
kesilebilir.” İkinci ve üçüncü fıkrayı okumuyorum.
“Konuşma üslûbu
Genel Kurulda kaba ve yaralayıcı sözler söyleyen kimseyi
Başkan derhâl temiz bir dille konuşmaya, buna rağmen temiz bir dil
kullanmamakta ısrar ederse kürsüden ayrılmaya davet eder. Başkan, gerekli
görürse, o kimseyi o birleşimde salondan çıkartabilir.”
İç Tüzük’ü hepiniz biliyorsunuz, artı bir de numuneyiimtisal
olmak durumundayız, yaralayıcı sözler söylemeyelim, müdahale etmeyelim; herkes
fikrini hürce açıklamalı. Kürsü masuniyeti var, inanmadığınız sözleri, uygun
görmediğiniz beyanları duyabilirsiniz, tahammül gösterelim. 
Buyurun Naci Bey. 
MEHMET NACİ BOSTANCI (Amasya) – Değerli konuşmacı, kürsüde
konuşurken “Sizlerin üstünü örtmeye çalıştığı faili meçhuller.” diye itham
edici bir ifade kullanmıştır.
VELİ AĞBABA (Malatya) – Gerçeği söyledi. 
MEHMET NACİ BOSTANCI (Amasya) – Bu bir açık sataşmadır, buna
ilişkin söz istiyorum. 
BAŞKAN – Efendim, önce Sayın İdris Baluken Bey’e söz
vereceğim iki dakika, zatıalinize de söz vereceğim.
LEVENT GÖK (Ankara) – Sayın Başkan, bu Parlamentoda pek çok
faili meçhul cinayet aydınlatılsın diye önerge verdik, hepsini reddettiler. 
BAŞKAN - Sayın Baluken, buyurun efendim. 
IV.- SATAŞMALARA İLİŞKİN KONUŞMALAR
1.- Diyarbakır Milletvekili İdris Baluken'in, Bartın
Milletvekili Yılmaz Tunç’un HDP grup önerisi üzerinde yaptığı konuşması
sırasında Halkların Demokratik Partisine sataşması nedeniyle konuşması
İDRİS BALUKEN (Diyarbakır) – Teşekkür ediyorum. 
Sayın Başkan, değerli milletvekilleri; demin AKP Grubu adına
konuşan sayın hatip, buradan önergenin içeriğine dair ve olaydan hemen sonra
yapılan açıklamalara dair HDP’nin Hükûmete ve devlete çamur attığını ifade etti
ve dolayısıyla açıktan bir sataşmada bulundu.
Sayın hatip hem açıklamalarımızı
dikkatli dinlemiş olsaydı hem de önergeyi dikkatli bir şekilde okumuş olsaydı
biz, AKP Hükûmetinin geçmiş dönemdeki bu tarz cinayetlere ve katliam
girişimlerine yönelik tutumundan dolayı duymuş olduğumuz güvensizliğimizi ve bu
konuda Meclisin bir inisiyatif alması gerektiğini ısrarla dile getirdik ve bu
konuda da elimizde demin Sayın Naci Bostancı’nın merak edip sorduğu pek çok
somut olay var. Roboski katliamıyla ilgili tek bir etkin soruşturma
yürütülmedi, Hrant Dink cinayetinin arka planını açığa çıkarmayla ilgili AKP
Hükûmetinin talimatlandırdığı, siyasallaştırdığı yargı tek bir önemli süreç
yürütmedi. Diyarbakır’da 50 metre ötemizde yüz binlerce insanın
katıldığı bir mitingdeki patlamayla ilgili tek bir etkin soruşturma süreci
yürütülmedi. O yürütülmediği için Suruç’ta patlayan bombalarla, Ankara’da
patlayan bombalarla yüzlerce gencimiz, yüzlerce insanımız yaşamını yitirdi.
Dolayısıyla, Tahir Elçi katliamıyla ilgili de bu yönlü duymuş olduğumuz bu
şüphelerden dolayı Meclisin inisiyatif alması gerektiğini düşünüyoruz. Burada
bağırıp çağırma, öfkeyle, kinle hareket etme derdinde değiliz. Gelin, bundan
çekinmeyin. Her siyasi parti grubu milletvekili versin, bir komisyon kuralım.
Sizin iddia ettiğiniz gibi bir cinayet yaşanmışsa, o da ortaya çıksın.
Görüntüler son derece net. Sayın Başbakan kamuoyunu yanıltmaya çalışıyor. Öyle
karşılıklı bir çatışma arasında çapraz ateşe maruz kalınmış bir durum yok. Tek
bir kurşunla ensesinden katledilmiş bir baro başkanı gerçekliği var...
(Mikrofon
otomatik cihaz tarafından kapatıldı) 
İDRİS BALUKEN
(Devamla) - ...ve peş peşe profesyonelce iki ayrı mizansen üzerinden işlenmiş
olan bir cinayet var. Bunu Meclis açığa çıkartsın diyoruz. 
BAŞKAN – Sayın
Baluken, tamamlar mısınız efendim.
İDRİS BALUKEN
(Devamla) - Bu nedenle de hepinizi önergemize olumlu oy kullanmaya davet
ediyoruz. (HDP sıralarından alkışlar)
BAŞKAN –
Teşekkür ediyorum Sayın Baluken.
Buyurun Sayın
Bostancı.
2.- Amasya Milletvekili Mehmet Naci Bostancı'nın,
İstanbul Milletvekili Mustafa Sezgin Tanrıkulu’nun HDP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ
BOSTANCI (Amasya) – Sayın Başkanım, değerli arkadaşlar; faili meçhuller ve
beyaz Toroslar 90’lı yılların Türkiye’sinin bir gerçekliğiydi. Bunlar yaşandı;
kuyular açıldı, olaylar oldu, çok acılar görüldü. Çözüm komisyonu olarak
çalışırken, terör komisyonu olarak çalışırken bunlara ilişkin şahitliklerle de
hep beraber yüzleştik. AK PARTİ iktidarı bu ülkede millî birliği ve kardeşliği
sağlamak, çözüm sürecini sürdürmek için yola çıktığında -herkes bilir ki
böylesine bir sürecin temeline adaleti koymaksızın bu süreci ilerletemezsiniz-
faili meçhullerin üzerine kararlılıkla gitti, o kuyuların açılması, olayların
açığa çıkması için hukuki, adli ve siyasi irade olarak bütün bunları ortaya
koydu. 
VELİ AĞBABA
(Malatya) – Sayın Bostancı, kaç kişi ceza aldı?
MEHMET NACİ BOSTANCI (Devamla) -
Yapılanları yeterli bulmayabilirsiniz ama bilin ki adaleti sağlamak herkesin
görevidir ve sürekli itham edici, “O yapılmadı.”, “Bu yapılmadı.”, “Daha
fazlasını yaptınız.” tarzındaki bir yaklaşım bu ülkede ne adaleti sağlar ne de
barışı sağlar. Barışı sağlamak benim boynumun borcu olduğu kadar sizin de
boynunuzun borcu, buradaki herkesin boynunun borcu.
Sezgin Bey’i, Sayın Tanrıkulu’nu burada
dinlemek isterdim, rahmetli Tahir Elçi’yi tanıyan birisinin anlatacakları
önemliydi fakat Sezgin Bey bazen öfkesini galiba kontrol edemiyor. Hepimiz
burada şahidiz, kürsüde konuşmacı konuşurken buradan çok laf atılıyor, çok
çeşitli laflar atılıyor, onlar duyulmuyor ama buradan “terbiyesizlik” tarzında
bir itham herkes tarafından duyuluyor ve herkesin üzerinde muhakkak ki olumsuz
bir algı yaratıyor. O bakımdan, buradan…
(Mikrofon otomatik cihaz tarafından
kapatıldı) 
BAŞKAN – Lütfen tamamlar mısınız.
MEHMET NACİ BOSTANCI (Devamla) –
…yerinden kimse laf atmasın, doğru ama kürsüden konuşma yapan kişinin görevi de
ortamı sağlamaktır, acının asaletine uygun bir tarzda konuşmaktır.
Saygılar sunuyorum. (AK PARTİ
sıralarından alkışlar)
BAŞKAN – Teşekkür ediyorum efendim. 
İDRİS BALUKEN (Diyarbakır) – Sayın
Başkan, tutanaklara geçmesi açısından bir durumu ifade etmek istiyorum.
BAŞKAN – Oradan olur mu İdris Bey?
İDRİS BALUKEN (Diyarbakır) – Evet. 
LEVENT GÖK (Ankara) – Sayın Başkan…
BAŞKAN – Levent Bey, size de yerinizden
vereyim.
MUSTAFA SEZGİN TANRIKULU (İstanbul) –
Sayın Başkan, şahsımla ilgili şey yapıldı, o yüzden…
BAŞKAN – Sezgin Bey, size de yerinizden
söz vereyim efendim.
MUSTAFA SEZGİN TANRIKULU (İstanbul) –
Kürsüden…
BAŞKAN – O hâlde, üçüncü olarak siz
konuşun, evvela İdris Bey.
MUSTAFA SEZGİN TANRIKULU (İstanbul) –
Sataşma olduğu için…
BAŞKAN – Beyefendi, sıraya göre
veriyorum.
İdris Bey, buyurun efendim.
II.- AÇIKLAMALAR (Devam)
4.- Diyarbakır Milletvekili İdris Baluken'in, Amasya
Milletvekili Mehmet Naci Bostancı’nın sataşma nedeniyle yaptığı konuşmasındaki
bazı ifadelerine ilişkin açıklaması
İDRİS BALUKEN
(Diyarbakır) – Sayın Başkan, AKP Grup Başkan Vekilinin Genel Kurulu yanlış
bilgilendirdiği bir konuyla ilgili, tutanaklara geçmesi açısından bir hususu
ifade etmek istiyorum. Bugüne kadar onların “faili meçhul” dediği, bizim de
faili malum, faili belli olarak ifade ettiğimiz on binlerce cinayetin açığa
çıkarılmasıyla ilgili Hükûmetlerinin önemli işler yaptığını ifade etti. Ben
sadece tek bir örnek vereceğim. Tahir Elçi’nin katledildiği Diyarbakır’da şu
anda en üst düzeydeki askerî yetkilinin kim olduğunu Sayın Grup Başkan Vekili
araştırsın. Ona, Mardin Milletvekiline sormasını öneriyorum, Derik’te yüzlerce
köylünün önünde 13 köylüyü katlettiren bir kişi maalesef AKP döneminde
Diyarbakır’da en üst düzeyde askerî yetkili olarak atanmıştır. Kendisi
Diyarbakır’a atandıktan sonra Tahir Elçi cinayeti başta olmak üzere 90’lı
yılların uygulamalarını Diyarbakır sokaklarına taşıyan siyah “Ranger” araçlar
beyaz Torosların yerine geçen yeni birtakım infaz timleri de devreye girmiştir.
Sayın Grup Başkan Vekili biraz merak edip araştırırsa bu konuda Hükûmetlerinin
içerisinde bulunduğu durumu rahatlıkla anlayacaktır diyorum.
Teşekkür ediyorum fırsat verdiğiniz
için. (HDP sıralarından alkışlar)
BAŞKAN – Teşekkür ediyorum Sayın
Baluken.
Sayın Gök, buyurun efendim.
5.- Ankara Milletvekili Levent Gök'ün, Amasya
Milletvekili Mehmet Naci Bostancı’nın sataşma nedeniyle yaptığı konuşmasındaki
bazı ifadelerine ilişkin açıklaması
LEVENT GÖK (Ankara) – Sayın Başkan, az
önce konuşan AKP Grup Başkan Vekili Sayın Bostancı faili meçhuller konusunda
birtakım tespitlerde bulundu. Bu Parlamento yeni bir Parlamento. Bilmeyenler
açısından söylemek istiyorum, önceki 24’üncü Dönemde -25’inci Dönemi saymıyorum
çünkü bir Parlamento faaliyeti gerçekleştiremedik- Cumhuriyet Halk Partisi
Grubu faili meçhul cinayetlerin araştırılması ve bu konuda gerekli
incelemelerin yapılması açısından tam 28 adet Meclis araştırma komisyonu
kurulması önergesi verdi. Bu önergelerin 8 tanesi burada konuşuldu. Her parti,
biz de konuştuk, diğer partiler de konuştu. Sonuçta, faili meçhul cinayetlerin
araştırılmasına dönük vermiş olduğumuz 8 ayrı önergenin tümü AKP
milletvekillerinin oylarıyla reddedildi. Dolayısıyla, bu ülkede faili
meçhullerin üzerine gidermiş gibi yapıp da oylamalar geldiği zaman bu talebi
reddeden AKP’li milletvekilleri, AKP yönetimi faili meçhullerin bugüne kadar
gelmesinden dolayı sorumludurlar çünkü ortaya çıkartacak komisyonun kurulmasına
izin vermemişlerdir. Bir kere bu tespiti herkesin bilmesi gerekir.
İkincisi: Konuştuğumuz konu, HDP’nin
grup önerisi…
(Mikrofon otomatik cihaz tarafından
kapatıldı) 
LEVENT GÖK (Ankara) – Tamamlıyorum
efendim.
BAŞKAN – Lütfen tamamlayın.
LEVENT GÖK (Ankara) – Diyarbakır Baro
Başkanı Sayın Tahir Elçi’ye devletin emniyet kuvvetleri önünde yapılan bir
saldırının, bir katliamın tespiti üzerinedir. Böylesine önemli bir konu ve
Türkiye’yi derinden sarsan bu olayda AKP milletvekillerinin konuşmaları
umursamaz tavırda izlemeleri ayrıca üzüntü verici bir tablodur. Bir kere
insanlık adına, vicdanlar adına ve bu ülkede kim ölürse ölsün, ölen kim olursa,
nereden gelirse gelsin bütün ölümler karşısında duyarlılık sergilemek
milletvekili olmanın ötesinde bir insanlık görevidir. Lütfen konuşmaların
dikkatlice izlenmesini talep ediyorum. (CHP sıralarından alkışlar) 
BAŞKAN – Teşekkür ediyorum.
Buyurun Sayın Tanrıkulu, mikrofonunuzu
açacağım efendim.
MUSTAFA SEZGİN TANRIKULU (İstanbul) –
Kürsüde konuşacağım.
BAŞKAN – Efendim?
MUSTAFA SEZGİN TANRIKULU (İstanbul) –
Yani burada konuşuldu, ben de burada konuşayım diyorum.
BAŞKAN – Yeni bir sataşmaya yer
vermeyelim, lütfen.
Peki, haydi buyurun. 
IV.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mustafa Sezgin Tanrıkulu'nun,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
MUSTAFA SEZGİN TANRIKULU (İstanbul) –
Tabii Sayın Başkanım.
Sayın Hocam Naci Bostancı beni
siyasetten önce tanır. Kendisiyle başka birçok ortamda birlikte olduk, birçok
sivil ortamda beraber olduk hatta Diyarbakır Barosunun ev sahipliğinde de
beraber olduk. Benim öfkeli olmadığımı, sakin olduğumu kendisi de bilir aynen
Tahir Elçi gibi ama isterdim ki kendisi, kendi grubuna da bir tek bir cümle
söylesin. Bakın, burada ölümler üzerine konuşuyoruz, tahammülsüz, tahammül
edemeyen, sağdan soldan laf atan insanlar var, milletvekillerimiz var
saygıdeğer. Buna bile tahammül edemeyen, buna bile laf söyleyen
milletvekilleriniz var, isterdim ki onlara da bir tek cümle söyleseydiniz.
Bakın, gerçekten
burada söyleyeceklerimin onda 1’ini söylüyorum. Kopmuş kuşaklar var ve biz bu
kuşaklar üzerinde nasıl yeniden bir arada yaşamayı, ortak vicdan yaratmayı, Türkiye’yi
yeniden birlikte nasıl inşa edebileceğimizi konuşmalıyız bu Parlamentoda. Daha
bu üçüncü oturum, üçüncü oturum ve büyük bir ölüm üzerinden konuşuyoruz. Bakın,
çocuk, genç, yaşlı, kimliği ne olursa olsun her insan değerlidir. Her insan en
az Tahir Elçi kadar değerlidir ama burada başka bir şeyi konuşuyoruz. Ölümleri
konuşuyoruz ve bir daha derin bir biçimde yaşamayalım diye konuşuyoruz. Toplum
kopmuş sayın hocam, toplum kopmuş; kimsenin kafası Ankara’da değil, kimsenin
kafası Mecliste değil. Bunu nasıl yeniden inşa edebiliriz, gelin bunları
konuşalım burada, söylemek istediğim bu. Buna bile tahammül edemeyen, bunu bile
dinleme nezaketinde bulunamayan bir Parlamento topluluğu var karşımızda. Nasıl
yapacağız bunu? Daha önümüzde dört yıl var ve Türkiye ortasından yarılmış,
hendeklerle, kutuplaşmayla yarılmış. Nasıl beraber yaşayacağız? Bunları beraber
konuşmak zorundayız. (CHP sıralarından alkışlar) Bakın, bunu bütün
samimiyetimle söylüyorum: Türkiye’nin bu Parlamentodan başka şansı yoktur, bu
Parlamentoda çözüm üretmekten başka bir şansı yoktur.
Tekrar teşekkür
ediyorum. (CHP sıralarından alkışlar) 
MEHMET NACİ
BOSTANCI (Amasya) – Sayın Başkan, yapılan açıklamalara mukabil bir açıklamada
bulunmayı talep ediyorum.
BAŞKAN – Ramazan
Bey’den sonra bir bakayım efendim.
III.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 30/11/2015 tarihinde Grup Başkan
Vekili Diyarbakır Milletvekili İdris Baluken tarafından, Diyarbakır Baro
Başkanı Tahir Elçi’nin katledilmesi olayı, katledilmesine zemin sunan
hedefleştirici süreç ve bu süreçte yer alan dâhiliyetlerin araştırılması ve bu
katliama zemin sunanların açığa çıkarılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, 30 Kasım 2015 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN –
Halkların Demokratik Partisi Grubunun verdiği öneri üzerinde son konuşmacı
Sayın Ramazan Can, buyurun efendim. (AK PARTİ sıralarından alkışlar) 
RAMAZAN CAN
(Kırıkkale) – Sayın Başkan, değerli milletvekilleri; Genel Kurulu saygıyla
selamlıyorum. 
HDP grup önerisi
üzerinde söz aldım.
Evet, HDP grup
önerisinde Diyarbakır Barosu Başkanı Sayın Tahir Elçi’nin öldürülmesiyle ilgili
bir araştırma komisyonu kurulması talep ediliyor.
Öncelikle,
menfur saldırıda hayatını kaybeden Diyarbakır Barosu Başkanı Değerli
Meslektaşımız barış elçisi Tahir Elçi’ye tekrar Allah’tan rahmet diliyor,
yakınlarına taziye dileklerimi iletiyorum. Yine, aynı olayda şehit olan polis
kardeşlerimiz Ahmet Çiftaslan ve Cengiz Erdur’a da Allah’tan rahmet diliyor,
yakınlarına ve milletimize başsağlığı diliyorum. Terörist saldırıyı
gerçekleştirenleri bir kez daha kürsüden lanetliyorum. Bu saldırıdan mağdur
olanlar sadece şehit olanlar, ölen kardeşimiz değil, milletimizdir,
demokrasimizdir, hukuk devletimizdir; birlik beraberliğimizdir,
kardeşliğimizdir. Netice itibarıyla bu olayın üzerine gidilmektedir, hazırlık
tahkikatı devam etmektedir, Anayasa’nın 138’inci maddesi de açıktır.
Sayın Başkanım,
değerli milletvekilleri; Hükûmet kurulduktan sonra program okunuyor, program
okunduktan iki tam gün sonra müzakereler, müzakerelerden bir tam gün sonra da
biliyorsunuz güven oylaması yapılacak. Bugün buraya gelen milletvekili
arkadaşlarımız güven oylamasını yapacağını zannediyorlar, doğrudur, öyle de
olacaktır ancak 2 tane de grup önerisi verildi. Bu grup önerileri kabul
edildiği takdirde, ki bunlar konuşulmalı, araştırılmalı, ben de aynı fikirde
bulunuyorum.
ERTUĞRUL KÜRKCÜ
(İzmir) – Oy vereceğim dedi. 
RAMAZAN CAN
(Devamla) - Bu grup önerisi bugün zaman itibarıyla kabul edildiği takdirde
dolayısıyla güven oylamasının akıbeti ne olacaktır? Bunu geçenki konuşmamda da
dile getirdim. 
ÖZGÜR ÖZEL
(Manisa) – Hallederiz, onu hallederiz. 
LEVENT GÖK
(Ankara) – Onu kısa zamanda hallederiz Ramazan Bey. 
RAMAZAN CAN
(Devamla) - Şimdi, arkadaşlar, usul de önemlidir, esas da önemlidir. Burada
usul tartışmasına girmek istemiyorum ama İç Tüzük’te Hükûmetin güven oylaması
çok önemlidir. Burada güven oylamasına verilecek destek kadar verilmeyecek
destek de önemlidir. Burada bunun için çalışmanız gerektiğini düşünüyorum.
Neticede ortada bir terörist saldırı var. Bu saldırı, hepimizi derinden
yaralamıştır, millet olarak derinden yaralamıştır. Bunların inşallah hazırlık tahkikatı
devam ederken failleri ortaya çıkacaktır ve failleri en büyük cezayı almakla
birlikte tarihe de kara bir leke olarak geçeceklerdir. 
Bu nedenle, grup
önerisini başka bir zamanda değerlendirmek üzere Genel Kurulun takdirine
sunuyor, hepinizi tekrar saygıyla selamlıyorum. (AK PARTİ sıralarından
alkışlar) 
BAŞKAN –
Teşekkür ediyorum Sayın Can. 
MEHMET NACİ
BOSTANCI (Amasya) – Sayın Başkan…
BAŞKAN -
Efendim, bir sataşma iddianız mı var? 
MEHMET NACİ
BOSTANCI (Amasya) – Evet efendim, AK PARTİ Grubuna yönelik bir sataşma durumu
var. 
BAŞKAN – Evet,
buyurun. 
IV.- SATAŞMALARA İLİŞKİN KONUŞMALAR (Devam)
4.- Amasya Milletvekili Mehmet Naci Bostancı'nın,
Ankara Milletvekili Levent Gök’ün yaptığı açıklaması sırasında AK PARTİ Grubuna
sataşması nedeniyle konuşması
MEHMET NACİ
BOSTANCI (Amasya) – Sayın Başkanım, burada işlenmiş bir cinayete, toplumda
derin bir üzüntü yaratan bir drama karşı Sayın Levent Gök AK PARTİ’li
milletvekillerinin bu olay konuşulurken umursamaz bir tavırla arkada
durduklarını ifade etti. Bildiğim kadarıyla, Levent Bey hukukçu, beden dili
uzmanı değil, kim nasıl oturuyor ve buradan nasıl böyle bir yorum çıkarıyor
bilemiyorum ama Mecliste genel olarak vekillerin oturuşlarının siyasal parti ayırımı olmaksızın
birbirine benzediğini söyleyebilirim, bu bakımdan birbirimizden farkımız yok.
Yani, “AK PARTİ’li vekiller öyle oturuyor.” demek… Dönüp bakarsa Sayın Levent
Gök CHP’li milletvekillerine, onların da AK PARTİ’li vekiller gibi benzer bir
şekilde oturduğunu görür. Eğer bir suçlama varsa CHP’li, AK PARTİ’li, HDP’li,
MHP’li bütün vekillerin oturma biçimlerinin yargılandığı bir durum söz konusu
olur. 
İkincisi, bu faili meçhuller
meselesi. Bir merak duygusuyla değil -Sayın Baluken “Merak etsin AK PARTİ’li
Grup Başkan Vekili.” vesaire dedi- bir sorumluluk dolayısıyla burada hepimiz bu
işlere ilişkin çalışmaların içinde bulunduk. Ben komisyonlarda görev aldım.
İnsan Hakları Komisyonunun alt komisyonu olarak -kısa adını söylüyorum- teröre
ilişkin… Sayın Baluken’in kendisi de katıldı bu komisyonlara ve buralarda faili
meçhullere ilişkin konuşmalar yapıldı, olaylar dinlendi yani bu işler yaşandı.
“Parlamentoda hiçbir şey yapmadı.” tarzındaki bir değerlendirmeyi bir kere
doğru bulmuyorum, haksız bir değerlendirme olarak görüyorum. Biz bunları
komisyonlarda konuştuk. 
Çok önemli bir hususun altını çizmek
isterim: “Faili meçhuller” denildiğinde Sayın Baluken biraz önce “On binlerce
faili meçhul.” dedi.
(Mikrofon otomatik cihaz tarafından
kapatıldı) 
MEHMET NACİ BOSTANCI (Amasya) –
Affederseniz tamamlamam lazım, biraz izin verir misiniz?
BAŞKAN – Bağlayın efendim, lütfen. 
MEHMET NACİ BOSTANCI (Amasya) –
Bakın, biz o komisyonlarda görüşürken 18 bin rakamı geçti, 6 bin rakamı geçti,
5 bin rakamı geçti, 1.900 küsurlu bir rakam geçti. O kadar rivayet muhtelif ki
faili meçhulün ne kadar olduğuna ilişkin. 
Şunu ifade etmek isterim: 1 kişi bile
olsa devletin mutlak suretle onu bulması gerekir ama “on binlerce faili meçhul”
demek de bana sanki çok da uygun bir dil…
İDRİS BALUKEN (Diyarbakır) – 17 bin
olduğunu bilmiyor musun, o komisyonlara boşuna mı katıldın?
MEHMET NACİ BOSTANCI (Amasya) –…yaklaşım, adalete,
hakkaniyete hizmet eden bir ifade biçimi olarak görünmüyor. 
Saygılar sunuyorum. 
BAŞKAN – Teşekkür ediyorum.
III.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 30/11/2015 tarihinde Grup Başkan
Vekili Diyarbakır Milletvekili İdris Baluken tarafından, Diyarbakır Baro
Başkanı Tahir Elçi’nin katledilmesi olayı, katledilmesine zemin sunan
hedefleştirici süreç ve bu süreçte yer alan dâhiliyetlerin araştırılması ve bu
katliama zemin sunanların açığa çıkarılması amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak, 30 Kasım 2015 Pazartesi günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Sayın milletvekilleri,
Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Kabul edilmemiştir.
Birleşime otuz dakika ara veriyorum.
Kapanma Saati : 19.41
ÜÇÜNCÜ OTURUM
Açılma Saati:
20.13
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER :
Ömer SERDAR (Elâzığ), Zihni AÇBA (Sakarya)
-----0-----
BAŞKAN – Sayın milletvekilleri, Türkiye
Büyük Millet Meclisinin 7’nci Birleşiminin Üçüncü Oturumunu açıyorum.
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı'nın, 26’ncı Dönemin ülkemiz ve milletimiz için hayırlı olmasını
dilediğine ilişkin konuşması 
BAŞKAN - Değerli milletvekilleri,
26’ncı Dönemin ülkemiz, milletimiz ve hepimiz için hayırlı olmasını diliyorum.
Sağlıklı ve başarılarla dolu bir yasama yılı geçirmemizi temenni ediyorum. Yeni
yasama döneminde bu çatı altında yapılacak görüşmeler düşünce özgürlüğü temelinde,
karşılıklı saygı, hoşgörü içinde ve kişi haklarını her konuda önemseyerek
gerçekleşeceğini umuyorum. Bu kürsüden dile getirilecek düşüncelerin bizler
için ufuk açıcı, zenginleştirici olacağına inanıyorum. Burada alınacak kararlar
hiç kuşkusuz sorumluluklarımızın göstergesi olacaktır. 
Sayın milletvekilleri, Meclisimizin ilk
Başkanı, cumhuriyetimizin kurucusu Gazi Mustafa Kemal başta olmaz üzere,
Meclisimize başkanlık etmiş, üye olarak bulunmuş bütün siyaset adamlarımızı,
şehit ve gazilerimizi rahmet, minnet ve şükranla anıyorum ve sizleri saygıyla
selamlıyorum. (AK PARTİ ve CHP sıralarından alkışlar) 
Teşekkür ederim.
Şimdi, Cumhuriyet Halk Partisi Grubunun
İç Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım.
Buyurun. 
III.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 30/11/2015 tarihinde Grup Başkan
Vekilleri Ankara Milletvekili Levent Gök, İstanbul Milletvekili Engin Altay ve
Manisa Milletvekili Özgür Özel tarafından, siyasi iktidarın basın ve ifade
özgürlüğünü ortadan kaldıran uygulamaları ile yayın yasaklarının halkın haber
alma özgürlüğüne ve demokrasimize olan etkilerinin araştırılarak alınması
gereken önlemlerin belirlenmesi amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, 30 Kasım 2015 Pazartesi günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi 
Türkiye Büyük
Millet Meclisi Başkanlığına
Danışma Kurulunun 30/11/2015 Pazartesi
günü (bugün) yaptığı toplantısında siyasi parti grupları arasında oy birliği
sağlanamadığından Grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim. 
 Levent
Gök 
 Ankara

 Grup
Başkan Vekili 
Öneri: Cumhuriyet Halk Partisi Grubu
adına Grup Başkan Vekilleri Ankara Milletvekili Levent Gök, İstanbul
Milletvekili Engin Altay ve Manisa Milletvekili Özgür Özel’in, siyasi iktidarın
basın ve ifade özgürlüğünü ortadan kaldıran uygulamaları ile, yayın
yasaklarının halkın haber alma özgürlüğüne ve demokrasimize olan etkilerinin
araştırılarak alınması gereken önlemlerin belirlenmesi amacıyla, 30/11/2015
tarihinde Türkiye Büyük Millet Meclisi Başkanlığına verilmiş olan Meclis
araştırma önergesinin (53’üncü sıra no’lu) Genel Kurulun bilgisine sunulmak
üzere bekleyen diğer önergelerin önüne alınarak 30/11/2015 Pazartesi günkü
Birleşimde, sunuşlarda okunması ve görüşmelerinin aynı tarihli birleşimde
yapılması önerilmiştir. 
BAŞKAN – Cumhuriyet Halk Partisi grup
önerisinin lehinde ilk konuşmacı Ankara Milletvekili Sayın Levent Gök.
Buyurun Sayın Gök. (CHP sıralarından
alkışlar)
LEVENT GÖK (Ankara) – Sayın Başkan,
değerli milletvekilleri; hepinizi sevgiyle, saygıyla selamlıyorum. 
Konuşmama başlamadan önce, dün,
Diyarbakır’da, hain bir saldırıda hayatını kaybeden Diyarbakır Barosu Başkanı
Tahir Elçi’ye, hayatını kaybeden 2 polis kardeşimize, bugün Derik’te hayatını
kaybeden jandarma uzman çavuşu kardeşimize Allah’tan rahmet diliyorum. Hepsi
Türkiye’nin ortak paydası, insanımız olan bütün bu arkadaşlarımızın acısına,
bütün ulusumuza başsağlığı diliyorum. 
Sayın Başkan, değerli milletvekilleri;
bugün, bu görüşmelerden sonra, 64’üncü Hükûmetin güven oylamasına başvuracağız.
Hükûmet bizlerden güvenoyu istiyor ve Parlamentodan bu güvenoyunu alırsa
çalışmalarına devam edecek. 
Elbette, değerli milletvekilleri, şöyle
bir tabloya baktığımızda, bugün tam araştırma önergemizin konusunu verdiğimiz
saatlerde, gazetecilere açık tehditlerin sürdürüldüğü, boyun eğmeyenlerin
sokaklarda saldırıya uğradığı, saldırıya uğrayanların sahipsiz kaldığı, saldırı
yapanların da serbest bırakıldığı bir ortamda, sadece halkın haber alma hakkını
kullanan gazetecilerin içeriye atıldığı bir ortamda Can Dündar’ın, Erdem Gül’ün
halkın gerçekleri öğrenme hakkından başka amacı olmayan gazetecilik
faaliyetlerinden dolayı tutuklandığı bugünde Cumhuriyet gazetesine bir de vergi
incelemesi başlatıldı. 
Değerli Hükûmet üyeleri, siz neyin
güvenoyunu istiyorsunuz? 
ENGİN ALTAY (İstanbul) – Hükûmet yok
burada, Hükûmet yok şu anda. 
LEVENT GÖK (Devamla) – Sayın Hükûmet
yok. Mecliste görüşmeler var, Hükûmet yok, Hükûmet gerçekleri öğrenmek isteyen,
halka bilgi vermek isteyen gazetecilerin tutuklanmasını seyrediyor.
Cumhurbaşkanı talimat veriyor, “Bunun bedeli ağır olacaktır.” diyor, gazete
üzerinde vergi incelemesi… Neyin güvenoyu bu değerli arkadaşlarım, neyin
güvenoyu? Türkiye’yi getirdiğiniz tablonun farkında mısınız? Yani Can Dündar’la
Erdem Gül herkesin bildiği bir gerçeği yazdılar, gerçeği ifşa ettiler diye
tutukluyorsunuz. 
HAYDAR AKAR (Kocaeli) – Cumhurbaşkanı
açıkladı önce, MİT tırları diye Cumhurbaşkanı açıkladı. 
LEVENT GÖK (Devamla) – “O tırlar IŞİD’e
gitmiyordu, Türkmenlere gidiyordu.” diye itirafta bulunuyorsunuz. Yani bir
itirafta bulunuyorsunuz, silahlar bir yere gidiyor ama bu arkadaşlarımız
casusluktan dolayı tutuklanıyor. Yazık, günah! Hiç olmazsa “İftira
atıyordunuz.” deyin, “Biz yanlış yere gönderdik.” deyin. Bunu söylemiyorsunuz.
Bu kişiler cezaevinde ve böyle bir ortamda biz güvenoyunu burada birazdan
oylara sunacağız.
Değerli arkadaşlarım, biz Hükûmete
güvenmiyoruz. İktidarınızın üzerinde Reyhanlı’nın, Suruç’un, Ankara
katliamlarının sorumluluğu vardır. (CHP sıralarından alkışlar) Size
güvenmiyoruz. Size güvenmiyoruz; sadece 7 Hazirandan sonra bu ülkede 200’e
yakın asker, polis şehit oldu. 250’ye yakın masum insan hayatını kaybetti.
Hukuki güvence yok, yaşam hakkı yok. O nedenle sizlere güvenmiyoruz.
2013 yılında 823
milyar dolar millî geliri aldınız, şu anda indirdiniz 725 milyar dolara; halkın
millî gelirini küçülttünüz. 
Yine 2002
yılında 626 milyon dolar cari işlemler açığı varken, şu anda, iktidarınız
döneminde 75 milyar dolara fırladı; size güvenmiyoruz. 
Türkiye’nin
AKP’den önce 130 milyar dolar dış borcu vardı, şimdi tam 3 kat arttı; 405
milyar dolara çıktı; sizlere güvenmiyoruz. 
136 bölgede
hukuksuz bir şekilde özel güvenlik bölgeleri ilan ettiniz, günlerce süren
sokağa çıkma yasakları ilan ettiniz, Anayasa’ya aykırı davrandınız; sizlere
güvenmiyoruz. 
Sayın
milletvekilleri, bu Hükûmete güvenmiyoruz. Bu Hükûmet Türkiye’nin en önemli
kamu kuruluşlarını çarçur edip sattı. 58 milyar dolarlık özelleştirme yapıp
parasını harcadınız, hâlâ hazinenin toplam borcu 435 milyar dolar; o yüzden
sizlere güvenmiyoruz. 
Türkiye’de
vatandaşı borç batağına sürüklediniz. 2002 yılında vatandaşların 7 milyar lira
borcu vardı, bu borç, şimdi, işlemiş faizleriyle tam 400 milyar lirayı buluyor;
sizlere güvenmiyoruz. 
Değerli milletvekilleri,
2002 yılında 500 bin senet vadesinde ödenmediği için protesto edilmişti, şimdi
bu miktar tam 1 milyona çıktı.
Cezaevlerinde
2002 yılında 59 bin kişi vardı, 2015 yılında tam 170 bin kişi yatıyor; sizlere
güvenmiyoruz. 
AKP
iktidarlarına güvenmiyoruz çünkü AKP iktidarlarında aileler dağıtıldı. Bu sene,
tam 130 bin ailenin boşanma nedeniyle yuvaları dağıtıldı. 
Değerli
milletvekilleri, Hükûmet daha yeni geliyor ama ortada Başbakan var mı yok mu?..
Sizlere güvenmiyoruz. Cumhuriyet tarihinde ilk defa, dünya tarihinde ilk defa
bir başbakan şu kürsüden çıkıp dedi ki: “Ben Başbakanım ama ülkeyi
yönetemiyorum, benim üzerime bir de başkan lazım.” O yüzden Başbakana
güvenmiyoruz. (CHP sıralarından “Bravo” sesleri, alkışlar)
Bir başbakan düşünün, üzerinde bir vesayet
kurumu oluşturuyor, başkanlığı savunuyor. O yüzden biz diyoruz ki böyle “boş bakanın”
olduğu Hükûmete güvenmiyoruz. (CHP sıralarından alkışlar) Onun için bu Hükûmete
güvenoyu vermeyeceğiz, “hayır” diyeceğiz. 
Bu “hayır” ülkeyi kaosa sürükleyen iktidar
anlayışına karşıdır. 
Bu “hayır” Reyhanlı’da, Suruç’ta,
Ankara’da, bilindiği hâlde önlenmeyen saldırılarda hayatını kaybeden
yurttaşlarımızın hesabını sormak için olacaktır. 
Bu “hayır” Uludere’de öldürülen 34
gencimizin hâlâ kanlarını yerde bırakan iktidar ve adalet anlayışına karşı
olacaktır. (CHP sıralarından alkışlar) 
MEHMET METİNER (İstanbul) – Şiirsel
konuşuyorsun be! 
LEVENT GÖK (Devamla) – Bu “hayır” bir
tek dost komşu ülke bırakmayan dış politika anlayışına karşı olacaktır. 
Bu “hayır” eğitimi, sağlığı yapboz
tahtasına döndürüp geleceğimizi karartan iktidar anlayışına karşı olacaktır. 
Bu “hayır” halkın parasını şatafatlı
saraylarda çarçur eden iktidar anlayışına karşı olacaktır. 
Bu “hayır” yolsuzluk yapanları serbest
bırakıp yolsuzluk yapanları yakalayanları serbest bırakmayan adalet anlayışına
karşı olacaktır. 
Bu “hayır” el koyduğu şirketleri,
gazeteleri kendi yandaş kayyumlarına hortumlatanlara karşı olacaktır. (CHP
sıralarından alkışlar)
Bu “hayır” gazetecilik görevini
yapanları sindirip tehdit eden anlayışa karşı olacaktır. 
Bu “hayır” Can Dündarları, Erdem Gül’ü
hapse atan anlayışa karşı “Gelin, sıkıysa bizi de tutuklayın, biz de onlarla…”
diyen bir anlayış olacaktır. (CHP sıralarından “Bravo” sesleri alkışlar)
Bu “hayır” kadına yönelik şiddeti
sadece izlemekle yetinen, kadını meta olarak gören bir iktidar anlayışına karşı
olacaktır. 
Bu “hayır” devletin gözü önünde bir baro
başkanının, Tahir Elçi’nin katledilmesine seyirci kalan iktidar anlayışına
karşı olacaktır. (CHP sıralarından alkışlar)
Sayın Başkan,
değerli milletvekilleri; biz bu iktidarın ne yaptığını biliyoruz ne
yapacaklarını da biliyor ve onlara güvenmiyoruz. Vereceğimiz bu “hayır” oyu
Türkiye’yi kuruluş felsefesinden uzaklaştırıp Atatürk’ün izlerini silmeye
çalışanlara karşı olacaktır. (CHP sıralarından alkışlar) 
Bu “hayır”
Türkiye’yi parlamenter sistemden uzaklaştırıp bir diktatör yaratma anlayışına
karşı olacaktır. (CHP sıralarından alkışlar)
Sayın Başkan,
değerli milletvekilleri; bu “hayır” Başbakan olduğunu sandığı hâlde hâlâ şu
kürsüden çıkıp da “Ben Başbakanım ama benim üstümde bir vesayet makamı
oluşturulsun, ben ülkeyi yönetemiyorum, ben işleri beceremiyorum, Türkiye'nin
sorunlarına vâkıf değilim.” Diyerek, böyle bir anlayışı savunup “Benim üzerimde
bir başkan olsun.” diyen Başbakana ve Hükûmete karşı olacaktır. (CHP
sıralarından alkışlar) 
Bu “hayır”
Türkiye'de insan haklarını ihlal eden devlet anlayışına karşı, ceberut devlet
anlayışına karşı, demokrasiyi katleden her türlü antidemokratik uygulamalara
karşı, mazlum halkımızı ezen polis anlayışına karşı, emniyet anlayışına karşı,
iktidar anlayışına karşı olacaktır. 
Bu “hayır”
Türkiye’yi gerçek demokrasiyle tanıştırmak için, insan haklarını tesis etmek
için, yeniden Türkiye yaratmak için, bir mücadele dönemi için “hayır” olacaktır.
(CHP sıralarından alkışlar)
Sayın Başkan,
değerli milletvekilleri; bu duygu ve düşüncelerle hepinizi sevgiyle, saygıyla
selamlıyorum. (CHP sıralarından alkışlar)
BAŞKAN –
Teşekkür ederim Sayın Gök.
COŞKUN ÇAKIR
(Tokat) – Sayın Başkan…
BAŞKAN - Buyurun
Sayın Çakır.
COŞKUN ÇAKIR
(Tokat) – 69’a göre söz almak istiyorum Sayın Başkan.
BAŞKAN –
Efendim.
COŞKUN ÇAKIR
(Tokat) – 69’a göre söz almak istiyorum ve Sayın Başbakana ilişkin yöneltilen
eleştirilere cevap vermek istiyorum. (CHP sıralarından gürültüler)
TANJU ÖZCAN
(Bolu) – Sayın Başbakan cevap versin.
BAŞKAN – Ama
buna Hükûmet cevap verir. 
Bir müsaade eder
misiniz.
Siz 69’a göre
bir açıklama mı istiyorsunuz, sataşmadan mı söz istiyorsunuz?
COŞKUN ÇAKIR
(Tokat) – Grup Başkanımıza ilişkin efendim.
BAŞKAN –
Efendim?
COŞKUN ÇAKIR
(Tokat) – Grup Başkanımıza ilişkin kullandığı ifadeler için.
BAŞKAN – Şimdi,
bakın, Hükûmet adına cevap verme yetkisi sizde değil. 
COŞKUN ÇAKIR
(Tokat) – Hükûmet adına değil efendim, grup adına.
BAŞKAN –
Açıklama yapmak istiyorsanız yerinizden bir dakika söz veririm size.
Buyurun.
MUSA ÇAM (İzmir)
– Sayın Başkan, yol göstermeyin, yol göstermeyin.
BAŞKAN – Siz de
bana akıl vermeyin. (AK PARTİ sıralarından alkışlar) 
MUSA ÇAM (İzmir)
– Estağfurullah.
BAŞKAN –
Buyurun, bir dakika Sayın Çakır.
II.- AÇIKLAMALAR (Devam)
6.- Tokat Milletvekili Coşkun Çakır'ın, Ankara
Milletvekili Levent Gök’ün CHP grup önerisi üzerinde yaptığı konuşmasındaki
bazı ifadelerine ilişkin açıklaması
COŞKUN ÇAKIR
(Tokat) – Sayın Başkan, teşekkür ederim. 
Bir grup başkan
vekilimizin burada Sayın Başbakana yöneltmiş olduğu eleştiriler bağlamında
kullanmış olduğu “boş bakan” ifadesini son derece gayriciddi ve nezaket dışı
olarak görüyoruz ve bunu şiddetle kınıyoruz. Kuşkusuz Başbakanımız
eleştirilebilir fakat bu ifadelerin kullanılması kabul edilemez.
Teşekkür ederim.
(AK PARTİ sıralarından alkışlar)
BAŞKAN – Ben
teşekkür ederim.
III.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 30/11/2015 tarihinde Grup Başkan
Vekilleri Ankara Milletvekili Levent Gök, İstanbul Milletvekili Engin Altay ve
Manisa Milletvekili Özgür Özel tarafından, siyasi iktidarın basın ve ifade
özgürlüğünü ortadan kaldıran uygulamaları ile yayın yasaklarının halkın haber
alma özgürlüğüne ve demokrasimize olan etkilerinin araştırılarak alınması
gereken önlemlerin belirlenmesi amacıyla verilmiş olan Meclis araştırması
önergesinin, Genel Kurulun bilgisine sunulmak üzere bekleyen diğer önergelerin
önüne alınarak, 30 Kasım 2015 Pazartesi günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
(Devam)
BAŞKAN –
Cumhuriyet Halk Partisi grup önerisinin aleyhinde ilk konuşmacı Kars
Milletvekili Sayın Ayhan Bilgen.
Buyurun. (HDP
sıralarından alkışlar)
AYHAN BİLGEN
(Kars) – Evet, aleyhinde söz alınca önce güzel şeyler söylemek lazım galiba.
Türkiye’de basın özgürlüğünün hiçbir sorunu olmadığına dair birkaç şeye
değineyim, ondan sonra galiba gerçeklerle yüzleşen bazı boyutları da paylaşma
fırsatım olacak bu vesileyle.
Öncelikle ifade
etmem gerekiyor ki Hükûmet programında güzel, kulağa hoş gelen bir ifade var.
Bu ifadede denge ve denetleme sisteminden bahsediliyor. Denge ve denetleme sistemi
sadece güçler ayrılığı değildir, sadece yasama, yürütme ve yargının birbirinden
ayrılması değildir. Denge ve denetleme sistemi, aynı zamanda, basının ve sivil
toplumun yürütmeyi denetleyebilmesi, hesap sorması ve toplum adına, toplumun
hakları, toplumun özgürlükleri adına karar süreçlerine katılabilmesi demektir.
Dolayısıyla, aslında basın ve sivil toplumun bir ülkede nasıl bir durumda
olduğu, nasıl bir hâl içerisinde bulunduğu doğrudan doğruya güçler ayrılığı
kadar denge ve denetleme sisteminin bir parçasıdır. Ne yazık ki bu ülkede
gazetecilerin tutuklu yargılanması aslında bir yargılama mekanizması olmasının
ötesinde doğrudan doğruya bir cezalandırma mekanizmasıdır. Bu araştırma
girişimine, araştırma önergesine gerekçe olan 2 gazeteci arkadaşımızın tutuklu
yargılanmasını sadece yargı kararının kendi gerekçesi üzerinden değerlendirelim:
Tutuklu yargılamayı gerektirecek nasıl bir durum olabilir? Yani, en basit hukuk
ilkeleri açısından soruyorum. Delillerin karartılması, tanıklar üzerinde baskı
oluşturulması ya da suçun işlenmeye devam edilmesi ihtimali. Haber yapılmış,
tırlar gitmiş yani olan olmuş dolayısıyla delillerin karartılması diye bir
ihtimal yok. Tanıklar üzerinde baskı kurma diye bir durum da söz konusu değil.
Geriye sadece suçun işlenmeye devam edilmesi ihtimali var. Dünyanın her yerinde
ve insanlık tarihi şahit ki gazeteciler tutuklu yargılandıkları için gerçekleri
yazmaktan vazgeçmezler. Yani, dolayısıyla, eğer gerçekleri yazmak, toplumla
düşüncelerini paylaşmak, aktarmak bir suçsa gazeteciler bu suçu böyle baskılara
rağmen, böyle gözdağlarına rağmen işlemeye devam ederler. Ama çok ilginç bir
durumla karşı karşıyayız, ilginç bir ironiyle karşı karşıyayız. Tutuklu
yargılanmadığı için sevinmemiz gereken bir baro başkanının hayatını kaybettiği
bir ülkeden söz ediyoruz. Dolayısıyla “Acaba tutuklu yargılansaydı daha mı
iyiydi?” diyecek bir ortamdayız. Yani, güçler ayrılığı açısından,
denge-denetleme açısından basının hâli de, sivil toplumun hâli de ortada. 
Burada baro
başkanının kim tarafından öldürüldüğüyle ilgili bir polemik yapılıyor. İnsan
haklarının A,B,C’sinde yaşama hakkı şöyle tarif edilir: Kişilerin yaşama
hakkını korumakla sorumlu olan devlettir. Kim tarafından saldırıya uğrarlarsa
uğrasınlar bunun sorumlusu ülkeyi yöneten meşru iktidardır. Dolayısıyla “O
öldürdü, bu öldürdü.” gibi polemikler üzerinden Hükûmetin sorumluluğunu, siyasi
iktidarın sorumluluğunu hiç kimseye devretme hakkı olamaz. 
İfade özgürlüğüyle ilgiliyse daha net
bir tarif var. Şok edici, rahatsız edici düşünce açıklamasına ifade özgürlüğü
denir. Dolayısıyla, Hükûmeti övmek, yönetenleri savunmak, onlara iltifat etmek
zaten en baskıcı rejimlerde de özgürce yapılabilir ama bir ülkede ifade
özgürlüğünün var olup olmadığının göstergesi, rahatsız edici, şok edici düşünce
açıklamasına tahammül var mı yok mu, tek ölçü budur. Türkiye'nin de üyesi
olduğu Avrupa Konseyinin bu konudaki belgeleri ortadadır, Avrupa İnsan Hakları
Mahkemesinin kararları ortadadır. Dolayısıyla, şok edici, rahatsız edici
düşünce açıklamalarına karşı tahammül gösterilmeyen bir ortamda hiçbir şekilde
ifade özgürlüğünden söz edilemez. 
Gazetecilerin özgürce çalışabilmesiyle
ilgili sayılacak çok örnek var ama son birkaç aya damgasını vuran sokağa çıkma
uygulamalarıyla ilgili, sokağa çıkma yasaklarıyla ilgili bir küçücük hatırlatma
yapmak isterim.
Klasik İslam fıkıhçıları derler ki:
“Bir gemide 99 şaki olsa ama 1 masum olsa siz o 99 kişiyi cezalandırmak için
bile o gemiyi batıramazsınız, o 1 masumun hayatına kastedemezsiniz.” Şimdi,
sokağa çıkma yasaklarının uygulandığı şehirlerde basın özgürlüğüne dair bir şey
olabilir mi? Hayır. Yaşama hakkı bu kadar kolayca, bu kadar keyfî
gasbedilebilir mi? Hayır. Ama, daha vahim olan şu ki sokağa çıkma yasaklarının
cezası bizim pozitif hukukumuzda çok net biçimde sadece 100 lira para
cezasıyla, Kabahatler Kanunu gereğince 100 lira para cezasıyla tanımlanmış
olmasına rağmen insanlar hayatlarıyla, gazeteciler dövülerek, küfre maruz
kalarak sokağa çıkmanın bedelini ödemek zorunda kalıyorlar. Ne yazık ki basın
özgürlüğü açısından içinde bulunduğumuz durumu tarif edecek bana göre bir tek
cümle var. Bugünkü uygulamalar çok açıkça içerisine 28 Şubatın ruhunun kaçtığı
uygulamalardır. Tek tek hepsini saymaya kalan üç dört dakikam yetmeyecek ama
Türkiye'nin basın özgürlüğü karnesine baktığınızda ister Freedom House gibi son
derece itibarlı, saygın uluslararası kuruluşların, insan hakları örgütlerinin
Türkiye raporlarına bakın, isterseniz doğrudan gazetecilerle ilgili çalışan
kuruluşlara, isterseniz Türkiye'deki basınla ilgili sendika ya da ilgili sivil
toplum kuruluşlarının raporlarına bakın, göreceğiniz rakamlar tüyler ürperticidir.

Bir tek vaka
aktaracağım sizlere. Dicle Haber Ajansı çalışanları Erciş’teki bir haberi
yapmaya çalışırken gözaltına alınıyorlar; İdris Yılmaz kaburgası kırılarak
gözaltına alınıyor, daha utanç vericisi Vildan Atmaca da çıplak aramaya tabi
tutularak gözaltına alınıyor. 
İşten atılma
sayısını ifade etmeye gerek yok.
Kayyum uygulamalarının bir kıyıma
dönüştüğü çok açık, çok net ortada.
Basın kartıyla ilgili yönetmelikte
yapılan değişiklikle basın kartı verilmesine dair kararın işlediği mekanizmada
basın kuruluşlarının temsilcileri çıkartılıyor. Bütün bu uygulamalar ne yazık
ki Türkiye'nin basın özgürlüğü karnesinin son derece kötü bir yere taşınmasının
sebeplerinden birisi. Örneğin, Twitter içerisinden, Twitter’dan, Twitter
yönetiminden içerik engellenmesi başvurusunun en yüksek olduğu ülke Türkiye.
Yine, basın özgürlüğündeki geriye gitme hızı açısından Türkiye ilk 3 ülke
arasında geliyor, bunlardan 1’incisi Tayland, 2’ncisi Ekvador, 3’üncüsü de
Türkiye. Türkiye sıralamada 197 ülke içerisinde 134’üncü sırada. Bu tablo yine
cezaevindeki gazeteciler sayısı açısından da birincilik düzeyinde. 
Tek tek hepsini
saymaya vakit yok ama açık bir tabloyla karşı karşıyayız. Türkiye'de
gazeteciler keyfî biçimde tutuklanıyor ve bu keyfî tutuklamalar doğrudan
doğruya basın özgürlüğünün işlemesini, basın özgürlüğünün hayata geçmesini imkânsızlaştıran
düzenlemeler, uygulamalar olarak devam ediyor. Ve eğer bir ülkede basın
özgürlüğü bu kadar kolayca, bu kadar keyfî biçimde engellenir, bu kadar rahatça
kısıtlanırsa o ülkenin sadece basın özgürlüğü kısıtlanmış olmaz çünkü ifade
özgürlüğü bütün özgürlüklerin anası kabul edilir. Eğer bir ülkede ifade
özgürlüğü kısıtlanıyorsa diğer özgürlüklerin var olup olmadığını konuşma ve
tartışma imkânına bile sahip olamayız.
Çok açık bir fotoğrafla,
çok net bir tabloyla karşı karşıyayız. Gazetecilerin -her ne yöntemle, hangi
baskıya maruz kalırlarsa kalsınlar- uğradıkları haksızlıkları eğer bu Meclis
bir araştırma konusu yapma ihtiyacı duymuyorsa yani bu tablo, bu fotoğraf,
Türkiye’nin insan hakları karnesi, Türkiye’nin basın özgürlüğü karnesi, en
azından son yayımlanan ilerleme raporunda altı çizilen noktalar bu Meclisi
ilgilendirmiyorsa, bu Meclis bu konuda bir araştırma yapma ihtiyacı duymuyorsa
o zaman Hükûmet programındaki denge denetleme kavramı doğrusu ne anlama
geliyor? Bu Parlamento kendi içinden çıkan Hükûmeti başka nasıl denetleyecek ve
nasıl çalışmalarıyla ilgili toplumda sağlıklı bir yaklaşımın gelişmesine fırsat
verecek? Galiba, bu Parlamentonun üzerine düşen görevi yapabilmesi açısından,
bizim de muhalefet partileri olarak iktidarın attığı olumlu adımları
destekleyebilmemiz için, iktidarın da muhalefetten gelen olumlu önerileri parti
disiplini kavramının arkasına saklanmadan araştırma ve yüzleşmeyi göze alması
gerekiyor.
Sayın Başkan,
son bir şeyi izninizle eklemek istiyorum. Bu faili meçhullerle ilgili bir
polemik yapıldığı için sadece hatırlatma ihtiyacı hissediyorum.
(Mikrofon
otomatik cihaz tarafından kapatıldı)
AYHAN BİLGEN
(Devamla) – Bütün vakaları bir tarafa bırakalım. 
Sayın Başkan,
bir dakika süre verir misiniz?
BAŞKAN – Sistem
böyle kilitlendiği için açamıyoruz, isterseniz yerinizden tamamlattırabilirim.
AYHAN BİLGEN
(Devamla) – Peki, o zaman sadece şunu söyleyeyim.
BAŞKAN – Zapta
geçiyor zaten, siz buyurun.
AYHAN BİLGEN
(Devamla) – Tamam.
Roboski’de 34
kişi bundan dört yıl önce hayatını kaybetti, dört yıl oldu. Yani, önümüzdeki
ayın 28’inde dört yıl tamamlanmış olacak. 
BAŞKAN –
Teşekkür ederim Sayın Bilgen.
AYHAN BİLGEN
(Devamla) – Bu 34 kişinin çoğu çocuktu ve yargılanan bir tek kişi yok.
Teşekkür
ediyorum. (HDP sıralarından alkışlar)
BAŞKAN – Ben
teşekkür ederim.
Cumhuriyet Halk
Partisi grup önerisinin lehinde son konuşmacı Osmaniye Milletvekili Sayın Ruhi
Ersoy.
Buyurun Sayın
Ersoy. (MHP sıralarından alkışlar)
RUHİ ERSOY (Osmaniye) – Sayın Başkan,
değerli milletvekilleri; basın özgürlüğü tartışmasının yapıldığı bu ortamda
basın kavramının genel anlamda günümüzde medya kavramıyla ifade edildiği,
medyanın toplumla ilişkisinin genel anlamda insanlığın yeryüzü serüveniyle beraber
başladığı yapılan incelemelerle kendisini gösterir. Özellikle, ulus devletlerin
19’uncu yüzyıldaki gelişmeleri ve kapitalist sistemin gelişmesiyle beraber
kültür endüstrisi, basın ve kültürel eleştirilerin beraberinde yapıldığı en
önemli konulardan bir tanesi de budur. Başta Frankfurt Okulu olmak üzere
Adorno’nun yapısal eleştirileri de bunu referans gösterir.
Bu ne demektir ve nereye gelir? Medya,
toplumu dönüştürür, dönüştürülen toplum da medyanın dönüştürme gücüne göre
yeniden bir şekil alır, bu şekil alan durum siyasal iktidarları belirler; işin
özü, özeti bu ama bu basın, gazetecilik gerçekliği içerisinde kendini ifade
etme ve hakikati arama, demokraside, hak, hukuk, özgürlükte hakikatin yolcusu
olan basın mensuplarının bir meselesi midir, yoksa genel anlamda, kültürel
anlamda toplumu dönüştüren bir problem midir? Mesele, bugün sadece basın
özgürlüğü ekseninde dillendirilirken bir gazeteci hakkı ve hak ve özgürlükler
ekseninde alınıyor. Oysa, bugün, sinema, televizyon, dizi başta olmak üzere bunun
bir büyük endüstri ve toplumu dönüştürme sürecinin bir parçası olduğu gerçeğini
hatırlatarak söze başlamak istedim. 
Medyadaki
kamplaşmanın ve mahallelerin oluşmasının, bizim mahalle-sizin mahalle oluşmasının
âdeta toplumu kamplaştırdığı, toplumun kamplaşma sürecinin medyada her geçen
gün gerilimle beraber şiddeti artırdığı gerçeğini hatırlatmak istiyoruz.
Siyasetçiler hangi medya kanalında söz sahibi olabilirler, fırsat bulurlarsa
oraların sözcüsü gibi algılamaya kalkıyorlar. Oysa basının objektif bir şekliyle
görevini yapıyor olduğu bir ülkede böyle bir tartışma söz konusu dahi olamaz.
Bu durumları, basın özgürlüğüyle beraber bu özgürlüklerin denetlenebilirliliği
ve dengelenebilirliği noktasında da dikkatlerinize sunmak istiyoruz ama asıl
üzerinde durduğumuz basın özgürlüğü meselesi, ifade özgürlüğünün demokrasilerin
vazgeçilmez şartı olduğu hakikatinden gerçekleşmektedir. Medya, özgürlüğü
toplum adına ve halk yararına kullanır. Medya, sorularını millet adına sorar ve
milletin ortak ilgilendiği konularda toplumun aydınlanmasını sağlar. Bunu
yaparken sorumlu yayıncılık adına hukuku, evrensel değerleri ve basın ahlakını
göz önünde bulundurarak yapar.
Türkiye’de
basının en önemli problemi ise şüphesiz son dönemlerde, bu zamana kadar
görülmediği kadar, basının siyasallaşması meselesi vardır. Bu siyasallaşma
meselesi, medyanın iktidara tahakküm etme, onu kontrol altına alma arzusundan
kaynaklanmıştır. Bunu yapan, değişik zaman ve tarihlerde, değişik ülkelerdeki
örnekler iktidar tarafından çok yakın incelenmişe benziyor. Son dönemlerde medya üzerindeki baskı giderek artmakta,
medya özgürlüğünün siyasal irade tarafından sürekli örselenmesi, el koyma,
gasbetme, sansürleme, hatta gazetecilerin tutuklanmasına kadar gittiği
kendisini göstermektedir.
Türkiye'de iktidarla ilgili olarak
basında çıkan en küçük eleştiride, basın özgürlüğü hiçe sayılarak, milletin
haber alma özgürlüğü ayaklar altına alınmıştır. Bırakın gazetecilerin
kitaplarda yazdıkları bölümler ya da makaleleriyle alakalı değerlendirmelerini,
bir Twitter mesajlarıyla dahi gözaltına alınabildikleri bir görüntü
çizmektedir. Gazeteciler -bir kısmının meşhur olması, Türkiye tarihinde önemli
işler yapması- bu konuları meşhurluklarından dolayı gündeme getiriyor olabilir
ama diğer tarafta, muhalif adına, tirajı her ne olursa olsun, ona bakılmaksızın
eleştiri geliştirilen tüm yazarların ve gazetelerin bu manada bir denetime tabi
tutulduğunu göz ardı edemeyiz. Bunun en somut örneklerinden bir tanesi de
Ortadoğu Gazetesi Yazı İşleri Müdürü Mehmet Müftüoğlu ve yazarlarından Yıldıray
Çiçek Bey’e açılan 31 adet davadır. Hiçbirisinde ceza almadıkları hâlde sadece
caydırmak için bu psikolojik operasyona maruz bırakılmaktadırlar.
Basın, haber vermekten ziyade iktidarın
algı operasyonlarını yaptığı bir mecraya doğru dönüşmüş durumdadır. Bu dönüşüme
ayak direyenler, karşı çıkanlar ise havuç-sopa yöntemiyle âdeta terbiye
edilmektedir. Hafızalar biraz tazelendiğinde, “Alo Fatih” vakası
hatırlanacaktır. Bu manada, toplumu dizayn etmenin, manipülatif faaliyetlerin
basın üzerinden nasıl yapılabildiklerinin en somut örneği Türk basın tarihi
birazcık irdelendiğinde kendisini çok iyi gösterecektir. Medyanın TMSF
aracılığıyla sürekli iktidar lehine el değiştirmesiyle, vatandaşın haber alma
özgürlüğü iktidar merkezli bir hâl almıştır. Devlete ait medya kuruluşları,
maalesef, âdeta sadece iktidarın icraatlarını yayınlayan birer Pravda’ya
dönüştürülmüştür. 
Medyanın TMSF’yle ele geçirilme
operasyonları yetmezmiş gibi, özellikle seçim sürecinde bazı gazete ve
televizyonlar kayyumlar yoluyla hukuka aykırı bir şekilde, seçim arifesinde el
konularak dönüştürülmüş ve “Muhalif medyayı susturamayacağımızı zannedenler
yanılırlar.” ifadesinin gereğini yerine getiren uygulamalara sahne olmuştur.
Medya, sahibinin sesi vazifesini gören, iktidarın isteği doğrultusunda yayın
yapan, muhalefet partisinin ses ve düşüncelerini medya bağımsızlığını ayaklar
altına alma pahasına sansürleyen bir anlayışla yönetilmektedir. 
Cumhurbaşkanı ve Başbakanın son
zamanlarda medya temsilcileriyle yaptığı toplantılara sadece Hükûmet yanlısı
gazetecilerin davet edilmesi, akreditasyon uygulamasının giderek daha fazla
medya organına yapılması bir rastlantı sonucu mudur, yoksa bilinçli bir tercih
midir? 
Medya, toplumu bilgilendirmekten ziyade
taraf ve bitaraf psikolojisi enjekte etmekte, özel veya devlete ait basın
kuruluşları, bilginin, toplumun veya kişilerin eğitiminde önemli katkıları
bulunduğunu unutmuş durumdadır. Böylesi kaotik ve sancılı bir durum, medyanın
gerçek işlevinin tartışılır hâle getirildiğini ifade eder. 
Değerli milletvekilleri, bilginin
demokratikleşmesi için kitleselleşmesinin bir zaruret olduğunu, bilginin
demokratikleşmesi için gerekirse popülerleşmesinin bir gereklilik olduğunu
bilerek ifade ediyoruz ama bilginin kitleselleşmesinin önündeki engel sansür ve
özgürlüklerin kısıtlanması, en demokratik hakların dahi ihlalidir. Bu, Türkiye
üzerinde gözlemde bulunan uluslararası kuruluşların da dikkatini çekmiştir.
Freedom House bu konuda ne diyor sayın vekiller? Basın özgürlüğü konusunda
otoriter bir konumda değerlendirmeler yapan Amerika merkezli bu düşünce
kuruluşu, Türkiye'nin son beş yılda Tayland ve Ekvador’un ardından basın
özgürlüğünde en hızlı gerileyen 3’üncü ülke olduğunu ve böyle giderse
Türkiye’nin 2009’dan bu yana basın özgürlüğünde 11 puan, geçen yıldan bu yana
da 3 puan aşağıya düştüğünü, bu durumda da en kötü puanla Türkiye’nin notunun
100 üzerinden 65 olduğunu söylüyor.
Uluslararası yatırım bekliyoruz. Hani
seçim bitti ya, 1 Kasım geldi, her şey güzel olacaktı, ekonomi, saadet,
mutluluk, her şey düzelecekti? “Hani nerede bu ekonominin düzelmesi, nerede bu
özgürlüklerin güzelleşmesi?” sorusuna bir de şu pencereden bakayım sizlerin
huzurunda: Özgürlüğün olmadığı, basın özgürlüğünün olmadığı, evrensel hukukun
kendisini ifade etmediği yere yabancı sermaye nasıl gelecek? Bu memlekette
yabancı sermaye acaba şu geçtiğimiz üç beş ay içerisinde ne kadar hızla
çekilmeye başladı? Bunun özgürlüklerle doğrudan ilişkisi var mı? Bu konuda
araştırma yapılması gerekmez mi diyoruz. Bu kapsamda, diğer örgüt Sınır Tanımayan
Gazeteciler 2015 Dünya Basın Özgürlüğü Endeksi raporunda ise Türkiye, Nijerya,
Liberya, Zambiya, Mali, Zimbabve gibi ülkelerin gerisinde, 180 ülke arasında
149’uncu sırada yer almış.
Bütün bunları ifade ederken
mahcubiyetimi ifade ediyorum. Bu Parlamentonun bir üyesi olarak, Türkiye
Cumhuriyeti devletinin bir milletvekili olarak bu ülkede özgürlüklerin
arayışının ve basın özgürlüğünün bu kadar gerilerde olduğunu görmekten âdeta
mahcubiyetimi ifade ediyorum. Gazeteler, televizyonlar bugün olduğu gibi ekonomik
ve siyasal baskılarla susabilir, susturulabilir ama bir de gazeteciler vardır
basın görevini ekonomik işletmeciliğe, iş takipçiliğine, muktedirlerin gücüne
göre değil, inandığı değerlere göre yapan gazeteciler. 
(Mikrofon otomatik cihaz tarafından kapatıldı)
RUHİ ERSOY (Devamla) – Onlar, bu
gazeteciler bütün bu baskılara rağmen özgür basını, vatandaşların haber alma
özgürlüğünü, haklarını, hukuklarını savunmaya devam edeceklerdir diyor ve
onurlu mücadele verirken şehit olan gazeteci İlhan Darendelioğlu’nu da saygıyla
anıyorum. (MHP sıralarından alkışlar)
BAŞKAN – Teşekkür ederim Sayın Ersoy.
Cumhuriyet Halk Partisi grup önerisinin
aleyhinde son konuşmacı Burdur Milletvekili Sayın Reşat Petek.
Buyurun Sayın Petek. (AK PARTİ
sıralarından alkışlar)
REŞAT PETEK (Burdur) – Sayın Başkan,
değerli milletvekilleri; sözlerime başlarken 26’ncı Dönemin milletimiz için
hayırlara vesile olmasını öncelikle temenni ediyorum.
Devamla, ülkemizde huzuru ve barışı
ortadan kaldırmak için âdeta aynı noktadan düğmeye basılmışçasına hareket
ederek dün değerli bir avukat meslektaşımızı, baro başkanımızı katleden
canileri ve onu korumak için orada bulunan polislerimizi şehit eden katilleri
huzurunuzda lanetliyorum.
Sayın Başkan, değerli milletvekilleri;
öyle bir hava oluşturuldu ki AK PARTİ Grubuyla ilgili, bir sayın milletvekili
tarafından, Sayın Elçi’nin katledilmesinden dolayı ne kadar duyarsız, duygusuz,
vicdansız davranıldığı, benzeri kelimelerle ifade edildi. Şimdi, kalplerden
geçeni okuyan bir mekanizmanız mı var ki kendiniz buradan duyduğunuz üzüntüyü
ifade ederken başkalarının üzüntü duymadığını veyahut kale almadığını ifade
edebiliyorsunuz? Bunu söylemeye hakkınızın olmadığını düşünüyorum. Zira bu
ülkede insan onurunu temel felsefe edinmiş ve onun için gerekli bütün demokratik
değişimlere imza atmış bir parti varsa Adalet ve Kalkınma Partisidir, bunu
herkes bilmeli. (AK PARTİ sıralarından alkışlar, CHP sıralarından gürültüler)
BÜLENT YENER BEKTAŞOĞLU (Giresun) –
Bravo, bravo!
ERTUĞRUL KÜRKCÜ (İzmir) – Mesela iç
güvenlik yasası, değil mi?
REŞAT PETEK
(Devamla) – Değerli arkadaşlarım, basın ve ifade özgürlüğünün kısıtlanmış
olduğu yönünde bir araştırma talebi üzerine aleyhte söz almış bulunuyorum.
Şimdi, 2002’den bu tarafa… Herkes elini vicdanına koysun ve 2002 öncesi
Türkiye’de basın özgürlüğü ne hâldeydi, bugün acaba ne hâlde, bunu bir ölçüp
tartıp önümüze koyalım. (CHP sıralarından gürültüler)
BÜLENT YENER BEKTAŞOĞLU (Giresun) –
İnsaf ya, insaf!
REŞAT PETEK (Devamla) – Şimdi,
özellikle hukuki değişimleri takip eden arkadaşlarımızın şu hakkı teslim
etmeleri lazım: İfade özgürlüğünün önündeki engeller AK PARTİ’nin iktidarında
kaldırılmıştır. Din ve vicdan özgürlüğünün önündeki engeller AK PARTİ
iktidarında kaldırılmıştır. [CHP sıralarından “Bravo(!)” sesleri, alkışlar(!)] Düşünce özgürlüğünün önündeki engeller AK PARTİ
iktidarında kaldırılmıştır. (CHP sıralarından gürültüler)
BAŞKAN – Sayın milletvekilleri, lütfen,
konuşmacıyı duyamıyorum. Lütfen…
Buyurun sayın konuşmacı. 
BARIŞ YARKADAŞ (İstanbul) – Hatip de
bir şey söylemiyor zaten, duymasan da olur.
REŞAT PETEK (Devamla) – Temel hak ve
özgürlüklerin korunması Adalet ve Kalkınma Partisinin üzerinde durduğu en
önemli konulardandır. Bununla ilgili anayasal ve yasal değişiklikler bu dönemde
yapılmıştır. 
Şimdi, Türkiye Cumhuriyeti Anayasası
90’ıncı madde, hepinizin elinde var, açın bakın. Anayasa’nın 90’ıncı maddesinde
evrensel hukuk kurallarının Anayasa’nın da üstünde bir hukuk normu olarak
kabulünü 2004 yılında sağlamadık mı arkadaşlar?
BÜLENT YENER BEKTAŞOĞLU (Giresun) –
Tabii, tabii!
REŞAT PETEK (Devamla) – Eğer iç hukuk
kuralları ile evrensel hukuk kuralları arasında bir çelişki varsa burada
evrensel hukukun üstün tutulacağı ilkesinde, yine, bu Mecliste Adalet ve
Kalkınma Partisinin önerisiyle gerekli değişiklik yapılmadı mı? 
MUSA ÇAM (İzmir) - Ne alakası var onun,
ne alakası var?
REŞAT PETEK (Devamla) – Şimdi, basın
özgürlüğüyle ilgili hem Anayasa’ya bakın hem Basın Kanunu’na bakın. Daha “dün”
denecek yakın zamana kadar basın araç ve gereçleri suç aleti ve suç unsuru
olarak kabul edilip yargı mercilerince el konularak müsadere ediliyordu. Bu
değişikliği ortadan kaldıran bilin ki yine Adalet ve Kalkınma Partisi. (CHP
sıralarından gürültüler)
BARIŞ YARKADAŞ (İstanbul) – Medya mı
bıraktınız? Hepsine el koydunuz! 
BAŞKAN – Sayın milletvekilleri…
REŞAT PETEK (Devamla) – Evet, şimdi…
(CHP sıralarından gürültüler)
BARIŞ YARKADAŞ (İstanbul) – Medya mı
kaldı?
BAŞKAN – Sayın milletvekilleri,
düşünceyi ifade özgürlüğüne lütfen saygı gösterelim. Konuşmacıyı duymak ve
dinlemek istiyoruz. 
REŞAT PETEK (Devamla) – Şimdi, ifade
özgürlüğü… 
BAŞKAN - Lütfen… [AK PARTİ sıralarından
alkışlar, CHP sıralarından alkışlar(!)]
REŞAT PETEK (Devamla) – Teşekkür
ediyorum Sayın Başkan.
BAŞKAN – Buyurun Sayın Petek. 
REŞAT PETEK (Devamla) – İfade özgürlüğü
başkalarının hakkına, özgürlüklerine de riayet etme özgürlüğüdür. Siz
istediğiniz kadar havaya yumruk atabilirsiniz ama yanınızdaki arkadaşınızın
çenesine vurursanız bu özgürlük değildir. Onun için, nasıl bu kürsüde siz
konuştuysanız, konuşan hatibin sözleri hoşunuza gitmese de dinleyeceksiniz, bu
da ifade özgürlüğünün gereğidir. (AK PARTİ sıralarından alkışlar) 
ALİ ŞEKER (İstanbul) – Onun için
milletvekilleriniz gazete basıyor. 
REŞAT PETEK (Devamla) – Biz hiçbir
zaman Cumhuriyet Halk Partisinin tek başına iktidarındaki Matbuat Umum
Müdürlüğünün “Şunu yazmayacaksın, bunu çizmeyeceksin.” diye verilen
talimatlarını gündeme getirmek istemiyoruz. (AK PARTİ sıralarından alkışlar,
CHP sıralarından gürültüler) 
MUSA ÇAM (İzmir) – O sizin döneminizde
oluyor. Sizin döneminizde kapatılan televizyonlar, gazeteler var!
BARIŞ YARKADAŞ (İstanbul) – “Alo
Fatih”i unutma, “Alo Fatih”i! 
REŞAT PETEK (Devamla) – Ama aziz millet
bunları unutmadı. Unutmadığı için de… Buraya çıkan Sayın Değerli Grup Başkan
Vekiliniz dedi ki: “Efendim, bu Hükûmete güvenmiyoruz, AK PARTİ iktidarına
güvenmiyoruz, Başbakana güvenmiyoruz.” Siz zaten güvenseydiniz muhalefet
olmazdınız, bunu tabii karşılıyorum. (AK PARTİ sıralarından alkışlar, CHP
sıralarından gürültüler) 
LEVENT GÖK (Ankara) – Bu nasıl mantık
ya, bu nasıl mantık? 
REŞAT PETEK (Devamla) – Ama bu yüce
millet AK PARTİ’ye güveniyor, yüzde 50 oy verip Meclise gönderiyor, bunu da
unutmayın. 
ERDİN BİRCAN (Edirne) – Az kaldı, az
kaldı! 
REŞAT PETEK (Devamla) – Şimdi, değerli
milletvekili arkadaşlarım, bakın, Sayın Tahir Elçi’nin alçakça katledilmesi
üzerinden kimse prim toplamaya kalkmasın. Biz insan onurunu önceleyen, yaşam
hakkını en önemli hak kabul eden bir anlayışla…
CEYHUN İRGİL (Bursa) – Adam öldü be!
REŞAT PETEK (Devamla) – …öldürülen, katledilen
kim olursa olsun katillerin peşindeyiz ve onların cezalandırılması için ne
gerekiyorsa yapılması açısından sonuna kadar bunun takipçisiyiz, bunu bilin.
(CHP sıralarından gürültüler) 
CEYHUN İRGİL (Bursa) – Araştırmadan mı
yapacaksınız? Bir saat önce araştırma önergesini reddettiniz. 
REŞAT PETEK (Devamla) – Şimdi, Tahir
Elçi’nin öldürülmesi üzerinden, orada aynı anda, belki de bir kısmı Tahir
Elçi’nin de can güvenliğini korumak için bulunan polis memurlarımızın
şehadetini, onların orada şehit edilmesini birlikte masaya yatırıp birlikte
değerlendirmeliyiz.
Şimdi, yine kürsüye çıkıp değerli
arkadaşlarımız diyor ki: “Kamu düzenini sağlamak sizin göreviniz.” Evet,
Hükûmetin görevi. Öyleyse bu Hükûmet, o hendekleri kazanlarla, hendeklerin
içine dinamitleri, mayınları döşeyen terör örgütleriyle mücadele etmek ve orada
insanların yaşam hakkını korumak için sokağa çıkma yasağı da ilan eder, hukuki
her türlü tedbiri de alır. 
AYŞE ACAR BAŞARAN (Batman) – Sonra
hepsini katledersiniz değil mi? Nusaybin’de gördük, Cizre’de gördük, hepsinde
gördük. 
REŞAT PETEK (Devamla) – Bu da Hükûmetin
hem görevidir hem vazifesidir, bunu yerine getirir. (AK PARTİ sıralarından
alkışlar, CHP ve HDP sıralarından gürültüler) 
ERTUĞRUL KÜRKCÜ (İzmir) – Çoluk çocuğu
niye öldürüyorsunuz o zaman?
REŞAT PETEK (Devamla) - Öyleyse bir
taraftan “Bu Hükûmet yaşam hakkını korusun.” diyeceksiniz…
AYŞE ACAR BAŞARAN (Batman) - Siviller
katlediliyor, siviller.
ERTUĞRUL KÜRKCÜ (İzmir) – 80 yaşında
insanı niye öldürüyorsunuz?
REŞAT PETEK (Devamla) - …diğer taraftan
yaşam hakkını korumak için tedbirler alan Hükûmeti eleştirmeye kalkacaksınız.
Bu ne yaman çelişki, bu ne yaman çelişki?
AYŞE ACAR BAŞARAN (Batman) – Cizre’de
10 yaşındakini öldürdünüz, 10 yaşında.
ERTUĞRUL KÜRKCÜ (İzmir) – Sivilleri
niye öldürüyorsunuz?
REŞAT PETEK (Devamla) - Şu kürsüye
çıkıp da yine basın özgürlüğünden dem vuranlar acaba o basında bu ülkenin millî
güvenliğini, devlet sırlarını ifşa etmenin suç olduğunu bilmiyorlar mı? (CHP ve
HDP sıralarından gürültüler)
AYŞE ACAR BAŞARAN (Batman) – Cenazeleri
sürükleyerek mi kamu düzenini sağlayacaksınız?
ERTUĞRUL KÜRKCÜ (İzmir) – İşine
gelmeyen her şey sır oluyor değil mi?
REŞAT PETEK (Devamla) – Yoksa,
uluslararası odaklara, Türkiye Cumhuriyetinin düşmanlarına, bu ülkenin millî
güvenliğini ilgilendiren, sır teşkil eden belgelerin çalınıp basın denilen
organlarda ifşa edilerek peşkeş çekilmesini, ifşa edilmesini basın özgürlüğü
olarak mı görüyorsunuz? (HDP sıralarından gürültüler)
ERTUĞRUL KÜRKCÜ (İzmir) –
Cumhurbaşkanının kendisi söylüyor “Silah yolladık.” diye. Ne sırrı?
BAŞKAN – Sayın Kürkcü…
REŞAT PETEK (Devamla) - Bakınız,
evrensel hukuk, Türkiye Cumhuriyeti Anayasası ve bütün hukuk kuralları şunu
söyler…
LEZGİN BOTAN (Van) – Meclisin yetkisini
bir kaymakama vererek mi yapacaksınız?
REŞAT PETEK (Devamla) – Evet, dinleyin.
LEZGİN BOTAN (Van) – On beş gün boyunca
olağanüstü hâl uyguluyorsunuz.
REŞAT PETEK (Devamla) - Özgürlükler
sınırsız değildir. Özgürlükler, kamu düzeninin sağlanması, genel sağlık, genel
ahlak ilkeleri söz konusu olduğunda, yaşam hakkının korunması söz konusu
olduğunda ancak kanunla ve yargı kararıyla sınırlanabilir. 
AYŞE ACAR BAŞARAN (Batman) – Hastaneye
gidemediği için öldü, ne yaşam hakkından söz ediyorsunuz?
REŞAT PETEK (Devamla) - Şimdi, hukukun
evrensel ilkeleri bu iken, daha Fransa’nın dün oradaki terör örgütü saldırısı
üzerine aldığı tedbirlerin onda 1’i, yüzde 1’i Türkiye'de alınmamışken,
özgürlük deyip eğer bunun arkasında terör örgütlerine özgürlüğü savunuyorsanız
burada yokuz. [CHP sıralarından alkışlar(!)]
ERTUĞRUL KÜRKCÜ (İzmir) – Senin terör
örgütün ne olacak? Esedullah terörün ne olacak?
REŞAT PETEK (Devamla) - Evet, o terör
örgütleri bu ülkenin kahraman güvenlik kuvvetlerine saldırıyor, onları şehit
ediyor ama onların resimlerini burada göremiyoruz. 
ERTUĞRUL KÜRKCÜ (İzmir) – Kendiniz
terör örgütü kurdunuz.
BAŞKAN – Sayın milletvekilleri,
söylediğiniz hiçbir şey anlaşılmıyor, kayda da geçmiyor, lütfen…
REŞAT PETEK (Devamla) - Oradaki
subayımızın, oradaki polisimizin resimlerini burada göremiyoruz. 
ERTUĞRUL KÜRKCÜ (İzmir) – Esedullah
terörünü anlat bize.
REŞAT PETEK (Devamla) - Çok değerli
milletvekili arkadaşlarım, onun için, Türkiye'de basın özgürlüğünün teminatı da
evrensel hukuk, Anayasa ve kanunlar çerçevesinde AK PARTİ Hükûmetidir, AK PARTİ
iktidarlarıdır. 
AYŞE ACAR BAŞARAN (Batman) –
Televizyonları kapattınız, basın mensupları içeride, ne basın özgürlüğünden söz
ediyorsunuz?
REŞAT PETEK
(Devamla) – Biz ifade özgürlüğünü sonuna kadar savunuyoruz, din ve vicdan
özgürlüğünü sonuna kadar savunuyoruz, düşünce özgürlüğünü de sonuna kadar
savunuyoruz ama bu özgürlüklerin arkasına sığınıp da hiç kimse cinayet
işleyenleri ve terör örgütlerini savunmaya kalkmasın. [CHP sıralarından
alkışlar (!)] Biz bu nedenle basın özgürlüğü alanında verilmiş olan önergenin reddini talep
ediyoruz, bu yönde oy kullanacağız. 
Heyetinizi saygıyla selamlıyorum,
hepinize teşekkür ediyorum. (AK PARTİ sıralarından alkışlar)
BAŞKAN – Teşekkür ederim.
LEVENT GÖK (Ankara) – Sayın Başkan…
BAŞKAN – Sayın Gök, buyurun.
LEVENT GÖK (Ankara) – Sayın Başkanım,
sayın hatibin konuşması sırasında Cumhuriyet Halk Partisine atfen, Cumhuriyet
Halk Partisi döneminde gazetelere talimat verildiği yönündeki bir sataşmayı
cevaplandırmak istiyorum.
BAŞKAN – Sayın Gök, size söz
vereceğim. Yalnız o kadar çok gürültü oldu ki gerçekten neyin nerede
söylendiğini bilmiyorum. Oylamadan sonra ara vereceğim, tutanakları
inceleyeceğim. Söz hakkınız bakidir, tamam.
LEVENT GÖK (Ankara) – Peki.
BAŞKAN - Teşekkür ederim.
Cumhuriyet Halk Partisi Grubunun İç
Tüzük’ün 19’uncu maddesine göre verilmiş önerisini oylarınıza sunuyorum: Kabul
edenler… Kabul etmeyenler… Kabul edilmemiştir.
Birleşime on dakika ara veriyorum.
Kapanma Saati: 21.01
DÖRDÜNCÜ OTURUM
Açılma Saati: 21.15
BAŞKAN: Ayşe Nur BAHÇEKAPILI
KÂTİP ÜYELER : Ömer SERDAR (Elazığ), Zihni AÇBA (Sakarya)
-----0-----
BAŞKAN – Sayın
milletvekilleri, Türkiye Büyük Millet Meclisinin 7’nci Birleşiminin Dördüncü
Oturumunu açıyorum.
Sayın Gök,
tutanakları aldım: “Biz hiçbir zaman Cumhuriyet Halk Partisinin tek başına
iktidarındaki Matbuat Umum Müdürlüğünün talimatlarıyla ‘Şunu yazmayacaksın,
bunu çizmeyeceksin.’ diye verilen talimatları gündeme getirmek istemiyoruz.”
Buyurun Sayın
Gök. 
İki dakika süre
veriyorum. 
Lütfen başka
sataşmalara mahal vermeyelim. 
IV.- SATAŞMALARA İLİŞKİN KONUŞMALAR (Devam)
5.- Ankara Milletvekili Levent Gök'ün, Burdur
Milletvekili Reşat Petek’in CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
LEVENT GÖK
(Ankara) – Sayın Başkan, değerli milletvekilleri; burada, az önce, Cumhuriyet
Halk Partisi Grubu olarak verdiğimiz önerge üzerine konuşan AKP sözcüsü
herhâlde söylediklerine kendisi de inanmıyordur. Gerçekten ibretlik bir konuşma
izledik. AKP döneminde basının önündeki engellerin nasıl kaldırıldığını anlatan
sözcüyü daha tekzip eden haberler bugün geldi. İki gün önce Cumhuriyet
gazetesinin Genel Yayın Yönetmenini, Ankara Temsilcisini Cumhurbaşkanının
talimatıyla tutuklatan bir anlayış, bugün gazete üzerinde bir ekonomik yaptırım
uygulamak açısından vergi incelemesi gönderdi Sayın Petek. Sizin bundan
haberiniz var mı?
BÜLENT YENER
BEKTAŞOĞLU (Giresun) – Duymamıştır. 
LEVENT GÖK
(Devamla) – Bu iktidar döneminde medya üzerinde uğranılan baskılar,
gazetecilerin hapislerde, gözaltlarında çürütülmesi dünyanın hiçbir yerinde
olmadığı kadar yaygın ve sistematik hâle gelmiştir. Bugün ülkemizde iktidarın
hoşuna gitmeyen her gazeteci işten çıkarılmaktadır. Bu ülkede Cumhurbaşkanının,
iktidarın hoşuna gitmeyen her gazetecinin medya patronuna mutlaka bir vergi
incelemesi ve kamu baskısı, kamu maliyesi üzerine yönlendirilmektedir. Bugün
iktidarın hoşuna gitmeyen gazetelere el koyulmakta, bu gazetelere atanan
kayyumlara verilen astronomik paralarla gazetelerin içi boşaltılmaktadır ve bu
gazeteler bırakın el koymayı, AKP’lileştirilmekedir, AKP’nin yayın organı
hâline getirilmektedir. 
Sayın Petek, siz
herhâlde havuz medyasının televizyonlarına sık sık çıkarak burada
milletvekilliğini kazanmış bir kişisiniz, değil mi? (CHP sıralarından alkışlar)
Havuz medyasının her gün televizyonlarında... O televizyona koş, bu televizyona
koş...
(Mikrofon
otomatik cihaz tarafından kapatıldı) 
LEVENT GÖK
(Devamla) – AKP iktidarının hukuksuzluğunu savunan bir şahsiyetin, bugün
Cumhuriyet Halk Partisine laf söylemeye hakkı yoktur. (CHP sıralarından
alkışlar) 
BAŞKAN –
Teşekkür ederim Sayın Gök. 
LEVENT GÖK
(Devamla) - Cumhuriyet Halk Partisi, Türkiye’ye demokrasi getiren bir partidir.

BAŞKAN – Sayın
Gök, süreniz bitti.
LEVENT GÖK
(Devamla) - Tek partiden çok partiye Türkiye’de Cumhuriyet Halk Partisinin
sayesinde geçilmiştir. 
BAŞKAN -
Teşekkür ederim Sayın Gök. 
LEVENT GÖK
(Devamla) – Ama AKP iktidarı döneminde çok partiden tek partiye geçilmek
istenmektedir. Bunun farkında mısınız! (CHP sıralarından alkışlar) 
BAŞKAN – Sayın
Gök, lütfen karşılıklı konuşmayalım. Söz süreniz bitti. Lütfen... Lütfen...
LEVENT GÖK
(Devamla) – Siz ne söylediğinizi biliyorsunuz! Cumhuriyet Halk Partisine laf
söylemek size düşmez! (CHP sıralarından alkışlar)
REŞAT PETEK
(Burdur) – Sayın Başkan...
BAŞKAN – Buyurun
Sayın Petek. 
REŞAT PETEK
(Burdur) – İsim söyleyerek, 3 defa “Sayın Petek” diye, şahsımı itham eden
konuşma yapmıştır. Cevap hakkımı kullanmak istiyorum. 
BAŞKAN – Buyurun
iki dakika. 
Yalnız başka
sataşmalara mahal vermeyin lütfen.
6.- Burdur Milletvekili Reşat Petek'in, Ankara
Milletvekili Levent Gök’ün sataşma nedeniyle yaptığı konuşması sırasında
şahsına sataşması nedeniyle konuşması
REŞAT PETEK
(Burdur) – Sayın Başkan, değerli milletvekilleri; burada yasama, yürütme, yargı
kuvvetlerinin ayrılığını bilmeyen bir milletvekili olmadığını düşünüyorum ve
konuşmamı da buna göre yaptım. Yargıyla ilgili, yargının aldığı kararlarla
ilgili bazı gazeteler hakkında yargısal işlemler varsa, bunu Hükûmete
yüklemenin akılla, mantıkla ne kadar bağdaştığını bu sözün sahiplerine
bırakıyorum. 
LEVENT GÖK
(Ankara) – Sen hep o hukuksuzluğu savundun Reşat Petek, hukuksuzluğu savundun
her gün! Her gün televizyonda bunları savundun sen, hukuksuzluğu savundun!
CHP’ye laf söyleyemezsin sen!
REŞAT PETEK
(Devamla) – Şimdi, hiç kimsenin bu kürsüde sizlere hitap eden bir milletvekili
arkadaşını “Falan medyanın desteğiyle buraya geldi.” şeklinde itham etmeye
hakkı yoktur. 
LEVENT GÖK
(Ankara) – Aynen öylesin! Aynen öylesin!
REŞAT PETEK
(Devamla) – Biz aziz milletimizin desteğiyle, temiz oylarıyla buraya geldik.
(AK PARTİ sıralarından alkışlar) 
LEVENT GÖK (Ankara) – Ben sözlerimin
arkasındayım.
REŞAT PETEK (Devamla) – Ve bu milletin
temiz oylarını hor ve hakir gören, vatandaşımızı “göbeğini kaşıyan adam” olarak
hakir gören Cumhuriyet Halk Partisi ve onun zihniyetinde olanlar da
milletimizden her seferinde hak ettiği oyu bu kadar almıştır, buna razı olmak
durumunda kalıyorsunuz. 
BÜLENT YENER BEKTAŞOĞLU (Giresun) – Sen
burayı hak etmiyorsun, hak etmiyorsun!
REŞAT PETEK (Devamla) – Bunu söylemek
istemezdim ama ben yine de hukukun üstünlüğü, insan hakları, insan yaşamını öne
çıkararak ortak paydada bu Mecliste birlikte hareket etmemiz gerektiğine inanan
bir hukukçu olarak burada ifade ediyorum. 
BÜLENT YENER BEKTAŞOĞLU (Giresun) – Ne
zamandan beri?
REŞAT PETEK (Devamla) – Biz, her
birimiz milletimizin oylarıyla buraya geldik, sizler de bu aziz milletin
oylarıyla buraya geldiniz, bu ithamları kabul etmiyorum; bir.
İkincisi, şunu ifade edeyim: Basın
üzerinde yargı makamlarının verdiği kararları Hükûmet icraatı gibi göstermeye
hiç kimsenin hakkı yoktur, bu kendi içinde bir tutarsızlıktır. 
Saygılarımla arz ediyorum. (AK PARTİ
sıralarından alkışlar)
LEVENT GÖK (Ankara) – Sen onları
savundun, sen onları savundun.
BAŞKAN – Teşekkür ederim.
LEVENT GÖK (Ankara) – Sayın Başkanım,
hiçbir Cumhuriyet Halk Partili… 
BAŞKAN – Bir dakika Sayın Gök. 
LEVENT GÖK (Ankara) – …kimseye
“göbeğini kaşıyan adam” dememiştir, bunu söyleyenler müfteridir.
BAŞKAN – Sayın Gök, size söz vermedim,
lütfen... 
Söyledikleriniz kayda da geçti.
Aslında oturum değiştirdiğimiz için
sataşmadan dolayı söz vermem doğru değil 69/2’ye göre ama size söz verdiğim
için… 
LEVENT GÖK (Ankara) – Biz de size
güvendik zaten.
BAŞKAN – …ve tutanakları okuma
gerekçesiyle oturumu değiştirdik. Bunu da kayıtlara geçmesi anlamında
söylüyorum.
Teşekkür ederim.
NURETTİN CANİKLİ (Giresun) – Sayın
Başkan…
BAŞKAN – Sayın Canikli, buyurun.
LEVENT GÖK (Ankara) – Sayın Başkan,
sayın hatibin, “Cumhuriyet Halk Partililerin, ‘göbeğini kaşıyan adam…’” gibi nitelendirmesini
reddediyorum. Kendisi bunu ispatlarsa buyursun çıksın, ispatlayamazsa
müfteridir.
BAŞKAN – Teşekkür ederim.
Buyurun Sayın Canikli.
NURETTİN CANİKLİ (Giresun) – Sayın
Başkan, biraz önce Sayın Gök konuşmasında, “Hükûmetin talimatla gazeteci tutuklattığı”
şeklinde gerçek dışı bir ifadede bulunmuştur, âdeta hakaret içeriklidir, ondan
dolayı, sataşmadan söz istiyorum.
LEVENT GÖK (Ankara) – Sayın Başkan,
Hükûmet var burada efendim, Hükûmet var.
NURETTİN CANİKLİ (Giresun) – Bu grup
aynı zamanda Hükûmeti de temsil ediyor.
LEVENT GÖK (Ankara) – Sayın Hükûmet var
burada, onlar cevaplasın.
BAŞKAN – Sayın Gök, müsaade eder
misiniz.
LEVENT GÖK (Ankara) – Edeyim ama
söyledikleri talep yanlış.
BAŞKAN – Siz, Sayın Gök’ün
konuşmasında… 
Tekrar edin lütfen. 
NURETTİN CANİKLİ (Giresun) –
Hükûmetimize, gazetecileri talimatla tutuklattığı şeklinde bir ithamda, bir
töhmette bulunmuştur. Açıkça sataşmadan, gerçek dışı beyandan söz istiyorum
Sayın Başkan.
BAŞKAN – Siz Hükûmet adına sataşmadan
dolayı cevap veremeyeceksiniz herhâlde, Başbakan konusunda mı…
MAHMUT TANAL (İstanbul) – Sayın Başkan,
siz ihsasırey talebinde bulunuyorsunuz.
NURETTİN CANİKLİ (Giresun) – Sayın
Başkan, Hükûmete de yönelik olsa, gruba da yönelik olsa, bu gruptan çıkan
Hükûmete de yönelik olsa eğer bir sataşma söz konusuysa elbette bizim…
BAŞKAN – Size de iki dakika söz veriyorum.
Buyurun. (AK PARTİ sıralarından
alkışlar)
LEVENT GÖK (Ankara) – Sayın Başkanım,
olur mu öyle bir şey? Yani yasama var, yürütme var; yasama burası, Hükûmet
burası.
BAŞKAN – Söz hakkını kesmeyelim Levent
Bey, kesmeyelim, kısmayalım söz taleplerini.
Teşekkür ederim.
LEVENT GÖK (Ankara) - Ama yanlış bir
talep, yanlış bir uygulama.
7.- Giresun Milletvekili Nurettin Canikli'nin, Ankara
Milletvekili Levent Gök’ün sataşma nedeniyle yaptığı konuşması sırasında Adalet
ve Kalkınma Partisine sataşması nedeniyle konuşması
NURETTİN CANİKLİ (Giresun) – Sayın
Başkan, değerli milletvekili arkadaşlarım; evet, gerçekten yasama var, yürütme
var ve yargı var. Yargı karar veriyor ve yargının işleyişlerinde elbette her
dönemde birtakım tartışmalar yaşanmıştır ama sonuç itibarıyla işleyen bir
mekanizma var ve bunun aksini gösteren herhangi bir somut delil ve bilgi
olmadığı sürece…
MAHMUT TANAL (İstanbul) – Bilgi var,
Bakan Bozdağ’a sorun, savcıyı aradı mı, aramadı mı? 
NURETTİN CANİKLİ (Devamla) – …böyle bir
ithamda bulunmak en hafif ifadeyle haksızlıktır, hem yanlıştır hem de
haksızlıktır.
MAHMUT TANAL (İstanbul) – Adalet Bakanı
oturuyor, Bozdağ.
NURETTİN CANİKLİ (Devamla) – Ama bu
talimatın verildiğine ilişkin herhangi bir bilginiz, belgeniz varsa… Zaten
elinizde öyle bir şey olsa dünyayı ayağa kaldırırsınız. Hiç kuşkunuz olmasın
biz bunu da biliyoruz. 
Şunu söyleyeyim değerli arkadaşlar, bir
dönemler, bir zamanlar Türkiye’de gerçekten yargıya, memura talimat verir gibi
talimatlar verilmiştir, yargı yürütmenin bir parçası gibi faaliyette
bulunmuştur. (CHP sıralarından gürültüler)
MAHMUT TANAL (İstanbul) – Bozdağ’a
sorun, Adana Cumhuriyet Başsavcısını aradı mı, aramadı mı?
BAŞKAN – Sayın Tanal, lütfen susar
mısınız, sürekli sizin sesinizi duyuyorum, lütfen! (AK PARTİ sıralarından
alkışlar)
NURETTİN CANİKLİ (Devamla) – Bunların
hepsi tarihî gerçeklerdir. 
MAHMUT TANAL (İstanbul) – Sayın Başkan,
yanlış bilgi veriyor, yanlış bilgi.
BAŞKAN – Kürsüde birisi var, lütfen
saygılı olun.
MAHMUT TANAL (İstanbul) – Adalet Bakanı
Bozdağ orada oturuyor, söyleyin, Adana Başsavcısını aradı mı, aramadı mı?
Fezlekesi var o konuda.
NURETTİN CANİKLİ (Devamla) –
Arkadaşlar, bakın, ben bir şey söylemedim, hangi dönem olduğunu söylemedim, bir
şey söylemedim, niye üzerinize alıyorsunuz? Ben “şu dönemdir” demedim ama
hepimiz biliyoruz ki bir zamanlar böyleydi, valiler de böyleydi, yargı
mensupları da böyleydi. Talimatla insanlar idama götürülürdü, yargıya
hükûmetler talimat verirdi ama bunların hepsi tarih oldu arkadaşlar, aradaki
fark bu. Bunları artık sadece tarih kitaplarından okuyoruz, kimse de bunları
değiştiremez.
VELİ AĞBABA (Malatya) – Balbay’ın
yüzüne bak, Balbay’ın, Tuncay Özkan’ın yüzüne bak.
NURETTİN CANİKLİ (Devamla) – Şu anda bu
sistem bütün hatlarıyla, olması gerektiği şekliyle yasama, yürütme ve yargı
erkinin birbirlerine karşı bağımsız olması kuralıyla birlikte çalışmaktadır. Ne
derseniz deyin çalışmaktadır. Bunun aksini gösterecek…
(Mikrofon otomatik cihaz tarafından
kapatıldı) 
NURETTİN CANİKLİ (Devamla) - …bir tane
delili ortaya kimse koyamıyor. 
BAŞKAN – Teşekkür ederim Sayın Canikli.
NURETTİN CANİKLİ (Devamla) – Teşekkür
ederim Sayın Başkan. (AK PARTİ sıralarından alkışlar) 
LEVENT GÖK (Ankara) – Sayın Başkan…
BAŞKAN – Buyurun Sayın Gök.
LEVENT GÖK (Ankara) – Ben mikrofonda
Sayın Canikli’nin hem Cumhuriyet Halk Partisi hakkında söylediklerine hem de
Sayın Canikli’nin söylediklerine bir cevap vermek istiyorum.
NURETTİN CANİKLİ (Giresun) – Sayın
Başkan, ben Cumhuriyet Halk Partisiyle ilgili bir şey söyledim.
LEVENT GÖK (Ankara) – Sayın Petek,
resmen Cumhuriyet Halk Partisinde hiç olmadığı hâlde, Cumhuriyet Halk
Partililerinin bir tanesinin dahi söylemediği sözler üzerinden sataşmada
bulunmuştur, bu hakkımı kullanmak istiyorum.
BAŞKAN – “Bir dönem” dedi, eğer bu “bir
dönem”i üstünüze alınıyorsanız size sataşmadan dolayı söz vereceğim. 
LEVENT GÖK (Ankara) – Hayır efendim
“Cumhuriyet Halk Partisi” dedi, olur mu? 
NURETTİN CANİKLİ (Giresun) – Hayır,
Cumhuriyet Halk Partisi demedim Sayın Başkan, öyle bir kelime kullanmadım.
BAŞKAN – “Bir dönem” dedi ama yani siz…

LEVENT GÖK (Ankara) – Hayır…
BAŞKAN – Şimdi, bakın Sayın Gök, söz
verme konusunda cimrilik yapmayacağım ama Türkiye Cumhuriyeti’nde birçok dönem
oldu kurulduğundan bugüne. Sayın Canikli “bir dönem” dedi, eğer bu “bir dönem”i
siz kendi iktidarınız dönemi olarak algılıyor iseniz… (AK PARTİ sıralarından
alkışlar)
LEVENT GÖK (Ankara) – Hayır, ben Sayın
Petek’in konuşmasına atfen söylüyorum.
BAŞKAN – Buyurun, size iki dakika söz
vereceğim, herhâlde açıklama yapacaksınız o zaman. 
MAHMUT TANAL (İstanbul) – Sayın Başkan,
tarafsız olalım tarafsız. 
BAŞKAN – Sayın Tanal, söylediğiniz
hiçbir şey anlaşılmıyor sadece görüşmelere engel olucu bir davranış
içindesiniz, lütfen, lütfen. 
Buyurun Sayın Gök, iki dakika.
8.- Ankara Milletvekili Levent Gök'ün, Burdur
Milletvekili Reşat Petek’in sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
LEVENT GÖK (Ankara) – Sayın Başkan, burada
az önce yine konuşan AKP sözcüsü Sayın Reşat Petek, Cumhuriyet Halk Partisinin
iktidarları döneminde “göbeğini kaşıyan adamlar, matbuata telkin ve
tavsiyelerde bulunan…” gibi ibareler kullandı. Sayın Reşat Petek, 77 milyonun
önünde bu sözleri ispatlamanı, hangi Cumhuriyet Halk Partilinin “göbeğini
kaşıyan adam” dediğini ispatlamanı senden bekliyorum, bekliyorum onu senden.
(CHP sıralarından alkışlar) Burası havuz medyasında yönlendirilmiş
moderatörlerle program yapmaya benzemez.
BÜLENT YENER BEKTAŞOĞLU (Giresun) –
Ağzından kaçtı, ağzından.
LEVENT GÖK (Devamla) – Burası halkın
kürsüsüdür. Halkın kürsüsünde doğruyu söylemezsen cevabını alırsın, bu bir.
(CHP sıralarından alkışlar) 
İkincisi: Buraya çıkan sözcülere
bakıyorum, AKP dönemi güllük gülistanlık, öyle mi? 17-25 Aralık yolsuzluk
operasyonlarını ortadan kaldırmak için kim HSYK’yı değiştirdi, kim değiştirdi?
(CHP sıralarından alkışlar, AK PARTİ sıralarından gürültüler) Şu andaki Adalet
Bakanı Sayın Bozdağ İzmir cumhuriyet savcısına telefon açarak “O soruşturmayı,
17-25 Aralık soruşturmasını kapat.” demedi mi? 
BÜLENT YENER BEKTAŞOĞLU (Giresun) –
Bilmeden söyledi!
LEVENT GÖK (Devamla) – İstanbul
Emniyetine getirdiğiniz kişiyi siz bir anda -valiyken özel uçakla getirip-
oraya emniyet teşkilatını hallaç pullaç etmek için getirmediniz mi? Bütün
hâkimleri, savcıları değiştirmediniz mi?
BARIŞ YARKADAŞ (İstanbul) – Darbe
yaptınız, darbe, darbe!
LEVENT GÖK (Devamla) – Ergenekon,
Balyoz davaları olduğu zaman “Ben bu davaların savcısıyım.” diyen kimdi;
anlatın bunları bize, kimdi? (CHP sıralarından “Bravo” sesleri, alkışlar)
Sizler hukuksuzluğu temsil ediyorsunuz. Bu televizyonlara “Alo Fatih”
hatlarıyla “O konuşmayı şöyle yaz, bu konuşmayı böyle yaz.” diyen Başbakan
şimdiki Cumhurbaşkanı değil miydi? (CHP sıralarından alkışlar) Sizlerin yatacak
yeri yok, yatacak yeriniz yok. Ne söylüyorsunuz siz? Cumhuriyet Halk Partisinin
adını burada kimse ağzına alamaz. Biz Türkiye’ye demokrasiyi getirdik, siz
diktatörlük getirmek istiyorsunuz. (CHP sıralarından alkışlar) 
BAŞKAN – Teşekkür ederim.
NURETTİN CANİKLİ (Giresun) – Sayın
Başkan...
BAŞKAN – Buyurun Sayın Canikli.
NURETTİN CANİKLİ (Giresun) – Sayın
Başkan, AK PARTİ Grubuna yönelik olarak “Siz hukuksuzluğu temsil ediyorsunuz.”
diye açıkça hakarette bulundu, sataşmadan söz istiyorum.
BAŞKAN – Biraz önce “69’a 2’yi
uygulamadım.” demiştim ama devam ederse uygulamak zorunda kalacağım.
Buyurun.
9.- Giresun Milletvekili Nurettin Canikli'nin, Ankara
Milletvekili Levent Gök’ün sataşma nedeniyle yaptığı konuşması sırasında AK
PARTİ Grubuna sataşması nedeniyle konuşması
NURETTİN CANİKLİ (Giresun) – Sayın
Başkan, değerli milletvekili arkadaşlarım; yine, gerçekten bu ülkenin tarihinde
diktatörlüğün ve diktatörlerin hüküm sürdüğü dönemler oldu. (AK PARTİ
sıralarından alkışlar) Hatta dünyanın... (CHP sıralarından “Şu an, şu an”
sesleri)
BARIŞ YARKADAŞ (İstanbul) – Şimdi,
şimdi! 
NURETTİN CANİKLİ (Devamla) – Yahu
arkadaşlar, bir meramımızı anlatalım, niye bu kadar rahatsız oluyorsunuz?
Lütfen, konuşalım bırakın yani. Bakın, biz sizi dinliyoruz, lütfen siz de bizi
dinleme cesaretinizi gösterin. (CHP sıralarından gürültüler)
BARIŞ YARKADAŞ (İstanbul) – Sayın
Canikli, bak burada söylüyor, “Yanına bırakmayacağım.” diyor.
MUSA ÇAM (İzmir) – Diktatör kaçak
sarayda!
NURETTİN CANİKLİ
(Devamla) – Şimdi, bakın değerli arkadaşlar, geçmişte hakikaten Türkiye’de
dünyada eşi benzeri görülmeyen diktatörlüğün en ilginç örnekleri ortaya
çıkmıştır, hatta Türkiye’yi bu anlamda bazı dönemler için diktatörlük müzesi
dönemi olarak tanımlamak bile mümkün.
MUSA ÇAM (İzmir) – Kaçak sarayda, kaçak
sarayda!
NURETTİN CANİKLİ (Devamla) -
Envaiçeşit, rengârenk, her türlü diktatörlüğün her türlü rengini Türkiye’de
geçmişte görebilirsiniz arkadaşlar, bunun sayısız örnekleri var. (CHP
sıralarından gürültüler) Ve ayrıca, daha ilginç olanı ne biliyor musunuz?
Dünyadaki benzer örnekleriyle, o dönemdeki benzer örnekleriyle birlikte son
derece sıkı fıkı dostluklar kurulduğunu biz de biliyoruz, bütün dünya da
biliyor. 
ORHAN SARIBAL (Bursa) – Esad da olduğu
gibi!
NURETTİN CANİKLİ (Devamla) - Ha,
“diktatörlük” diyorsanız diktatörlük budur; uygulamasıyla, tanımlamasıyla, her
şeyiyle diktatörlük budur ve bu tarihin sayfalarında yer almıştır, kimse
bunları ortadan kaldıramaz, kimse bunları kapatamaz. Eğer diktatörlük görmek
istiyorsanız açacaksınız bakacaksınız bu tarihin sayfalarına, her türlü
çeşidiyle orada göreceksiniz arkadaşlar. (CHP sıralarından gürültüler)
BARIŞ YARKADAŞ (İstanbul) – Aynaya
bakın, aynaya!
NURETTİN CANİKLİ (Devamla) - Biz AK
PARTİ Grubu olarak hukuku temsil ediyoruz. Bugüne kadar Anayasa’da ve yasalarda
yaptığımız değişikliklerle hiçbir dönemde gündeme gelmeyen demokratik
standartların yükseltilmesi ve hukukun temel ilkelerinin en iyi şekilde hayata
geçirilmesi için düzenlemeler yaptık. Hiçbir dönemde olmayan bu düzenlemeler AK
PARTİ döneminde yapıldı. Bunu da inkâr edemezsiniz. Diktatörlük orada, hukuk
burada. (AK PARTİ sıralarından alkışlar) 
Teşekkür ederim. 
VI.- GÜVEN OYLAMASI
1.- Başbakan Ahmet Davutoğlu tarafından kurulan
Bakanlar Kurulu hakkında güven oylaması
BAŞKAN – Şimdi, gündemin “Özel Gündemde
Yer Alacak İşler” kısmında bulunan Başbakan Sayın Ahmet Davutoğlu tarafından
kurulan Bakanlar Kurulu hakkında Anayasa’nın 110 ve İç Tüzük’ün 124’üncü
maddeleri gereğince güven oylaması yapılacaktır. 
MAHMUT TANAL (İstanbul) – Sayın Başkan…
BAŞKAN – İşleme başladım, saygılı olun
lütfen. 
MAHMUT TANAL (İstanbul) – Saygıyı siz
duyacaksınız önce. 
BAŞKAN – Güven oylamasının açık oy
şeklinde yapılması İç Tüzük’ün 124’üncü maddesi gereğidir. İç Tüzük’ün 139’uncu
maddesine göre de açık oylama şekline Genel Kurul karar vermektedir. 
Açık oylamanın elektronik cihazla
yapılmasını oylarınıza sunuyorum: Kabul edenler… Kabul etmeyenler… Kabul
edilmiştir. 
Alınan karar gereğince, açık oylama
elektronik cihazla yapılacaktır. 
Oylama için on dakika süre vereceğim. 
Bu süre içinde sisteme giremeyen üyelerin Genel
Kurulda bulunan teknik personelden yardım istemelerini, buna rağmen sisteme
giremeyen üyelerin oy pusulalarını öngörülen on dakikalık süre içinde
Başkanlığa ulaştırmalarını rica ediyorum. 
Ayrıca, vekâleten oy kullanacak sayın bakanlar var ise hangi
bakana vekâleten oy kullandığını, oyunun rengini ve kendisinin ad ve soyadıyla
imzasını taşıyan oy pusulasını yine, oylama için öngörülen on dakikalık süre
içerisinde Başkanlığa ulaştırmalarını rica ediyorum. 
26’ncı Dönemde ilk defa elektronik cihazla bir oylama
yapacağız. Güven oylaması yapıyoruz. Herhangi bir yanlışlığa yol vermemek için
arkadaşlar yardımcı olacak siz sayın milletvekillerine. 
Oylama işlemini başlatıyorum. 
(Elektronik cihazla oylamaya başlandı) 
BAŞKAN – Sayın milletvekilleri,
vekâletler var, onları bilginize arz ediyorum: Çevre ve Şehircilik Bakanı Sayın
Fatma Güldemet Sarı’nın yerine Aile ve Sosyal Politikalar Bakanı Sayın Sema
Ramazanoğlu, Dışişleri Bakanı Sayın Mevlüt Çavuşoğlu’nun yerine ise Gençlik ve
Spor Bakanı Sayın Akif Çağatay Kılıç vekâleten oy kullanacaktır. 
(Elektronik cihazla oylamaya devam
edildi)
BAŞKAN – Sayın
milletvekilleri, oy kullanma için tayin edilen süre sona ermiştir. Elektronik
oylama cihazından alınan sonuca oy pusulalarının karşılaştırma yapılarak ilave
edilmesi suretiyle kâtip üyelerce oluşturulacak açık oylama sonuç tutanağını
biraz sonra açıklayacağım.
Sayın milletvekilleri, Başbakan Ahmet
Davutoğlu tarafından kurulan 64’üncü Hükûmetin güven oylaması açık oylama
sonucu:
“Kullanılan oy sayısı : 509
Kabul : 315
Ret : 194
(´)(CC)

Kâtip Üye Kâtip
Üye
Ömer Serdar Zihni
Açba
Elâzığ Sakarya”

(AK PARTİ ve Bakanlar Kurulu
sıralarından alkışlar)
Bu sonuca göre, Başbakan Sayın Ahmet
Davutoğlu tarafından kurulan Bakanlar Kuruluna Meclisimizce güvenoyu
verilmiştir. Kendilerini kutlar, milletimiz ve memleketimiz için hayırlı ve
başarılı olmasını dilerim. (AK PARTİ ve Bakanlar Kurulu sıralarından ayakta
alkışlar)
Sayın Başbakanın teşekkür için söz
talebi vardır.
Buyurun Sayın Başbakan. (AK PARTİ ve
Bakanlar Kurulu sıralarından ayakta alkışlar)
VII.- TEBRİK, TEMENNİ VE TEŞEKKÜRLER
1.- Başbakan Ahmet Davutoğlu'nun, Bakanlar Kurulunun
güvenoyu alması dolayısıyla teşekkür konuşması
BAŞBAKAN AHMET DAVUTOĞLU (Konya) –
Sayın Başkan, değerli milletvekilleri; millî iradenin temsilcisi olan yüce
heyetinizi saygıyla selamlıyorum.
Türkiye Büyük Millet Meclisinin, yüce
heyetinizin 64’üncü Cumhuriyet Hükûmetimize güvenoyu vererek göstermiş olduğu
teveccüh dolayısıyla minnetlerimi ifade ediyor, Hükûmetimizin milletimiz,
ülkemiz ve insanlık için hayırlı çalışmalara vesile olmasını temenni ediyorum.
Allah hayırlı eylesin, Allah utandırmasın diyorum. (AK PARTİ sıralarından
“Âmin” sesleri ve alkışlar) 
Tabii, her zaman olduğu gibi en büyük
teşekkürümüz, en büyük minnetimiz aziz milletimizedir. Çünkü aziz milletimiz 1
Kasımda modern demokrasilerde görülmeyen bir katılım oranıyla, yine modern
demokrasilerde görülmeyen bir temsili bu yüce Meclise yansıttı. 
Dün, Türkiye-Avrupa Birliği Zirvesi’ni
gerçekleştirirken, arkasında, daha bir ay önce yüzde 85 katılımla ve yüzde 97,5
temsille oluşmuş bir mecliste yüzde 49,5’luk bir halk desteğiyle, güçle bulunan
bir başbakan olmanın onurunu, gururunu yaşadım. (AK PARTİ sıralarından
alkışlar) Orada da mevkidaşlarıma ifade ettim. Bu, Türkiye’de demokrasinin ne
kadar kökleşmiş olduğunu, halkımızın demokrasi bilincinin ne kadar sarsılmaz
olduğunu bütün dünyaya gösteren bir tablodur. Tekrar, minnetlerimi,
şükranlarımı aziz milletimize bir kez daha ifade ediyorum. 
Buradan şunu da bir kez daha vurgulamak
istiyorum: Evet, aldığımız oy oranı yüzde 49,5’tur ama şu andan itibaren bütün
milletimizin Türkiye Cumhuriyeti Başbakanı ve Hükûmetiyiz. (AK PARTİ
sıralarından alkışlar) 
Şu teminatı da ifade etmek istiyorum:
Bir şekilde başka partilere, diğer partilere, muhalefet partilerimize de oy
vermiş olan yüzde 50,5 toplum kesimimizin de Hükûmetiyiz ve onların sesi her
zaman kulağımızda, yüreğimizde olacak. Hiçbir zaman, hiçbir kesimi ihmal etmeyeceğiz,
hiçbir yerden gelen hiçbir olumlu öneriye kulaklarımızı tıkamayacağız, herkesi
dinleyeceğiz, bütün bir milletin kaderini omuzlamış bir hükûmet olarak geleceğe
emin adımlarla ilerleme kararlılığını göstereceğiz. Bunun için sürekli olarak
hem Meclisimizdeki istişareleri sürdüreceğiz hem de sivil toplum kesimleriyle
sürekli temas hâlinde olacağız. 
Buradan bütün sivil toplum kesimlerine
de sesleniyorum: Bize ileteceğiniz, ülkemizi aydınlık bir geleceğe götürmek
üzere ileteceğiniz her fikre açığız. Bizimle en aykırı düşüncelere sahip
olsanız dahi milletimizin temsilcileri olarak sizlerle her zaman temas hâlinde
olacağız. 
Buradan, değerli
genel başkanlara ve muhalefetimize de hem bir çağrı hem de ortak bir kaderi
paylaşmış olmanın atmosferiyle bazı hususlarda vurguda bulunmak istiyorum:
Muhalefet, demokrasilerin olmazsa olmaz şartıdır. Muhalefetin olmadığı
meclisler otoriter, totaliter ülkelerin meclisleridir. Dolayısıyla
muhalefetimizin bu Mecliste temsili iktidarın temsili kadar en temel haktır ve
demokrasilerde bu temsile saygı göstermek herkesin görevidir. Dolayısıyla
temsil anlamında da eleştiri anlamında da muhalefetimizin bu Mecliste hakkına
her zaman saygı göstereceğiz, bundan hiç tereddüdünüz olmasın.Eleştiri en doğal
hakkınızdır, bu eleştirileri hep beraber en doğru zeminde olumlu anlamda icraata
yansıtmak için de dikkatlice her zaman dinleyeceğiz. Her görüşü burada beyan
edelim, en aykırı görüşlere dahi tahammülle ve anlayışla yaklaşalım ama bir
şeye tahammül etmeyelim: Nezaket dışı sözlere ve şiddete. (AK PARTİ
sıralarından alkışlar) Burada iki ricam olacak, sadece Türkiye Cumhuriyeti
Hükûmeti Başbakanı olarak, AK PARTİ Genel Başkanı olarak değil, istiklali
gerçekleştirmiş yüce bir çatının altında bulunan bir milletvekili olarak da ve
bir vatandaş olarak da. Ve bu ricada bulunurken grubum adına bu ricanın
gerekliliğini her zaman yapacağımız taahhüdünde de bulunuyorum.
Birinci ricam, üslup ve muhteva
açısından seviye ve nezaketi her zaman en üst düzeyde tutalım. Hem en doğru
üslubu, en doğru dili kullanalım hem de konuşmalarımızın muhtevasında sadece ve
sadece milletimiz için dile getireceğimiz fikirler, alternatif düşünceler
olsun. Şeyh Edebali’nin sözünü hep beraber hatırlayarak, bize hep sükûnetin,
vakarın düştüğünü hiç unutmayalım.
Yine, ikinci ricam, empati yapalım.
Önce biz empati yapacağız, getirdiğimiz her yasa teklifinde “Acaba muhalefette
olsaydık ne derdik?” diye düşüneceğiz ve ona göre o yasa teklifinde gerekli
revizyonları gerektiği zaman yapacağız ve bundan da hiç gocunmayacağız. “Biz muhalefette
olsaydık acaba ne söylerdik?” diye düşünüp ona göre tavır alacağız. Ama sizden
de ricam, siz iktidarda olsaydınız en kritik zamanlarda, en kritik dönemeçlerde
“Nasıl karar alırdık?” diye düşünüp ondan sonrada bizi eleştirmeniz. 
Son örneğini hava sahamızı ihlal eden,
daha sonra da Rusya’ya ait olduğu anlaşılan uçakların ihlaliyle ilgili olayda
yaşadığımız gibi, eleştirmeden önce bir an sizin karar makamında olduğunuzu
düşünün ve hava sahası ihlal edilmiş olan bir ülkenin Başbakanı ya da hükûmet
üyesi olarak, buna müsamaha gösterir miydik diye düşündükten sonra eleştirelim.
O zaman hep beraber göreceğiz ki bu ülkenin kaderi söz konusu olduğunda, bu
ülkenin millî onurunu temsil eden hususlar söz konusu olduğunda, hep beraber
ortak bir tavırda çok rahat buluşabileceğiz. O zaman göreceğiz ki sadece
milletimizin temsili bakımından son derece asil bir görev yürüten bu Meclis
olmakla kalmayıp, aynı zamanda örnek ve çözüm üretebilen, karşılıklı anlayış
içinde konuşabilen, birbirini anladıktan sonra eleştirebilen çok saygın bir
heyet, bir topluluk olma niteliğine kavuşacağız. 
Burada bir teşekkürü de genel
başkanlara ifade etmek istiyorum. Gerçekten güzel bir başlangıç yaptık ve
Meclis Başkanımız Sayın İsmail Kahraman’ın çağrısı, davetiyle, geçtiğimiz gün
Hükûmet programı görüşülürken, arada, arkada 2 kez sayın genel başkanlarla,
Sayın Kılıçdaroğlu ve Sayın Bahçeli’yle görüşme imkânı buldum. Diğer genel
başkanlar, eş başkanlar burada olsaydı, onlarla da görüşürdüm. Dolayısıyla, bu
Meclis çatısı altında hiç kimseyi dışlamadık, dışlamayacağız. Bu görüşmede,
kendilerine çok yapıcı bir şekilde bir teklifte bulunarak, Türkiye'nin
kaybedecek vakti yok, hep beraber, gelin, geçici bütçe yerine esas bütçe
üzerine yoğunlaşalım ve esas bütçeyi doğrudan çıkararak ciddi bir zaman kazanalım…
Çünkü gerçekten dün Avrupa Birliği-Türkiye Zirvesi’nde de açık bir şekilde
görüldüğü gibi, önümüzde katedecek çok yol var, çok ciddi yasama faaliyetine ve
reforma ihtiyacımız var. Zaten 7 Hazirandan bu yana, bütün iyi niyetli
çabalarımıza rağmen hükûmet kuramamış olmanın sonucunda, yılın yarısını
neredeyse iki seçimle geçirmek durumunda kaldık. 
Yine ricam, milletim adına, Hükûmet
adına değil, AK PARTİ Grubu adına değil, milletim adına ricam, bütün muhalefet
partilerine, geliniz, normal, düzenli bütçemizi bu zaman dilimi içinde
çıkaralım ve dört yılın önünde en sağlam adımı hep beraber bütün bir Meclis
olarak atmanın onurunu taşıyalım. Emin olunuz ki milletimizin huzuruna çıkıp
sizin adınıza size teşekkürleri de bizzat ben ifade edeceğim. (AK PARTİ
sıralarından alkışlar) Ama gecikirsek, ama bunu bir pazarlık konusu yaparsak ve
vakit kaybedersek hepimiz kaybederiz. En önemlisi Türkiye kaybeder. Bu ay
içinde rahatlıkla bu bütçeyi çıkarabiliriz. Bu bakımdan, sayın genel başkanlar
o görüşmemde en azından bu ricamızı dinlediler ilk olarak olumlu bir intiba da
ben edindim. Ümit ederim grup başkan vekillerimiz bu konuda anlaşırlar ve
önümüzdeki ilk aşama olan bütçeyi birlikte gerçekleştirerek güzel bir adım
atmış oluruz.
Ayrıca buradan doğrudan da ifade
edeceğim, daha önce de söyledim, inşallah ilk fırsatta da bu davetimi
ileteceğim; sayın genel başkanlarla ilk fırsatta, önümüzdeki dört yılın temel
konularını da görüşecek şekilde, önü açık, hiçbir zaman limiti olmayan bir
görüşme talebinde bulunacağım. Tabii takdir kendilerine ait. Ama bu görüşme
gerçekleşirse, Türkiye’nin önündeki en temel sorunlar da dâhil olmak üzere,
hemen atacağımız adımlar ve ileride gerçekleştireceğimiz orta ve uzun vadeli
reformlarla ilgili bizzat kendilerine doğrudan bilgi aktaracağım ve destek
talep edeceğim. 
Bakınız, dün, biraz önce zikrettiğim
gibi, Avrupa Birliği liderleriyle bir aradaydık. Çok verimli görüşmeler yaptık.
Bu vesileyle kamuoyumuzu bu konuda da bilgilendirmek isterim. Kapalı oturumda
yaklaşık dört saat, Türkiye’nin Avrupa Birliği sürecini ve bu süreç içinde
önündeki engelleri, siyasi konuları, açılması gereken fasılları, vize
muafiyetini, bölgedeki gelişmeleri, jeopolitik riskleri, küresel ekonomik,
politik meydan okumaları çok açık bir surette kendileriyle paylaştım. Bütün
Avrupa Birliği liderleri, bütün üye ülkelerin liderleri de söz alarak bütün bu
konularda Türkiye’nin taşıdığı öneme atıfla beyanda bulundular ve önümüzdeki
dönemde Türkiye-Avrupa Birliği ilişkilerinin ufkunun açılacağı yönünde açık
teminatta bulundular. Çok önemli kararlar da aldık. İnşallah bundan sonra, on
bir yıldır hiç yapılmayan, on bir yıl önce de sadece Avrupa Anayasası
çerçevesinde yapılan bir toplantıda gerçekleşen Türkiye-Avrupa Birliği
zirveleri yılda 2 kez yapılacak ve yine, inşallah, elli altmış yıllık bir özlem
sona erecek ve bütün Avrupa ülkelerine vize muafiyetiyle gidiş imkânı en geç
ekim ayında gerçekleşmiş olacak. (AK PARTİ sıralarından alkışlar)
Bu vesileyle şunu da ifade etmek
isterim: Avrupa Birliğiyle üst düzey ekonomik diyalog mekanizması, üst düzey
enerji diyalog mekanizması ve üst düzey siyasi diyalog mekanizmalarını harekete
geçireceğiz ve bölgedeki jeopolitik riskler konusunda da Suriye konusu başta
olmak üzere birlikte çalışacağız. Mülteciler konusunda Avrupa Birliğinin külfet
paylaşımını kabul etmesi dolayısıyla ve ortak bir program etrafında mülteciler
sorunuyla ilgilenmesi dolayısıyla da yeni bir dönem önümüzde açılacak.
Her halükârda şunu ifade etmek isterim:
Hiç kimse Türkiye’nin -bütün bu tartışmalar üzerinden- bütün mültecileri
ülkesinde barındıran bir açık hava hapishanesi hâline, mülteciler diyarı hâline
gelmesini beklemesin, böyle bir şey söz konusu olmayacak ama şunu da ifade
edeyim ki bize sığınan kim olursa olsun bu kapıya gelen geri döndürülmeyecek.
(AK PARTİ sıralarından alkışlar) Biz Hacı Bektaş Veli’nin dergâhından geçmişiz,
biz Hazreti Mevlâna’nın dergâhından geçmişiz. Aşımızı, kapımızı, gönlümüzü bize
ümit besleyen, bizden medet uman herkese açık tutacağız. Allah bize öylesine
bir güç ve kudret versin ki değil namerde, merde dahi muhtaç eylemesin. (AK
PARTİ sıralarından alkışlar) Ve Allah bize öyle bir güç, öyle bir kudret versin
ki elimizin eriştiği her mazlum o kudret çınarının altında huzur bulsun, ferah
bulsun. (AK PARTİ sıralarından alkışlar) 
Buradan, sözlerime son verirken şunu da
ifade etmek isterim: Her konuda ihtilaf edelim ama Türkiye’nin birliği,
ülkemizin dirliği, milletimizin kardeşliği söz konusu olduğunda omuz omuza
verelim. Her konuda ihtilaf edelim ama ülkemizin neresinde olursa olsun bir
damla kan döküldüğünde hep beraber bu kanın dökülmesine engel olmaya çalışalım
ve teröre, şiddete karşı omuz omuza duralım. (AK PARTİ sıralarından alkışlar)
Her konuda ihtilaf edelim ama ülkemizin onuru, itibarı söz konusu olduğunda
omuz omuza verelim Çanakkale Savaşı’nda olduğu gibi, ülkemizin onurunu hep
beraber koruyalım. 
Bu Meclisten her görüş çıksın ama
milletimize yakışmayan hiçbir söz, ülkemizin itibarını rencide edecek hiçbir
kelam bu kubbeden gök kubbeye yükselmesin. Bu çatıdan, bu kubbeden gök kubbeye
sadece hoş bir seda, güzel bir kelam, iyi bir dilek ve milletimizin hayır
duasını alacak icraatlar nasip olsun. (AK PARTİ sıralarından alkışlar) 
1 Kasım akşamı Hazreti Mevlâna’nın bir
sözünü ifade ederek, Konya’da Hazreti Mevlâna’nın huzurunda 1 Kasım
seçimleriyle ilgili ilk yorumumu, ilk hedefimi yapmıştım. Şimdi, burada o sözü
tekrar ederek, bunu bir taahhüt olarak milletime söylüyorum, her bir ferdine,
bize en fazla karşı olan kimse, özellikle de onun gönlüne, onun ruhuna, onun
kulağına hitap ederek söylüyorum: Biz bu bereketli topraklara sadece sevgi
tohumu ekmeye geldik. (AK PARTİ sıralarından alkışlar) Allah bu Hükûmeti sevgi
tohumu ekenlerin Hükûmeti eylesin.
Ve, yine Hacı Bektaş Veli geleneğinden
gelen o kadim gülbangi bir kez daha hatırlayarak sözlerime son veriyorum:
“Vakitler hayrola, hayırlar fethola, şerler def ola.” 
Allah önümüzdeki dört yıllık vakti
hayırlı eylesin. (AK PARTİ sıralarından alkışlar) Hep beraber hayırları
fethetmeyi, şerleri defetmeyi bize nasip eylesin.
Saygı ve hürmetlerimi sunuyorum.
Teşekkür ederim. (AK PARTİ ve Bakanlar
Kurulu sıralarından ayakta alkışlar)
BAŞKAN – Teşekkür ederim Sayın
Başbakan.
64’üncü Hükûmete başarılar diliyoruz,
hayırlı ve uğurlu olsun.
Gündemin “Seçim” kısmına geçiyoruz.
VIII.- SEÇİMLER
A) Başkanlık Divanı Üyeliklerine Seçim 
1.- Kâtip üyeliğe seçim
BAŞKAN - Başkanlık Divanında Cumhuriyet
Halk Partisi Grubuna düşen 1 kâtip üyelik için Adana Milletvekili Sayın Elif
Doğan Türkmen aday gösterilmiştir.
Oylarınıza sunuyorum: Kabul edenler…
Kabul etmeyenler… Kabul edilmiştir.
Gündemimizde yer alacak konuları
görüşmek üzere 1 Aralık 2015 Salı günü saat 15.00’te toplanmak üzere birleşimi
kapatıyorum.
İyi akşamlar diliyorum.
Kapanma Saati:
22.21




(x) Bu bölümde Hatip tarafından Türkçe
olmayan kelimeler ifade edildi.


(´)
Açık oylama kesin sonuçlarını gösteren tablo tutanağa eklidir.


(CC)
Güven oylaması sonucuna ilişkin düzeltme 8/12/2015 tarihli 11’inci Birleşim
Tutanak Dergisi’nin 53’üncü sayfasında “Başkanlığın Genel Kurula
Sunuşları/Açıklamalar” bölümünde yer almıştır.




