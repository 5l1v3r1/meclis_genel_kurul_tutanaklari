
















DÖNEM: 24 CİLT: 43 YASAMA YILI: 3




TÜRKİYE BÜYÜK MİLLET MECLİSİ
TUTANAK DERGİSİ



68’inci
Birleşim
20 Şubat 2013 Çarşamba




(TBMM Tutanak
Hizmetleri Başkanlığı tarafından hazırlanan bu Tutanak Dergisi’nde yer alan ve
kâtip üyeler tarafından okunmuş bulunan her tür belge ile konuşmacılar
tarafından ifade edilmiş ve tırnak içinde belirtilmiş alıntı sözler aslına
uygun olarak yazılmıştır.)



İ Ç İ N D E K İ L
E R

I.-
GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- BAŞKANLIĞIN
GENEL KURULA SUNUŞLARI
A) Çeşitli İşler
1.- Genel Kurulu
ziyaret eden Kosova-Türkiye Dostluk Grubu Kosova Taraf Başkanı Müfera Şinik ve beraberindeki heyete Başkanlıkça “Hoş
geldiniz.” denilmesi
B) Meclis Araştırması Önergeleri
1.- Tunceli
Milletvekili Hüseyin Aygün ve 30 milletvekilinin, HES projelerinin doğuracağı
zararların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/511)
2.- İstanbul
Milletvekili Ali Özgündüz ve 28 milletvekilinin, adalet sisteminde yaşanan
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/512)
3.- Ankara
Milletvekili Aylin Nazlıaka ve 28 milletvekilinin,
bireysel silahlanmayla ilgili tablonun ve bireysel silahlanma nedeniyle yaşanan
yaralanma ve ölümlerin araştırılarak alınması gereken önlemlerin belirlenmesi
amacıyla Meclis araştırması açılmasına ilişkin önergesi (10/513)

V.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Bayburt
Milletvekili Bünyamin Özbek’in, Bayburt’un düşman işgalinden kurtuluşunun
95’inci yıl dönümüne ilişkin gündem dışı konuşması
2.- Kocaeli
Milletvekili Hurşit Güneş’in, milletvekillerinin görev ve sorumluluklarına
ilişkin gündem dışı konuşması
3.- Bitlis
Milletvekili Hüsamettin Zenderlioğlu’nun, Dünya Ana
Dil Günü’ne ilişkin gündem dışı konuşması

VI.- SATAŞMALARA İLİŞKİN KONUŞMALAR
1.- Adıyaman
Milletvekili Ahmet Aydın’ın, Kocaeli Milletvekili Hurşit Güneş’in AK PARTİ Grup
Başkanına sataşması nedeniyle konuşması
2.- Kocaeli
Milletvekili Hurşit Güneş’in, Adıyaman Milletvekili Ahmet Aydın’ın şahsına sataşması
nedeniyle konuşması
3.- İstanbul
Milletvekili Umut Oran’ın, Sivas Milletvekili Hilmi Bilgin’in şahsına sataşması
nedeniyle konuşması
4.- İstanbul
Milletvekili Umut Oran’ın, Kırıkkale Milletvekili Ramazan Can’ın şahsına
sataşması nedeniyle konuşması
5.- Aydın
Milletvekili Ali Uzunırmak’ın, Kırıkkale Milletvekili
Ramazan Can’ın Milliyetçi Hareket Partisine sataşması nedeniyle konuşması
6.- Tekirdağ
Milletvekili Emre Köprülü’nün, Sağlık Bakanı Mehmet Müezzinoğlu’nun şahsına ve
Cumhuriyet Halk Partisine sataşması nedeniyle konuşması
7.- Sağlık Bakanı
Mehmet Müezzinoğlu’nun, Tekirdağ Milletvekili Emre Köprülü’nün şahsına
sataşması nedeniyle konuşması
8.- Bingöl
Milletvekili İdris Baluken’in, Kocaeli Milletvekili
Lütfü Türkkan’ın Barış ve Demokrasi Partisine sataşması nedeniyle konuşması

VII.- AÇIKLAMALAR
1.- Mersin
Milletvekili Mehmet Şandır’ın, Bayburt’un 95’inci
zafer gününü kutladığına ilişkin açıklaması 
2.- İzmir
Milletvekili Oktay Vural’ın, Milliyetçi Hareket Partisinin “Türk milleti”
sosyolojik gerçeğini ifade etmesini “ırksal” olarak nitelendiren zihniyetin,
Türkiye Büyük Millet Meclisinde içtiği andı ayaklar altına alan bir zihniyet
olduğuna ilişkin açıklaması
3.- Sağlık Bakanı
Mehmet Müezzinoğlu’nun, Tekirdağ Milletvekili Emre Köprülü’nün bazı ifadelerine
ilişkin açıklaması
4.- Kayseri
Milletvekili Mustafa Elitaş’ın, Milliyetçi Hareket
Partisi Genel Başkan Yardımcısı Denizli Milletvekili Emin Haluk Ayhan’a
annesinin vefatı nedeniyle başsağlığı dilediğine ilişkin açıklaması
5.- Ankara
Milletvekili Emine Ülker Tarhan’ın, Milliyetçi Hareket Partisi Genel Başkan
Yardımcısı Denizli Milletvekili Emin Haluk Ayhan’a annesinin vefatı nedeniyle
başsağlığı dilediğine ilişkin açıklaması
6.- İzmir
Milletvekili Oktay Vural’ın, acılarını paylaşan grup başkan vekillerine
teşekkür ettiğine ve İstanbul Milletvekili Mahmut Tanal’a geçmiş olsun
dileğinde bulunduğuna ilişkin açıklaması

VIII.- ÖNERİLER
A) Siyasi Parti Grubu Önerileri
1.- BDP Grubunun,
Şanlıurfa Milletvekili İbrahim Binici ve arkadaşlarının son yıllarda giderek
yükselen ırkçılık, milliyetçilik ve nefret suçlarının araştırılması amacıyla
26/3/2012 tarihinde Türkiye Büyük Millet Meclisi Başkanlığına vermiş olduğu
Meclis araştırması önergesinin, Genel Kurulun 20 Şubat 2013 Çarşamba günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2.- CHP Grubunun,
İstanbul Milletvekili Umut Oran ve 28 milletvekilinin yargı erkinin, birinci
derece ve yüksek mahkemelerin ve yargının diğer bütünleyici unsurlarının
Anayasa'mız ve Avrupa Birliği İnsan Hakları Sözleşmesi’nde belirtilen
standartlarda hizmet vermesinin sağlanması ile yaşadığı sorunların belirlenerek
çözüm yollarının saptanması amacıyla 19/02/2013 tarihinde Türkiye Büyük Millet
Meclisi Başkanlığına vermiş olduğu Meclis araştırması önergesinin, Genel
Kurulun 20 Şubat 2013 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 

IX.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve
Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş,
Giresun Milletvekili Nurettin Canikli, Kahramanmaraş Milletvekili Mahir Ünal ve
Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu Raporları
(1/484) (S. Sayısı: 287)
3.- Sağlık
Bakanlığınca Kamu Özel İşbirliği Modeli ile Tesis Yaptırılması, Yenilenmesi ve
Hizmet Alınması Hakkında Kanun Tasarısı ile Tokat Milletvekili Şükrü Ayalan ve Çankırı Milletvekili İdris Şahin ile 4
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Plan ve Bütçe Komisyonu Raporu (1/722,
2/1114) (S. Sayısı: 417)
4.- Türkiye
Cumhuriyeti Hükümeti ile Suudi Arabistan Krallığı Hükümeti Arasında Gençlik ve
Spor Alanında İşbirliği Anlaşmasının Onaylanmasının Uygun Bulunduğuna Dair
Kanun Tasarısı ile Millî Eğitim, Kültür, Gençlik ve Spor Komisyonu ve Dışişleri
Komisyonu Raporları (1/348) (S. Sayısı: 212)
5.- Elektronik
Ticaretin Düzenlenmesi Hakkında Kanun Tasarısı ile Avrupa Birliği Uyum
Komisyonu, Bayındırlık, İmar, Ulaştırma ve Turizm Komisyonu ile Sanayi,
Ticaret, Enerji, Tabii Kaynaklar, Bilgi ve Teknoloji Komisyonu Raporları
(1/488) (S. Sayısı: 240)
6.- Türkiye
Cumhuriyeti Hükümeti ile Malezya Hükümeti Arasında 27 Eylül 1994 Tarihinde Ankarada İmzalanan Gelir Üzerinden Alınan Vergilerde Çifte
Vergilendirmeyi Önleme ve Vergi Kaçakçılığına Engel Olma Anlaşmasını Değiştiren
Protokolün Onaylanmasının Uygun Bulunduğuna Dair Kanun Tasarısı ve Dışişleri
Komisyonu Raporu (1/405) (S. Sayısı: 49)
7.- Türkiye
Cumhuriyeti Hükümeti ile Mısır Arap Cumhuriyeti Hükümeti Arasında Elektrik ve
Enerji Alanlarında İşbirliğine İlişkin Mutabakat Zaptının Onaylanmasının Uygun
Bulunduğuna Dair Kanun Tasarısı ve Dışişleri Komisyonu Raporu (1/559) (S.
Sayısı: 192)

X.- YAZILI SORULAR VE CEVAPLARI
1.- Artvin
Milletvekili Uğur Bayraktutan’ın, adliyelerde çalışan
mübaşirlerin özlük haklarına ilişkin sorusu ve Adalet Bakanı Sadullah Ergin’in
cevabı (7/13851)
2.- İstanbul
Milletvekili Celal Dinçer’in, İstanbul’daki heykellere ve bunların bakım ve
onarımına ilişkin sorusu ve Kültür ve Turizm Bakanı Ömer Çelik’in cevabı
(7/16253)
3.- Kahramanmaraş
Milletvekili Mesut Dedeoğlu’nun, yap-işlet-devret modeliyle yapılan yatırımlara
ilişkin sorusu ve Kültür ve Turizm Bakanı Ömer Çelik’in cevabı (7/16256)
I.-
GEÇEN TUTANAK ÖZETİ

TBMM Genel Kurulu saat 15.01’de açılarak altı oturum yaptı.
Bursa Milletvekili Mustafa Kemal Şerbetçioğlu, Kosova
Cumhuriyeti’nin bağımsızlığının 5’inci yıl dönümüne,
Kocaeli Milletvekili Haydar Akar, Kocaeli’ye
yapılan yatırımlara,
Afyonkarahisar Milletvekili Kemalettin Yılmaz, süt üretimi ve süt
üreticilerinin sorunlarına,
İlişkin gündem dışı birer konuşma yaptılar.
İstanbul Milletvekili Mustafa Sezgin Tanrıkulu, 
Bingöl Milletvekili İdris Baluken, 
Karadeniz Bölgesi’nde BDP milletvekillerine yönelik saldırılara,
bu konuda Hükûmet yetkililerinden bir açıklama beklediklerine ve Parlamentonun
da ortak bir tutum sergilemesi gerektiğine,
İlişkin birer açıklamada bulundular.
İzmir Milletvekili Hülya Güven ve 29 milletvekilinin, elektrik
dağıtım hizmetlerinin özelleştirilmesi nedeniyle ortaya çıkan tüketici
haklarına aykırı uygulamaların (10/508),
Malatya Milletvekili Veli Ağbaba ve 28
milletvekilinin, HES projelerinin çevreye, insan sağlığına ve sosyal yaşantıya
vereceği zararların (10/509),
Malatya Milletvekili Veli Ağbaba ve 30
milletvekilinin, Darülaceze'de yaşandığı iddia edilen yolsuzluk, usulsüzlük,
görevi kötüye kullanma ve mezhepsel ayrımcılık olaylarının (10/510),
Araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergeleri Genel Kurulun bilgisine
sunuldu; önergelerin gündemdeki yerlerini alacağı ve ön görüşmelerinin sırası
geldiğinde yapılacağı açıklandı.
Türkiye Büyük Millet Meclisi Başkanı Cemil Çiçek ve beraberindeki
heyetin, ülkemizin dönem başkanlığını yürütmekte olduğu EUREKA 18’inci Parlamentolararası Konferansı'na katılmak üzere Brüksel'e
ziyarette bulunmasına,
Sanayi, Ticaret, Enerji ve Tabii Kaynaklar, Bilgi ve Teknoloji
Komisyonu üyelerinden Bursa Milletvekili Mustafa Öztürk, Edirne Milletvekili
Kemal Değirmendereli, Gaziantep Milletvekili Mehmet Erdoğan ve Kütahya
Milletvekili Alim Işık'ın, Avrupa Parlamentosu Aday Ülkeler Eylem Birliği
tarafından 21 Şubat 2013 tarihinde Belçika'nın başkenti Brüksel'de düzenlenecek
“Avrupa Birliği Enerji Politikaları ve Aday Ülkelere Etkileri” Parlamenter
Semineri’ne katılmalarına,
Plan ve Bütçe Komisyonu Başkanı ve Karaman Milletvekili Lütfi
Elvan’ın, Avrupa Birliği Konseyi İrlanda Başkanlığı tarafından 24-25 Şubat 2013
tarihlerinde İrlanda’nın başkenti Dublin’de düzenlenecek olan Parlamento Maliye
Komisyonları Başkanları Toplantısı’na katılmasına,
İlişkin Türkiye Büyük Millet Meclisi Başkanlığı tezkereleri kabul
edildi. 
BDP Grubunun, 10/1/2013 tarihinde Grup Başkan Vekili Bingöl
Milletvekili İdris Baluken tarafından Türkiye’de
İstanbul başta olmak üzere çeşitli illerde Kürt yurttaşlara karşı yapılan ırkçı
saldırıların araştırılması amacıyla Türkiye Büyük Millet Meclisine verilmiş
olan Meclis araştırması önergesinin (2320 sıra no.lu), Genel Kurulun bilgisine sunulmak
üzere bekleyen diğer önergelerin önüne alınarak 19 Şubat 2013 Salı günkü
(bugün) birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi yapılan görüşmelerden sonra kabul
edilmedi.
AK PARTİ Grubunun, Genel Kurulun çalışma gün ve saatlerinin
yeniden düzenlenmesine; bastırılarak dağıtılan 417 sıra sayılı Kanun
Tasarısı’nın kırk sekiz saat geçmeden gündemin "Kanun Tasarı ve Teklifleri
ile Komisyonlardan Gelen Diğer İşler" kısmının 3’üncü sırasına alınmasına
ve diğer işlerin sırasının buna göre teselsül ettirilmesine; 19 Şubat 2013 Salı
günkü birleşiminde sözlü soruların görüşülmemesine; 417 sıra sayılı Kanun
Tasarısı’nın İç Tüzük’ün 91’inci maddesine göre temel
kanun olarak bölümler hâlinde görüşülmesine ilişkin önerisi yapılan
görüşmelerden sonra kabul edildi.
AK PARTİ grup önerisinin sözlü soruların görüşülmemesine ilişkin
kısmının İç Tüzük’ü değiştirmek anlamına geldiği
gerekçesiyle işleme alınıp alınmayacağı konusunda usul görüşmesi yapıldı.
Başkanlığın tutumunda bir değişiklik olmadığı açıklandı.
İstanbul Milletvekili Umut Oran’ın, (2/518) esas numaralı Avrupa
Birliği İşleri Komisyonu Kuruluş Kanunu Teklifi’nin
doğrudan gündeme alınmasına ilişkin önergesi yapılan görüşmelerden sonra kabul
edilmedi.
Gündemin “Kanun Tasarı ve Teklifleri ile Komisyonlardan Gelen
Diğer İşler” kısmının:
1’inci sırasında yer alan ve görüşmeleri yarım kalan, İç Tüzük’ün 91’inci maddesine göre temel kanun olarak
görüşülmesi kabul edilen, Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa Elitaş, Giresun Milletvekili Nurettin Canikli,
Kahramanmaraş Milletvekili Mahir Ünal ve Adıyaman Milletvekili Ahmet Aydın’ın;
Türkiye Büyük Millet Meclisi İçtüzüğünde Değişiklik Yapılmasına Dair İçtüzük
Teklifi ile Tunceli Milletvekili Kamer Genç’in; Türkiye Büyük Millet Meclisi
İçtüzüğünün Bir Maddesinin Değiştirilmesi Hakkında İçtüzük Teklifi ve Anayasa
Komisyonu Raporu’nun (2/242, 2/80) (S. Sayısı: 156), 
2’nci sırasında yer alan ve görüşmeleri yarım kalan, İç Tüzük’ün 91’inci maddesine göre temel kanun olarak
görüşülmesi kabul edilen, Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu raporlarının (1/484) (S. Sayısı: 287), 
Görüşmeleri, komisyon yetkilileri Genel Kurulda hazır
bulunmadığından ertelendi.
3’üncü sırasına alınan ve İç Tüzük’ün
91’inci maddesine göre temel kanun olarak görüşülmesi kabul edilen, Sağlık
Bakanlığınca Kamu Özel İşbirliği Modeli ile Tesis Yaptırılması, Yenilenmesi ve
Hizmet Alınması Hakkında Kanun Tasarısı ile Tokat Milletvekili Şükrü Ayalan ve Çankırı Milletvekili İdris Şahin ile 4
Milletvekilinin; Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Teklifi ile Plan ve Bütçe Komisyonu Raporu’nun (1/722,
2/1114) (S. Sayısı: 417) görüşmelerine başlanarak 2’nci maddesine kadar kabul
edildi.
İstanbul Milletvekili Ferit Mevlüt
Aslanoğlu, Kars Milletvekili Ahmet Arslan’ın şahsına,
Antalya Milletvekili Mehmet Günal, Kars Milletvekili Ahmet
Arslan’ın şahsına,
Şırnak Milletvekili Hasip Kaplan, Kars
Milletvekili Ahmet Arslan’ın şahsına,
Sataşmaları nedeniyle birer konuşma yaptılar.
Alınan karar gereğince, 20 Şubat 2013 Çarşamba günü saat 14.00’te
toplanmak üzere 22.08’de birleşime son verildi.

 Sadık YAKUT
 Başkan
Vekili

 Mine
LÖK BEYAZ Özlem YEMİŞÇİ Tanju ÖZCAN
 Diyarbakır Tekirdağ  Bolu
 Kâtip Üye Kâtip Üye  Kâtip Üye

 Fatih
ŞAHİN Muhammet
Bilal MACİT
 Ankara İstanbul
 Kâtip Üye Kâtip
Üye 

II.- GELEN KÂĞITLAR
  No: 96
20 Şubat 2013 Çarşamba
Teklifler
1.- Barış ve
Demokrasi Partisi Grup Başkanvekili Iğdır Milletvekili Pervin Buldan'ın; 5510
Sayılı Sosyal Sigortalar ve Genel Sağlık Sigortası Kanununda Değişiklik
Yapılmasına Dair Kanun Teklifi (2/1245) (Sağlık, Aile, Çalışma ve Sosyal İşler
ile Plan ve Bütçe Komisyonlarına) (Başkanlığa geliş tarihi: 05.02.2013)
2.- Hatay
Milletvekili Mehmet Ali Ediboğlu'nun; 351 Sayılı Yüksek Öğrenim Kredi ve
Yurtlar Kurumu Kanununda Değişiklik Yapılmasına Dair Kanun Teklifi (2/1246)
(Plan ve Bütçe ile Milli Eğitim, Kültür, Gençlik ve Spor Komisyonlarına)
(Başkanlığa geliş tarihi: 07.02.2013)
3.- İstanbul
Milletvekili Atila Kaya ve Milliyetçi Hareket Partisi Grup Başkanvekili İzmir
Milletvekili Oktay Vural ile 2 Milletvekilinin; İstiklal Madalyası Verilmiş
Bulunanlara Vatani Hizmet Tertibinden Şeref Aylığı Bağlanması Hakkında Kanunda
Değişiklik Yapılması Hakkında Kanun Teklifi (2/1247) (Milli Savunma ile Plan ve
Bütçe Komisyonlarına) (Başkanlığa geliş tarihi: 08.02.2013)
4.- Burdur
Milletvekili Ramazan Kerim Özkan'ın; 5510 Sayılı Sosyal Sigortalar ve Genel
Sağlık Sigortası Kanununun 41. Maddesinde Değişiklik Yapılmasına Dair Kanun
Teklifi (2/1248) (Sağlık, Aile, Çalışma ve Sosyal İşler ile Plan ve Bütçe
Komisyonlarına) (Başkanlığa geliş tarihi: 08.02.2013)
5.- Barış ve
Demokrasi Partisi Grup Başkanvekili Bingöl Milletvekili İdris Baluken'in; 5237 Sayılı Türk Ceza Kanununda Değişiklik
Yapılmasına Dair Kanun Teklifi (2/1249) (Sağlık, Aile, Çalışma ve Sosyal İşler
ile Adalet Komisyonlarına) (Başkanlığa geliş tarihi: 11.02.2013)
6.- Burdur
Milletvekili Ramazan Kerim Özkan'ın; 4342 Sayılı Mera Kanununun 6. Maddesinde
Değişiklik Yapılmasına Dair Kanun Teklifi (2/1250) (Tarım, Orman ve Köyişleri Komisyonuna) (Başkanlığa geliş tarihi:
12.02.2013)
7.- Çanakkale
Milletvekili Ali Sarıbaş ve İzmir Milletvekili Rahmi Aşkın Türeli'nin;
Türk Silahlı Kuvvetleri Personel Kanunu ile Sosyal Güvenlikle İlgili Bazı
Kanunlarda Değişiklik Yapılması ve Temsil Tazminatı Ödenmesi Hakkında Kanunda
Değişiklik Yapılmasına Dair Kanun Teklifi (2/1251) (Milli Savunma; Sağlık,
Aile, Çalışma ve Sosyal İşler ile Plan ve Bütçe Komisyonlarına) (Başkanlığa
geliş tarihi: 13.02.2013)
8.- İstanbul
Milletvekili Mahmut Tanal'ın; 23.07.1965 Tarihli 657 Sayılı Devlet Memurları
Kanunda Değişiklik Yapılmasına Dair Kanun Teklifi (2/1252) (Adalet ile Plan ve
Bütçe Komisyonlarına) (Başkanlığa geliş tarihi: 14.02.2013)
9.- İzmir
Milletvekili Hülya Güven ve 29 Milletvekilinin; 65 Yaşını Doldurmuş Muhtaç,
Güçsüz ve Kimsesiz Türk Vatandaşlarına Aylık Bağlanması Hakkında Kanunda Değişiklik
Yapılmasına İlişkin Kanun Teklifi (2/1253) (Sağlık, Aile, Çalışma ve Sosyal
İşler ile Plan ve Bütçe Komisyonlarına) (Başkanlığa geliş tarihi: 14.02.2013)
10.- İstanbul
Milletvekili Mahmut Tanal'ın; Katma Değer Vergisi Kanununda Değişiklik
Yapılmasına Dair Kanun Teklifi (2/1254) (Tarım, Orman ve Köyişleri
ile Plan ve Bütçe Komisyonlarına) (Başkanlığa geliş tarihi: 15.02.2013)
11.- Muğla
Milletvekili Ömer Süha Aldan'ın; 5271 Sayılı Ceza
Muhakemesi Kanununun 102. Maddesinin 2. Fıkrasında Değişiklik Yapılmasına
İlişkin Kanun Teklifi (2/1255) (Anayasa ile Adalet Komisyonlarına) (Başkanlığa
geliş tarihi: 15.02.2013)
Meclis
Araştırması Önergeleri
1.- Tunceli
Milletvekili Hüseyin Aygün ve 30 Milletvekilinin, hidroelektrik santrallerinin
zararlarının araştırılarak alınması gereken önlemlerin belirlenmesi amacıyla
bir Meclis araştırması açılmasına ilişkin önergesi (10/511) (Başkanlığa geliş
tarihi: 01.02.2012)
2.- İstanbul
Milletvekili Ali Özgündüz ve 28 Milletvekilinin, adalet sisteminde yaşanan
sorunların araştırılarak alınması gereken önlemlerin belirlenmesi amacıyla bir
Meclis araştırması açılmasına ilişkin önergesi (10/512) (Başkanlığa geliş
tarihi: 01.02.2012)
3.- Ankara
Milletvekili Aylin Nazlıaka ve 28 Milletvekilinin,
bireysel silahlanmanın nedenleri ve yol açtığı sorunların araştırılarak
alınması gereken önlemlerin belirlenmesi amacıyla bir Meclis araştırması
açılmasına ilişkin önergesi (10/513) (Başkanlığa geliş tarihi: 01.02.2012)
Süresi İçinde Cevaplanmayan Yazılı Soru Önergeleri
1.- İstanbul
Milletvekili Abdullah Levent Tüzel’in, yargı kararına rağmen Munzur Vadisinde
baraj ve HES inşaatlarının devam etmesine ilişkin Adalet Bakanından yazılı soru
önergesi (7/13848) 
2.- Mersin
Milletvekili Ali Öz’ün, adli tıp eğitimi konusundaki eksikliklere ilişkin
Adalet Bakanından yazılı soru önergesi (7/13849) 
3.- Şırnak
Milletvekili Hasip Kaplan’ın, tutuklu bir gazeteci
ile ilgili bazı iddialara ilişkin Adalet Bakanından yazılı soru önergesi
(7/13850) 
4.- Artvin
Milletvekili Uğur Bayraktutan’ın, kamuda çalışan
avukatların sorunlarına ilişkin Adalet Bakanından yazılı soru önergesi
(7/13852) 
5.- Muğla
Milletvekili Ömer Süha Aldan’ın, 2002-2012 yılları
arasında cezaevleri ile tutuklu ve hükümlüler hakkındaki verilere ilişkin
Adalet Bakanından yazılı soru önergesi (7/13853) 
6.- İstanbul
Milletvekili Mahmut Tanal’ın, hakim ve savcıların terfilerine ilişkin Adalet
Bakanından yazılı soru önergesi (7/13854) 
7.- Iğdır
Milletvekili Pervin Buldan’ın, cezaevleri arasında yapılan nakillerde yaşanan
sorunlara ilişkin Adalet Bakanından yazılı soru önergesi (7/13855) 
12.- Kars
Milletvekili Mülkiye Birtane’nin, Denizli D Tipi
Cezaevi ile ilgili iddialara ilişkin Adalet Bakanından yazılı soru önergesi
(7/13856)
13.- Mersin
Milletvekili Ali Öz’ün, ek ödeme ve döner sermaye ödemelerinin emekli
maaşlarına da yansıtılmasına ilişkin Sağlık Bakanından yazılı soru önergesi
(7/14091) 
14.- Mersin
Milletvekili Ali Öz’ün, aile sağlığı personelinin kadroya geçirilmesine ilişkin
Sağlık Bakanından yazılı soru önergesi (7/14092) 
15.- Mersin
Milletvekili Ali Öz’ün, adli tıp eğitimi konusundaki eksikliklere ilişkin
Sağlık Bakanından yazılı soru önergesi (7/14093) 
16.- Mersin
Milletvekili Ali Öz’ün, sağlık çalışanlarının sorunlarına ve Alo 184 Sabim
hattına ilişkin Sağlık Bakanından yazılı soru önergesi (7/14094) 
17.- Tokat
Milletvekili Reşat Doğru’nun, Tokat’ta yapılan atamalara ilişkin Sağlık
Bakanından yazılı soru önergesi (7/14095) 
18.- Tokat
Milletvekili Reşat Doğru’nun, Tokat’taki aile hekimlerine ilişkin Sağlık Bakanından
yazılı soru önergesi (7/14096) 
19.- Tokat
Milletvekili Reşat Doğru’nun, Tokat’taki hemşire sayısına ilişkin Sağlık
Bakanından yazılı soru önergesi (7/14097) 
20.- Diyarbakır
Milletvekili Altan Tan’ın, 2013 yılında Manisa’ya yapılacak sağlık yatırımlarına
ilişkin Sağlık Bakanından yazılı soru önergesi (7/14098) 
21.- İstanbul
Milletvekili Mustafa Sezgin Tanrıkulu’nun, kan bağışlarında HIV denetimi
yapılmasına ve yanlışlıkla HIV taşıyan bir kan nakli yapılan vatandaşın
mağduriyetine ilişkin Sağlık Bakanından yazılı soru önergesi (7/14099) 
22.- Samsun
Milletvekili Ahmet Haluk Koç’un, Samsun’daki Kamu Hastane Birliği kadrolarına
yapılan atamalara ve atamalarla ilgili iddialara ilişkin Sağlık Bakanından
yazılı soru önergesi (7/14100) 
23.- Samsun
Milletvekili Cemalettin Şimşek’in, Kamu Hastane Birliklerine yapılan atamalara
ilişkin Sağlık Bakanından yazılı soru önergesi (7/14101) 
24.- Samsun
Milletvekili Cemalettin Şimşek’in, Kamu Hastane Birliklerine yapılan atamalara
ilişkin Sağlık Bakanından yazılı soru önergesi (7/14102) 
25.- Kastamonu
Milletvekili Emin Çınar’ın, Kastamonu’nun Tosya ilçesinde yapımı devam eden
hastane inşaatına ilişkin Sağlık Bakanından yazılı soru önergesi (7/14103) 
26.- Kastamonu
Milletvekili Emin Çınar’ın, Manisa-Taşköprü Devlet Hastanesindeki doktor
kadrolarına ilişkin Sağlık Bakanından yazılı soru önergesi (7/14104) 
27.- Kocaeli
Milletvekili Lütfü Türkkan’ın, Kamu Hastaneleri Birliğinin üst düzey
yöneticiliklerinde sözleşmeli personel statüsünün suistimal
edilmesine ilişkin Sağlık Bakanından yazılı soru önergesi (7/14105)
28.- Samsun
Milletvekili Ahmet Haluk Koç’un, Sağlıkta Dönüşüm Programı kapsamında yapılan
ödemelere ilişkin Sağlık Bakanından yazılı soru önergesi (7/14106)
29.- İstanbul
Milletvekili Abdullah Levent Tüzel’in, ağır hasta tutuklu ve hükümlülerin
mağduriyetine ilişkin Adalet Bakanından yazılı soru önergesi (7/14152) 
30.- İstanbul
Milletvekili Mustafa Sezgin Tanrıkulu’nun, Temmuz 2010 tarihinde yapılan KPSS
ile ilgili soruşturmalara ilişkin Adalet Bakanından yazılı soru önergesi
(7/14153) 
31.- Diyarbakır
Milletvekili Emine Ayna’nın, Siirt E Tipi Kapalı Cezaevinde bir mahkumun
intihar etmesine ilişkin Adalet Bakanından yazılı soru önergesi (7/14154) 
32.- Diyarbakır
Milletvekili Altan Tan’ın, Tekirdağ F Tipi Cezaevinde su ve kanalizasyon
sorunlarından kaynaklanan hastalıklara ilişkin Adalet Bakanından yazılı soru
önergesi (7/14155) 
33.- Bingöl
Milletvekili İdris Baluken’in, 2005 yılından bugüne
bazı suçlardan dolayı haklarında dava açılan kişilerle ilgili verilere ilişkin
Adalet Bakanından yazılı soru önergesi (7/14156)
34.- Mersin
Milletvekili Ali Rıza Öztürk’ün, hastaların kişisel verilerinin gönderilmesini
öngören bir genelgeye ilişkin Sağlık Bakanından yazılı soru önergesi (7/14230) 
35.- İstanbul
Milletvekili Ali Özgündüz’ün, diyabet hastalığının artmasına ve bu hastalıkla
mücadeleye ilişkin Sağlık Bakanından yazılı soru önergesi (7/14231) 
36.- Diyarbakır
Milletvekili Altan Tan’ın, 2013 yılında Tunceli’de yapılması planlanan sağlık
hizmet birimlerine ilişkin Sağlık Bakanından yazılı soru önergesi (7/14232) 
37.- Muş
Milletvekili Demir Çelik’in, Hasta Takip Sistemindeki güvenlik açığına ilişkin
Sağlık Bakanından yazılı soru önergesi (7/14233) 
38.- Kars
Milletvekili Mülkiye Birtane’nin, Kars’ta bir
hastanede doktorların işten ayrıldığı iddiasına ilişkin Sağlık Bakanından
yazılı soru önergesi (7/14234) 
39.- İstanbul
Milletvekili Müslim Sarı’nın, Bakanlık kadrolarına yapılan atamalar ve
görevlendirmelere ilişkin Sağlık Bakanından yazılı soru önergesi (7/14235) 
40.- Ağrı
Milletvekili Halil Aksoy’un, Ağrı’da yeni açılan kadın doğum hastanesine
ilişkin Sağlık Bakanından yazılı soru önergesi (7/14236) 
41.- Ağrı
Milletvekili Halil Aksoy’un, Bakanlık tarafından satın alınan bir özel
hastaneye ilişkin Sağlık Bakanından yazılı soru önergesi (7/14237) 
42.- Şırnak
Milletvekili Hasip Kaplan’ın, ilaçlarda yapılan
indirim dolayısıyla zarara uğrayan eczacılara ilişkin Sağlık Bakanından yazılı
soru önergesi (7/14238)
43.- İstanbul
Milletvekili Durmuşali Torlak’ın, İstanbul Tuzla’da
görev yapan din görevlilerine ilişkin Başbakan Yardımcısından (Bekir Bozdağ)
yazılı soru önergesi (7/14294) 
44.- Ankara
Milletvekili Özcan Yeniçeri’nin, 2008-2012 yılları
arasında tanıtım faaliyetleri için yapılan harcamalara ilişkin Adalet
Bakanından yazılı soru önergesi (7/14295) 
45.- Ağrı
Milletvekili Halil Aksoy’un, Ağrı M Tipi Kapalı Cezaevinin içme suyu sorununa
ilişkin Adalet Bakanından yazılı soru önergesi (7/14296) 
46.- İstanbul
Milletvekili Mahmut Tanal’ın, Kocaeli Kandıra Cezaevine ilişkin Adalet
Bakanından yazılı soru önergesi (7/14297)
47.- Manisa
Milletvekili Özgür Özel’in, lağvedilen Refik Saydam Hıfzıssıhha Merkezi
Başkanlığı çalışanlarının mali haklarına ilişkin Sağlık Bakanından yazılı soru
önergesi (7/14394) 
48.- Antalya
Milletvekili Gürkut Acar’ın, Antalya’da sağlık
serbest bölgesi kurulması çalışmalarına ilişkin Sağlık Bakanından yazılı soru
önergesi (7/14395) 
49.- Ankara
Milletvekili Özcan Yeniçeri’nin, Alo 184 şikayet
hattına ilişkin Sağlık Bakanından yazılı soru önergesi (7/14396) 
50.- Ankara
Milletvekili Özcan Yeniçeri’nin, 2008-2012 yılları
arasında tanıtım faaliyetleri için yapılan harcamalara ilişkin Sağlık
Bakanından yazılı soru önergesi (7/14397) 
51.- İstanbul
Milletvekili Osman Oktay Ekşi’nin, araştırmacı kadrolarına atanan hastane
müdürlerinin mağduriyetine ilişkin Sağlık Bakanından yazılı soru önergesi
(7/14398) 
52.- Mersin
Milletvekili Ali Rıza Öztürk’ün, Silifke Devlet Hastanesinin eksikliklerine
ilişkin Sağlık Bakanından yazılı soru önergesi (7/14399)


20 Şubat 2013 Çarşamba
BİRİNCİ OTURUM
Açılma Saati: 14.03
BAŞKAN: Başkan Vekili Sadık YAKUT
KÂTİP ÜYELER: Tanju ÖZCAN (Bolu), Mine LÖK BEYAZ
(Diyarbakır)
BAŞKAN – Türkiye
Büyük Millet Meclisinin 68’inci Birleşimini açıyorum.
III.- YOKLAMA
BAŞKAN –
Elektronik cihazla yoklama yapacağız. 
Beş dakika süre
veriyorum. 
(Elektronik
cihazla yoklama yapıldı) 
BAŞKAN – Sayın
milletvekilleri, toplantı yeter sayısı vardır.
IV.- BAŞKANLIĞIN GENEL KURULA SUNUŞLARI
A) Çeşitli İşler
1.- Genel Kurulu ziyaret eden Kosova-Türkiye Dostluk Grubu
Kosova Taraf Başkanı Müfera Şinik ve beraberindeki
heyete Başkanlıkça “Hoş geldiniz.” denilmesi
BAŞKAN – Sayın
milletvekilleri, ülkemizi ziyaret etmekte olan Kosova-Türkiye Dostluk Grubu
Kosova Taraf Başkanı Müfera Şinik ve beraberindeki
milletvekillerinden oluşan heyet Meclisimizi teşrif etmiş bulunmaktadırlar.
Kendilerine Meclisimiz adına “Hoş geldiniz.” diyoruz. (Alkışlar)
Evet, görüşmelere
başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Bayburt’un düşman işgalinden kurtuluşunun 95’inci yıl dönümü münasebetiyle
söz isteyen Bayburt Milletvekili Bünyamin Özbek’e aittir. (AK PARTİ
sıralarından alkışlar)
V.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Bayburt Milletvekili Bünyamin Özbek’in, Bayburt’un
düşman işgalinden kurtuluşunun 95’inci yıl dönümüne ilişkin gündem dışı
konuşması
BÜNYAMİN ÖZBEK
(Bayburt) – Sayın Başkan, değerli milletvekilleri; Bayburt’un düşman işgalinden
kurtuluşunun 95’inci yıl dönümü nedeniyle gündem dışı söz almış bulunmaktayım.
Bu vesileyle, sizleri saygıyla selamlıyorum.
Bayburt, tarihî
ve kültürel zenginlikleri bakımından müstesna şehirlerden biridir. Bayburt,
kendisini ikiye bölen Çoruh Nehri’yle, ihtişamıyla misafirlerini selamlayan
tepede Bayburt Kalesi’yle, meydandaki saat kulesiyle, Dede Korkut Türbesi ile
Aydıntepe Yeraltı Şehri’yle, Selçuklulardan kalma camileriyle ve mağaralarıyla
bir başkadır Bayburt.
Bayburt denince
akla, Dede Korkut, Şair Zihni, Abdulvahap Gazi Hazretleri,
Ekmelüddin Babertî
Hazretleri gelir. Celali, İrşadi, Hicrani
gelir akla. Kahramanlık denince, göğsümüzü gere gere Kop Dağı’nda yatan 15 bin
şehit, Kocatepe’de Yüzbaşı Şehit Agâh, Bağdat’ın kapsına dayanan Genç Osman
gelir. 
Bayburt denince,
mert, dürüst, zeki ve çalışkan insan gelir akla. Yardım sever, mazlumun yanında
olan, muhtaca yardım eden, ağlayanı güldürendir Bayburtlu. 
Eğilmez, dik
durur, dik duranı alkışlar Bayburtlu. (AK PARTİ sıralarından “Bravo!” sesleri,
alkışlar)
Değerli
milletvekilleri, Bayburtlu tarihin her döneminde vatanı, bayrağı, milleti için
kahramanca çarpışmış, galip gelmiş, bu uğurda canını ve kanını feda etmekten
çekinmemiştir. Bütün cephelerde savaşmış olan Bayburtlu şehidi her şehitlikte
görmek mümkündür. Böyle bir ecdada sahip olmanın gururu ve mutluluğu ile
başımız her zaman dik ve şehitlerimizin kanlarıyla şekillenmiş bayrağımız her
zaman göklerdedir. Bizlere düşen en büyük görev ise, canları ve kanları
pahasına bu toprakları bize vatan yapan ecdadımızın emaneti olan cumhuriyetimize
sahip çıkmaktır. Ülkemizi sevmek, birliğimizi ve bütünlüğümüzü koruyarak
ülkemizi ve şehrimizi daha çağdaş ve mutlu yarınlara taşımaktır. 
Değerli
milletvekilleri, milletimiz Birinci Dünya Savaşı’nda yeni bir tarih yazmıştır.
Şanlı tarihimizdeki kahramanlık destanlarından biri de şehrimizde yaşanmıştır.
Bu destan, yiyecek ekmek, giyecek çarık bulamayan milletimizin, iman ve
azminin, metanet ve gücünün açık bir göstergesidir. 
Bu yıl Bayburt’un
düşman işgalinden kurtuluşunun 95’inci yılını kutlayacağız; bir kez daha
kahramanlarımızı yad edeceğiz, onlarla övünç duyacağız, gururlanacağız. 
Bu mücadele gurur
duyduğumuz kahramanlıklar yanında bilinmesi gereken mezalimlere de sahne
olmuştur.
Savaş sırasında
Rusların bölgeden çekilmesiyle civarda yaşayan Ermeniler, kendilerine
yüzyıllardır kucak açan, canını, malını ve namusunu kendi canı, malı ve namusu
gibi gören bu aziz millete akla gelmeyecek işkenceler yapmış, taş üstünde taş
bırakmamış, kadın, çocuk, yaşlı ayırt etmemişlerdir. Taş Mağazalar katliamı,
diri diri halkın yakılması ve Yukarı Kırzı köyünde 19
kızımız ve gelinimizin, namuslarını korumak üzere kendilerini diri diri kuyuya
atmalarıdır. 
Bu yapılan zulüm
ve işkenceleri en iyi şekilde ortaya koyanlardan biri de o dönemde Rus
ordusunda hemşirelik yapan Tatyana Karameli’dir. Karameli anılarında, o dönemde Bayburt’ta
yapılan işkenceleri gözler önüne sermiştir. Anılarının bir bölümünde,
Ermenilerin Bayburt’tan çekilirken 150 kadar çocuğu zorla yanlarında
götürdüklerini ve bu masumların bir kısmını vahşice katlettiklerini, yollardaki
naaşlarından anlaşıldığını acı bir biçimde anlatmaktadır.
Şimdi bize düşen
görev ise o yıllarda yaşanan acıları anlayabilmek ve bu acılardan ders
çıkarabilmektir. Yüce Mevla bizlere bir daha bu acıları yaşatmasın diyor, aziz
şehitlerimizi minnetle, rahmetle anıyoruz.
Diğer taraftan,
malumunuz, Anayasa Mahkemesi, milletvekili seçiminde nüfusa bakmaksızın her
ilin en az 2 milletvekili çıkarmasını içeren maddeyi iptal etmiştir. Bu
vesileyle, Sayın Başbakanımız, tüm samimiyetimle söylüyorum, “Ben Bayburt’un
2’nci milletvekiliyim.” demiştir ve bu da bizi gururlandırmıştır, kendilerine
teşekkür ediyorum. (AK PARTİ sıralarından “Bravo!” sesleri, alkışlar)
Bayburt’umuzun
düşman işgalinden kurtuluşunun 95’inci yıl dönümü tekrar kutlu olsun diyor,
sizleri saygıyla selamlıyorum. (AK PARTİ sıralarından alkışlar)
BAŞKAN – Teşekkür
ediyoruz.
Gündem dışı
ikinci söz, milletvekillerinin görev ve sorumlulukları hakkında söz isteyen
Kocaeli Milletvekili Hurşit Güneş’e aittir.
Buyurun Sayın
Güneş. (CHP sıralarından alkışlar)
2.- Kocaeli Milletvekili Hurşit Güneş’in,
milletvekillerinin görev ve sorumluluklarına ilişkin gündem dışı konuşması
HURŞİT GÜNEŞ
(Kocaeli) – Değerli arkadaşlar, milletvekillerinin görev ve sorumlulukları
üzerine gündem dışı olarak söz almış bulunuyorum. Hepinize saygılar sunarım.
Dün 550
milletvekiline birer CD dağıttırdım. Bu CD’de 30 Ocak tarihinde, BBC’de,
Hatay’da bir imalathanede çekilmiş görüntüler var. Bu görüntüler, Suriye’deki
bombaların Türkiye’de imal edildiğine ve Türkiye’den Suriye’ye sevk edildiğine
dair BBC’nin bir programı. Hepinizin görmesini istedim çünkü BBC 30 Ocakta
gösterdi ama Türkiye’de ne yazık ki bu görülemedi.
Değerli
arkadaşlar, bildiğiniz gibi, 11 Şubat tarihinde Cilvegözü
gümrüğünde büyük bir patlama oldu, 4 yurttaşımız öldü, ondan daha fazla sayıda
Suriyeliler öldü ve bir milletvekili olarak, sorumluluğumun gereği olarak ve
Cumhuriyet Halk Partisi Genel Başkanı Sayın Kılıçdaroğlu’nun
talimatıyla Cilvegözü’nü denetlemek üzere Hatay’a
gittim. 12 Şubat 2013 tarihinde saat 10.10’da olay yerindeydim. Savcı Kemal Zöhre’den kamera görüntülerini talep ettim, mahallini
gördükten sonra ve hemen akabinde, basın mensuplarına bir açıklama
yapamayacağımı çünkü olay hakkında yeterli bilgiye henüz sahip olmadığımı ifade
ettim. Bu yayımlandı, canlı olarak yayımlandı. Fakat, ne yazık ki saat 12.30’da
Başsavcı Bestami Tezcan, Hatay Milletvekilimiz Sayın
Hasan Akgöl’ü arayarak dedi ki: “Bu davada bu konuda gizlilik kararı var,
kamera görüntülerini göremezsiniz.” Oysa bir gece önce İçişleri Bakanı Muammer
Güler, Adalet Bakanı Sadullah Ergin, Gümrük Bakanı Hayati Yazıcı, TOBB Başkanı
-bir milletvekili bile değil- Sayın Hisarcıklıoğlu,
bölgenin AKP Milletvekili Hacı Bayram Türkoğlu bu görüntüleri görmüştü. Bunu
nereden biliyorum? Çünkü Bayram Türkoğlu, ertesi gün, o akşam tv8’de Gökmen
Karadağ’ın programına bağlanarak dedi ki: “Ben gördüm. Araç oraya çekildikten
yirmi dakika sonra patlama oldu.” Olayın tamamını seyrettiğini söyledi.
Değerli
arkadaşlar, 25 Ağustos 2012’de de Apaydın’daki sığınmacı kampını ziyaret etmek
istemiş ve engellenmiştim. O zaman da bunun üzerine, o olayı örtbas etmek üzere
İnsan Hakları Komisyonu görevlendirilmiş ve Apaydın kampı düzmece bir raporla
ibra edilmişti. Şimdi, İçişleri Bakanı Cilvegözü’nde
olan olayların kendilerinin iddia ettiği gibi görünmesi için kamera
görüntülerinin bir kısmının Anadolu Ajansına servis edildiğini söyledi.
Değerli
arkadaşlar, bizim tek görevimiz bu Parlamentoda el indirip el kaldırmak değil,
biz sadece yasama yapmakla görevli değiliz; biz aynı zamanda yürütmenin
denetleyicisiyiz, bu bizim anayasal hakkımız. Şimdi, biz bunu yapmak
istediğimiz zaman ayrımcılıkla karşı karşıya kalıyoruz. Sayın Başbakan
kalkıyor, Apaydın’da olduğu gibi diyor ki: “Sen zabıta mısın?” yahut da
“İzansız, insafsız, onursuz!” diyor bizim için. Şimdi, bu edepsizlik, bunu bir
kenara bırakıyorum. Bir Başbakana hiç yakışmayan bir ağız zaten ama daha
önemlisi Başbakanın bu Parlamentonun üyelerinin görev ve sorumluluklarını
hazmetmediğini gösteriyor, hele hele muhalefet milletvekillerine hiçbir hak
tanımadığını gösteriyor.
Şimdi bir Anayasa
yapılıyor “Daha demokratik olacak!” Nasıl olacak? Muhalefetin hiçbir hakkının
olmadığı, bir denetleme görevinin muhalefete yaptırılmadığı, baskı altına
alındığı, ayrımcılık gözetildiği bir anlayışın yaptığı Anayasa’dan ne hayır
gelir? Öyle bir Anayasa yapılacaksa çok açık söyleyeyim, 12 Eylül Anayasası
bile aranır hâle gelir.
Değerli
arkadaşlar, bir konuyu daha dile getirmek istiyorum, kusura bakmayın. Sayın
Çiçek, Apaydın’da yapılan muameleyi, bu Meclis kürsüsünde gensoruyla ifade
ettiğimi öğrendiği zaman beni daha sonra telefonla arayıp özür dilemişti.
Sakın, bu konuşmam üzerine Sayın Çiçek beni telefonla arayıp özür dilemesin, gereğini
yapsın. Onun gereği, onun görevi Meclisin tüm üyelerinin denetleme görevini tam
olarak yapabilmesini sağlamaktır. (CHP sıralarından alkışlar) Sakın ha, beni
arayıp “Hocam, özür dilerim, haberim yoktu.” demesin. Sayın Başbakan benim
milletvekilliği görevimi engellemeye çalışıyor, Sayın Çiçek de kayıtsız
kalıyor.
MEHMET METİNER
(Adıyaman) – “Edepsizlik” lafını geri alınız, Başbakana “edepsizlik” lafını
geri alınız.
HURŞİT GÜNEŞ
(Devamla) – Benimle ilgili söylenen sözleri Sayın Başbakan geri aldığı zaman
ben de onu geri alırım.
MEHMET METİNER
(Adıyaman) – Size aynen iade ederim.
HURŞİT GÜNEŞ
(Devamla) – Bu Parlamentonun görevini yapmasını kimse engelleyemez, bu,
demokrasinin beşiğidir. Biz milletvekilliği görevimizi yerine getirmek… (CHP
sıralarından alkışlar, AK PARTİ ve CHP sıraları arasında karşılıklı laf
atmalar)
(Mikrofon
otomatik cihaz tarafından kapatıldı)
BAŞKAN – Teşekkür
ediyorum.
Buyurun Sayın
Aydın.
MUSA ÇAM (İzmir)
– Metiner, Başbakanın avukatı mısın sen? Metiner, Başbakana yaranacağım diye
her türlü şeyi yapıyorsun, yakışmıyor ya!
MEHMET METİNER
(Adıyaman) – Saygısızlık yapma, biz sizin liderinize “edepsiz” demiyoruz.
BAŞKAN – Sayın
Çam…
AHMET AYDIN
(Adıyaman) – Sayın hatip konuşmasında Grup Başkanımızla, Başbakanımızla alakalı
ağza alınmayacak sözlerde bulunmuşlardır.
BAŞKAN – Sayın
Aydın, sataşma nedeniyle –lütfen yeni bir sataşmaya mahal vermeden- iki dakika
söz veriyorum, buyurun.
VI.- SATAŞMALARA İLİŞKİN KONUŞMALAR
1.- Adıyaman Milletvekili Ahmet Aydın’ın, Kocaeli
Milletvekili Hurşit Güneş’in AK PARTİ Grup Başkanına sataşması nedeniyle
konuşması
AHMET AYDIN
(Adıyaman) – Teşekkür ediyorum Sayın Başkanım.
Tabii, Sayın
hatibin, konuşmasının konusuna baktığımızda milletvekillerinin
sorumluluklarıyla alakalı bir konuşma yaptığını zannediyorduk biz. Çok sorumsuz
bir konuşma yaptı, sorumlulukları hatırlatacağı yerde, kendi sorumluluklarını
ihmal ederek çok sorumsuz bir konuşma yaptı.
Değerli
arkadaşlar, bu kürsüde herkes edebiyle konuşmak zorundadır. Hele ki bu ülkenin
Başbakanı, yüzde 50 seçmenin oy verdiği bir Başbakanla ilgili ağzınıza o
ifadeyi aldığınız zaman ağzınızın temiz olması lazım, doğru konuşmanız lazım.
Hiç kimseye hakaret etme hakkınız yok sizin. Hele ki bu ülkenin Başbakanına hiç
kimsenin burada onunla alakalı en ufak bir şekilde dahi edep sınırlarını aşan
ifadelerde bulunmaya asla hakkı yoktur. Gelirsiniz konuşursunuz, eleştirinizi
yaparsınız ama hakaret asla. Hakarete gerek Meclis Başkanlık Divanının asla
müsaade etmemesi lazım gerekse de bu kürsüde hakaretvari
konuşmaların asla ve kata yapılmaması lazım ve herkesin de edebine uygun bir şekilde
bir dil kullandığını biz biliyoruz. Eğer edepsiz ifadeler kullanıyorsa bilin ki
o arkadaşın edebinde bir problem vardır diyorum, teşekkür ediyorum, sağ olun.
(AK PARTİ sıralarından alkışlar), (AK PARTİ ve CHP sıraları arasında karşılıklı
laf atmalar)
BAŞKAN – Buyurun
Sayın Güneş.
Sayın
milletvekilleri, bir saniye…
HURŞİT GÜNEŞ
(Kocaeli) – Sataşma var.
BAŞKAN – Ne
söyledi de sataştı?
HURŞİT GÜNEŞ
(Kocaeli) – Benim hakkımda “edepsiz” dedi, benim edebimle ilgili şüphesi
olduğunu söyledi.
BÜLENT TURAN (İstanbul)
– Hayır, söylediğini söylediler Sayın Başkan.
BAŞKAN – Buyurun
Sayın Güneş, size de iki dakika söz veriyorum; yalnız yeni bir sataşmaya mahal
vermeyin lütfen. (CHP sıralarından alkışlar)
2.- Kocaeli Milletvekili Hurşit Güneş’in, Adıyaman
Milletvekili Ahmet Aydın’ın şahsına sataşması nedeniyle konuşması
HURŞİT GÜNEŞ
(Kocaeli) – Evet, değerli arkadaşlar, bana göre, herhangi bir şahıs hakkında,
76 milyonluk Türkiye Cumhuriyeti vatandaşlarından herhangi birisini, değil
milletvekili olmak, herhangi bir yurttaşımızı onursuz, insafsız ve izansız
olmakla suçlamak edepli bir davranış değildir. (CHP sıralarından alkışlar)
Bunun edepli bir davranış olduğunu iddia ediyorsanız o zaman açık söyleyeyim,
Başbakanlıktan ayrılın. Yakışmaz, yakışmaz! (AK PARTİ sıralarından gürültüler) 
AHMET AYDIN
(Adıyaman) – Sizin yaptığınız çok mu edepli?
HURŞİT GÜNEŞ
(Devamla) – Bir milletvekilini böyle nitelemek doğru değildir, bu size
yakışmıyor. 
MEHMET METİNER
(Adıyaman) – Onu Genel Başkanınıza söyleyiniz, edep dersini ona veriniz.
HURŞİT GÜNEŞ
(Devamla) – Bu, Başbakana da yakışmıyor, Türkiye Cumhuriyeti Başbakanına da
yakışmıyor, bunu savunmak size de yakışmıyor. 
Saygılar
sunuyorum. (CHP sıralarından alkışlar, AK PARTİ sıralarından gürültüler)
AHMET AYDIN
(Adıyaman) – Herkes kendine yakışanı söylüyor.
BAŞKAN – Teşekkür
ediyorum. 
Gündem dışı
üçüncü söz, Anadil Günü münasebetiyle söz isteyen Bitlis Milletvekili Hüsamettin
Zenderlioğlu’na aittir. (BDP sıralarından alkışlar)
V.- GÜNDEM DIŞI KONUŞMALAR (Devam)
A) Milletvekillerinin Gündem Dışı
Konuşmaları
(Devam)
3.- Bitlis Milletvekili Hüsamettin Zenderlioğlu’nun,
Dünya Ana Dil Günü’ne ilişkin gündem dışı konuşması
HÜSAMETTİN
ZENDERLİOĞLU (Bitlis) – Sayın Başkan, değerli milletvekilleri; Dünya Ana Dil
Günü dolayısıyla gündem dışı söz almış bulunmaktayım. Bu vesileyle hepinizi
saygıyla selamlıyor ve Dünya Ana Dil Günü’nü kutluyorum. 
Ancak bugün Dünya
Ana Dil Günü dolayısıyla da kendi ana dilimle sizi selamlamak istiyorum… (x) 
Değerli
milletvekilleri, 21 Şubat 1999 tarihi Birleşmiş Milletler tarafından Dünya Ana
Dil Günü olarak ilan edilmiştir. Böylesi bir günün anlamı dili yasaklanan
halklar için çok büyük önem arz etmektedir. Bu anlamda, Birleşmiş Milletler
tarafından, çok dillilik ve kültürlülüğü desteklemek, dilleri korumak, kollamak
önemli bir katkı sunmak anlamına gelmektedir. Aslında, ana dilin önemini, ana
dilde eğitimi, böyle kısa bir sürede anlatmak zor bir olaydır. Ancak, bunun
acısını yaşayanlar olarak bunu dile getirmeyi önemli buluyoruz. 
 
(x)
Bu bölümde Hatip tarafından Türkçe olmayan kelimeler ifade edildi.
Dil, insanlar
arasında anlaşmayı sağlayan, duyguyu, düşünceyi, arzuları derli toplu anlatan
canlı bir mekanizmadır. Aynı zamanda insanlar arasında dostluğu sağlayan bir
canlı varlıktır da. Hani deniliyor ya “Bir lisan, bir insandır; iki lisan, iki
insandır.” Birey ne kadar çok dili biliyorsa ufku o kadar geniş olur, o kadar
gelişkin olur ancak her toplumun ana dili ayrı bir önem arz eder çünkü bir
çocuk ana rahmine düştüğünde, dört ve beşinci ayından sonra anası neyi
hissediyorsa, neyi konuşuyorsa, hangi duyguları taşıyorsa çocuk bununla büyür
ve doğduğunda da ana hangi dille konuşmuş ise çocuk da o dili konuşur. Örneğin,
eğer, İngilizce konuşmuşsa çocuk da İngilizce konuşur eğer Türkçe konuşmuşsa o
çocuk da Türkçe konuşur, kuşkusuz eğer Kürtçe konuşmuşsa tabii ki o çocuk da
Kürtçe konuşmaktadır. Bunu engellemek, bunu zorlamak tabii ki mümkün değildir
çünkü konuştuğu dil Kürtçe, coğrafyası ise Kürdistan olur. Bunu engellemek
olanaksız bir olaydır. 
Ana dili kişinin
dünya ile çevresiyle ilişkileri, dünyayı yorumlamak, anlamak tabii ki ana dille
olur. Önce insan ana diliyle birçok şeyi anlayabilir, kavrayabilir çünkü eğitim
öncesi o çocuk, anne ve ebeyi, çevresi, coğrafyası ile ilişki içerisindedir.
Onun ruhunun şekillenmesi, onun toprağa olan sevgisi, onun ülkeye olan saygısı,
onun teneffüs ettiği hava, yediği ekmekten daha önemlidir çünkü ancak o kendini
o ana dille ifade ettiği zaman, o ana dil, onun kimliği olur. Onun özgürlüğü,
bütün düşünceleri onun içerisinde odaklaşır. 
Ana dil bir
halkı, bir toplumu birleştiren ortak hedeftir, hatta onun çimentosudur.
UNESCO’nun verilerine göre dünyada 6 bin dil konuşulmakta idi ama bugün ne
yazık ki 2.750 dil konuşuluyor. Bu dillerin birçoğu 200 devlette
konuşulmaktadır. Bu konuşulan dillerin birçoğu, demokrasiyle idare edilen
ülkelerde, kuşkusuz iki dillilik ile gelişmektedir. Örneğin, Avrupa’da,
Belçika’da, Almanya’da, hiç beğenmediğimiz Asya’da, Hindistan’da, Pakistan’da…
Hindistan’da 320 dil konuşulmaktadır. Afrika’da Nijerya’da, 420 dil
konuşulmaktadır. Bu da gösteriyor ki dil insanlar arasında ilişkiyi geliştiren,
dönüştüren, hatta ticari bazda olsun, kültürel bazda olsun insanlığın ortak bir
hazinesidir. Ne yazık ki ırkçı, tekçi, kirli politikalardan dolayı bugün bu
dillerin…
(Mikrofon
otomatik cihaz tarafından kapatıldı) 
HÜSAMETTİN
ZENDERLİOĞLU (Devamla) - …birçoğu yok olmaktadır. 
Türkiye’de 34 dil
konuşulmakta idi, bu dillerin şu anda 15 dile düştüğü görülmektedir. Bu da
gerek uluslararası anlaşmalar gerekse diğer ülkelerde yaşanan, benzer deneyimi
olan ülkelerde ise bu, dilin insanlar için ne kadar önemli olduğunun bir
göstergesidir. 
Bir halk, dili,
kültürü, tarihi ile vardır. Eğer o halkın dili ve kültürü, dili kısıtlanmışsa,
dili yasaklanmışsa kimliği de yasaklanmış demektir. Dolayısıyla, o halk kendi
kültürünü, kendi dilini ifade edemiyorsa bu da uluslararası arenada bir ayıp
olarak karşılanmaktadır çünkü demokratik ülkelerde bu tür yasaklamalar yoktur.
Bu vesileyle
hepinizi saygıyla selamlıyorum. (BDP sıralarından alkışlar)
BAŞKAN – Teşekkür
ederim.
Sayın Şandır, söz
talebiniz var.
Buyurun.
VII.- AÇIKLAMALAR
1.- Mersin Milletvekili Mehmet Şandır’ın,
Bayburt’un 95’inci zafer gününü kutladığına ilişkin açıklaması 
MEHMET ŞANDIR
(Mersin) – Teşekkür ederim Sayın Başkanım.
Milliyetçi
Hareket Partisi Grubu olarak biz de Bayburt’un 95’inci zafer gününü yürekten
kutluyoruz. Bayburt’a düşman tarafından işgal edilmek yakışmaz. Sayın Bayburt
Milletvekilinin alkışlarla karşılanan konuşması bana göre Bayburt’un zafer günü
olarak anılması gerekirdi.
Bayburt’un zafer
gününde hayatını kaybeden tüm şehitlerimize Milliyetçi Hareket Partisi olarak
Yüce Allah’tan rahmetler diliyoruz. Tüm Bayburtluları yürekten kutluyoruz. 
Söz verdiğiniz
için de teşekkür ederim efendim.
BAŞKAN – Teşekkür
ederim. 
Gündeme
geçiyoruz.
“Başkanlığın
Genel Kurula Sunuşları” vardır. 
Meclis
Araştırması açılmasına ilişkin 3 önerge vardır, okutuyorum: 
IV.- BAŞKANLIĞIN GENEL KURULA SUNUŞLARI (Devam)
B) Meclis Araştırması Önergeleri 
1.- Tunceli Milletvekili Hüseyin Aygün ve 30
milletvekilinin, HES projelerinin doğuracağı zararların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/511) 
Türkiye Büyük
Millet Meclisi Başkanlığına
Tunceli’de
akarsuların üzerindeki her vadiye HES projeleri kapsamında barajlar inşa
edilmektedir. Munzur, Mercan ve Pülümür vadilerinden sonra şimdi de Peri Suyu
üzerinde 2 baraj faaliyete başlamış, 5 baraj projesi yapım, 2 baraj da proje
aşamasında bulunmaktadır; Kiğı Barajı, Özlüce Barajı (faaliyette), Pembelik
Barajı, Seyrantepe Barajı (faaliyette), Tatar Barajı. Projeler tamamen hayata
geçirildiği takdirde 60’tan fazla köy su altında kalma tehlikesiyle karşı karşıya
kalacaktır. Bölge halkının Elâzığ, Bingöl ve Tunceli sınırında bulunan diğer
köylerde yaşayan topluluklarla irtibatlarının kesilmesinin yanı sıra birçok köy
boşaltılacak ve yaşayan yöre halkı göç etmeye zorlanacaktır (84 köyde zorunlu
göç). Böylelikle, devlet destekli, köylere geri dönüş projesi yerine devlet
destekli inşa edilen barajlar ile Tunceli’de yaşayan halk, yerlerinden
yurtlarından edilmesi sonucunda tamamen insandan arındırılmış bir coğrafya
parçası inşa edilecektir.
HES projeleri ile
Tunceli’nin tarihî, beşeri ve fiziki coğrafyasının yok edilmesinin yanı sıra
bir başka önemli nokta bölgedeki kült merkezlerinin tamamen sular altında
bırakılarak yok edilmesidir. Oysaki bölge yüzyıllardan beri farklı etnik
grupların bir arada yaşadığı, farklı ayin ve dinî biçimlerin kendini yeniden
var ettiği özgün bir bünyeye sahiptir. Bölgede dağ, tepe, taş, kaya; göl,
akarsu, dere, küçük su gözeleri; ağaç, koruluk, küçük orman alanları; dağların
tepelerinde, dere boylarında, geçit yerlerinde bulunan baba, dede, sultan, er
evliya türbeleri vb. mekânlar inanç ve itikadî
bakımdan insanlar tarafından derin anlamlar yüklenerek dinsel bağlamda belli
bir aidiyet bağı ile yorumlanmışlardır. Bölge insanı kutsallık aidiyeti ile
yeşeren umutların itikadıyla bazen bir evliya, türbeye, teberiğe
ve ziyarete kurban ya da adak adamış, bazen bir yatıra, ağaca, dağa ve tepeye
delil uyarma niyetine mumlar yakmış, bazen de bir erene, sultana, babaya, pire,
mürşide gülbank okutmuştur.
Suyun yaşam veren
ve bazen de verdiklerini toptan alan, (sel, tufan) özelliği geçmişte
toplumların belleklerinde derin izler bırakmıştır. Fakat, HES projeleri ile
yapılmak istenen doğal bir afetten öte yapay bir felaket inşa ederek toplumun
ekonomik, sosyal ve hukuki hakları bir yana fiziki yaşam mekânlarının yok
edilmesi gerçeğidir. HES projelerinin doğuracağı sonuçlar dikkate alındığında
T.C. Anayasası'nın 166’ncı maddesinde "yapılacak yatırımlarda toplumun
yararı ve gereklerinin gözetileceği”ne dair hükmü
esas alınarak Anayasa'nın 98 ve TBMM İçtüzüğünün 104 ve 105’inci maddeleri
gereğince Meclis araştırması açılmasını arz ve teklif ederiz. 02.01.2012
1) Hüseyin Aygün  (Tunceli)
2) Mustafa Sezgin Tanrıkulu
 (İstanbul)
3) Namık Havutça (Balıkesir)
4) Kadir Gökmen Öğüt  (İstanbul)
5) Candan Yüceer  (Tekirdağ)
6) Alaattin Yüksel  (İzmir)
7) Bülent Tezcan  (Aydın)
8) Ahmet İhsan Kalkavan  (Samsun)
9) Gürkut Acar  (Antalya)
10) Ali Sarıbaş  (Çanakkale)
11) Mehmet Şeker  (Gaziantep)
12) Ali Özgündüz  (İstanbul)
13) Ali Demirçalı  (Adana)
14) Rahmi Aşkın Türeli  (İzmir)
15) Hülya Güven  (İzmir)
16) Mehmet Volkan Canalioğlu
 (Trabzon)
17) Recep Gürkan  (Edirne)
18) Veli Ağbaba  (Malatya)
19) Ali Serindağ  (Gaziantep)
20) Haydar Akar  (Kocaeli)
21) Muharrem Işık  (Erzincan)
22) Hasan Akgöl  (Hatay)
23) Turgay Develi  (Adana)
24) Erdal Aksünger  (İzmir)
25) Ayşe Nedret Akova  (Balıkesir)
26) Malik Ecder Özdemir  (Sivas)
27) Haluk Eyidoğan  (İstanbul)
28) Tolga Çandar  (Muğla)
29) Levent Gök  (Ankara)
30) Şafak Pavey  (İstanbul)
31) Ramazan Kerim Özkan  (Burdur)
2.- İstanbul Milletvekili Ali Özgündüz ve 28
milletvekilinin, adalet sisteminde yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/512)
Türkiye Büyük
Millet Meclisi Başkanlığına
Ülkemizde
adaletin yaşadığı ve yaşattığı sorunlar kamuoyunda sürekli olarak
tartışılmaktadır. Personelin yaşadığı zorluklardan uzun tutukluluk sürelerine,
uluslararası hukukta taraf olduğumuz sözleşme koşullarının yaşama
geçirilememesinden Hâkimler ve Savcılar Yüksek Kurulunda (HSYK) yaşanan
gelişmelere kadar çok sayıda başlık tartışmaların ana unsurlarını
oluşturmaktadır. Adaletin içinde olduğu durum, uluslararası kamuoyunun da
dikkatini çekmekte ve ülkemizin dünyada kötü bir görüntü çizmesine neden
olmaktadır. Bunun son örneği, Avrupa İnsan Hakları Komiseri Thomas Hammarberg'in 10-14 Ekim 2011 tarihleri arasında ülkemize
yaptığı ziyaret sonrasında hazırladığı rapordur.
Hammarberg'in hazırladığı
rapor, ülkemizin adalet sisteminin içinde bulunduğu durumun ayrıntılı bir
tablosu niteliğindedir. "Türkiye'de Adalet Yönetimi ve İnsan Haklarının
Korunması" alt başlığıyla yayınlanan rapor, ülkemizdeki hukukun ve
uygulamasının Avrupa İnsan Hakları Mahkemesi (AİHM) içtihadıyla uyumlu hâle
getirmek üzere tam ve istenilen potansiyele erişilemediği ve çok daha fazla
çabanın gerektiğini vurgulamaktadır. Aşırı uzun süren yargılamaların Türk
adalet sisteminin kronik bir işlev bozukluğu olduğunun altı çizilen raporda, en
sık tekrar edilen sorunların başında "tutukluluğa çok sık başvurulması ve
uzun tutukluluk sürelerinin yarattığı kaygı" yer almaktadır.
Son günlerde
kamuoyunda isimleri Ergenekon, Balyoz ve Oda TV davaları olarak geçen davaların
görülmeleri sırasında yaşanan sıkıntılar ve bunların yurttaşlarımızın vicdanını
yaralaması, ülkemizde yürütme-yargı diyaloğunun ve özgürlüklerin yok edilmesi
noktasında yürütme-yargı ilişkisinin rolünü hem akademik hem de güncel olarak
tartışır hâle getirmiştir. Avrupa İnsan Hakları Komiseri Thomas Hammarberg'in raporu bu anlamda da özel bir önem
taşımaktadır.
Özel yetkili
savcılar ve özel yetkili ağır ceza mahkemelerinin çok eleştirilen Devlet
Güvenlik Mahkemelerinin (DGM) devamı özelliği taşıdığı vurgusu, kitap yazması
nedeniyle tutuklanan yazarlar, gizli tanıkların ifadeleri doğrultusunda yapılan
tutuklamaların yarattığı kaygı, savunmaların yapılmasında yeterli özenin
gösterilmemesi gibi Avrupa İnsan Hakları Sözleşmesi'nin (AİHS) "Özgürlük
ve Güvenlik Hakkı" başlıklı 5'inci, "Adil Yargılanma Hakkı"
başlıklı 6'ncı, "İfade Özgürlüğü" başlıklı 10'uncu maddelerine aykırı
tutumlara Avrupa İnsan Hakları Komiseri de raporunda ayrıca değinmiştir.
Ülkemizde
yargıyla ilgili yıllardır tartışılan konulardan, yargının bağımsızlığı ve
tarafsızlığını engellediği konusunda neredeyse görüş birliği bulunan HSYK'nın içinde Adalet Bakanı ve Müsteşarının rolü
konusunda ülkemizde hâlâ bir düzenlemeye gidilmemesi; adli kolluk eksikliği,
bölge adliye mahkemelerinin olmaması, şüpheli kişilerin yakalanmasının
soruşturmanın çok erken aşamasında gerçekleşmesi, hâkim ve savcıların hizmet
öncesi ve hizmet içi eğitimlerinde yaşanan sıkıntı nedeniyle taraf olduğumuz
AİHS çerçevesinin dışında kararlar çıkması, hazırlanması çok uzun süren
soruşturma ve iddianamelerin uzun tutukluluk süresine zemin hazırlaması, adalet
personelinin içinde olduğu zor koşullar nedeniyle verimli çalışmanın
sağlanamaması, işkence ve kötü muamelenin cezalandırılmasında istenen
gelişmenin kaydedilememesi, "terör" ve "terör suçlusu" kavramlarının çerçevelerinin belli olmaması
ve bu nedenle geniş bir takdir yetkisinin keyfî
kullanılabildiği gibi sistem sorunları Türkiye'de insan hakları ve temel
özgürlüklerden yararlanılmasının önündeki en büyük engellerin başında gelmektedir.
Avrupa İnsan
Hakları Komiseri Thomas Hammarberg'in hazırlamış
olduğu rapordan da anlaşılacağı gibi ülkemizde adalet sisteminin içinde
bulunduğu sorunların tespit ve çözümüne ilişkin paydaşların artırılması; yani
adalet çalışanları, siyasi partiler, sivil toplum örgütleri ile konunun uzmanlarının
görüşlerine başvurulması amacıyla özel bir çalışma yapılması gerekmektedir.
Bu bağlamda;
ülkemizdeki adalet sisteminin yaşadığı sorunların araştırılması ve çözüm
yollarının tespiti amacıyla Anayasa'nın 98. ve TBMM İç Tüzüğü'nün 104 ve 105.
maddeleri gereğince Meclis araştırması açılmasını saygılarımızla arz ederiz.
1) Ali Özgündüz  (İstanbul)
2) Ali Serindağ (Gaziantep)
3) Gürkut Acar  (Antalya)
4) Veli Ağbaba  (Malatya)
5) Mehmet Şeker  (Gaziantep)
6) Ali Demirçalı  (Adana)
7) Hülya Güven  (İzmir)
8) Candan Yüceer  (Tekirdağ)
9) Turgay Develi  (Adana)
10) Aylin Nazlıaka  (Ankara)
11) Rahmi Aşkın Türeli  (İzmir)
12) Alaattin Yüksel (İzmir)
13) Mehmet Volkan Canalioğlu (Trabzon)
14) Mehmet Ali Susam (İzmir)
15) Recep Gürkan (Edirne)
16) Bülent Tezcan (Aydın)
17) Ayşe Nedret Akova  (Balıkesir)
18) Muharrem Işık (Erzincan)
19) Hasan Akgöl  (Hatay)
20) Erdal Aksünger (İzmir)
21) Doğan Şafak (Niğde)
22) Kadir Gökmen Öğüt (İstanbul)
23) Malik Ecder Özdemir (Sivas)
24) Haluk Eyidoğan (İstanbul)
25) Tolga Çandar (Muğla)
26) Levent Gök (Ankara)
27) Şafak Pavey (İstanbul)
28) Ramazan Kerim Özkan (Burdur)
29) Haydar Akar (Kocaeli)
3.- Ankara Milletvekili Aylin Nazlıaka
ve 28 milletvekilinin, bireysel silahlanmayla ilgili tablonun ve bireysel
silahlanma nedeniyle yaşanan yaralanma ve ölümlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/513)
Türkiye Büyük
Millet Meclisi Başkanlığına
Ülkemizde şiddet
olayları ve bireysel silahlanma her geçen yıl artmaktadır. Kamuoyunda
"maganda kurşunu" diye haberleştirilen olaylarda pek çok masum
vatandaşımız hayatını kaybetmektedir. Bireysel silahlanmayla ilgili tablonun
ortaya çıkartılması ve bireysel silahlanma nedeniyle yaşanan yaralanmalar ve
ölümler konusunda alınacak önlemlerin tespit dilmesi amacıyla Anayasa'mızın 98,
İç Tüzük’ün 104 ve 105’inci maddeleri gereğince
Meclis araştırması açılmasını arz ve teklif ederiz. 
1) Aylin Nazlıaka (Ankara)
2) Mustafa Sezgin Tanrıkulu (İstanbul)
3) Gürkut Acar  (Antalya)
4) Veli Ağbaba  (Malatya)
5) Mehmet Şeker  (Gaziantep)
6) Ali Serindağ  (Gaziantep)
7) Ali Özgündüz  (İstanbul)
8) Ali Demirçalı  (Adana)
9) Malik Ecder Özdemir  (Sivas)
10) Hülya Güven  (İzmir)
11) Rahmi Aşkın Türeli  (İzmir)
12) Alaattin Yüksel  (İzmir)
13) Candan Yüceer  (Tekirdağ)
14) Recep Gürkan  (Edirne)
15) Bülent Tezcan  (Aydın)
16) Mehmet Volkan Canalioğlu  (Trabzon)
17) Haydar Akar  (Kocaeli)
18) Muharrem Işık  (Erzincan)
19) Hasan Akgöl  (Hatay)
20) Turgay Develi  (Adana)
21) Erdal Aksünger  (İzmir)
22) Ayşe Nedret Akova  (Balıkesir)
23) Doğan Şafak  (Niğde)
24) Kadir Gökmen Öğüt  (İstanbul)
25) Sena Kaleli  (Bursa)
26) Haluk Eyidoğan  (İstanbul)
27) Tolga Çandar  (Muğla)
28) Levent Gök  (Ankara)
29) Ramazan Kerim Özkan  (Burdur)
Genel Gerekçe:
Bireysel
silahlanma, bireye ve topluma yönelen şiddet her geçen yıl artmaktadır.
Toplumları tehdit eden bu sorun, dünyanın pek çok ülkesinde olduğu gibi
ülkemizin de önemli gündem maddeleri arasında yer almaktadır.
Bireylerin
ruhsatlı ve ruhsatsız silahlarla sebebiyet verdikleri olay sayısı hızla
artarken, özellikle kamuoyunda maganda terörü denilen olaylar nedeniyle pek çok
masum insanımız yaralanmakta ya da hayatını kaybetmektedir. Özellikle düğünler
ve spor müsabakaları sonrasında kutlama adına gelişigüzel havaya sıkılan silah
nedeniyle aile dramları yaşanmaktadır.
Ülkemizde
bireysel silahlanmayla ilgili rakamlar ürkütücü boyuttadır. Ülkemizde her 100
kişiden 12'sinde silah bulunmaktadır. Bireysel silahlanma konusunda Türkiye,
178 ülke arasında 14'üncü sırada yer almaktadır. Silah ticaretiyle ilgili
şeffaflık konusunda ise 48 ülke arasında 31'inci sırada bulunmaktadır.
Ülkemizde ruhsatlı silah sayısı 2003 yılında 1 milyon 954 bin iken bu sayı
2005'te 2 milyon 145 bine yükselmiştir. İçişleri Bakanlığı 2010 yılı verilerine
göre ise 2005-2009 yılları arasında yenilenenler dâhil olmak üzere 256.906
taşıma, 222.271 bulundurma, 3.474 adet yivli tüfek ruhsatı verilmiştir.
Ruhsatsız silah sayısı ise bireysel silahsızlanmaya kendini adamış Umut Vakfı
verilerinde yer almıştır. Vakfın açıklamalarına göre ruhsatsız silah sayısının
ruhsatlı silah sayısının 3-4 katı olarak tahmin edildiği ifade edilmektedir.
Meydana gelen
şiddet olaylarında silah kullanımına ilişkin veriler, olayların önlenmesinde
silahsızlanmanın ne kadar önemli olduğunu göstermektedir. 2011'in ilk altı
ayında 2001 yılı aynı dönem verilerine göre silahlı şiddet olaylarının
sayısında yüzde 83 oranında artış tespit edilmiştir. Silahla işlenen
cinayetlerin yüzde 14'ünde ruhsatlı silah kullanılmıştır.
Yapılan
araştırmalarda gençlerin silah sahibi olmalarının önemli toplumsal sorunlara
neden olduğu belirlenmiştir. İntihar ve akran cinayetlerinde silah
kullanılmaktadır. Ayrıca son yedi yılda yüzde 1.400’lük artış gösteren kadına
yönelik şiddet eylemlerinde de silah kullanılmaktadır. Kadın cinayetlerinde
delici aletler ilk sırayı alırken ateşli silahlar hemen 2’nci sırada
gelmektedir. Türkiye'de son yıllarda işlenen hırsızlık, gasp, tehdit gibi
suçlarda da çoğunlukla silah kullanılmaktadır. Türkiye'de her 3 evden 1’inde
silah bulunmaktadır. Evdeki silah kaza, cinayet ve intihar riskini yüzde 41
arttırmaktadır. Silahla işlenen her 10 cinayetten 1’i trafikte yaşanmaktadır.
Cinayetlerde silah kullanım oranı yüzde 60'tır. Silahlı ölüm sayısı 3 bindir.
Bireysel silahsızlanma
konusunda kurulacak komisyon, silahlanmanın ve buna bağlı şiddet olaylarının
engellenmesinde önemli bir sorumluluğu yerine getirecektir.
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
görüşmeler, sırası geldiğinde yapılacaktır. 
KAMER GENÇ
(Tunceli) – Sayın Başkan, birinci Munzur, HES ve barajlar önergesine ben de
katılmak istiyorum. Müsaade ederseniz, kayıtlara geçsin diye imzalayayım
efendim. 
BAŞKAN – E,
katılın. 
Barış ve
Demokrasi Partisi Grubunun İç Tüzük’ün 19’uncu
maddesine göre verilmiş bir önerisi vardır… 
KAMER GENÇ
(Tunceli) – Yahu, Sayın Başkan, diyorum ki: “Birinci HES ve Munzur Dağı
araştırma önergesine ben de katılmak istiyorum.” 
BAŞKAN – Yani
illa siz burada olduğunuzu mu anlatmak istiyorsunuz? “Katılın.” dedim ben de.
Orijinalini getirip imzanızı alacaklar. 
KAMER GENÇ
(Tunceli) – Kayıtlara geçmesi için. 
BAŞKAN – E, geçti
kayıtlara. 
KAMER GENÇ
(Tunceli) – Efendim, benim imzam yok. Ben de bu önergeye katıldığımı ifade
ediyorum, “Tutanaklara geçsin, imzalayacağım.” diyorum. 
BAŞKAN – Ben de
“Katılın.” diye söyledim, tutanaklara geçti. 
KAMER GENÇ
(Tunceli) – Bunun usulü böyle, bilmiyorsanız çıkmayın oraya canım! 
BAŞKAN – Sayın
Genç, sizin çok bildiğinizden biz faydalanıyoruz. Burada orijinali yok.
Teşekkür ediyoruz, gerçekten Meclisi aydınlatıyorsunuz yüksek bilgilerinizle,
sağ olun. 
Barış ve
Demokrasi Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- BDP Grubunun, Şanlıurfa Milletvekili İbrahim Binici ve
arkadaşlarının son yıllarda giderek yükselen ırkçılık, milliyetçilik ve nefret
suçlarının araştırılması amacıyla 26/3/2012 tarihinde Türkiye Büyük Millet
Meclisi Başkanlığına vermiş olduğu Meclis araştırması önergesinin, Genel
Kurulun 20 Şubat 2013 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
 20.02.2013
Türkiye Büyük Millet Meclisi Başkanlığına
Danışma Kurulunun 20.02.2013 Çarşamba günü (Bugün) yaptığı
toplantısında, toplanamadığından grubumuzun aşağıdaki önerisinin, İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Pervin
Buldan
 Iğdır
 Grup
Başkan Vekili
Öneri:
26 Mart 2012 tarihinde, Şanlıurfa Milletvekili İbrahim Binici ve
arkadaşları tarafından verilen (785 sıra no.lu), "Son yıllarda giderek
yükselen ırkçılık, milliyetçilik ve nefret suçlarının araştırılması amacıyla,
Türkiye Büyük Millet Meclisine verilmiş olan Meclis araştırma önergesinin,
Genel Kurulun bilgisine sunulmak üzere bekleyen diğer önergelerin önüne
alınarak 20.02.2013 Çarşamba günlü birleşiminde sunuşlarda okunması ve
görüşmelerinin aynı tarihli birleşiminde yapılması önerilmiştir.
BAŞKAN - Barış ve Demokrasi Partisi grup önerisi lehinde söz
isteyen Ertuğrul Kürkcü, Mersin Milletvekili. (BDP
sıralarından alkışlar)
ERTUĞRUL KÜRKCÜ (Mersin) – Sayın Başkan, sevgili arkadaşlar; bu
araştırma komisyonu kurulması talebinin Meclise verilmesinden bu yana neredeyse
bir buçuk yıl geçmiş durumda ancak önerge için ileri sürülen gerekçeler
tazeliğini koruyor hatta yeni unsurlarla gelişiyor. Burada örnek olarak verilen
pek çok olay var ve bunların hepsi aslında ırk, ulusal, etnik köken, dil, renk,
din, cinsiyet, yaş, siyasi görüş ve benzer nedenlerle dışlanan gruplara karşı
kullanılan söylemin, bu söyleme bağlı uygulamaların yarattığı toplumsal gerilim
ve mağduriyetin giderilmesiyle ilgilidir.
En son, Trabzon’da linç edilmek istenen TAYAD’lıların
Nisan 2005’teki linç girişiminin ardından Başbakan Tayyip Erdoğan -o zaman
Başbakan olan, hâlâ Başbakan- şu konuşmayı yapmış: “Herkes halkımızın
hassasiyetlerini göz önünde bulundurarak tavrını belirlemeli, halkın bu millî
hassasiyetlerine dokunulduğu zaman şüphesiz ki tepkisi farklı olacak.” Aynı
gerekçe geçtiğimiz iki gün önce Türkiye Büyük Millet Meclisinin 4 üyesine
karşı, Sinop’ta kullanılarak mal, can, ifade özgürlüğü, toplanma özgürlüğü
saldırı altına alınarak saatlerce mahsur bırakıldığımız bir şiddet gösterisine
muhatap olmamıza yol açtı. Onların da gerekçeleri aynıydı, çok hassaslarmış.
Neden o kadar hassaslar? Çünkü Barış ve Demokrasi Partisi milletvekilleri kente
geliyormuş, bu, onların hassasiyetlerine dokunmuş. Barış ve Demokrasi Partisi
milletvekillerinin Türkiye’nin her yerine gitmek hem hakları hem
mecburiyetleri, onları bundan alıkoyacak ne yasal ne ahlaki ne siyasi bir sınır
var, tersi, son derece büyük bir saçmalık olurdu. BDP milletvekilleri ya da
başka partilerin milletvekilleri Türkiye’nin herhangi bir yerine herhangi bir
kaygıyla gidemedikleri zaman hakikaten o zaman Türkiye’nin bölünmüş olduğunu
düşünmeliydik çünkü bir milletvekilinin başka bir ile, başka bir kente seyahati
gerçekte var olmayan sınırlarla sınırlanıyorsa o zaman ciddi bir problem var demektir.
Bu problemle karşı karşıya kaldık. 
Sevgili arkadaşlar, açıkçası, Türkiye, bir barış imkânının ucunun
göründüğü bir süreçte bunu ortadan kaldıracak çok ciddi bir iç çatışmanın
sebebi olabilecek bir ihtimalden, bir felaket ihtimalinden tesadüfen kurtulmuştur
çünkü Sinop’ta eğer canımıza, araçlarımıza… (AK PARTİ sıralarından “Ne işin
vardı orada?” sesi)
Senin ne işin varsa benim o işim var. Herkesin işi aynı burada,
halka kendi görüşlerini anlatmak, halka kendi düşüncelerini söylemek, bunlara
tasvip aramak. İşi bu olmayan var mı aramızda? Eğer biz bu işimizi yaptığımız
sırada öğretmenevinin camlarını taşlayanlar başka bir şey de atsalardı, o
kırılan çift katlı camlar insanların bedenlerine saplansaydı, eğer bu taşları
atanlar başka bir şey atmayı tercih etselerdi bunu önleyebilecek hiçbir gücün
olmadığı bir andan başlayarak dokuz saat boyunca süren bir tedhiş ile karşı
karşıya kaldık. 
Başbakan, bizlerin, gidebileceğimiz her yere gidip görüşlerimizi
açıklamamızın çok doğal ve gerekli olduğunu söylemiş. Biz altı ay önce de bu
haklara sahiptik. Altı ay sonra da bu haklara sahip olacağız. Bunu söylemek bir
bedahettir. Göğün mavi olduğunu söylemek kadar akıl gerektirmeyen, zaten
gördüğünü tekrar etmekten ibaret bir şeydir. Ama bu milletvekillerinin hayatlarını
korumak, onların hayatlarını teminat altına almakla görevli olan İçişleri
Bakanlığına bağlı emniyet güçlerinin bu saldırganlarla iç içe, kol kola
olduğunu görerek geçirdiğimiz dokuz saatten sonra biz bu haklarımızın güvence
altına alınmadığını… Bu bakımdan İçişleri Bakanının mutlaka ve mutlaka eğer bu
tertibin bir parçası olmak, böyle görünmek istemiyorsa bu kentin valisini ve
emniyet müdürünü görevden alması mecburiyeti vardır.
Burada sadece şiddet ve saldırganlık olmadı, aynı zamanda nefret
söyleminin de en doruklarında yaşandı; polislerin gözleri önünde kadın
milletvekillerimizin kadınlığına yönelik en aşağılık sloganlar saatlerce
milliyetçilik gölgesi arkasına saklanılarak bağırıldı. Haysiyetlerimize dil
uzatıldı, kökenlerimize, fikrimize dil uzatıldı ve bütün bunlarla dolu dokuz
saatlik bir sahneden geçtik. Bunun arkasında -çok açık- Türkiye'deki savaş
politikalarının sürdürülmesinden yana olan bir özel harp gücü var. Bu özel harp
gücü Karadeniz’i kendine ait iddia ediyor. Burayı kendi özerk bölgesi iddia
ediyor. Karadeniz özel harbin özerk bölgesi değildir, Karadeniz’in emekçi
halklarınındır ve bizim onlarla karşı karşıya gelmemiz için hiçbir sebep
yoktur. Onlar da barışa bizim kadar aç, bizim kadar susuz, bizim kadar
muhtaçtırlar. Ne yazık ki Karadeniz’in sırtına musallat olmuş, bir kene gibi
onun duyarlılıklarını emen, insan kanından beslenen, insan eti yiyen bu gladyo çetesi, orada Türkiye'nin bütün geleceğine meydan
okumaktadır. Bunların kışkırtabildikleri birkaç genç, ne Sinop halkının ne
Samsun halkının ifadesidir. Sinop ve Samsun halkını tanıyoruz. Biz de bu
halkın, bu hayatın bir parçasıyız, oralarda yaşadık, oralarda mücadele ettik,
oralarda çalışıyoruz. Halkların Demokratik Kongresi bütün bileşenleriyle
Karadeniz’de vardır, oraya hariçten gelmiyor. Emek Partisi, Ezilenlerin
Sosyalist Partisi, Sosyalist Demokrasi Partisi, Sosyalist Parti, Yeşil ve Sol
Gelecek Partisi, bütün diğer politik hareketler orada varlar ve bu hareketler
ile akıl ve vicdan bağı içinde oldukları için, Halkların Demokratik Kongresinin
bileşeni olmadıkları hâlde, Samsun’da, Türkiye Komünist partililer, halkevleri,
78’liler Federasyonu ağır bir lince maruz kaldılar,
saatler boyunca bunlara karşı bir önlem alınmadı. 
Ne yazık ki, sevgili arkadaşlar, bütün politik partilerimizin geçmiş
savaş dönemi boyunca edindikleri diskurun bu kızışma havasında bir payı var,
bir etkisi var. Çünkü Sinop’ta bizi kuşatanlar arasında parmaklarıyla Bozkurt
işareti yapanlar, parmaklarıyla silah işareti yapanlar “Bizler Mustafa Kemal’in
askerleriyiz.” diye haykıranlar, üç hilalli yeşil bayrak taşıyanlar da
vardılar, gözlerimizle gördük. Bundan ötürü ana akım partilerin herhangi birini
bu süreci örgütlemekle suçlamıyoruz ama yıllardır kurulan diskurun…
MUHARREM VARLI (Adana) – Suçlama zaten, suçlama…
ERTUĞRUL KÜRKCÜ (Devamla) - …zehirli meyvelerinin toplandığını
söyleyebiliriz. Bunları hepimiz görüyoruz. 
Sizin böyle bir şey söylemek hakkınız yok çünkü ben de sizin her
yerde konuşma hakkınızı savunmaya mecburum. 
MUHARREM VARLI (Adana) – Hayır, ben sizin konuşmanızla alakalı bir
şey söylemiyorum. Bozkurt işareti yapanları, kimin Bozkurt işareti yaptığını
gördünüz mü? 
BAŞKAN – Karşılıklı konuşmayalım Sayın Kürkcü,
Genel Kurula hitap edin lütfen. 
Sayın Milletvekili, lütfen…
ERTUĞRUL KÜRKCÜ (Devamla) – Şimdi, ben de zaten “Bu size aittir.”
demedim fakat şunu anlıyorum: Farklı tercihler birbirine karışabiliyor kafa
karışıklığı içerisinde. Ben, politik bütün partilerimizin kendilerini bu gladyo çemberinden çıkarmalarını; açık, demokratik bir
diskur, bir diyalog içerisinde olmayı teşvik etmelerini, nefret söylemine bağlı
her şeyi şimdiden inkâr etmelerini ve halkın kafasının karışmasına izin
vermemelerini istiyorum. Bizi protesto etmek, benim, başkalarını protesto etmem
kadar herkesin hakkıdır. Bu hak kimsenin elinden alınamaz ama nefret söylemiyle
protesto daha başladığı an suçtur ve “Bunlar, bu milletvekillerinin PKK’ye
yakınlığı dolayısıyla böyle olmuştur.” diyerek mazur gösterilemez. Neye
yakınsam ona yakınım, bana karşı nefret söylemi kullanamazsınız, ben de size
karşı kullanamam. 
Meclis, bütün bunlardan ötürü Sinop ve Samsun’u da içine alan,
bütün bu gladyo yapısını da açığa çıkartmaya yönelen
bir Meclis araştırması açma hakkına sahip olduğu kadar buna mecburdur da çünkü
bir barış kapısı açılacaksa nefret söylemini ve bunun arkasındaki mekanizmayı
el birliğiyle mahkûm etmeye mecburuz. Hepinizden bu yönde bir davranışı
bekliyoruz. 
Hepinizi saygıyla selamlıyorum. (BDP sıralarından alkışlar) 
BAŞKAN – Teşekkür ediyorum. 
Barış ve Demokrasi Partisi grup önerisi aleyhinde söz isteyen
Hakan Çavuşoğlu, Bursa Milletvekili. (AK PARTİ sıralarından alkışlar) 
HAKAN ÇAVUŞOĞLU (Bursa) – Sayın Başkan, değerli milletvekilleri;
Barış ve Demokrasi Partisinin nefret suçlarının önlenebilmesi ve gereken
tedbirlerin alınması amacıyla İç Tüzük’ümüzün 104 ve
105’inci maddeleri gereğince araştırma komisyonu kurulmasına ilişkin verdiği
önerge hakkında söz almış bulunmaktayım. Bu vesileyle Genel Kurulu saygıyla
selamlarım. 
Sayın milletvekilleri, sözlerime nefret suçlarının saikıyla ilgili
bir değerlendirme yaparak başlamak istiyorum. Nefret suçları, suçun
mağdurlarının herhangi bir eylemi nedeniyle değil; milliyetleri, kültürleri,
görünümleri, etnik kökenleri, dinleri, bir başka ifadeyle, eylemleri üzerinden
değil aidiyetleri nedeniyle maruz kaldıkları saldırganlıklar içeren
davranışlardır. Diğer suç tiplerinden farklı olarak nefret suçları,
saldırganların kurbanlarının varoluşlarına yönelik tehditlerdir ve kurbanlar
bireysel, kişisel özellikleri ya da edimleri yüzünden değil, ait oldukları
grubun varlığı, o gruba aidiyetleri nedeniyle nefret suçlarının hedefidirler.
Bu nedenle de bu suçlar toplumsal barışın en büyük düşmanlarından bir
tanesidir. 
Sayın milletvekilleri, nefret suçlarını sosyolojik, politik,
psikolojik gibi çeşitli kuramsal tanımlara dayandırabilir isek de tüm bu
teorileri içinde barındıran baskınlık kuramıyla açıklamak daha uygundur.
Baskınlık kuramına göre, toplumda bir baskın grup, bir de alt grup vardır. Buna
göre baskın grup, alt gruba yönelik olarak bir nefret söylemi üretmekte ve bu
söylem nedeniyle de nefret suçuna bir zemin oluşturmaktadır. Hatta bu baskın
grup kendisini en iyi özellikleriyle, alt grubu ise en kötü özellikleriyle
tanımlayarak belirli kalıp yargılar oluşturmaktadır. Örneğin, bir etnik kimliği
“pis” diğer bir etnik kimliği de “hırsız” olduklarına ilişkin son derece
yanlış, hiçbir gerçeklik payı olmayan kalıp yargılarla damgalayabilmektedir.
Hâlbuki baskın grupta dahi hırsız olan, pis olan birçok kimse olabilir. İşte,
bu nedenle ortaya çıkan nefret söylemleri nefret suçuna zemin hazırlamakta ve
toplumsal barışımızı dinamitlemektedir.
Sayın milletvekilleri, pozitif mevzuatımızda nefret suçunu
düzenleyen bir norm bulunmasa da nefret suçunu karşılayan içerikte düzenlemeler
mevcuttur. Nitekim Anayasa’mızın 10’uncu maddesinde, herkesin dil, ırk, renk,
cinsiyet, siyasi düşünce, felsefi inanç, din, mezhep ve benzeri sebeplerle
ayırım gözetilmeksizin kanun önünde eşit olduğu belirtilmektedir. 
Yine Türk Ceza Kanunu’nun 3’üncü maddesinde de “adalet ve kanun
önünde eşitlik” ilkesi koruma altına alınmaktadır. Ayrıca Ceza Kanunu’muzun
76’ncı maddesinde soykırım suçu, 122’nci maddesinde ayrımcılık suçu, 216’ncı
maddesinde de halkı kin ve düşmanlığa tahrik eden ve aşağılamayı suç sayan
metinler yer almaktadır. 
Yine Avrupa İnsan Hakları Mahkemesi içtihatlarında da net bir
tanımı kabul etmemiş olsa da bu kavramı dinî hoşgörüsüzlük dâhil,
hoşgörüsüzlükten kaynaklan nefreti yayan, teşvik eden, savunan ya da haklı
çıkaran ifade biçimleri için kullanmıştır. Mahkeme içtihatlarına göre belli
kişi ya da grupları aşağılamak gibi nefret söylemi içeren somut ifadeler
sözleşmenin düşünce ve ifade özgürlüğünü güvence altına alan 10’uncu maddesinin
koruması kapsamında değildir ve bu nedenle devletlerce, ulusal yasalarla da
kısıtlanabilir.
Sayın milletvekilleri, AK PARTİ olarak geliştirmiş olduğumuz
siyasi söylemlerimiz ülkemizin demografik yapısını nazara alan, her türlü
farklılıkları zenginlik olarak gören bir anlayışa ilişkindir. “İnsanı yaşat ki
devlet yaşasın.” “Yaratılanı severiz, Yaradan’dan ötürü.” etnik, bölgesel ve
dinsel milliyetçiliğe karşı olduğumuzu, insanın insan olmasından kaynaklanan
her türlü özelliklerine hoşgörüyle yaklaşmayı ve ayrımcılığı elimizin tersiyle
ittiğimizi gösteren bu söylemlerimiz tüm Türkiye’yi kucaklayan bir siyasi parti
olduğumuzun en bariz göstergesidir. Burada, kanımca, bir şeyin altını özellikle
çizmemiz gerekmektedir. Zira Türkiye nefret suçu ve nefret söylemine ilişkin
çok mümbit bir zemine sahiptir. Bu nedenle, özelikle Türkiye’yi yönetmek adına
yola çıkan siyasi partilerin özellikle de araştırma önergesi veren Barış ve
Demokrasi Partisinin Türkiye’nin gerçeklerini nazara alarak bir retorik ortaya
koyması gerekmektedir. Bakınız, BDP’nin bir
temsilcisi bundan sadece birkaç gün önce, Balkanlardan Türkiye’ye göç etmek
durumunda kalan soydaş ve kardeşlerimiz için “Bu memleketin gerçek sahibi siz
değil, biziz.” anlamını ihtiva eden sözleri serdederek nefret suçlarıyla ilgili
bir önerge vermek çelişkili bir tutumdur. 
PERVİN BULDAN (Iğdır) – O gündem değişti Sayın Hatip. Özür
dilendi, o konuda basında açıklama yapıldı. 
HAKAN ÇAVUŞOĞLU (Devamla) – Bu, sorgulanması gereken bir
yaklaşımdır arkadaşlar. 
PERVİN BULDAN (Iğdır) – Tekrar gündem değiştirmenize gerek yok.
ERTUĞRUL KÜRKCÜ (Mersin) – Hataya sığınma Hocam!
HAKAN ÇAVUŞOĞLU (Devamla) – Evet, bu sorgulanması gereken bir
yaklaşımdır. 
Yine, bundan sadece birkaç gün önce bir CHP’li milletvekili
arkadaşımızın da Kürtler ile Türklerin eşit olamayacağına ilişkin bir söylem
ortaya koyması da kurucu ideolojiyi…
AHMET TOPTAŞ (Afyonkarahisar) – Geç ya! Nerede dedi? Ne zaman
dedi?
HAKAN ÇAVUŞOĞLU (Devamla) –…temsil ettiği iddiasında olan bir
siyasi partinin Türkiye’ye…
AHMET TOPTAŞ (Afyonkarahisar) – Yalan yanlış, partileri
suçluyorsunuz ya, ayıptır!
HAKAN ÇAVUŞOĞLU (Devamla) – Arkadaşlar, bunlar Meclis gündemimizde
görüşülmüş konular.
FERİT MEVLÜT ASLANOĞLU (İstanbul) – Sayın Başkan, Sayın Başkan,
gerçeğe aykırı bir… 
HAKAN ÇAVUŞOĞLU (Devamla) – Bunlar Meclis gündemimizde
görüştüğümüz şeyler. 
FERİT MEVLÜT ASLANOĞLU (İstanbul) – Lütfen kendin konuş. Bırak,
CHP’yi ağzına alma, kendin konuş.
BAŞKAN – Sayın Aslanoğlu, lütfen...
FERİT MEVLÜT ASLANOĞLU (İstanbul) – Lütfen kendi yüreğindekini
söyle.
HAKAN ÇAVUŞOĞLU (Devamla) – Sayın milletvekilleri…
BAŞKAN – Sayın Çavuşoğlu, Genel Kurula hitap edin lütfen.
AHMET TOPTAŞ (Afyonkarahisar) – Ayıptır ya!
HAKAN ÇAVUŞOĞLU (Devamla) – Sayın milletvekilleri, nefret suçunun,
nefret söyleminin toplumda ve medyada olduğu kadar hem partilerimizde hem de
medyamızda daha titizlikle ve dikkatlice ele alınması gereken bir alan olduğunu
tekrar buradan ifade etmekte fayda görüyorum. 
ALİ UZUNIRMAK (Aydın) – En kral nefreti Başbakanın söylüyor;
ayakaltına alıyor, tepeye dikiyor. En kral nefreti Başbakan kullanıyor ya! Önce
onun dilini düzeltin, önce onun dilini düzelt!
HAKAN ÇAVUŞOĞLU (Devamla) – Nitekim, değerli arkadaşlar, sadece
seçimlerden sonra, aydın olarak gördüğümüz bir kısım yazarların, belli bir
partiye oy veren kesimi “göbeğini kaşıyan adam” olarak görmesi “bidon kafalı”
olarak görmesi de nefret suçunun üzerine gidilmesi gerektiği noktasındaki en
önemli alanlardan bir tanesi olduğunu bize göstermektedir değerli arkadaşlar. 
MUHARREM VARLI (Adana) – Her yeri kaşıyorsun, her yeri kaşıyorsun!
HAKAN ÇAVUŞOĞLU (Devamla) – Sayın milletvekilleri, biz muhafazakâr
demokrat bir partiyiz, yani tarihî ve kültürel değerlerimizi evrensel ilkelerle
bağdaştıran bir partiyiz. Bize göre her ne saikle
olursa olsun nefret suçu ve nefret söylemine zemin hazırlayacak hiçbir ilkeyi
benimsemedik, benimsemiyoruz. Zira, tarihî ve kültürel mirasımızda nefret
suçuna ve nefret söylemine zemin oluşturacak bir arka plan yoktur. 
ALİ UZUNIRMAK (Aydın) – Kulağınızı tıkarsanız hiçbir şey
duymazsınız canım.
HAKAN ÇAVUŞOĞLU (Devamla) – Yukarıda da bahsettiğim üzere, biz
yaratılanı Yaradan’dan ötürü seviyor, Acem’in Arap’a, Arap’ın Acem’e üstün
olmadığına, müjdeleyip nefret ettirmememiz gerektiğine ilişkin ilkesel
değerlerimize tutunuyoruz. 
ALİ UZUNIRMAK (Aydın) – Ah, bu söylediklerinizi yaşasanız!
HAKAN ÇAVUŞOĞLU (Devamla) – Sayın milletvekilleri, toplumsal
barışın tesisi gelecek nesillere daha güvenli ve yaşanabilir bir Türkiye için,
bu aşamada, Meclis araştırma komisyonu kurulmaktansa, önergeyi veren ve
destekleyen siyasi partilerin kendi içlerinde bir öz eleştiri mekanizması
oluşturarak kendi içlerinde bir muhasebe yapması gerektiğine inanmaktayız. 
Bu duygu ve düşüncelerle Genel Kurulu saygıyla selamlıyor,
hepinize iyi günler diliyorum. (AK PARTİ sıralarından alkışlar) 
BAŞKAN – Teşekkür ediyorum.
Barış ve Demokrasi Partisi grup önerisi lehinde söz isteyen Aykan
Erdemir, Bursa Milletvekili. (CHP sıralarından alkışlar) 
AYKAN ERDEMİR (Bursa) – Sayın Başkan, değerli milletvekilleri;
yüce Meclisi ve bizleri televizyon ve bilgisayar ekranları başında seyreden
yüce halkımızı saygıyla selamlıyorum. Barış ve Demokrasi Partisinin nefret
suçlarıyla ilgili olarak verdiği araştırma önergesi lehinde söz aldım. 
Değerli milletvekilleri, sizlerin de takip edebildiği gibi, bu
önerge, nefret suçlarıyla ilgili olarak verilmiş ilk önerge değil. Ülkemizin
kanayan bir yarasından bahsediyoruz ve bu kanayan yarayla ilgili olarak farklı partilerden
farklı milletvekilleri farklı dönemlerde benzeri araştırma önergeleri verdiler.
Cumhuriyet Halk Partisi olarak biz de 22 Kasım 2012 tarihinde yine nefret
suçlarının araştırılmasına ilişkin bir araştırma önergesi vermiştik. Öncelikle
bir teşekkürle başlamak istiyorum. 22 Kasım tarihli araştırma önergemizde
Mecliste uzun zamandır arzu ettiğimiz bir mutabakat sağlanmıştı. Cumhuriyet
Halk Partisi, Milliyetçi Hareket Partisi ve Barış ve Demokrasi Partisi mensubu
milletvekilleri bu önerge lehinde oy kullanmıştı. Burada, ben, iktidar
partisini eleştirmek için bunu söylemiyorum çünkü biz o günden sonra da iktidar
partisi mensuplarıyla da çeşitli, bire bir diyaloglarda bulunduk ve biz
biliyoruz ki onlar da aslında nefret suçlarıyla etkili bir mücadele edilmesine
taraftardır fakat o dönemde henüz partinin yetkili kurullarından -diyelim- bir
onay gelmediği için lehte oy kullanamamışlardı. Biz yine çağrımızı yineliyoruz:
“Gelin, Türkiye’nin bu kanayan yarasını dört partinin oylarıyla, dört partinin
mutabakatıyla, oy birliğiyle, iş birliğiyle çıkaralım.” diyoruz. Dolayısıyla,
hem bir teşekkürümüz var hem de henüz bize katılmayan Meclisteki 4’üncü parti
grubuna bir davetimiz var, gelin, bunu el birliğiyle gerçekleştirelim. 
Yine, bu konuyla ilgili Cumhuriyet Halk Partisi olarak bir
girişimimiz, 3 Aralık 2012 tarihinde benim verdiğim bir yasa teklifiydi. Nefret
suçlarına ilişkin ağırlaştırıcı hükümler getiren bir yasa teklifimiz olmuştu.
Bu teklif şüphesiz ki bir şahsın ya da bir siyasi partinin teklifine indirgenemez.
Bu teklif Türkiye’de ortaya çıkmış bulunan ortak aklın, toplumsal mutabakatın,
uzlaşmanın yansımasıydı. Niye böyle olduğunu iddia ediyorum? Çünkü Türkiye’de
yetmiş sivil toplum kuruluşunu bir araya getiren bir platform var, Nefret
Suçları Yasa Kampanyası Platformu. Bu platforma Sosyal Değişim Derneği
başkanlık ediyor, eş güdümü sağlıyor. Ve bu platforma baktığımızda Türkiye’nin
bütün farklılıklarını, siyasi, felsefi ve diğer tüm alanlardaki farklılıklarını
yansıtan bir platform görüyoruz. Demek ki istenirse, doğru bir dil
tutturulursa, doğru bir yaklaşım gerçekleştirilirse yetmiş sivil toplum
kuruluşumuz toplumumuzun farklı kesimleri, geniş kesimleri bir araya
gelebiliyor. 
İşte, biz de bu ortak aklın, bu mutabakatın yansıması olan yasa
taslağını -Meclis duyarsız kaldığı için o dönemde- Meclis gündemine taşıma
amacıyla bir teklif olarak, gerekçesine dokunmadan, içeriğine dokunmadan bir
yasa teklifi olarak sunduk. Umudumuz odur ki gerek iktidar partisi gerek
komisyon gerek yüce Meclis bu ortak akla, bu mutabakata kayıtsız kalmaz
diyoruz. 
Yine, toplumsal ortak aklın bir diğer yansıması geçtiğimiz hafta
sonu 16 Şubat 2013 Cumartesi günü İstanbul’da görünür kılındı. Bir Nefret
Suçları Konferansı gerçekleştirildi. Bu, Nefret Suçları Konferansı’nda çok
geniş bir katılım vardı yine toplumun çok geniş kesimlerini yansıtan. İstanbul
Milletvekilimiz Sayın Melda Onur ile ben de Meclisi temsilen oradaydım. Gönül
isterdi ki daha fazla milletvekilimiz olsun. Ama şuna inanıyoruz: Önümüzdeki
süreçte dört partimizden milletvekilleri bu tür etkinliklerde yer alacak ve
inanıyoruz ki Türkiye’de oluşacak bir toplumsal mutabakatla biz bu yasa
teklifini -belki de yasa tasarısını- günü geldiğinde bu Meclisten geçireceğiz
ve Türkiye bir ayıptan kurtulacak. 
Değerli milletvekilleri, gelin Nefret Suçları Yasa Kampanyası
Platformuna bir kulak verelim. Günümüz artık hükmetme, yönetme dönemi değil,
çağı değil. Günümüz artık yönetişim çağı, yani sivil toplumla birlikte toplumun
sorunlarına ortak çözümler bulma çağı.
Ne diyor platform? Diyor ki: Öncelikle biz Türkiye için ayrı bir
nefret suçları yasası istiyoruz diyor. Fakat nefret suçlarını da nefret
söylemiyle lütfen karıştırmayalım diyor. 
Bakın, bu önemli bir konu. Neden bu ilerici platform şu aşamada
yalnızca bir nefret suçları yasası istiyor, bir nefret söylemi yasası
istemiyor? Nedeni şudur: Çünkü Türkiye’de, sizler de biliyorsunuz, ifade
özgürlüğünün, basın özgürlüğünün önünde önemli engeller bulunmaktadır ve nefret
söyleminden de hayli muzdarip olan çok farklı
kesimler diyorlar ki: Biz mağdur olmamıza rağmen Türkiye’nin bugünkü
koşullarında, demokrasinin bu zor döneminde bir nefret söylemi yasası talep
etmiyoruz. İlk aşamada, öncelikle, özellikle cana kasteden, mala kasteden,
şiddet içeren suçlara ilişkin bir düzenleme istiyoruz. Ben de diyorum ki:
Gelin, sivil toplumun bu sesine kulak verelim, nefret suçları yasasıyla yola
çıkalım.
Bu demek değildir ki nefret söylemi önemsizdir. Nefret söyleminin
ne derece önemli olduğuna biz, gerek Türkiye’nin 81 ilinde yaşadığımız olumsuz
olaylarda gerekse yüce Meclisin çatısı altında zaman zaman yaşadığımız olumsuz
olaylarda tanık oluyoruz. Dolayısıyla, nefret söylemi de şüphesiz üzerinde
durmamız gereken ama belki de ilk aşamada yasal düzenlemeye gitmemizi
gerektirmeyen bir mesele. 
Son olarak bir ayrıma da gitmek istiyorum çünkü Türkiye’de çoğu
zaman nefret suçları yasası bir İslamofobi yasası
olarak algılanıyor yani salt İslamofobiye
indirgenebilecek, İslamofobi yasasına
indirgenebilecek bir yasa olarak algılanıyor. Şüphesiz ki İslamofobi
de antisemitizm gibi nefret suçlarına kaynaklık eden süreçlerden,
olumsuzluklardan biri, fakat bütüncül bir nefret suçları yasası, salt İslamofobiye indirgenemeyecek bir yasa, kapsayıcı bir yasa
ve kapsayıcı bir yasa derken de gelin platforma bir kere daha kulak verelim,
bakın ne istiyorlar: Irk, milliyet, etnisite, renk,
engellilik, bedensel ve zihinsel engellilik, cinsel yönelim ve cinsiyet kimliği
dâhil belki de sağlık durumu dâhil, göçmenlik durumu dâhil tüm saiklerle işlenen nefret suçlarını kapsayıcı, bütüncül bir
yasa istiyorlar. Bu konuda da ben, yüce Meclisin ve değerli
milletvekillerimizin bir ortak mutabakata varacağını umut ediyorum. 
Cumhuriyet Halk Partisinin bu konudaki tavrı çok net, bunun da
altını çizmek isterim. “Politika Notları” serisi kapsamında yayınlanan bir
politika notumuz var: “Nefrete karşı bir arada yaşamı savunmak.” diyoruz “Eşit
yurttaş, özgür insan, kardeşçe yaşam.” diyoruz. Cumhuriyet Halk Partisinin
görüşü çok açık ve bu çerçevede politika yürütmeye devam ediyoruz. Yine
Cumhuriyet Halk Partisi, ayrımcılık ve nefret suçlarıyla mücadeleyi 2011 seçim
bildirgesine almış ve bu kapsamda da çok ayrıntılı, somut önerileri toplumla
paylaşmış, bu yükümlülük altına girmiş bir parti. Bu anlamda da, nefret suçları
söz konusu olduğunda, bu Meclis çatısı altında her türlü iş birliğine, her
türlü yapıcı iş birliğine açık olduğumuzu belirtmek isterim. 
Sözlerime son vermeden önce, burada bir özür borçluyuz, bunu dile
getirmek istiyorum. Kime borçluyuz? Cumhuriyet Halk Partili Sinop Belediye
Başkanı Sayın Baki Ergül’e bir özür borçluyuz çünkü kendisi ne yazık ki
Sinop’taki olaylar nedeniyle itibarsızlaştırıcı,
suçlayıcı ve hedef gösterici ithamlara maruz kaldı hem de eşinin ağır bir
hastalığı nedeniyle Sinop dışında bulunduğu bir günde maruz kaldı. Evet, bugün
bir özür geldi çünkü bu iddialar, bu ithamlar herhangi bir somut gerçekliğe
dayanmıyordu ve bu iddiaların sahibi sözünü geri aldı ve özür diledi ama ben
inanıyorum ki bu itibarsızlaştırma, bu ithamlar, bu hedef gösterme bir özürle geçiştirilemeyecek
kadar büyük. Biz burada en azından kendisine yüce Meclis adına bir özür
gönderiyoruz. Biz kendisinin ne kadar barışsever, dostluk sever, kardeşlik
sever, eşit yurttaşlığı savunan bir belediye başkanı olduğunu biliyoruz.
Saygılar sunuyorum. (CHP sıralarından alkışlar)
BAŞKAN – Teşekkür ediyorum.
Barış ve Demokrasi Partisi grup önerisi aleyhinde söz isteyen
Salih Koca, Eskişehir Milletvekili. (AK PARTİ sıralarından alkışlar)
VELİ AĞBABA (Malatya) – Başbakanın uçağına binip bizim Süheyl
Batum’u hedef gösteren gazeteye de bir değinirseniz.
SALİH KOCA (Eskişehir) – Sayın Başkan, değerli milletvekilleri;
Barış ve Demokrasi Partisi Meclis araştırma önergesi aleyhine söz almış
bulunuyorum. Yüce heyetinizi saygıyla selamlıyorum.
Adalet ve Kalkınma Partisi, aslında, kurulmadan önce bu ve benzer
konularla ilgili olarak görüşlerini açıklamış, ilkelerini koymuş ve tavrını
belirlemiş bir partidir. Daha dün grup toplantısında Sayın Başbakanımız Recep
Tayyip Erdoğan bu tür konularla ilgili olarak kırmızı çizgilerimizi tekrar
belirtmiş ve etnik milliyetçiliğe, bölgesel milliyetçiliğe ve dinsel
milliyetçiliğe karşı olduğumuzu beyan etmişlerdir. Kısaca bizlerin -Başbakanımızın da deyimiyle- bu tür milliyetçilikleri
ayaklarımız altına aldığımızı ve değerler silsilesi içerisinde böyle, ırka,
kavmiyete dayanan milliyetçilikleri yok saydığımızı ve bunların şeytandan
olduğunu Başbakanımız belirtmişlerdir. Dolayısıyla, bu tür konularda da -biraz
önce belirttiğim gibi- AK PARTİ’nin tavrı nettir.
Aslında nefreti, şiddeti bir tarafa bırakarak burada daha fazla konuşmamız
gereken konunun kardeşlik, birlik ve beraberlik konusu olması gerektiğini
düşünüyorum. Zira Eskişehir’in bağrından çıkan Yunus, yıllar önce, asırlar önce
aslında ne güzel söylemiş: “Gelin tanış olalım/ İşi kolay kılalım/ Sevelim,
sevilelim/ Dünya kimseye kalmaz.” AK PARTİ, işte bu felsefeyle yurdun dört bir
yanında, yedi coğrafyasında siyasetini sürdürmekte ve sürdürdüğü bu siyaset ile
de halkın gönlüne taht kurmaktadır ve sürdürmüş olduğu bu kardeşlik siyasetiyle
de halkımızın teveccühünü kazanmaya devam etmektedir. 
Ben bu vesileyle Genel Kurulumuzun bu hafta daha fazla zaman
ayırarak Sağlık Bakanlığımız Tarafından Kamu Özel İşbirliği Modeli ile Tesis
Yaptırılması, Yenilenmesi ve Hizmet Alınması ile Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Tasarısı’nın görüşmelerine
devam etmemiz gerektiğine inanıyor, yüce heyetinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum.
İBRAHİM BİNİCİ (Şanlıurfa) – Karar yeter sayısı istiyorum. 
BAŞKAN – Arayacağım.
Barış ve Demokrasi Partisinin grup önerisini oylarınıza sunuyorum:
Kabul edenler… Kabul etmeyenler… Karar yeter sayısı yoktur. 
Birleşime on dakika ara veriyorum.

Kapanma Saati: 15.19

İKİNCİ OTURUM
Açılma Saati: 15.35
BAŞKAN: Başkan Vekili Sadık YAKUT
KÂTİP ÜYELER: Tanju ÖZCAN (Bolu),
Mine LÖK BEYAZ (Diyarbakır)
BAŞKAN – Sayın milletvekilleri, Türkiye Büyük Millet Meclisinin
68’inci Birleşiminin İkinci Oturumunu açıyorum.
Barış ve Demokrasi Partisi Grubunun İç Tüzük’ün
19’uncu maddesine göre verilmiş önerisinin oylanmasında karar yeter sayısı
bulunamamıştı. 
Şimdi öneriyi yeniden oylarınıza sunacağım ve karar yeter sayısı
arayacağım.
Kabul edenler… Kabul etmeyenler… Karar yeter sayısı vardır, öneri
kabul edilmemiştir.
Cumhuriyet Halk Partisi Grubunun İç Tüzük’ün
19’uncu maddesine göre verilmiş bir önerisi vardır, okutup işleme alacağım ve
oylarınıza sunacağım.
Okutuyorum:
2.- CHP Grubunun, İstanbul
Milletvekili Umut Oran ve 28 milletvekilinin yargı erkinin, birinci derece ve
yüksek mahkemelerin ve yargının diğer bütünleyici unsurlarının Anayasa'mız ve
Avrupa Birliği İnsan Hakları Sözleşmesi’nde belirtilen standartlarda hizmet
vermesinin sağlanması ile yaşadığı sorunların belirlenerek çözüm yollarının
saptanması amacıyla 19/02/2013 tarihinde Türkiye Büyük Millet Meclisi
Başkanlığına vermiş olduğu Meclis araştırması önergesinin, Genel Kurulun 20
Şubat 2013 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
 20/02/2013
Türkiye Büyük Millet Meclisi Başkanlığına
Danışma Kurulu 20/02/2013 Çarşamba günü (bugün) toplanamadığından,
grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını saygılarımla arz ederim.
 Emine
Ülker Tarhan
   Ankara
 Grup
Başkan Vekili
Öneri:
İstanbul Milletvekili Umut Oran ve 28 milletvekili tarafından,
19/02/2013 tarihinde, Türkiye Büyük Millet Meclisi Başkanlığına "Yargı
erkinin birinci derece ve yüksek mahkemelerin ve yargının diğer bütünleyici
unsurlarının Anayasa'mız ve Avrupa Birliği İnsan Hakları Sözleşmesi’nde
belirtilen standartlarda hizmet vermesinin sağlanması ile yaşadığı sorunların
belirlenerek çözüm yollarının saptanması" amacıyla verilmiş olan Meclis
araştırma önergesinin (736 sıra no.lu), Genel Kurulun bilgisine sunulmak üzere,
bekleyen diğer önergelerin önüne alınarak, 20/02/2013 Çarşamba günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN – Cumhuriyet Halk Partisi grup önerisi lehinde söz isteyen
Umut Oran, İstanbul Milletvekili. (CHP sıralarından alkışlar)
UMUT ORAN (İstanbul) – Sayın Başkan, ben de yüce Meclisi saygıyla
selamlıyorum.
Gündemimiz, konumuz, yargının daha bağımsız, daha tarafsız, daha
hızlı, daha etkin bir şekilde işlemesi için bir araştırma komisyonu kurulması.
Bu sebeple, bu konunun biraz sonra oylanması için söz almış bulunmaktayım. 
Anayasa’nın 2’nci maddesi “Türkiye, demokratik, sosyal bir hukuk
Devletidir.” diyor. Hukuk devletine baktığımız zaman, hukuk devletinin olmazsa
olmazı, adil işleyen, hızlı işleyen bir yargı sistemi olması gerekiyor yani
bizim yargıdan beklentimiz, tarafsız, bağımsız olması, hukukun üstünlüğünün var
olması, insan hakları temelinde hızlı, adil bir şekilde yargının
sonuçlandırılması. Bugün, Türkiye’de bunun tam tersi bir süreç var yani
yargının bu şekilde ortaya koymuş olduğu sonuçlar bu söylediklerimle tamamen
çelişiyor ancak baktığımız zaman, yargının şaşırtan bazı emsal kararları da
var. Örnek mi? Sayın Zahid Akman. “Deniz Feneri”nden, biliyorsunuz, kısa bir süre tutuklandı ve
tutukluk süresi içerisinde mahkeme şöyle bir karar verdi: “Üç aydan uzun
tutukluk süresi ceza olur ve insan haklarını ihlal eder.” dedi ve sonuç
itibarıyla da Zahid Akman tahliye oldu. 
Şimdi, yargıda en önemli şey, yargının herkes için eşit olması
gerekir yani eşitlik ilkesinin temelde uygulanması, var olması gerekir. Hukukun
kime göre veya kişiye göre farklı olmaması gerekir. 
Şimdi, burada baktığımız zaman, Zahid
Akman’a uygulanan hukuka bakıyoruz, şimdi bir de öbür tarafa bakalım, öbür
tarafta örnek verelim: Sayın Fatih Hilmioğlu dört yıldır tutuklu ve Sayın Fatih
Hilmioğlu evladını kaybetti, acılar çekti ve oralarda kendisine neredeyse
eziyet edildi, ailesiyle bir araya gelemedi, acısını paylaşamadı ve hasta,
sağlığıyla ilgili ciddi bilimsel raporlar var ama dört yıldır tutuklu. Sayın
Mustafa Balbay beş yıldır tutuklu, bir gazeteci, bir milletvekili. Sayın Mehmet
Haberal beş yıldır tutuklu, dünya çapında bir tıp doktoru, onun da
rahatsızlıkları oldu. Yani baktığınız zaman, şimdi Zahid
Akman’a uygulanan yasanın veya mahkeme kararının, yargı kararının herkese
uygulanabilir olması gerekiyor.
Bakın, 22 yaşında genç bir gazeteci Sami Menteş, dünyanın en genç
tutuklu gazetecisi. O da hâlâ tutuklu, iki yıldır tutuklu olarak yargılanıyor.
Şimdi, biz bunları söylediğimiz zaman birileri, Hükûmetten, Adalet ve Kalkınma
Partisinden diyorlar ki: “Efendim, bunlar gazeteci değil, bunlar terörist.”
Peki, bunu söyleyenler masuniyet karinesini biliyorlar mı? Yani “masuniyet
karinesi” diye bir şey var ve mahkeme karar vermediği, sonuçlanmadığı sürece
herkes sonuç itibarıyla masumdur. Eğer dava bitmemişse, mahkeme kararını
vermemişse o zaman masuniyet kararının herkes için geçerli olması gerekir. 
Bakın, başka bir şeye gelelim yani bir de başka bir tarafa
gelelim; Sayın Recep Tayyip Erdoğan… Sayın Recep Tayyip Erdoğan’la da ilgili
iddialar var, hatta iddialarda, Sayın Recep Tayyip Erdoğan’la ilgili iddialarda
dolandırıcılık iddiası var, kalpazanlık iddiası var. Şimdi soruyorum: Sayın
Başbakanla ilgili bu iddialar geçerli mi yani mahkeme bitti mi, mahkeme karar
verdi mi? 
Başka bir isim vereyim -yani yargıyı bu şekilde ele almamız
gerekir- Sayın Hakan Fidan. Sayın Hakan Fidan’la ilgili iddialarda savcı
ifadeye çağırdı ve iddiada da bakın ne diyordu: PKK’ya yardım ve yataklık etmek
suçundan bir iddianame düzenlendi kendisiyle ilgili ve KCK üyesi olarak
adlandırıldı. Hatırlayın, geçen sene bu zamanlar “Savcı haddini aştı.” denildi,
efendim gece hemen apar topar bir kanun çıkarıldı ve Başbakan “Ben yedirmem.”
dedi, siz de yedirmediniz, sonuç itibarıyla şu anda yasa değişti.
Şimdi, bakın, ayrı ayrı yerlerden örnekler verdim, bunu şunun için
söylüyorum: Eğer masuniyet karinesi varsa herkes için vardır yani Fatih
Hilmioğlu için masuniyet karinesi neyse, Sayın Recep Tayyip Erdoğan için de
masuniyet karinesi odur. Bir kere bunu sağlamak zorundayız, hep beraber,
Hükûmetle, yasama organıyla bunu sağlamamız gerekir. Diğer taraftan baktığınız
zaman, eğer mahkeme kararı bitmemişse -bunlar sadece iddia- ve mahkeme kararı
bitmeden de bu iddialarla insanları yargısız infaz yapmamamız gerekiyor ve
insanları suçsuz bir şekilde dört yıl, beş yıl tutuklu olarak yargılatmamamız
gerekiyor, onları orada mahkûm bırakmamız gerekiyor.
Bakın, hafta başında, Türkiye’de üzüntü verici olaylar oldu. İki
gün önce ben de Silivri’deydim. Orada insanlara, yaşlılara, çocuklara tazyikli
suyla saldırıldı, kaba kuvvetle yaralandı insanlar, gaz sıkıldı insanların
yüzüne. Yani, insanlar sanki bir savaş suçlusu, sanki bir savaş ortamı… Ve
insanlar, oraya zaten 5 kilometre yürüyerek geliyor, 5 metre ilerisinde cami
var, diyor ki: “Sıkıştım, şu camiye gideyim, bir tuvaletini kullanayım.” Yasak.
“Efendim, ibadetimi yapayım. Ben burada geleceğim, işte, cami var, burada…” O
da yasak. Yahu, böyle bir insan hakkı olabilir mi? Milletvekilleri tutuklandı,
avukatlar tartaklandı, milletvekilleri tartaklandı. Şimdi, böyle bir şey, böyle
bir millî irade, böyle bir hukuka saygı olabilir mi? Bunları hep beraber
gerçekleştirmek zorundayız.
Bakın, bugün haberlere düştü, siz de takip etmişsinizdir, hemen
komşumuz Bulgaristan’da hükûmet istifa etti. Ve hükûmetin istifa etmesinin
nedeni de, yüksek elektrik fiyatlarından dolayı halkın galeyana gelmesi, halkın
protesto etmesi ve bunun sonucunda da Bulgaristan Başbakanı dedi ki: “Polisin
insanları dövdüğü bir ortamda ben başbakan olmam, ben hükûmeti o zaman
bırakıyorum.” diyerek istifa etti. Şimdi, baktım bugün, Bulgaristan’daki
resimlere baktım, yani hakikaten oradaki polisin halkı nasıl copladığını, nasıl
orada kaba kuvvet kullandığına, uyguladığına baktım. Bir tarafta da
Silivri’deki -yani hafızamda ama- resimlere baktım. İki tarafa baktığım zaman
hakikaten utandım, bizde bundan daha kötü. Burada o zaman Hükûmete, burada o
zaman AKP’ye bir görev düşmüyor mu? Burada yasama organına bir görev düşmüyor
mu? On yıldır hukukun geldiği durum ortada.
Bakın, dün Avrupa Birliği sürecini de burada gündeme getirdim, hep
beraber yine “Hayır.” dediniz. Şimdi, bakın, yargıda ki duruma bakın, hıza
bakın. Ağır ceza davalarında dokuz yüz gün yargılama sürüyor, ortalama üç yüz
gün sürüyor. Bunlar için gelin bir şey yapalım. On yıldır sonuçlar ortada, yani
düzelseydi biz derdik ki o zaman “Tamam, güzel yapıyor iktidar, bizim araştırma
komisyonu kurmamıza gerek yok, siz yapın, biz de destekleyelim.” Her şeye
“hayır” diyecek diye bir şey, ana muhalefet olarak öyle bir sorumluluğumuz da
yok, mecburiyetimiz de yok ama sonuçlar ortada. On yıl… Yargının geldiği
noktaya bakın. 
Geçen hafta, Avrupa Birliğinden sorumlu Bakanın söylediklerinden
utandım. Yanlış bilgi verdi Karma Parlamento Komisyonu üyelerine Sayın Avrupa
Birliğinden sorumlu Bakan, dedi ki: “üçüncü Yargı Paketi’nden sonra 33.500 kişi
serbest bırakıldı.” 
VELİ AĞBABA (Malatya) – Külliyen yalan!
UMUT ORAN (Devamla) - Böyle bir şey olabilir mi? Ama orada çıkıp
da bozmadım. Baktım, rakamlara baktım. Yahu, 1980 rakamlarına bakıyorum 58 bin
- 60 bin tutuklu, 2002’ye bakıyorum düşmüş aşağıya, e 2012’ye bakıyorum 138
bin, 2013 Ocak sonuna bakıyorum 140 bine gelmiş. Nerede o 33.500 kişi artık
salınmış? Şimdi, bakın, rakamlar bunu gösteriyor bize. Hani Başbakan anlatıyor bazen
“Nereden nereye?” diyor. İşte, bakın, tutukluların sayısı da 1980’lerde 60 bin,
2002’de 80 bin, şu anda 138 bin, nereden nereye gelmiş. Demek ki ortada bir
sorun var. O sorunu da hep beraber çözmemiz lazım. 
Yani iktidar şuna mı şartlandı? Buradaki, iktidarın yasama
faaliyetini yapan milletvekilleri şuna mı şartlandı? Biz dört yıl boyunca
muhalefetten ne gelirse gelsin “hayır” diyeceğiz. Var mı böyle bir şey? Bakın,
gelin, bir kez daha söylüyorum: Yani biz el uzatıyoruz, gelin, bu uzattığımız
eli tutun. Ülke felakete gidiyor. Yargının koktuğu yerde, hukukun guguk olduğu
yerde demokrasi işlemez. 
Hepinize saygılar sunuyorum. (CHP sıralarından alkışlar)
BAŞKAN – Teşekkür ediyorum. 
Cumhuriyet Halk Partisi grup önerisi aleyhinde söz isteyen Hilmi
Bilgin, Sivas Milletvekili. (AK PARTİ sıralarından alkışlar)
HİLMİ BİLGİN (Sivas) – Sayın Başkan, değerli milletvekilleri;
Cumhuriyet Halk Partisi Grubu tarafından yargı erkinin Anayasa’mız ve Avrupa
Birliği İnsan Hakları Sözleşmesi’nde belirtilen standartlarda hizmet vermesinin
sağlanması ile yaşadığı sorunların belirlenerek çözüm yollarının ortaya
konulması amacıyla Anayasa’nın 98 ve İç Tüzük’ün
ilgili maddeleri gereğince Meclis araştırması önergesinin gündeme alınması
talebiyle vermiş oldukları grup önerisinin aleyhinde söz almış bulunuyorum. 
Sayın Başkan, değerli milletvekilleri; AK PARTİ hükûmetleri
döneminde yargının hızlanması, yargının bir bütün olarak sorunlarının çözüme
kavuşturulması, yargı çalışanlarının bir bütün olarak çalışma standartlarının
artırılması ve temel hak ve özgürlüklerin serbestçe kullanılması, devlet için
çalışan insan değil insana hizmet eden devlet anlayışını hâkim kılmak için
birçok alanda yasal düzenlemeler yapılmıştır. 
Yargının hızlanması noktasında, yargılamaların yapıldığı adliye binaları
bodrum katlardan kurtarılmış, nezih bir hâlde, teknolojik imkânlarla
donatılarak hizmete açılmıştır. Yine bu mekânlarda yargı teknolojiyle tanışmış
ve çalışmaya başlamıştır. 
Bu yapılanlar sadece yerel mahkemelerle sınırlı tutulmamış, yüksek
mahkemeler de çağın gerektirdiği ve kendisine yakışan mekânlara taşınmıştır. Yargıtayın ve Danıştayın daire
sayıları ve üye sayıları artırılmış, temyizdeki dosyaların bekleme süresi
kısaltılmıştır. Anayasa Mahkemesinin oluşumu daha demokratik hâle getirilmiş, bireysel
başvuruların yolu açılmıştır. 
Hâkimler ve Savcılar Yüksek Kurulu yeniden yapılandırılarak yapısı
daha demokratik hâle getirilmiş, kürsü hâkim ve savcılarına seçme ve seçilme
hakkı verilmiştir. 
Değerli milletvekilleri, Cumhuriyet Halk Partisi sözcüleri,
maalesef, ülkemizin dünyada en çok gazetecinin tutuklu, hükümlü olduğu ülke
olarak tanınmaya başladığı iddialarını uzun süredir dillendirmektedirler. Bu
konu hakkında Hükûmet yetkililerimiz defalarca açıklama yapmışlar ancak
Cumhuriyet Halk Partisi bu gerçeği görmemekte ısrarcı olmaya devam etmektedir. 
Cumhuriyet Halk Partisi “gazeteci” adı altında farklı suçlardan
mahkûm olan kişiler üzerinden, gerçeğe aykırı şekilde Türkiye’yi dünyaya
şikâyet etmeye devam etmektedir. Oysa gerçek tamamen farklıdır. Bu konudaki
gerçek durum şudur: Sayın Adalet Bakanımızın, biraz önce konuşan Sayın Sözcü
Umut Oran’a vermiş olduğu yazılı cevapta: “Uluslararası Gazetecileri Koruma
Komitesi tarafından Aralık 2012 Raporu’nda 49 kişilik bir liste yayımlanmıştır.
Bakanlığın kayıtlarının incelenmesinde, raporda ismi geçen 49 kişiden 6’sının
tahliye olduğu, ceza infaz kurumlarında bulunan 7’si hükümlü, 36’sı tutuklu 43
kişiden 7’si hakkında öldürme, silahla yaralama, yağma, patlayıcı madde
kullanmak, resmî evrakta sahtecilik, terör örgütüne üye olmak; örgüt adına
haber, yayın ve propaganda yapmak suçlarından mahkûmiyet kararı verildiği; 2’si
hakkında bombalama, yaralama, mala zarar verme, kundaklama; 2’si hakkında
ülkede kaos ortamı oluşturmak ve darbeye teşebbüs; 22’si hakkında terör
örgütünün üst düzey toplantılarına katılma, örgüt propagandası ve yayın yapma;
10’u hakkında örgüt propagandası, örgüt haberi ve örgüt adına yayın yapma
suçlarından soruşturma ve kovuşturma yürütüldüğü, bu kişilerin gazetecilik
faaliyetiyle ilgisi olmayan suçlardan dolayı ceza infaz kurumlarında hükümlü ve
tutuklu bulundukları anlaşılmıştır.” Biz hiçbir zaman, gerek Hükûmet
yetkililerimiz, gerekse bizler, haklarında kamu davası açılan kimselerin
terörist olduğunu veya mahkûm olduğunu söylemedik ama şu bir gerçek ki, kamu
davası açılan kişiler bağımsız yargı tarafından yargılanmaktadır. Bizim
temennimiz de bu yargılamalar neticesinde suçsuz olduklarının ortaya çıkması ve
kendilerinin aklanmasıdır.
Ancak şu husus da dikkat çekmek gerekmektedir: İfade özgürlüğünün
sınırını oluşturan doğrudan şiddete bulaşmış kişileri bile gazetecilik
kimliğiyle savunma refleksini suç işlemekte imtiyazlı bir sınıf arayışı olarak
görmek olarak görüyoruz. Bu durum, maalesef malum çevrelerce geçmişte farklı
kesimler için dillendirilmiş, bugün ise gazeteciler için dillendirilmektedir.
Dünyada basın ve ifade özgürlüğü ile doğrudan ilgisi bulunmayan şiddet
eylemlerine müsamaha gösterecek bir hukuk devleti modeli bulunmamaktadır.
Sayın Başkan, değerli milletvekilleri; Türkiye’de uzun tutukluluk
süreleri ve yargılama sürelerinin makul süreye getirilmesi konusunda 2002
yılından itibaren birçok düzenleme yapılmıştır. Bu düzenlemeler neticesinde
tutukluluk süreleri, tutuklu sayıları ve yargılama süreleri 2002 yılı
verilerine göre iyileştirilmiştir.
TUFAN KÖSE (Çorum) – Doğruyu söylemiyorsunuz.
HİLMİ BİLGİN (Devamla) – Bu kapsamda AK PARTİ hükûmetleri
döneminde yargının işleyişindeki sürat ve etkinliği artırmak amacıyla, geride
kalan zaman zarfında hükûmetlerimiz, yasal ve yapısal sorunların çözümü için
birçok adım atmış, önemli sonuçlara da ulaşılmıştır. Suçluluğun sabit olmadığı
ve masumiyetin aksine bir hükmün henüz ortaya çıkmadığı muhakeme sürecindeki
tutukluluğun son çare olması eleştirilere konu olan bazı sorunlu uygulamaların
çözümü ve bu şekilde kişi özgürlüğü ve güvenliği hakkının daha güçlü bir
teminata kavuşturulması için yapılan temel düzenleme ise kamuoyunda “Üçüncü
Yargı Paketi” olarak bilinen yasayla hayata geçirilmiştir.
Yine, ayrıca, Genel Kurulun 24 Ocak 2013 tarihli oturumunda kabul
edilen 6411 sayılı Kanun’la Ceza ve Güvenlik Tedbirlerinin İnfazı Hakkında
Kanun’da yapılan değişiklik sayesinde hasta olan tutuklular lehine de
düzenlemeler yapılmıştır. Bu kapsamda, tutuklama konusunda yaşanan sıkıntıların
ve eleştirilerin azaltılması amacıyla tutukluluk yasağı sınırı iki yıla
çıkarılmıştır. 
Uygulayıcıların tutuklama konusunda daha özenli olmaları amacıyla,
tutuklama kararlarının somut olgularla gerekçelendirilmesi zorunluluğu
getirilmiştir. Böylece, her bir somut olayla ilgili mahkemeler karar verirken,
verdikleri kararları ayrıntılı bir şekilde gerekçelendirmek zorunda
kalacaklardır.
Yine, adli kontrol uygulamasının kapsamı genişletilmiş, 5271
sayılı CMK 109’uncu maddede yapılan değişiklikle tutuklamaya alternatif bir yol
getirilerek, gerekli görülmesi hâlinde şüphelinin tutuklanması yerine adli
kontrol altına alınmasına karar verilmesi imkânı sağlanmıştır.
Yine, en son düzenlemeyle ağır hasta hükümlü ve tutukluların ceza
ertelemesi ve tahliyelerinin yolu açılmıştır. 
Bu yapılanlardan sonra ceza infaz kurumlarındaki tutukluluk
oranlarıyla ilgili bilgi vermek gerekirse, 31 Aralık 2012 tarihi itibarıyla 373
ceza infaz kurumunda 104.313 hükümlü, oran olarak yüzde 76,7; 31.707 tutuklu,
oran olarak yüzde 23,3 oranındadır. 
Bu rakamlar 2001 yılında son on iki yılın en üst seviyesine
çıkarak yüzde 50,4 iken, yapılan düzenlemelerle birlikte, yargı paketleriyle ve
yasal düzenlemelerle birlikte, 31 Aralık 2012 tarihi itibarıyla tutuklu sayısı
yüzde 23,3 düzeyine inmiştir. 
Türkiye'de yıllık ortalama 3 milyon ceza davası işlem görmekte
olup, bu veriye göre tüm ceza davalarındaki tutukluluk oranı yüzde 1,05
düzeyindedir. 
Tutuklu kalınan sürelerle ilgili olarak, sıfır-bir yıl arasında
23.718 tutuklu, oran olarak yüzde 74,80; iki-üç yıl arası 1.665, yüzde 5,25;
altı-yedi yıl arası yüzde 0,10; dokuz ve on yıl arası yüzde 0,01 oranındadır.
31.707 tutuklu içinde sıfır-bir yıl yüzde 74,80; bir-üç yıl yüzde 21,48; üç yıl
ve üzeri yüzde 3,71. Dolayısıyla, bir-üç yıl arasında tutuklu kalanların oranı
tüm tutukluların yüzde 96,28’ini oluşturmaktadır. Sorun teşkil edebilecek üç
yılın üzerindeki tutukluların sayısı, 31.707 tutuklu içinde 1.177 kişidir. Uzun
tutukluluk olarak değerlendirilebilecek ve kamuoyunun yakından takip ettiği bir
kısım davalarda ise yedi yıl ve üstü süre tutuklu olanların sayısı 16’dır. 
Dokuz-on yıl arası tutuklu bulunan 3 kişiden 1’i anayasal düzeni
ortadan kaldırmak, 2’si çıkar amaçlı suç örgütü kurma ve yönetme, adam öldürme;
sekiz-dokuz yıl arası tutuklu bulunan 4 mahkûmdan 2’si anayasal düzeni ortadan
kaldırmak, 2’si de çıkar amaçlı suç örgütü kurma, yönetme ve adam öldürme;
yedi-sekiz yıl arası tutuklu bulunan 9 kişiden 8’i çıkar amaçlı suç örgütü
kurma, yönetme, silah ticareti, adam öldürme, uyuşturucu madde ticareti yapma,
1’i anayasal düzeni değiştirme suçundan yargılanmaktadır. 
Bu isimlere ilişkin tutukluluğun bu denli uzun olmasının iki
farklı nedeni vardır: Farklı suçlardan yargılanıyor olmaları ve dosya
kapsamının genişliğidir. Ayrıca, bu kişilerin bir kısmının da Yargıtaydaki temyiz incelemeleri sonrasında verilen bozma
kararları gereğince yargılamaları devam etmektedir.
Değerli milletvekilleri “Cezaevi Çalışmaları Merkezi” adı altında,
İngiltere’de Essex Üniversitesi bünyesinde faaliyet
gösteren bir merkez vardır. Bu merkez 1997 yılında kurulmuştur. Merkez,
uluslararası anlamda cezaevi verilerini derleyen, buna ilişkin raporlar
yayınlayan, akademik araştırmalar yapan ve faaliyet gösteren bir kuruluştur. Bu
kuruluşun verileri İnternet sitesinde herkese açıktır. Bu veriler incelendiği
zaman, AB ülkelerindeki ortalama tutukluluk oranı yüzde 25,2 iken Türkiye’de
23,3’tür. Biz bu değerlendirmeyi yaparken var olan verileri olumlu yönde görmek
açısından değil, tartışmalı bir alana ışık tutmak ve tartışmayı doğru veriler
üzerinden sürdürmek istiyoruz.
Ben bu manada, biraz önce sayın hatibin söylediği görüşlere
katılmadığımızı beyan ediyor, Meclisin normal gündeminde çalışması
temennisiyle, CHP grup önerisi aleyhinde olduğumu belirtiyor, hepinize saygılar
sunuyorum. (AK PARTİ sıralarından alkışlar) 
BAŞKAN – Teşekkür ediyorum.
UMUT ORAN (İstanbul) – Sayın Başkan…
BAŞKAN – Buyurun Sayın Oran.
UMUT ORAN (İstanbul) – Efendim, bir konuda yanlış ifadelerim
olduğunu söyledi, onu düzeltmek istiyorum müsaade ederseniz. 
BAŞKAN – Hangi konuda, ne söyledi de yanlış ifade ettiğinizi
söyledi?
UMUT ORAN (İstanbul) – Uluslararası Gazetecileri Koruma
Komitesiyle ilgili yapmış olduğum bir açıklamanın yalan, doğruyu ifade
etmediğini söyledi. 
BAŞKAN – Buyurun. Sataşma nedeniyle iki dakika söz veriyorum.
VI.- SATAŞMALARA İLİŞKİN
KONUŞMALAR (Devam)
3.- İstanbul Milletvekili Umut
Oran’ın, Sivas Milletvekili Hilmi Bilgin’in şahsına sataşması nedeniyle
konuşması
UMUT ORAN (İstanbul) – Şimdi, değerli arkadaşlar, amacımız üzüm
yemek mi, bağcı dövmek mi? Biraz evvel ben bazı kişileri burada ortaya koydum
yani hepimiz insanız, değil mi, hepimizin bir vicdanı var. Yukarıda Allah var,
Allah sizi izliyor, Allah bizi izliyor yani elimizi bir vicdanımıza koyalım.
Yani yargının farklı farklı çalışması olabilir mi? Yani kişiye göre yargı
olabilir mi, kişiye göre hukuk olabilir mi? Biraz evvel anlattım yani bakın,
gazetecilerle ilgili çok net olarak bir şey söyleyeceğim: Burada, içeride olan
arkadaşlarım vardır. Geçen hafta Avrupa Birliği Karma Parlamento Komisyonu
Genel Kurulu burada yapıldı. Her konuşmacı, her Avrupa parlamenteri
Türkiye’deki basın özgürlüğü, temel hak ve özgürlükler nedeniyle Türkiye’deki
işleyen şeyi eleştirdi. Bu eleştiriyi sadece iktidar almıyor, biz de alıyoruz;
biz de bu ülkenin vatandaşıyız, biz de
bu ülkenin milletvekiliyiz, biz de bu ülkenin ana muhalefet partisiyiz, biz
üzülüyoruz. Sizi de suçlayamıyoruz hemen, diyoruz ki: “Gelin, beraber yapalım.”

Bakın, rakamları söyleyeyim size: Şu anda uluslararası bütün
kuruluşlar, Avrupa Parlamentosu… Biliyorsunuz, tam üyelik süreci içerisindeyiz.
Sizin imzanız var, biz Avrupa Birliğine tam üyelik süreci içerisindeyiz. Avrupa
Parlamentosu, Avrupa Konseyi, Avrupa Komisyonu, Uluslararası Gazetecileri
Koruma Komitesi, Türkiye’yi dünyanın en fazla tutuklu gazeteci hapishanesi ilan
etmiş durumdalar. Bundan mutlu musunuz, övünüyor musunuz bundan? Gelin, bunu
düzeltelim diyoruz ve bakın, en son ekim ayında, Uluslararası Gazetecileri
Koruma Komitesi 61 tane gazetecinin şeceresini yazdı, hepsinin meslekleri
gazeteci, tek tek yazdı. Adalet Bakanı bana bir yazı göndermedi, sorularıma
cevap vermedi. O zaman Adalet Bakanı
desin ki: “Bu 61 tane gazeteci -bir kısmı tahliye olmuş olabilir, şu andaki
rakam 49 olabilir- bunlar şu suçtan şeyler.” Adalet Bakanının şu anda devam
eden yargıyla ilgili karar verme hakkı da yok zaten, yargı devam ediyor.
Terörist diyebilir miyiz? Ayrıca biz Adalet Bakanının şu anda verdiği rakamlara
da güvenmiyoruz. 
Teşekkür ederim.
BAŞKAN – Teşekkür ediyorum.
VIII.- ÖNERİLER (Devam)
A) Siyasi
Parti Grubu Önerileri
(Devam)
2.- CHP Grubunun, İstanbul
Milletvekili Umut Oran ve 28 milletvekilinin yargı erkinin, birinci derece ve
yüksek mahkemelerin ve yargının diğer bütünleyici unsurlarının Anayasa'mız ve
Avrupa Birliği İnsan Hakları Sözleşmesi’nde belirtilen standartlarda hizmet
vermesinin sağlanması ile yaşadığı sorunların belirlenerek çözüm yollarının
saptanması amacıyla 19/02/2013 tarihinde Türkiye Büyük Millet Meclisi
Başkanlığına vermiş olduğu Meclis araştırması önergesinin, Genel Kurulun 20
Şubat 2013 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN - Cumhuriyet Halk Partisi grup önerisi lehinde söz isteyen
Ali Uzunırmak, Aydın Milletvekili. (MHP sıralarından
alkışlar) 
ALİ UZUNIRMAK (Aydın) – Sayın Başkan, değerli milletvekilleri;
Cumhuriyet Halk Partisi Grubunun yargı erkinin, birinci derece ve yüksek
mahkemelerin ve yargının diğer bütünleyici unsurlarının Anayasa’mız ve Avrupa
Birliği İnsan Hakları Sözleşmesi’nde belirtilen standartlarda hizmet vermesinin
sağlanması ile yaşadığı sorunların belirlenerek çözüm yollarının saptanması
amacıyla vermiş olduğu önerge hakkında grubum adına söz aldım. Hepinizi
saygılarımla selamlıyorum. 
Önergenin veriliş gayesine baktığımızda, hakikaten desteklenmemesi
mümkün olmayacak bir önerge. İnsan haklarına ve adalete, işleyişe uygun,
Meclisin inisiyatif almasını isteyen bir önerge. Peki, bu önergeden kaçılabilir
mi veya kaçılırsa hangi sebeplerle kaçılabilir? Hele Türkiye'nin bugün içinde
bulunduğu şartlarda böyle bir şey gerekli midir? 
Değerli milletvekilleri, Türkiye Büyük Millet Meclisinin
inisiyatif alması bir mutlak durumuna gelmiştir. Çünkü eğer bir ülkede “Adalet
mülkün temelidir.” diye bir söz adliyelerde klişe hâlinde yazılır hâle gelmişse
bu mantığın, bu felsefenin işler durumda mı, işlemez durumda mı olduğunu yüce
Meclisin öncelikle teferruatlı tartışması lazım. Bugün baktığımızda, “Adalet
mülkün temelidir.” acaba geçerliliğini koruyor mu Türkiye’de? Ben yaşayan
birisi olarak ifade ediyorum: Hayır, korumuyor değerli arkadaşlar. Adalet
mülkün, devletin temeli olmaktan çıkmış, asli görevi olmaktan çıkmış; Türkiye
Büyük Millet Meclisi, yasama ve denetim faaliyetlerinde çoğunluğun mahkûmu durumuna
getirilmiş ve bu ülkede böyle bir mantık içerisinde yönetmek, âdeta bir
padişahlık hâlini almıştır. 
Değerli milletvekilleri, Meclis inisiyatif almalıdır. Neden?
Bakın, problemin kaynağını tespit etmek için sizlerle bir fıkra paylaşmak
istiyorum: Bekri Mustafa Sultanahmet’e imam olmuş. Cuma namazı kılınmış. Cemaat
çok kalabalık, ortada bir cenaze var. Bekri Mustafa, cenaze namazını
kıldırdıktan sonra eğilmiş cenazenin kulağına bir şeyler söylemiş. Cemaat merak
etmiş, demiş ki: “Bekri Mustafa, ne söyledin? Ölüyle de konuşuyorsun artık.”
Bekri Mustafa demiş ki: “Mevta öbür dünyaya gittiğinde ‘Öbür dünyada ne var ne
yok.’ diye sorarlarsa, Bekri Mustafa Sultanahmet’e imam oldu, varın düşünün siz
o ülkenin hâli ne diye...” Evet, bugün, bilginin yönetmediği, kuralların
yönetmediği, samimiyetin yönetmediği, siyasetin bir şov sanatına
dönüştürüldüğü, yalanın, riyanın, iftiranın hâkim olduğu bir Türkiye yaşıyoruz.
Türkiye’de adalet hüküm sürmüyor, gücü yeten gücü yetene. Paşalar atılıyor,
suçsuz vatandaşlar atılıyor ve her şey ama her şey kontrol edilmek isteniyor.
Değerli milletvekilleri, adaletin olmadığı bir ülkede başka
şeylerin olması mümkün değil. İnsanlığın var oluşundan bugüne kadar peşinde
koştuğu iki duygu vardır ve bu iki duygu hiçbir yerde, ister Kuzey Kutbu’nda,
ister Güney Kutbu’nda ister Ekvator’da değişmez. Adalet ve refah, insanlık bu
ikisinin peşinde koşmuştur. İktidarların, yönetimlerin en önemli görevi
insanlar için başta adalet ve ikinci olarak da refahı temin etmek olmalıdır.
Eğer bir iktidar bunları yalanla dolanla temin ettiğini zannediyorsa o
iktidarın baki olması mümkün değildir. Güneş balçıkla sıvanmaz. Elbette ki
bugün basına hâkim olabilirler, yürütme erki birçok alana hâkim olabilir ama
güneşin balçıkla sıvanamayacağı günler de gelecektir.
Bakın, değerli milletvekilleri, Sayın Başbakana, aldığım
milliyetçilik terbiyesi onun işgal ettiği makama söyleyeceğim sözler açısından
birtakım şeylerimi sınırlandırıyor ama Sayın Başbakanın son günlerde söylediği
milliyetçiliği ayaklar altına alma lafzından hareketle AKP’nin içerisinde şayet
kendisini milliyetçi tanımlayan arkadaşlarımız ve dünü beraber paylaştığımız
arkadaşlarımız varsa, onların vicdanlarına ve inisiyatiflerine bazı şeyleri
emanet etmek istiyorum. Sayın Başbakanın, kavmiyetçilikle, ırkçılıkla
milliyetçiliği karıştırarak, bir terkip gibi sunarak milliyetçiliği suçlaması
bir devlet adamına hiç ama hiç yakışmayacak bir edadır, bir tavırdır;
bilgisizlik, cahillik değilse bir kasıttır değerli arkadaşlar.
Değerli milletvekilleri, Sayın Genel Başkanımızın ve ülkücülerin
üzerinden “Türkiye'nin belli bölgelerine gidememek.” gibi birtakım şeyleri
Sayın Başbakan ifade etmektedir ve Sayın Başbakan -ne duruma düştüğünü
anlayabilmesi için- yakın tarihi bile bilmemektedir. Elimde 12 Eylül
mahkemelerinin Milliyetçi Hareket Partisi hakkındaki iddianamesi var; elimde 12
Eylülde rahmetli Alparslan Türkeş Beyefendi’nin devrin Genelkurmay Başkanı,
Cumhurbaşkanı Kenan Evren’e yazdığı, milliyetçiliğin nasıl suçlandığını ifade
eden, neden suçlandığını ve kimlerin suçlayacağını ifade eden mektup var. Ve
elimde, Milliyetçi Hareket Partisi kadrolarında Türk milliyetçiliği uğruna
şehit olmuş, Bingöl Belediye Başkanımız Hikmet Tekin (1979), Ağrı İl Başkanımız
Hacı Mustafa Kılıçaslan (1980), Doğubeyazıt-Mustafa
Yardımcı (1977), Ata Pehlivanoğlu-Mardin (1978), İbrahim Bayoğlu-Urfa, Cengiz Baktemur -idam edildi- Malatya (1982), Metin Olgaç-Mardin
(1977), Mustafa Kuşaslan-Diyarbakır (1977)…
Şimdi, Sayın Başbakan, sen Türkiye'nin belli bir bölgesini bir
başbakan olarak nasıl ifade edebilirsin? Bu hareket, Türk milliyetçileri,
Milliyetçi Hareket Partisi buralarda şehit vermiş; bunları bilmeden, bunları
görmeden Milliyetçi Hareket Partisini nelerle itham ediyorsun? 
Değerli milletvekilleri, bir ülkede milliyetçilik ne zaman, kimler
tarafından suçlanır? Bu soruyu, bütün samimi, Türk vatandaşlığını taşıyan ve
Türkiye Cumhuriyeti’ne mensubiyet duyan vatandaşlarımızın sorması gerekir,
başta siz değerli milletvekillerinin sorması gerekir. “Türk milliyetçiliği ne
zaman ve kimler tarafından suçlanır?” diye sorduğumuzda alacağımız bir tek
cevap vardır: “İşgalciler tarafından işgal edilmiş bir ülkede milliyetçilik
suçlanır veya başka ülkelerin beşinci kolu durumuna gelmiş, o ülke
vatandaşlığını taşıyan gafiller tarafından suçlanır.” Şimdi Sonuç: Sayın
Başbakan, işgal ettiğin makam hassasiyetiyle, benim bir Türk milliyetçisi
olarak seni ne ile itham etmem lazım? Bunu siz değerli arkadaşlarımın
vicdanlarına emanet ediyorum. 
Değerli arkadaşlar, milliyetçilik nedir? Tanımları, tarifleri,
kavramları doğru algılamadan, bilimi, hukuku esas almadan tanımladığınız
tanımlamalarla her şeyi bertaraf etmeniz mümkün. Milliyetçilik, her şeyden
önce, bir milleti meydana getiren ve bir milletin meydana getirdiği değerlerin
yanlısı olmaktır, millî olmaktır, millî değerler yanlısı olmaktır. 
Peki, Sayın Başbakan, “etnik milliyetçilik” diyorsun, “etnik
milliyetçilik” diye bir şey olmaz. Millet bütünlüğünü kavrayan, millet
bütünlüğünü kucaklayandır milliyetçilik; millî olan, millete mal olandır. 
Peki, Sayın Başbakan “bölgesel milliyetçilik” diyorsun, böyle bir
milliyetçilik var mı? Hem Türk milliyetçiliğini savunacaksın hem de bir bölgeyi
diğer bir bölgeye karşı savunacaksın. Milliyetçilik, millet bütününü kavrayan
bir terimdir. 
Peki “dinsel milliyetçilik” diyor Sayın Başbakan. Zaten zurnanın
zırt dediği yer de burası. Sayın Başbakan “dinsel milliyetçilik” diye bir şey
olmaz. Din, bir milleti meydana getiren değerlerden birisidir. Eğer “millet”
derken “ümmet”i kastediyorsan sen ancak siyasi
ümmetçi olabilirsin. Onu gizleyebilmek için de milliyetçiliği mahkûm etmek
için, milliyetçiliğin önüne “dinsel” takısını takarak “Dinsel milliyetçiliğe
karşıyım.” demek yalanın, yalancılığın daniskasıdır. Dolayısıyla, bir fikir
sistemini hele ki “ayaklar altına alıyorum” demek bir Başbakana, bir fikir
insanına hiç mi hiç yakışmayacak bir tavırdır, yakışmayacak bir davranıştır.
Bir ülkenin Başbakanı kendi ülkesinin milliyetçiliğini fikir sistemi olarak
suçlayamaz. Milliyetçilik mücadelesi verenlerin belki hata yaptıklarını dile
getirebilir ama bir fikri suçlamak bir Başbakana yakışmayan bir tavırdır.
AKP’deki milliyetçilere ithaf olunur.
Teşekkür ediyorum. (MHP sıralarından alkışlar)
BAŞKAN – Teşekkür ediyorum.
Cumhuriyet Halk Partisi grup önerisi aleyhinde söz isteyen Ramazan
Can, Kırıkkale Milletvekili. (AK PARTİ sıralarından alkışlar)
RAMAZAN CAN (Kırıkkale) – Sayın Başkan, değerli milletvekilleri;
hepinizi saygıyla selamlıyorum.
Öncelikle, Cumhuriyet Halk Partisinin grup önerisinin aleyhinde
olduğumuzu beyan ediyorum.
Cumhuriyet Halk Partili hatip, burada, cezaevinde tutuklu
bulunanlarla ilgili imtiyaz talebinde bulundu. Hâlbuki Anayasa’nın 10’uncu
maddesi açıktır. Anayasa’nın 10’uncu maddesine göre kanun önünde herkes
eşittir. Hiç kimse yargılanmada kendisine imtiyaz talep edemez. Hiç kimse devam
eden yargı sürecine müdahale de edemez.
LÜTFÜ TÜRKKAN (Kocaeli) – MİT Müsteşarını aldık, müdahale ettik.
Nasıl ettik ona? 
RAMAZAN CAN (Devamla) - Milletvekili olsun, gazeteci olsun, asker
olsun…
LÜTFÜ TÜRKKAN (Kocaeli) - MİT Müsteşarını aldık yargının önünden.
RAMAZAN CAN (Devamla) - …her ne olursa olsun hiç kimse ama hiç
kimse yargılanmada kendisine imtiyaz talep edemez. 
LÜTFÜ TÜRKKAN (Kocaeli) – Demek ki müdahale var.
RAMAZAN CAN (Devamla) - Milletvekili olmak, gazeteci olmak, asker
olmak, sivil olmak…
LÜTFÜ TÜRKKAN (Kocaeli) – Bu dediğime cevap ver!
BAŞKAN – Sayın Türkkan…
RAMAZAN CAN (Devamla) - Ancak bunlar adil yargılanma talep
edebilir. Eğer adil yargılanmada bir sıkıntı varsa ancak bu konuda müşteki
olabilirler. 
FERİT MEVLÜT ASLANOĞLU (İstanbul) – Beş sene mi? Beş sene mi?
ENGİN ALTAY (Sinop) – Hakan nerede, Hakan?
RAMAZAN CAN (Devamla) - Diğer taraftan, Milliyetçi Hareket Partili
hatip, burada…
ENGİN ALTAY (Sinop) – Hakan nerede?
FERİT MEVLÜT ASLANOĞLU (İstanbul) – Beş sene mahpus yatmak var mı?
BAŞKAN – Sayın Aslanoğlu…
RAMAZAN CAN (Devamla) - …Sayın Başbakanımıza, üslup ve adaba
yakışmayacak bir konuşma yaptı.
ENGİN ALTAY (Sinop) – Hakan nerede, Hakan?
RAMAZAN CAN (Devamla) – Sayın Başbakanımız, milliyetçiliği…
LÜTFÜ TÜRKKAN (Kocaeli) – Fırat Anlı’yı
nasıl serbest bıraktınız, KCK’nın bir numarasını? KCK’lılar serbest kaldı. 
ENGİN ALTAY (Sinop) – Hakan nerede?
LÜTFÜ TÜRKKAN (Kocaeli) – Orada müdahale yok mu?
BAŞKAN – Sayın Türkkan, lütfen yerinize oturun.
Hatibe müsaade edin lütfen.
LÜTFÜ TÜRKKAN (Kocaeli) – KCK’lıları
serbest bıraktınız PKK’yla pazarlık yapıp. 
RAMAZAN CAN (Devamla) – Arkadaşlar, biz sizi dinledik, sakin olun.

LÜTFÜ TÜRKKAN (Kocaeli) – Yalan mı? Muhabbet ediyor... 
RAMAZAN CAN (Devamla) – Burası muhabbet yeri değil.
BAŞKAN – Muhabbet yeri değil Sayın Türkkan burası.
FERİT MEVLÜT ASLANOĞLU (İstanbul) – Beş sene… Beş sene… Sorgusuz
sualsiz beş sene! Hasta adam, ölüm döşeğinde…
RAMAZAN CAN (Devamla) – Sayın Başkan, değerli milletvekilleri;
Sayın Başbakanımız, milliyetçiliği bu millete hizmet etmek olarak görür… 
ALİ UZUNIRMAK (Aydın) – Öyle bir milliyetçilik tarifi nerede?
LÜTFÜ TÜRKKAN (Kocaeli) – KCK’lılarla
pazarlık yapıyorsunuz.
FERİT MEVLÜT ASLANOĞLU (İstanbul) – Sayın Başkan…
BAŞKAN – Sayın Aslanoğlu… (CHP ve MHP sıralarından gürültüler)
Lütfen bir müsaade edin, sayın hatip konuşmasını tamamlasın.
RAMAZAN CAN (Devamla) – …halkın refah seviyesini yükseltmek olarak
görür.
LÜTFÜ TÜRKKAN (Kocaeli) – PKK’yla iş birliği yapıyorsunuz,
PKK’yla. BDP’yi Sinop’a gönderiyorsunuz.
RAMAZAN CAN (Devamla) – Bankaları boşaltanlara sessiz kalanların,
faizlerin geceleri yüzde 1.000’lere vurduğu bir ortamda iktidar payandası
olanların Başbakanın milliyetçiliğini sorgulama hakkı yoktur, olamaz. (AK PARTİ
sıralarından alkışlar) 
Başbakanın milliyetçiliğe karşı söylemi, ırka dayanan şovenizme
karşıdır. 
ALİ ÖZ (Mersin) – Var mı ırkçı milliyetçi, var mı?
LÜTFÜ TÜRKKAN (Kocaeli) – Başbakan bir kere “Türk” kelimesini
kullansın. 
RAMAZAN CAN (Devamla) – Devletin geleceğini IMF’nin ipoteğine mahkûm
edenlerin Başbakanın milliyetçiliğini sorgulamaya hakları olamaz. Irka dayanan
ırki milliyetçiliği, dinî milliyetçiliği, kavmî milliyetçiliği reddetmektedir.
Ama bu sizin işinize gelmez çünkü Barış ve Demokrasi Partisi ve Milliyetçi
Hareket Partisi maalesef bundan
beslenmektedir. 
LÜTFÜ TÜRKKAN (Kocaeli) – İşimize gelmez tabii, biz PKK’lı mıyız
ya, biz PKK’lı mıyız, nasıl işimize gelsin bizim! 
OKTAY VURAL (İzmir) – Türk Bayrağı’nı da mı değiştireceğiz,
ismini!
RAMAZAN CAN (Devamla) – Sayın Başkan, değerli milletvekilleri; AK
PARTİ olarak bizim adalet hizmetlerinde kaliteye verdiğimiz anlam
yararlandırılanların memnuniyetidir.
LÜTFÜ TÜRKKAN (Kocaeli) – AK PARTİ olarak PKK’lısınız artık bundan
sonra. Millet böyle biliyor artık.
RAMAZAN CAN (Devamla) – Kaliteye verdiğimiz anlamın ölçüsü budur.
Ülke genelinde memnuniyet düzeyini yükseklere çekememiş bir yargı hizmetinin
nitelikli olduğundan bahsedilemez. Adalet hizmetlerinde kaliteli, makul sürede…
LÜTFÜ TÜRKKAN (Kocaeli) – PKK hükûmetidir bu Hükûmet. İsminizi
değiştirin, PKK hükûmeti yapın.
RAMAZAN CAN (Devamla) – …yargılanmanın, kanun yoluna başvuru
oranlarının düşüklüğü, kanun yollarında tespit edilen hukuki hata miktarının
azlığı, evrensel demokrasi ve insan haklarına paralel anlayışın hâkim olması
gibi birçok unsurlar vardır. Memnuniyet oranlarının artırılması ancak bu
unsurların hayata geçirilmesiyle mümkün olacaktır. 
Ülkemizde adalet hizmetlerinde kalite bugün için büyük oranda
yargılanmanın gecikmesinde toplanmaktadır. Adalet Bakanlığı yargı reformu
çalışmalarının özü, kalitenin tüm yönlerine yönelik olmakla birlikte doğal
olarak bu sorun üzerinde yoğunlaşmıştır. Burada ilk politikamız yargı
organlarının önüne gelen iş yükünün azaltılmasıdır. Geçen yıl ve bu yıl
kanunlaşan mevzuatlarımızda yargı paketlerinde hâkim olan anlayış bu yöndedir.
Zira, hukuk ve cezadaki her ihtilafın yargı önünde çözülmesini bekleyen anlayış
akılcı bir anlayış değildir. Esasında, dünya ülkeleri üzerinde böyle bir yargı
sistemi de bulunmamaktadır. Bu nedenle, vatandaşlarımızı çözümsüzlüğe mahkûm
etmemekle, uyuşmazlıkların rasyonel, pratik çözüm amacına uygun mevzuat
değişikliğinin de yapılması lazımdır.
GÜRKUT ACAR (Antalya) – On yıldır niye yapmadınız?
RAMAZAN CAN (Devamla) - Yüksek yargı organının güçlendirilmesinde
hâkim sayısının artırılması, personel sayısının artırılması sorun devam ettiği
müddetçe devam edecektir, artırılacaktır.
Diğer bir unsur da altyapı sorunu. Yeni adalet saraylarının
yapımına, teknolojik imkânlarla adliye saraylarının donatımının sağlanmasına
devam edilecektir. 
MEHMET ERDOĞAN (Muğla) - Bu memlekette adalet sarayları büyüyorsa
adalet bitmiş demektir.
RAMAZAN CAN (Devamla) – Ülkemiz demokrasisinin daha da
güçlendirilmesinin ancak mevzuat altyapısında ve zihniyet yapısında değişiklik
gerekçesiyle oluşacağı inancıyla hareket etmeliyiz. Bu nedenle, Anayasa
hazırlıkları çalışmalarını önemsemekle birlikte, 82 Anayasası’nın el verdiği
ölçüde temel kanunlarımızı rehabilite etmek
durumundayız. 
Makul sürede yargılama, daha nitelikli yargılama gibi adaletin kalitesine
ilişkin meselelerin çözümü ancak makul sınırlar içerisindeki iş yükünü
azaltmakla mümkün olabilecektir. 
Sayın Başkan, değerli milletvekilleri; yüzlerce dosya ile
duruşmaya çıkan hâkimden, binlerce dosyayı sonuçlandırmaya çalışan savcıdan her
bir işe işin niteliğine uygun vakit ayırmasını beklemek insafsızlık olacaktır.
Avrupa ülkeleriyle kıyasla hâkim ve cumhuriyet savcısı açığımızın
istenilen düzeyde olmadığı açıktır. Bu açığı kapatmak için Adalet Bakanlığı
çalışmalarına devam etmektedir. 
Ayrıca, uyuşmazlıkların çözümünde idareye sorumluluk yüklenmesi,
Noterlik Kanunu’nun devreye sokulması, alternatif uyuşmazlık çözüm yolları, ara
buluculuk müessesi gibi kurumların devreye sokulması bu amaca yöneliktir.
Geçtiğimiz dönemde bazı suçların idari yaptırıma konu edilmesi, noterlerin
veraset ilamı vermesi, idarenin taraf olduğu davalarda sulh ve feragatin
kolaylaştırılması, ara buluculuk müessesinin –demin de söylediğim gibi- devreye
sokulması bu minvaldedir. 
Yargı hizmetlerinin daha etkin, süratli ve verimli bir şekilde
sürdürülebilmesi amacıyla Yargıtay ve Danıştay daire sayıları artırılmıştır.
6217 sayılı Yasa ile Askerlik Kanunu, İcra ve İflas Kanunu,
Pasaport Kanunu, Orman Kanunu, Noterlik Kanunu, Hukuk Muhakemeleri, Danıştay,
Yargıtay kanunları, Nüfus Kanunu, Türk Medeni Kanunu iş yüklerinin azaltılması
ve yargının etkin kullanılması yönünde değişikliğe uğratılmıştır. 
Yine, 6352 sayılı Kanun’da yapılan mevzuat değişiklikleriyle yargı
hizmetlerinin etkin kullanımı yolu ile idari yargının hızlı işlemesi, bazı
suçların kabahate dönüştürülmesiyle idari yaptırıma konu edilmesi, elektrik
hırsızlığının yararlanma suçu olarak tesisi Yargıtay ve Danıştayın,
yerel mahkemelerin iş yükünü azaltmıştır.
Kısaca bir bilgi vermek istiyorum: Son dört yılda Yargıtaya yıllık 650 bin dosya gelmiş, her yıl 550 bin
dosya karara çıkmıştır, 100 bin dosya ise beklemeye alınmıştır. Dört yılda
toplam beklemeye alınan dosya sayısı ise 650 bine ulaşmıştır, 2011’de bu sayı 1
milyon 150 bin olmuştur, şimdi ise 1
milyon 150 binden 880 bine inmiştir. Bu şu demektir: Yargı paketleri ile
istenilen amaca ulaşılmıştır. Yargıtayın ve yerel
mahkemelerin iş yükü hacmi üçte 1 oranında azaltılmıştır. Demek ki iyi
yoldayız.
2008 yılı itibarıyla 99 bin, 2009 yılı itibarıyla 106 bin, 2010
yılı itibarıyla 103 bin, 2011 yılı itibarıyla 138 bin dosya Yargıtayda
karara bağlanmıştır. Demek ki iyi yoldayız, yargı paketlerine devam edeceğiz.
Sayın Başkan, değerli milletvekilleri; demin de söylediğim üzere
Cumhuriyet Halk Partisinin grup önerisi gündemi uzatmaya matuftur. Bu nedenle
grup önerisine katılmadığımızı beyan ediyor, tekrar Genel Kurulu saygıyla
selamlıyorum. (AK PARTİ sıralarından alkışlar)
BAŞKAN – Teşekkür ediyorum.
UMUT ORAN (İstanbul) – Sayın Başkan…
BAŞKAN – Buyurun Sayın Oran.
UMUT ORAN (İstanbul) – Benimle ilgili, söylediğim şeyleri
çarpıttığımı söyledi, tekrar söz istiyorum. 
BAŞKAN – Ne söyledi Sayın Oran?
UMUT ORAN (İstanbul) – “Cumhuriyet Halk Partili hatip biraz evvel
gazetecilerle ilgili veya milletvekilleriyle ilgili… Veya işte “Onları
ayrıcalıklı görüyor, sözlerini çarpıtıyor.” dedi. Ben de bir açıklık getirmek
istiyorum.
BAŞKAN – Yani ayrıcalıklı görmüyor musunuz? Neyi kastetti,
anlamadım ben şimdi.
UMUT ORAN (İstanbul) – Yani benim çarpıttığımı söyledi.
BAŞKAN – Hangi sözleriyle size sataştı, onu soruyorum yani.
UMUT ORAN (İstanbul) – Söylüyorum, bakın, diyorum ki: “Cumhuriyet
Halk Partili hatip gazetecilerle ilgili, milletvekilleriyle ilgili çarpıtıcı
ifadelerde bulundu.” dedi. Ben de ona açıklama getirmek istiyorum müsaade ederseniz.
BAŞKAN – Hayır, bir konuyu açıklığa kavuşturmak başka, sataşma
nedeniyle söz istemek başka. Burada neresi sataşma, onu soruyorum.
UMUT ORAN (İstanbul) – Hayır ama çarpıttığımı ifade ediyor, ben de
çarpıtmadığımı…
FERİT MEVLÜT ASLANOĞLU (İstanbul) – Sayın Başkan, çarpıtma sataşma
değil midir efendim? 
BAŞKAN – Buyurun Sayın Oran, iki dakika söz veriyorum. Yeni bir
sataşmaya mahal vermeden lütfen.
VI.- SATAŞMALARA İLİŞKİN
KONUŞMALAR (Devam)
4.- İstanbul Milletvekili Umut
Oran’ın, Kırıkkale Milletvekili Ramazan Can’ın şahsına sataşması nedeniyle
konuşması
UMUT ORAN (İstanbul) – Değerli arkadaşlar, yani amacım burada,
yine biraz evvel de ifade ettiğim gibi üzüm yemek, bağcı dövmek değil. Devamlı
birbirimize laf atarak, devamlı birbirimizi açığa çıkarmanın bir anlamı yok.
Burada bir şey söylüyoruz samimiyetle. Bir araştırma komisyonu kuralım mı
kurmayalım mı, bunu konuşuyoruz. 
Bakın, rakamlar sizin Adalet Bakanlığınızın sitesindeki rakamlar.
1980 yılında -biraz evvel de söyledim- 78 bin tutuklu var, 2002 yılında 59 bin
tutuklu var, 2012 yılında 128 bin tutuklu var, 2013 yılında 138 bin tutuklu
var. Memnun musunuz bu sonuçtan?
“Eşit ve hızlı yargı, adil yargı” dedik. Bakın, asliye ticaret
mahkemelerinde bir dava ortalama 323 gün, asliye hukuk mahkemelerinde bir dava
ortalama 315 gün, iş mahkemelerinde 488 gün, özel yetkili mahkemelerde 900 gün.
Arkadaşlar, bu hukuk hepimize lazım, yarın size de lazım bu. Yani gelin bunu el
birliğiyle ele alalım, bununla ilgili bir çalışma ortamı oluşturalım, eksikler
varsa hep beraber giderelim. Burada yanlış bir şey var mı? Yani burada bunu
yapmamızı gerektiren bir şey var mı? Neden buna bir el atmıyoruz? Yani illa her
şeye “hayır” mı demek zorundasınız? Yani dört yıl sonra buradan ayrıldığınız
zaman, her şeye “hayır” dediğiniz zaman size madalya mı verilecek, size
takdirname mi verilecek, size özel bir ödül mü verilecek? Buradaki amacımız
milletin iradesini tecelli ettirmek değil mi? 
Bakın, her şeyi ayaklar altına aldınız. Yargıyı ayaklar altına
aldınız, adaleti ayaklar altına aldınız, temel hakları ayaklar altına aldınız
ama şunu bilin ki doksan yıllık Cumhuriyet Halk Partisi olduğu sürece Türk
milliyetçiliğini, milliyetçiliği ayaklar altına alamayacaksınız. (CHP
sıralarından alkışlar)
OKTAY VURAL (İzmir) – Sayın Başkan, partimize de bir sataşma var.
Irkçı bir düşünce, ırkçı bir kafanın kafatasındakileri kustu, şimdi iade
edeceğiz sana.
BAŞKAN – Buyurun Sayın Uzunırmak.
ALİ UZUNIRMAK (Aydın) – Bize de “ırkçı” diye ifade etti.
Kafatasçılıkla, ırkçı milliyetçilikle… 
BAŞKAN – Hayır, ne diye, anlaşılmadı bir defa, sizin Grup Başkan
Vekili konuştuğu için.
ALİ UZUNIRMAK (Aydın) – “Irkçı bir anlayışla” diyerek bazı
ithamlarda bulundu ve adapla ilgili bazı sözleri oldu.
BAŞKAN – Buyurun Sayın Uzunırmak,
sataşma nedeniyle iki dakika söz veriyorum.
5.- Aydın Milletvekili Ali Uzunırmak’ın, Kırıkkale Milletvekili Ramazan Can’ın
Milliyetçi Hareket Partisine sataşması nedeniyle konuşması
ALİ UZUNIRMAK (Aydın) – Sayın milletvekilleri, Hitler’i ırkçı
olarak mı tanımlarsınız, milliyetçi olarak mı tanımlarsınız? Hitler rasisttir, ırkçıdır, milliyetçi değildir. Irkçılıkla
milliyetçiliği karıştırmayın. Kavmi sevmek bizim inançlarımıza engel değil
değerli milletvekilleri ve bizim anladığımız manadaki milliyetçilik… Eğer “Türk
milliyetçiliğini başka milliyetçiliklerden ayıran fonksiyonlar var mıdır?”
derseniz elbette ki vardır çünkü bizim inanç sistemimiz İslam’ın âlemşümul olan
mesajı her şeyden evvel milliyetler gerçeğini kabul ederek ırkçılığı
yasaklamıştır, milletini sevmeyi yasaklamamıştır İslam. Dolayısıyla, biz
İslam’dan da kaynağını alan bir milliyetçiliği savunuyoruz. 
Değerli milletvekilleri, bu işleri saptırmanın bir anlamı yok.
Irkçılıkla milliyetçiliği karıştırarak, kavramları, tarifleri doğru
algılamadan, bilime dayandırmadan, ezbere, Sayın Başbakanın metodu içerisinde
bunları ifade etmek, siyaseti şov sanatına dönüştürmek fikrî inkişafı engeller.
Fikrî inkişafı gelişmeyen insanların, dünya ve fikir hayatı gelişmemiş
insanların ülke yönetmesi de zaten deneme yanılma metotlarıyla olduğu için
Türkiye bu sıkıntıları çekiyor. 
Bakın, millî eğitimde her bakanınız bir açıklama yaptı, her
bakanınız sistemi değiştirdi, metodu, müfredatı değiştirdi. Yargı paketleri
geliyor. Niye köklü bir reform yapmıyorsunuz? CHP’nin verdiği öneriyi
araştıralım, Meclis inisiyatif alsın, bir kerede halledilsin bu. Yamalı bohça
gibi niye oraya buraya yamayıp duruyorsunuz? Türk Ticaret Kanunu’nu getirdiniz,
tartışmadınız burada, daha yürürlüğe girmeden 50 maddesi için tekrar geri
getirdiniz. Bu deneme yanılma metotları fikrî inisiyatifinizin olmadığından
kaynaklanıyor, programınızın olmadığından kaynaklanıyor. İşte burada, rahmetli
Alparslan Türkeş Beyefendi’nin milliyetçiliğin yargılanmasıyla ilgili mektubunu
Meclis kayıtlarına girmesi için Meclis Başkanına veriyorum. Kimler
milliyetçiliği yargılıyor, burada okusunlar. 
Teşekkür ediyorum. (MHP sıralarından alkışlar)
BAŞKAN – Teşekkür ediyorum Sayın Uzunırmak.
OKTAY VURAL (İzmir) – Sayın Başkan…
BAŞKAN – Buyurun Sayın Vural. 
VII.- AÇIKLAMALAR (Devam)
2.- İzmir Milletvekili Oktay
Vural’ın, Milliyetçi Hareket Partisinin “Türk milleti” sosyolojik gerçeğini
ifade etmesini “ırksal” olarak nitelendiren zihniyetin, Türkiye Büyük Millet
Meclisinde içtiği andı ayaklar altına alan bir zihniyet olduğuna ilişkin açıklaması
OKTAY VURAL (İzmir) – Sayın Başkan, biz Milliyetçi Hareket Partisi
olarak bu coğrafyada yaşayan milletimizin adının “Türk milleti” olduğunu ve
büyük Türk milletinin egemenliğini burada kullandığımızı biliyoruz.
Dolayısıyla, bugün, Milliyetçi Hareket Partisinin Türk milleti sosyolojik
gerçeğini ifade etmesini ırksal olarak nitelendiren bu zihniyetin, aslında
Türkiye Büyük Millet Meclisine, buraya, kürsüye gelirken büyük Türk milleti
önünde “Namusum ve şerefim üzerine…” diye içtiği andı ayaklar altına alan bir
zihniyet olduğunu belirtmek istiyorum. (MHP sıralarından alkışlar)
BAŞKAN – Teşekkür ediyorum. 
VIII.- ÖNERİLER (Devam)
A) Siyasi
Parti Grubu Önerileri (Devam)
2.- CHP Grubunun, İstanbul
Milletvekili Umut Oran ve 28 milletvekilinin yargı erkinin, birinci derece ve
yüksek mahkemelerin ve yargının diğer bütünleyici unsurlarının Anayasa'mız ve
Avrupa Birliği İnsan Hakları Sözleşmesi’nde belirtilen standartlarda hizmet
vermesinin sağlanması ile yaşadığı sorunların belirlenerek çözüm yollarının
saptanması amacıyla 19/02/2013 tarihinde Türkiye Büyük Millet Meclisi
Başkanlığına vermiş olduğu Meclis araştırması önergesinin, Genel Kurulun 20
Şubat 2013 Çarşamba günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN - Cumhuriyet Halk Partisi grup önerisini oylarınıza
sunuyorum: Kabul edenler… Kabul etmeyenler… Öneri kabul edilmemiştir. 
Alınan karar gereğince, sözlü soru önergelerini görüşmüyor ve
gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1'inci sırada yer alan, Türkiye Büyük Millet Meclisi İçtüzüğü’nde değişiklik yapılmasına dair İç Tüzük teklifi
ve Anayasa Komisyonu Raporu’nun görüşmelerine kaldığımız yerden devam edeceğiz.
IX.- KANUN TASARI VE TEKLİFLERİ İLE
KOMİSYONLARDAN 
GELEN DİĞER İŞLER
A) Kanun
Tasarı ve Teklifleri
1.- Adalet ve Kalkınma Partisi
Grup Başkanvekilleri İstanbul Milletvekili Ayşe Nur Bahçekapılı, Kayseri
Milletvekili Mustafa Elitaş, Giresun Milletvekili
Nurettin Canikli, Kahramanmaraş Milletvekili Mahir Ünal ve Adıyaman
Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
BAŞKAN – Komisyon? Yok.
Ertelenmiştir.
2'nci sırada yer alan, Devlet Sırrı Kanunu Tasarısı ve Avrupa
Birliği Uyum Komisyonu ile Adalet Komisyonu raporlarının görüşmelerine
kaldığımız yerden devam edeceğiz.
2.- Devlet Sırrı Kanunu Tasarısı
ve Avrupa Birliği Uyum Komisyonu ile Adalet Komisyonu Raporları (1/484) (S.
Sayısı: 287)
BAŞKAN – Komisyon? Yok.
Ertelenmiştir.
3’üncü sırada yer alan, Sağlık Bakanlığınca Kamu Özel İşbirliği
Modeli ile Tesis Yaptırılması, Yenilenmesi ve Hizmet Alınması Hakkında Kanun
Tasarısı ile Tokat Milletvekili Şükrü Ayalan ve
Çankırı Milletvekili İdris Şahin ile 4 Milletvekilinin; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ile Plan ve
Bütçe Komisyonu Raporu’nun görüşmelerine başlayacağız. 
3.- Sağlık Bakanlığınca Kamu Özel
İşbirliği Modeli ile Tesis Yaptırılması, Yenilenmesi ve Hizmet Alınması
Hakkında Kanun Tasarısı ile Tokat Milletvekili Şükrü Ayalan
ve Çankırı Milletvekili İdris Şahin ile 4 Milletvekilinin; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ile Plan ve
Bütçe Komisyonu Raporu (1/722, 2/1114) (S. Sayısı: 417) (x)
BAŞKAN – Komisyon ve Hükûmet yerinde.
Dünkü birleşimde İç Tüzük’ün 91’inci
maddesine göre temel kanun olarak görüşülen tasarının birinci bölümde yer alan
1’inci maddesi kabul edilmişti. 
Şimdi, 2’nci madde üzerinde 2 adet önerge vardır, okutup işleme
alıyorum.
Türkiye Büyük Millet Meclisi Başkanlığına
Görüşülmekte olan kanun tasarısının 2. maddesinin 1. fıkrasının
sonuna aşağıdaki cümlenin eklenmesini, 2. ve 4. fıkrasının aşağıdaki şekilde
değiştirilmesini arz ve teklif ederiz. 
 Mehmet Günal  Mustafa Kalaycı  Oktay Vural
  Antalya  Konya
 İzmir
 Cemalettin Şimşek Ali Öz  Reşat Doğru
  Samsun  Mersin Tokat
"Ön fizibilite raporları ile kesin fizibilite raporlarındaki
maliyet arasında % 10'dan fazla fark olması durumunda yeniden Yüksek Planlama
Kurulu'ndan onay alınır."
(2) Bakanlık ve bağlı kuruluşları, öngörülecek proje ve
belirlenecek esaslar doğrultusunda kullanımlarında bulunan tesislerin
yenilenmesi işlerini, tesislerdeki tıbbi hizmetler dışındaki belli hizmetlerin
sunulması ve/veya ticari hizmet alanlarının işletilmesi ve/veya bedelinin
ödenmesi karşılığında yaptırabilir.
4) Bu Kanuna göre yapılacak ihalelerde ihale yetkilisi, Bakanlık
ve bağlı kuruluşlarının merkez teşkilatında ilgili birimin, en üst
yöneticisidir. Tesisin işletilmesi döneminde sözleşmenin yürütülmesi yetki ve
sorumluluğu ile harcama yetkisi ilgili taşra biriminin en üs yöneticisine aittir.
Döner sermaye kaynaklarından bu Kanun kapsamında yapılacak harcamalarda harcama
yetkililiği Bakanlıkça belirlenen limitler dahilinde yardımcılara veya en yakın
alt kademe yöneticilere devredilebilir.


(x) 417 S. Sayılı Basmayazı 19/02/2013 tarihli 67’nci Birleşim Tutanağı’na eklidir.
Türkiye Büyük Millet Meclisi Başkanlığına
Görüşülmekte olan yasa tasarısının 2. Maddesindeki "Maliye
Bakanlığınca yüklenici lehine bedelsiz olarak" ifadesinin "Maliye
Bakanlığınca sadece hastane kampüsü için yüklenici lehine bedelsiz olarak"
şeklinde değiştirilmesini, ayrıca, 2 ve 3. Fıkranın tasarı metninden
çıkartılmasını arz ederim.
 Ferit Mevlüt
Aslanoğlu İzzet
Çetin Rahmi Aşkın
Türeli
 İstanbul Ankara İzmir
 Özgür Özel Mehmet Şeker Aylin Nazlıaka
 Manisa  Gaziantep Ankara
 Muharrem
Işık Hülya
Güven
 Erzincan İzmir
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılamıyoruz Sayın Başkan.
BAŞKAN – Hükûmet?
SAĞLIK BAKANI MEHMET MÜEZZİNOĞLU
(Edirne) – Katılamıyoruz.
BAŞKAN – Önerge üzerinde söz isteyen Hülya Güven, İzmir
Milletvekili.
HÜLYA GÜVEN (İzmir) – Teşekkür ederim Sayın Başkan.
Sayın milletvekilleri, görüşülmekte olan 417 sıra sayılı Sağlık
Bakanlığınca Kamu Özel İşbirliği Modeli ile Tesis Yaptırılması, Yenilenmesi ve
Hizmet Alınması Hakkında Kanun Tasarısı’nın 2’nci maddesi hakkında Cumhuriyet
Halk Partisi olarak verdiğimiz önerge üzerinde konuşmak üzere söz almış
bulunuyor, yüce heyeti saygıyla selamlıyorum.
Sayın milletvekilleri, bu kanun tasarısında hazinenin özel
mülkiyetindeki taşınmazlar üzerinde yüklenici yani özel sektör lehine bedelsiz
olarak tesis edilecek bağımsız ve sürekli nitelikteki üst hakkı sözleşmesinden
bahsedilmektedir. Hükûmet ihaleyi kazanan firmaya, ticari alan, AVM, kafeterya,
evler, iş merkezleri; bu arada da 2 bin, 3 bin yataklı hastane yapsın diye
kocaman bir araziyi hediye edecek, aynı zamanda da bina maliyetinin en az 6
katını kira bedeli olarak ödeyecektir. 
Yine, boşaltılan hastanelerin de yüklenici firmaya verileceği
ancak ne şekilde değerlendirileceği net değildir. Birçok belirsizlikler içinde
yurttaşlarımızı nasıl bir sağlık hizmeti beklediği de belirsiz çünkü özel
sektörle kamunun amaçları ortak değildir. Kamu sağlıktan kâr gütmez, kâr
beklemez ama özel firmalar için amaç kâr etmektir. 
Bugün, engellilerimiz tıbbi malzemelerini, cihazlarını alamamakta,
işitme cihazlarını yenileyememekte, protezlerini alamamaktadırlar. Ödemek
zorunda oldukları katkı payları bellerini bükmektedir. 
Engellilerimiz, bu hastaneler çalışmaya başladıktan sonra bugün
katkı payı nedeniyle almakta zorlandıkları tıbbi malzemeleri, cihazları tamamen
bedelsiz olarak alabilecekler mi, yoksa bugün katkı payı ödedikleri bu
malzemelerin bedellerinin tamamını mı ödemek zorunda kalacaklar? Yine, yatan
hastalar da tedavilerinin bedellerinin tamamını ödeyecekler mi? 
Sayın milletvekilleri, Hükûmet bugün, hastane kampüs alanı adıyla
arazileri özel şirkete hediye ediyorsa; sözleşmede, hastanede kullanmak üzere
alınan tıbbi cihazların bakım onarımlarını, hastane binasının yıpranan
yerlerinin bakım onarımlarını Hükûmet üstleniyorsa, hatta yapım maliyetinin en
az 6 katını kira bedeli olarak ödüyorsa artık yurttaşlarımızın hiçbir şekilde,
katkı payı dâhi ödemeden tedavilerini yaptırabilmeleri gerekir. Öyle değil mi?
Dün Sayın Sağlık Bakanımız “Aile hekimliğinde katkı payı
alınmıyor.” dedi. Herhâlde Sayın Bakan katkı paylarını bilmiyor. Bugün en az 10
çeşit katkı payı alındığını biliyor musunuz? Üstelik “sembolik” denilen katkı
payları nedeniyle emeklilerimiz tedavi olmak için ilaçlarını alamıyorlar. Aynı
aileden 3 kişi hastalansa ve hastaneye gitse en az 100 lira katkı payıyla
karşılaştıkları için çoğu zaman anneler tedavi koşullarını çocuklarına
bırakıyorlar. Yani tedavi hizmeti alamayan kadınlarımız var. 
Bugün Kamu Hastaneleri Birliği kurulmuş, pek çok başhekim,
başhekim yardımcıları, müdür, müdür yardımcıları özlük haklarını bir gecede
kaybetmişlerdir. Yani kanun çıkmış, pek çok kişi görevlerinden gerekçesiz
olarak uzaklaştırılmışlar ve aylıkları azalmıştır. Şehir hastaneleri ile ilgili
olarak da çalışanları aynı sonucun beklemediği ne malum. Gelecekte mevcut
sağlık emekçilerini ne bekliyor, belirsizlik var; hekimlerin istihdam modeli
nedir, açıklanmıyor. 
Hükûmetiniz devleti bir işletme gibi yürütmeye çalışmakta, sağlık
ve eğitim yükünden kurtulmak için özelleştirme çabasına girmektedir. Bugün
sağlık, yarın da eğitim özelleşecek ve gelecekte sağlıksız ve eğitimsiz bir
nüfus ile karşı karşıya kalacağız. “O zaman acaba AKP Hükûmeti önlem için ne
yapmayı planlıyor? Hükûmeti yürütmek için şimdiden, yurt dışından eğitimli ve
sağlıklı elemanlar mı getirecek?” diye soruyor, saygılarımı sunuyorum. 
Teşekkür ederim. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan kanun tasarısının 2. maddesinin 1. fıkrasının
sonuna aşağıdaki cümlenin eklenmesini, 2. ve 4. fıkrasının aşağıdaki şekilde
değiştirilmesini arz ve teklif ederiz.
 Mehmet
Günal (Antalya) ve arkadaşları
“Ön fizibilite raporları ile kesin fizibilite raporlarındaki
maliyet arasında yüzde 10’dan fazla fark olması durumunda yeniden Yüksek
Planlama Kurulu’ndan onay alınır.”
(2) Bakanlık ve bağlı kuruluşları, öngörülecek proje ve
belirlenecek esaslar doğrultusunda kullanımlarında bulunan tesislerin
yenilenmesi işlerini, tesislerdeki tıbbi hizmetler dışındaki belli hizmetlerin
sunulması ve/veya ticari hizmet alanlarının işletilmesi ve/veya bedelinin
ödenmesi karşılığında yaptırabilir.
(4) Bu Kanuna göre yapılacak ihalelerde ihale yetkilisi, Bakanlık
ve bağlı kuruluşlarının merkez teşkilatında ilgili birimin, en üst
yöneticisidir. Tesisin işletilmesi döneminde sözleşmenin yürütülmesi yetki ve
sorumluluğu ile harcama yetkisi ilgili taşra biriminin en üst yöneticisine
aittir. Döner sermaye kaynaklarından bu Kanun kapsamında yapılacak harcamalarda
harcama yetkililiği Bakanlıkça belirlenen limitler dahilinde yardımcılara veya
en yakın alt kademe yöneticilere devredilebilir.
BAŞKAN – Komisyon önergeye
katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılamıyoruz Sayın Başkanım.
BAŞKAN – Hükûmet katılıyor
mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz efendim.

BAŞKAN – Önerge
üzerinde söz isteyen Ali Öz, Mersin
Milletvekili. (MHP sıralarından alkışlar) 
ALİ ÖZ (Mersin) – Teşekkür ediyorum Sayın Başkanım.
Sayın Başkan, değerli milletvekilleri; görüşülmekte olan 417 sıra
sayılı Sağlık Bakanlığınca, Kamu Özel İşbirliği Modeli ile Tesis Yaptırılması,
Yenilenmesi ve Hizmet Alınması Hakkında Kanun Tasarısı’nın 2’nci maddesi
üzerinde Milliyetçi Hareket Partisi Grubu adına görüşlerimi belirtmek üzere söz
almış bulunmaktayım. Yüce Meclisi saygılarımla selamlıyorum.
Her şeyden önce, bu kanun tasarısının Sağlık Komisyonuna
gelmemesi, bu kanun tasarısıyla yapılmak istenilenin, gerçekte ulaşılmak ve
varılmak istenilen hedefin ne olduğunu aslında bize açıkça ortaya koymaktadır. 
Bu kanun tasarısının getirmiş olduğu iki temel şeyden bir tanesi,
gerçekten sağlık alanında yeni yapılacak olan şehir hastanelerinin
ekonomik rantının birilerine
devredilmesi anlamına gelen maddelerinin yanında vatandaşın sağlık alanında
almak istediği hizmetler noktasında onlara sağlayacağı katkının ne olduğu
önemsenmiş olsaydı bu kanun tasarısının Sağlık Komisyonunun kıymetli üyeleri
tarafından da mutlaka tartışılması icap ederdi diye düşünüyorum.
Sonuçta bu tasarıyla, özellikle yabancı sermayenin, yirmi beş yıl
işleteceği hastanelerin ülkemize yapılacağı bir projeyi, modeli tartışmaktayız.
Eski hastanelerin yeni yapılacak olan şehir hastaneleriyle beraber şehir
merkezlerinden kaldırılacağı, kalkan hastane yerlerinin TOKİ’ye veya yüklenici
firmaya devredilmesi bu tasarıyla istenmektedir.
Bu model illerdeki hastane yatak kapasitesini arttırmamaktadır; aksine, devlete
mali yüklerle yeni bedeller ödeterek sağlıkta özelleştirmeye geçecek modeli
dayatmaktadır. 
İşte, adına özelleştirme denilmeden sağlığı özelleştirmenin son
aşaması olan bir kanun tasarısını konuşuyoruz. Bu kanun sağlık hizmetleri
çalışanlarının taşeronlaşmasının önünü açmaktadır, sağlıkta emek ucuzluğunu da
beraberinde getireceği çok açıktır. Kamu ve özel sektörün yapacağı hastaneler
konusunda yerli yatırımcılara bir teşvik ve destek yokken, yabancı sermayeyle
bu hastaneyi yapacak olanlara garantörlük yapılmaktadır. Devletin ödeyeceği her
türlü paralar, enflasyon ve kur güncelleme gibi destekleri beraberinde
kiracılar tarafından getirilecektir. Kiralar üç ayda bir artarak devletin
ödemesi daha da artacaktır. Ülkenin yapılması planlanan 88 hastanesiyle 2015
yılında Türkiye’nin hastanelerde yatak ihtiyacı kalmayacağı aşikâr ve
hesaplanmışken aslında böyle bir modele geçilmesi mutlaka birilerine bir şeyi
temin etme maksadını taşımaktadır.
Değerli arkadaşlar, TOKİ tarafından… Yazın gezmiş olduğum İstanbul
Kanuni Sultan Eğitim Araştırma Hastanesi var. Adalet ve Kalkınma Partisinden
milletvekili arkadaşlarımızın bu kanun tasarısını savunurken ifade ettikleri
cümleleri aynen ifade etmek istiyorum size: “Ülkede sağlık alanında yeni şeyler
yapmanın önünü açmak” “sağlıkta eksik olan şeyleri gidermek” gibi ifadeleri
kullanıyorsunuz. Ben sizlere, gerçekten, yapılmış olan bir hastanenin
odalarının ne kadar geniş olduğunu, TOKİ’ye bunu yaptırmakla devletin ciddi
manada bir külfete girmeden, kiralama modelini tercih etmeden, içerisindeki
altyapısını da yeterli donanımlı hâle getirmesiyle ülke ekonomisine de zarar
vermeden vatandaşın sağlığı konusunda ciddi manada faydalanabileceği bir hastane
modeli olduğunu huzurlarınızda ifade etmek istiyorum. Yani bunu “Sağlıkta daha
iyi şeyler yapıyoruz.” diye kamu-özel ortaklığını savunmanızın bir anlamı yok.
Bu ne getiriyor bize? Hastane alanında başka tesisler kurulmasına fırsat
tanınmasını, özellikle konsorsiyumlara ihalenin verilmesi aşamasında Kamu İhale
Kanunu’ndan uzaklaşarak ihaleye öncülük edilmesini, fesat karıştırılmasını,
âdeta adrese teslim ihale yapılmasını getiriyor; yabancı sermayeye fırsat
tanıyıp yerli yatırımcıyı rekabet edemez duruma getiriyor, sağlık
çalışanlarının döner sermaye garantisinin ortadan kalkmasına zemin hazırlıyor.
Kapanan hastanelerin yerine yapılacak olan alışveriş merkezleriyle, şehir
merkezlerinde zaten zor ve kıt kanaat geçinen esnafa can vermek dururken onların
canını alacak uygulamaların önünü açıyor. Bu modele “Hastane açmak bahane, asıl
maksat işletmeci yaratarak rant sağlamak şahane.” diyebiliriz. 
Tabii ki caizse, bir başka ifadeyle de, bir taşla iki kuş vuranın
hesabını yapmaktasınız. Bu kanun tasarısının, sağlık alanında ne vatandaşın ne
çalışanların ne de devletin ihtiyacı olduğu bir model, bir ortaklık olmadığı
düşüncesindeyiz. 
Bu düşüncelerle, yüce Meclisi saygılarımla selamlıyorum. (MHP
sıralarından alkışlar) 
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul etmeyenler…
Sayın milletvekilleri, önerge kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir. 
3’üncü madde üzerinde iki adet önerge vardır, okutuyorum: 
Türkiye Büyük Millet Meclisi Başkanlığına
Görüşülmekte olan kanun tasarısının 3. maddesinin 7. fıkrasının
(d) bendinin aşağıdaki şekilde değiştirilmesini, 8. ve 9. fıkralarının ise
madde metninden çıkarılmasını arz ve teklif ederiz.
 Mehmet Günal  Cemalettin Şimşek  Mustafa Kalaycı 
 Antalya  Samsun  Konya 
 Oktay Vural  Reşat Doğru Ali Öz
 İzmir  Tokat  Mersin 
“d) Açık eksiltme sonucunda en düşük teklifi veren istekli ile
idarenin fizibilitesi doğrultusunda nihai pazarlık yapılarak bu istekli üzerine
ihale kararı verilir."
Türkiye Büyük Millet Meclisi Başkanlığına
Görüşülmekte olan kanun tasarısının 3. maddesinin 3. fıkrası ile
8. fıkrasının (a) ve (c) bentlerinin tasarı metninden çıkartılmasını, 7.
fıkrasının (d) bendindeki 3. ve 4. cümlelerin tasarı metninden çıkartılmasını
arz ve teklif ederiz. 
 Rahmi Aşkın Türeli  Doğan Şafak  Durdu Özbolat 
 İzmir  Niğde  Kahramanmaraş 
 Ferit Mevlüt
Aslanoğlu Gürkut Acar  Bülent
Kuşoğlu 
 İstanbul  Antalya  Ankara 
 Haydar
Akar 
 Kocaeli

BAŞKAN – Komisyon önergeye katılıyor mu? 
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) - Katılamıyoruz.
BAŞKAN - Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) - Katılamıyoruz.
BAŞKAN – Evet, önerge üzerinde söz isteyen Gürkut
Acar, Antalya Milletvekili. (CHP sıralarından alkışlar)
GÜRKUT ACAR (Antalya) – Teşekkür ederim Sayın Başkan.
Sayın Başkan, değerli milletvekilleri; görüştüğümüz kanundan daha
yakıcı bir gündem var önümüzde. Türkiye’de hukuk, adalet, demokrasi, kuvvetler
ayrılığı, Anayasa gibi tüm kavramlar, tüm değerler yerle bir edilmiştir. Önceki
gün Silivri’de yaşadıklarım bunun bir parçasıdır. Milletvekili arkadaşlarımızla
birlikte, etrafı tahkim edilmiş, çelik ve demir tellerle, iki insan boyunda
yüksek kafeslerle kapatılmış dar koridorlardan geçerek mahkemeye ulaştık. Bu
sırada, milletvekili arkadaşımız, İstanbul Milletvekili Mahmut Tanal, maalesef
ayağından yaralandı, topuk kemiği kırıldığı için ameliyat oldu. Buradan
kendisine geçmiş olsun dileklerimi iletiyorum.
Sanki bir mahkeme salonuna değil, savaş esirlerinin bulunduğu bir
toplama kampına girer gibiydik. Böyle bir mahkeme, böyle bir yargılama kabul
edilebilir değildir. Mahkemenin içinde adalet olmadığını biliyoruz. Delillerin
toplanmasına ihtiyaç duymayan, tanıkları dinlemeyen, gerek duymayan bir
mahkemede adalet olur mu? Sanıkların hiçbir tanığı dinlenmemiştir. Bunu
oranlayarak güya mahkeme “Şu oranda ben tanık dinledim.” diyerek
savuşturmuştur. 
Aynı şekilde, mahkemenin dışında da adalet yoktu. Orada duruşmayı
izlemeye gelen vatandaşlar, AKP’nin her zamanki gibi tazyikli su ve biber gazlı
saldırısıyla karşılaştı. Bu saldırı Adalet ve Kalkınma Partisinin saldırısıdır.
Bunun sorumlusu oradaki emniyet müdürü ya da vali değildir çünkü bu,
Türkiye’nin her yerinde, her ses çıkaranın başına gelen bir durumdur. Biber
gazı ve tazyikli su AKP ileri demokrasisinin araçlarıdır, halkımız bunu asla
unutmayacaktır. Türkiye, vatandaşını değil, mahkemelerini biber gazıyla ve
basınçlı suyla korumaya çalışan AKP’yi asla unutmayacaktır.
Değerli arkadaşlarım, Türkiye’de şimdi, adaletin savunma ayağı
saldırı altındadır. Meslek örgütleri, sendikalar; ses çıkaran, farklı görüş
açıklayan her kurum, kuruluş Adalet ve Kalkınma Partisinin gazabını yaşıyor. Bu
kurumlar ya susturuluyor ya AKP’lileştiriliyor. Şimdi sıra avukatlardadır ve
örgütleri barolardadır. Avukatların büroları, çalışma yerleri kanundaki açık
hükümlere aykırı olarak basılıyor, aranıyor, alt üst ediliyor. Avukatlar
tekmelenerek, yerlerde sürüklenerek göz altına alınıp uzun tutukluluklarla
terbiye edilmeye çalışılıyor. Savunma hakkını savunmak barolara yasaklanıyor.
İstanbul Barosuna yapılan budur, savunma hakkının savunulmasında darbedir. Bu
darbe nedeniyle ellerini ovuşturanlar, İstanbul Barosunu ele geçireceklerini
sananlar unutmasınlar ki, meslektaşlarımız savunma hakkını, meslek örgütlerini,
barolarını da savunma konusunda kararlı ve inançlıdırlar. Üyelerinin oylarıyla
değil kumpaslarla, ayak oyunlarıyla baroları ele geçirmeye çalışanları hukuk
tarihi, adalet tarihi asla unutmayacak ve affetmeyecektir. 
Değerli arkadaşlar, adaletin olmadığı yerde hiçbir şey ayakta
kalmaz, kalamaz. Ne yazık ki şu anda devletimizi yönetenler Türkiye’yi bir
uçuruma sürüklüyor. Anayasal ilkeler birer birer yok ediliyor. Hukuk devleti
Anayasa’da var ancak fiiliyatta yok. Savunma hakkı yazılı olarak var ama fiilen
yok. Devletimizin temeli olan laiklik ilkesi AKP iktidarı tarafından eylemli
olarak yok edilmiştir, Anayasa’da vardır ancak fiiliyatta yoktur. Demokrasi,
basın özgürlüğü kâğıt üzerinde vardır ama fiilen yoktur. Ülkenin bütünlüğü
Anayasa’da vardır ancak fiilen yoktur. Türkçenin resmî dil olmasına ilişkin
Anayasa hükmü kâğıt üzerinde vardır, fiilen yoktur.
Değerli arkadaşlarım, ne yazık ki böyle bir süreçteyiz. KESK’e yönelik iktidar operasyonları her yasal sendikanın
her an bir yasa dışı örgüte dönüştüğü 12 Eylül darbe günlerini geri
getirmiştir. Vatandaşlarımıza burada sorumluluk düşüyor. Tüm yurtseverler bu
gidişe dur diyecektir. Buna yürekten inanıyorum. 
Hepinizi ve yüce Meclisi saygıyla selamlıyorum. (CHP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan kanun tasarısının 3. maddesinin 7. fıkrasının
(d) bendinin aşağıdaki şekilde değiştirilmesini, 8. ve 9. fıkralarının ise
madde metninden çıkarılmasını arz ve teklif ederiz.
 Mehmet
Günal (Antalya) ve arkadaşları
“d) Açık eksiltme sonucunda en düşük teklifi veren istekli ile
idarenin fizibilitesi doğrultusunda nihai pazarlık yapılarak bu istekli üzerine
ihale kararı verilir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılmıyoruz Sayın Başkanım.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan.
BAŞKAN – Önerge üzerinde söz isteyen Mehmet Günal, Antalya
Milletvekili. (MHP sıralarından alkışlar) 
MEHMET GÜNAL (Antalya) – Teşekkür ederim Sayın Başkan.
Değerli milletvekilleri, hepinizi saygıyla selamlıyorum.
Değerli arkadaşlar, geneli üzerine konuşurken söyledim ama fazla
vaktim olmadığı için hepsine değinmek için diyemedim. 
Şimdi, burada, sizin de dikkatinize sunayım değerli milletvekili
arkadaşlarım, içinize sinecek mi bakalım. Diyor ki: “Açık eksiltme sonucunda en
düşük teklifi veren istekliyle idarenin fizibilitesi doğrultusunda nihai
pazarlık aşamasına geçilir.” Güzel. “Nihai pazarlık sonucunda isteklinin
teklifi uygun bulunursa bu istekli üzerine ihale kararı verilir.” Uygun
bulunursa… Yani neye göre uygun bulunursa? Yok. Zaten normal bir ihale
yapmışsınız, açık eksiltme yapmışsınız, çıkmış en düşük veren adamla pazarlık
ediyorsunuz; adam inmedi, kusura bakma… En düşük olanı yapıyorsunuz, bir ihale
yapıyorsunuz; baş tarafı var, okumadığınız için tekrar okudum orayı. Şimdi,
arkasından devam ediyor, daha vahimi var: “İlk isteklinin teklifi idarece uygun
bulunmazsa, ekonomik açıdan en avantajlı ikinci teklif sahibi istekliyle nihai
pazarlığa devam edilir.” Arkadaşlar, açık eksiltmenin ne olduğunu bilmiyorsanız
tekrar arkadaşlarımız bilgi versinler bize. Zaten bir açık eksiltme yapılıyor.
Yani herkes teklifini veriyor, en düşük olanı buluyoruz. Bunun üzerinden tekrar
bir daha soruyoruz: İndi mi, inmedi mi? Hani, kamuoyuna açık ilanlarda diyor ya
“Bizim hatırımıza bir 50 lira daha çık.” diye; sayın bakanlar veya ihale
komisyonu yapıyor, onun gibi bir şey.
Tekrar döneceğim diyorsun başka bir şeye, o da olmadı tekrar
diğerine... Şimdi, gerçekten, ben şaşırıyorum yani bu böyle… Arkasından tam
tersine sekizinci fıkra geliyor: “Pazarlık usulüyle ihale, açık veya belli
istekliler arasında yapılan ihale sonucunda teklif çıkmaması.” E, kimse teklif
vermedi, yeniden çıkmıyorsun devam ediyorsun. “Doğal afetler, salgın
hastalıklar” falan demişiz. En önemlisi (c) maddesi, diyor ki: “İhale konusu
işin özgün nitelikte ve karmaşık olması nedeniyle…” E, o zaman, bütün bu ihalelerin
tamamını siz pazarlık usulüyle yapabilirsiniz. Özgün nitelikli olduğu için,
bakanlığımız, sadece Kayseri ihalesi için 19 milyon TL sadece danışmanlık
ücreti ödemiş; bakın, beş yıllık sürede fizibilitesi, hazırlanması… Neden?
Çünkü bakanlığın, bu konuda, nitelikli elemanı hepsine yetişecek kadar yok,
teknik konular. Bu ne demek o zaman? “Bütün bu hastane işlemlerinin tamamını
siz pazarlık usulüyle verebilirsiniz.” demek. Gerçekten, bu kadar aleni bir
şekilde kanuna yazılarak da yapılmaz. Eski Bakanımız Sayın Akdağ’a da söyledim
Sayın Müezzinoğlu’na da söyledim. 
Daha anlayacağınız şekilde örnek vereyim arkadaşlar: 3 kişi
ihalenin sonucunda çıkmış, birisi 100 lira, birisi 110 lira, birisi 120 lira
teklif vermiş. 100 liralık alan firmanın normalde kazanması gerekir değil mi
kapalı zarf usulü yapınca sizin açık ihale yönteminde? Gelmiş, açık eksiltmede
de herkesten tekliflerini almış, en düşük veren 100 liralık teklif. Sonra bana
diyor ki: “Mehmetçiğim, gel seninle anlaşalım biraz daha düş, bu kamu işidir.”
95’e düşmüşüm, tamam. Sonra dönüp, tekrar B şirketine “Sen de 94’e düşer
misin?” demek, kapalı zarf ihale yönteminde -açık eksiltmede de aynısıdır-
ihaleye fesat karıştırmak olarak soruşturmaya girer arkadaşlar. 
Daha açık söylüyorum: Bakın, zarflar geldi, ihale sorumlususunuz,
kapalı zarf yapıyorsunuz; açtınız, baktınız birisi 100, birisi 110, birisi 120
lira. Açtınız, 120 verene “Kardeşim, A şirketi 100 vermiş, 99’a düşür.” demek
ihaleye fesat karıştırmak mı değil mi, normal bir ihalede? Yani açıp, bakıp da
adama “Gel 99’a sen ver.” derseniz -en düşük verenin altına- bunun adı “ihaleye
fesat karıştırmak” değil mi normal bir ihalede? Biz buna resmî olarak şu anda
cevaz veriyoruz. Bu illa ki… Bunun önünü açıyoruz. Efendim, yapalım; olmadı,
açık eksiltme yapalım; o da olmadı, bir de pazarlık yapalım. Gerçekten çok ciddi
sorunlara yol açar, şaibelere yol açar, Sayın Bakanı da ciddi sıkıntıya düşürür
bu. Üç aşamalı böyle bir kademeli ihale yöntemi olmaz yani hangi ihalelerde
bunun olacağı bellidir, zaten Kamu İhale Kanunu onun için çıkmıştır; belli
miktarlarda yetki vardır, belli miktarın üzerinde de, normal yoldan, ihalelerde
neyin yapılacağı, kimin ne yetkisi olduğu bellidir. Burada, tamamıyla Sağlık
Bakanlığına özel bir kanun yapıyoruz ama dün de söyledim: Bu yap-işlet-devretler ve kamu-özel ortaklığı modelinin tek elden,
Kalkınma Bakanlığının bünyesindeki koordinasyon birimi tarafından yürütülmesi
gerekir. Bence, Sayın Bakanın yol yakınken, bunlar karışmadan bu kanun
tasarısını geri çekip yeniden bu konuyu değerlendirmesi ve topyekûn bir kanunla
gelmesi gerekir, tekrar tekrar söylüyorum. Bu önergemiz de bunlarla ilgili,
bunların önünü almak üzere, şaibelerden kurtulmak üzere vermiş olduğumuz bir
önergedir. Desteklerinizi bekliyor, saygılar sunuyorum. (MHP ve CHP
sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
4’üncü madde üzerinde iki adet önerge vardır. Okutup işleme
alıyorum:
Türkiye Büyük Millet Meclisi Başkanlığına 
Görüşülmekte olan yasa tasarısının 4. maddesinin 6. fıkrasının son
iki cümlesinin ve 7. fıkrasının son cümlesinin madde metninden çıkartılmasını
arz ve teklif ederiz.
 Ferit Mevlüt
Aslanoğlu  İzzet
Çetin  Rahmi Aşkın
Türeli 
 İstanbul  Ankara İzmir
 Özgür Özel  Mehmet Şeker  Aylin Nazlıaka 
 Manisa  Gaziantep  Ankara 
 Kamer
Genç  Muharrem
Işık 
 Tunceli
 Erzincan

Türkiye Büyük Millet Meclisi Başkanlığına
Görüşülmekte olan kanun tasarısının 4. maddesinin 5. fıkrasının,
6. fıkrasının son iki cümlesinin ve 7. fıkrasının son cümlesinin madde
metninden çıkarılmasını arz ve teklif ederiz.
 Oktay Vural  Mehmet Günal  Mustafa Kalaycı 
 İzmir  Antalya  Konya 
 Ali Öz  Reşat Doğru  Cemalettin Şimşek
 Mersin Tokat  Samsun
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılmıyoruz Sayın Başkan. 
BAŞKAN – Hükûmet katılıyor mu? 
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan. 
BAŞKAN – Önerge üzerinde söz isteyen Reşat Doğru, Tokat
Milletvekili. (MHP sıralarından alkışlar) 
REŞAT DOĞRU (Tokat) – Teşekkür ederim Sayın Başkan. 
Görüşmekte olduğumuz kanunun 4’üncü maddesi üzerinde vermiş
olduğumuz önergeyle ilgili söz almış bulunuyorum. Yüce Meclisi saygıyla
selamlıyorum. 
Tabii, bir kanunu yine süratli bir şekilde çıkartıyoruz,
arkasından neler geleceğini de hep beraber göreceğiz. Ancak, bu kanun
tasarısıyla, anlayamadığımız, kabul edemediğimiz şekilde, özel şirketlere
sağlık tesisleri yapmaları ve işletmeleri hakkı veriliyor. Yani sağlıkta, kim
ne derse desin, özelleştirme adım adım gerçekleşmiş oluyor. Hâlbuki
Anayasa’mızda insanımızın sağlığı güvenceye alınmış ve korunmuştur. O
güvenceler bir kenara bırakılmakta, her şey özel sektöre devredilip, onların
inisiyatifine terk edilmektedir. Anadolu’da birçok şehirde eski hastaneler
yıkılarak, yerine yeni hastaneler yapılacağı ifade ediliyor. Yeni hastanelere
kimsenin itirazı olmaz, ancak bunu özel sektöre devredip, otuz yıl kullanma
hakkı vermek doğru değildir. “Biz kiralayacağız, hizmet satın alacağız.”
deniliyor. Bu, özelleştirme değil de nedir? Hastanelerdeki bütün hizmetler
neredeyse özel sektöre devredilmek durumundadır. Ayrıca, yüzde 70’lik doluluk
garantisi verilerek özel sektöre çok önemli bir kazanç temin edilmiş de oluyor.

Ayrıca, hastane çevresindeki otelcilik hizmetlerinden tutun da
restoranlara, kantinlere, otoparklara kadar her türlü hizmet özel şirketlere
devredilmiş oluyor ve çok büyük bir kazanç temin edilmiş olmuyor mu? 
Yapılması düşünülenler tekrar tekrar değerlendirilmelidir. Bizim
ülkemiz zengin değildir. Emeklilerin, işçilerin, esnafın, memurun, çiftçinin
yaşam şartları çok ağırdır. Onlardan toplanan vergiler daha iyi
değerlendirilmeli, kimseye hortum olarak verilmemelidir. 
Şehir hastaneleri yapımı başka yöntemlerle gerçekleştirilebilir.
Bugün büyük hastane yakınlarındaki arsalar çok kıymetlidir. Bunlara neredeyse
güç yetmemektedir. Bu arsalar karşılığı söylenilen hastaneler acaba
yaptırılamaz mı veyahut da bu şekilde bir sistemle yaptıramaz mıyız? Döner
sermaye gelirleri ayrıca hastaneye kalır, boşuna kiralar ödenmemiş olur. Yani
yeni yeni rant kapıları oluşmamış olur. Garip ve gurebanın
hakkı da tahmin ediyorum ki daha iyi korunmuş olur. 
Ayrıca, bu kanunla personele ne tür fayda ve imkân geliyor, bunu
düşünmek mecburiyetindeyiz. Kanun tasarısı incelenince hiçbir şey olmadığı
görülüyor. Ancak sağlık personeli çok mağdurdur. Muayenehanelerini açma hakkı
Bakanlıkça kimilerinin elinden alınmıştır. Üniversite hastanelerinde bin bir
güçlükle kendisini yetiştirip topluma hizmet eden hocalar çok huzursuz ve çok
mutsuzdurlar. Bu insanlara neden sahip çıkmıyoruz? Özellikle üniversitelerde
çalışan hocalarımız ve profesörlerinden tutun da diğerlerine kadar çok büyük
sıkıntı içerisindedirler ve yeni Sayın Bakanımızdan da bu yönlü olarak da bazı
çalışmaları bekliyorlar. 
Sonuçta özlük hakları sağlık personeli için tekrar düzenlenmeli,
emeklilik hakkı da değiştirilmelidir. Bakınız, şu anda hekimlerin büyük bir
kısmı bununla ilgili çok büyük mağduriyet yaşıyorlar. Yani hekim, çalışıyor
çalışıyor, emekli olacak, almış olduğu emeklilikle de geçimini temin edemiyor.
Buradan bir kez daha sesleniyorlar ki –biz onların adına sesleniyoruz- gelin,
bu özlük haklarıyla ilgili çalışmaları düzenleyelim, en azından döner
sermayeden verilen paralarla ilgili olarak, o verilen paraların hemencecik yani
emekli olur olmaz bunlara yansıtılması noktasında bazı düzenlemeler yapalım
diyoruz.
Sayın milletvekilleri, tabii, burada bir konuyu da dile getirmek
istiyorum. Şu anda yaklaşık olarak yirmi günden beri Ankara’da 79 tane belediye
başkanı kapı kapı dolaşıyorlar, siyasi partilerin
hepsine gidiyorlar ve milletvekillerine gidiyorlar. Bu belediye başkanları, 6
Aralık 2012 tarihinde yürürlüğe giren Büyükşehir Kanunu’nun geçici 2’nci
maddesi gereği, 2011 yılı TÜİK’in açıklamış olduğu
nüfus sayımları baz alınarak belediyeleri kapanan belediye başkanlarımızdır.
Sayın belediye başkanları ısrarla bakanla görüşmek istiyorlar, Sayın Başbakanla
görüşmek istiyorlar, dertlerini anlatmak istiyorlar ama bir türlü
anlatamıyorlar. Buradan onların konularını da dile getirmek istiyorum. Gelin,
bu konuda 31/12/2012 tarihini baz alalım ve bu belediye başkanlarımızın
hepsinin… Zaten 79 belediye, bunlardan 20 tanesi de Tokat belediyesidir; bunların
kapanmaması noktasında bir kanuni müeyyide ortaya koyalım veyahut da bir kanun
çıkartalım veya maddeye bir fıkra ekleyelim. Bu yönlü olarak da belediye
başkanlarımızın isteklerini gerçekleştirmiş olmak gerekmektedir çünkü adamlar
neredeyse her şeylerini bırakmışlar, burada, Ankara’mızda insanların peşinde
koşmaktadırlar, milletvekillerin peşinde koşmaktadırlar; acaba derdimize,
yaramıza kim çare olur, nasıl yaparız düşüncesi içerisinde olmaktadırlar. O
insanların seslerini duyalım ve o belediyeleri kapatmayalım diyor, yüce Meclisi
saygıyla selamlıyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan yasa tasarısının 4. maddesinin 6. fıkrasının son
iki cümlesinin ve 7. fıkrasının son cümlesinin madde metninden çıkartılmasını
arz ve teklif ederiz.
 Ferit
Mevlüt Aslanoğlu (İstanbul) ve arkadaşları
BAŞKAN – Komisyon önergeye katılıyor mu? 
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılamıyoruz Sayın Başkan. 
BAŞKAN – Hükûmet katılıyor mu? 
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkanım. 
BAŞKAN – Önerge üzerinde söz isteyen Kamer Genç, Tunceli
Milletvekili. (CHP sıralarından alkışlar) 
KAMER GENÇ (Tunceli) – Sayın Başkan, değerli milletvekilleri; 417
sıra sayılı Yasa Tasarısı’nın 4’üncü maddesiyle ilgili olarak verdiğimiz bir
önerge üzerine görüşlerimi açıklamak üzere söz aldım. Hepinize saygılar
sunuyorum. 
Tam AKP modeline uygun bir kanun. Yolsuzluğun, hırsızlığın her
türlüsünün en mükemmel şekilde yapılacağı, devletin talan edileceği, devletin
kaynaklarının belirli iş çevreleri, belirli iktidar yanlılarına otuz sene
peşkeş çektirileceği yüz karası bir kanun tasarısı ve yüz karası bir kanun
teklifi. Düşünebiliyor musunuz arkadaşlar? Şimdi, diyor ki: “Sağlık Bakanlığı
ve bağlı kuruluşların ihtiyaç duydukları tesis…” Ne tesisi yahu? Hangi tesis?
Tarif et burada. Var mı sağlık tesisi olduğuna dair bir hüküm? Yok. Otel de
yapacak, pastane de yapacak, başka bir şeyler de, başka yerler de yapacak. Bir
defa, böyle bir kanun olmaz. Bu kanunun neresini düzeltirsiniz? Yani hukuk
tekniğini bilen, kanun tekniğini bilen hiçbir kimse bu kanun tasarısıyla
-özellikle Komisyona da söylüyorum, Hükûmete de söylüyorum- Meclisin karşısına
çıkamaz. Her tarafı eksikliklerle, yolsuzluklarla… Talana elverişli bir kanun.
Yarın Tayyip Bey, çevresindeki şirketleri kullanacak; Ankara’nın, İstanbul’un,
İzmir’in en güzel hastanelerinin bulunduğu yerlere, ondan sonra, binaları
konduracak; o binalarda yirmi beş sene kendi adamlarını oraya ortak edecek ve
orada devlet kaynaklarını bunlara peşkeş çektirecek. Var mı buna karşı engel?
Yok. 
Şimdi, ondan sonra, Sayın Bakan, burada çıkıyor diyor ki: “Ya,
işte, Numune Hastanesinin bu hâlini beğeniyor musunuz?” Beğenmiyoruz da sen onu
yıkıyorsun da yerine ne getiriyorsun? Tamamen belli kişilere devlet kaynaklarını…
Düşünebiliyor musunuz; anlaşacak bir şirketle, otuz sene, adam diyecek “Şurada,
şu kadar adam çalıştırdım, bu kadar -bilmem- tadilat yaptım, bu kadar tamirat
yaptım.” hep devletten para çekecek. Tabii, bunları bugünkü AKP iktidarının
felsefesine de uygun olduğu için biz yapalım. Zaten devlet de diye bir şey
bırakmadınız. Devletin borcu 400 milyar doları geçti. Bakalım, bir sene içinde
ne yapacaksınız? 
Şimdi, değerli arkadaşlarım, hakikaten, AKP zamanında, Türkiye,
maalesef çok büyük kaoslarla, sıkıntılarla karşı karşıya. Şimdi, Tayyip Erdoğan
diyor ki: “Ben her türlü milliyetçiliği ayaklarımın altına aldım, çiğnedim.”
Biraz önce AKP’li burada diyor ki: “Efendim, AKP’nin milliyetçiliği devlete
hizmet, millete hizmet etme milliyetçiliğidir.” Senin Tayyip’in diyor ki:
“Milliyetçiliği aldım ayaklarımın altına, ezdim.” Tayyip Erdoğan’ın burada
kastettiği milliyetçilik Atatürk milliyetçiliğidir. Demiyor ki: “Faşist
milliyetçiliği, ırkçı milliyetçiliği...” Anayasa’mızın 2’nci maddesinde diyor
ki: “Türkiye Cumhuriyeti devleti, Atatürk milliyetçiliğine dayanan, çağdaş,
ilerici, sosyal hukuk devletidir.” “Ben bunu çiğnedim.” diyor. Yahu, şimdi,
Tayyip, sen kimsin, bu devleti çiğneyeceksin! Sen kimsin, milliyetçiliği
çiğneyeceksin! Sen, zaten bu millete yakışmayan bir kişisin. Sen, bu memleketin
topraklarını...
SONER AKSOY (Kütahya) – Sen kimsin?
MEHMET METİNER (Adıyaman) – Sen kendi celladına âşıksın.
KAMER GENÇ (Devamla) – Bakın...
...topraklarını Yunanlılara işgal ettiriyor musun? Ben bu kürsüde
söyledim. 16 tane adamız Yunanlılar tarafından işgal edilmiştir. 
MEHMET CEMAL ÖZTAYLAN (Balıkesir) – Sen Tunceli’ye git.
KAMER GENÇ (Devamla) – Kıbrıs’ta 7 bin kilometrelik alanımızı
Kıbrıs Rum devleti almış, İsraillilerle anlaşarak burada petrol çıkarmıştır.
Hani sende devlet sevgisi, hani sende millet sevgisi! 
Arkadaşlar, bir memleketin toprakları o memleketin iktidarını
elinde bulunduran kişilerin namusu ve şerefidir. 
MEHMET METİNER (Adıyaman) – Topraklarını bombalayanlardan git
hesap sor.
KAMER GENÇ (Devamla) – Eğer bir memleketin toprakları eğer bir
yabancı ülke tarafından işgal edilmişse ve bunu korumuyorsa o kişiler kendi
namus ve şereflerini de korumuyorlar demektir. 
MEHMET METİNER (Adıyaman) – Sen git, Dersim’in şerefini koru.
KAMER GENÇ (Devamla) – Ya arkadaşlar, diyorum haydi gelin...
Şimdi, diyorlar ki: “Efendim, böyle adalar işgal altında değil.” Dedim, bakın,
Abdullah Öcalan’a ziyaretçi götürmek için gemi tahsis ediyorsunuz; bize de bir
gemi tahsis edin, gidelim bu adalara, hakikaten işgal altında mıdır, değil
midir, arkadaşlar, görelim bunları. Niye kaçıyorsunuz? Ya bu kadar vurdumduymaz
olunmaz. Efendiler, bu memleket bizim. Yarına bunu çocuklarınız size çok
pahalıya sorarlar, çocuklarınız halk içine çıkamazlar. “Sizin devri
iktidarınızda 326 milletvekili parmağıyla bu devlet itibarsızlaştırıldı;
toprakları yabancılar tarafından işgal edildi, devlet talan edildi, devlette
hukuk yok edildi; insanlar beş yıl, on yıl içeride sebepsiz yere yatıyorlar.
Hiç mi sizlerde de vicdan yoktu?” derler size. Bunu, bakın, yarın sizin
çocuklarınız, torunlarınız size bunun çok hesabını sorarlar.
Önemli olan insanların onurlarını kaybetmemesidir, ülke
gerçeklerine sahip çıkmasıdır. Bu kanun memleketi talan ettirecektir. 
MEHMET METİNER (Adıyaman) – Sen git Dersim katliamının hesabını
sor.
KAMER GENÇ (Devamla) - Bakalım göreceğiz, bakalım kim kazanacak.
(CHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
5’inci madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan kanun tasarısının 5. maddesinin 2. ve 3.
fıkrasının aşağıdaki şekilde değiştirilmesini arz ve teklif ederiz.
 Mehmet Günal  Mustafa Kalaycı  Cemalettin Şimşek
 Antalya  Konya  Samsun
 Ali Öz  Oktay Vural  Reşat Doğru
 Mersin  İzmir  Tokat
 Yusuf
Halaçoğlu 
 Kayseri
(2) Yapım işinin tamamlanmasından önce hiçbir şekilde bedel
ödemesi yapılamaz. Ancak aşama tamamlamaları ve kısmi hizmete alınma hâlinde
idare tarafından yapılacak kısmi kabullere ilişkin yönetmelikle belirlenen
kurallar çerçevesinde düzenlemelerin yer aldığı sözleşme hükümleri saklıdır.
(3) Yüklenici tarafından verilen hizmetlerin karşılığı olarak
yükleniciye ödenecek hizmet bedellerinin hesaplanmasına ve ödenmesine ilişkin
usul ve esaslara yönetmelikle belirlenen kurallar çerçevesinde ihale
dokümanında ve sözleşmede yer verilir.
Türkiye Büyük Millet Meclisi Başkanlığına
Görüşülmekte olan yasa tasarısının 5. Maddesinin birinci
fıkrasının üçüncü cümlesinin madde metninden çıkartılmasını arz ve teklif
ederiz.
 Ferit Mevlüt
Aslanoğlu  Rahmi Aşkın
Türeli  İzzet Çetin
 İstanbul  İzmir  Ankara
 Özgür Özel  Mehmet Şeker  Aylin Nazlıaka
 Manisa  Gaziantep  Ankara 
 Muharrem
Işık
 Erzincan
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılmıyoruz Sayın Başkan.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan.
BAŞKAN – Önerge üzerinde söz isteyen?
FERİT MEVLÜT ASLANOĞLU (İstanbul) - Sayın Özel…
BAŞKAN – Özgür Özel, Manisa. (CHP sıralarından alkışlar) 
ÖZGÜR ÖZEL (Manisa) – Teşekkür ederim Sayın Başkan.
Değerli milletvekilleri, hepinizi saygıyla selamlıyorum.
Öncelikle Sayın Bakan Müezzinoğlu’na, bir kez de buradan, bundan
sonra üstlendiği bu zor görevde başarılar diliyorum “Hayırlısı olsun.” diyorum.
Ama hem zor bir görev üstlendi hem de benim ondan esas temennim, sağlık alanını
sektör olarak gören, hastayı müşteri olarak gören, sağlık çalışanlarını da köle
olarak gören bu sistemde bugüne kadar yapılanların aksine bir şeyler yapmasını
ümit ederiz ama AKP’nin politikaları ortada, Sayın Bakanın da bu politikaların
devamını getirme noktasında üstlendiği görev ortada ama yine de bu içten
temennimi bir kez de burada tekrar etmek istedim. 
Şimdi, önemli bir iş yapıyoruz. Türkiye’nin yirmi beş yılını
etkileyecek, sağlık alanını etkileyecek, ekonomimizi etkileyecek inanılmaz bir
kanun teklifiyle karşı karşıyayız. Aslında daha önce bununla ilgili birtakım
çalışmalar yapıldı 13 tane hastanenin de bu yöntemle inşa edilmesiyle ilgili.
Kimi ihale sürecini, kimi sözleşme sürecini tamamlamıştı ama Türk Tabipleri Birliğinin başvurusu üzerine
yürütmesi durdu, şimdi bu konuda bir yasal
zemin hazırlanmaya çalışılıyor. Kanun incelendiğinde, okunduğunda, insanın
bir milletvekili olarak, bir vatan evladı olarak, bir sağlık çalışanı olarak
burada ortaya konan bu yönteme inanması, bunu desteklemesi mümkün değil;
gerçekten yürekler acısı bir durum var. 
Bunun enine boyuna sağlıkçılar tarafından tartışılması lazım çünkü
sağlık hizmeti toplam bir hizmettir, toplam kaliteyi gerektiren bir hizmettir.
Bu konunun da esas yerinin Sağlık Komisyonu olduğu konusunda aslında hepimiz
hemfikiriz. Ama Başbakan bir gün sabahleyin kalkıp da, inanılmaz bir sinirle,
kuvvetler ayrılığının ne kadar kötü bir şey olduğundan bahsettiğinde ve oradaki
o hezeyanı duyduğumuzda, ben böyle kendi kendime durdum düşündüm: Bu bir devlet
adamının sinirlenmesi mi, yoksa bütün ümidini böyle bir yatırıma bağlamış olan
ve yürütmesi durdurulduğu için sıkıntıya düşen bir müteahhidin hezeyanları mı?
Gerçekten şaşırdım orada. (CHP sıralarından alkışlar) 
MEHMET METİNER (Adıyaman) – Hezeyan size yakışır.
ÖZGÜR ÖZEL (Devamla) - Çünkü koskoca Türkiye Cumhuriyeti
Başbakanının, birçok imkânları olan Türkiye Cumhuriyeti’nin Başbakanının,
kuvvetler ayrılığından şikâyet etmek yerine “Devletimiz güçlüdür, bu hastane
yatırımları gerekiyorsa bir şekilde yapılır.” demesini beklersiniz ama
inanılmaz bir tepki gösterdi. 
Bu yasayı sağlıkçılar tartışsın istedik, Plan Bütçe Komisyonuna
yollandı, Sağlık Komisyonu tali komisyon oldu. Biz “Ne zaman komisyondan çağrı
alacağız?” diye beklerken bir öğrendik ki Sağlık Komisyonu “Biz bunu
çalışamayız.” demiş ve merak ettik, biz neden böyle yapıyoruz.
FERİT MEVLÜT ASLANOĞLU (İstanbul) – İşiniz çokmuş, işiniz! Özgür
Bey, işiniz çokmuş!
ÖZGÜR ÖZEL (Devamla) – Plan Bütçe Komisyonuna gittiğimizde de
arkadaşlara şunu söyledik: “Nasıl bir cevap geldi?” Sağlık Komisyonu, o gün
Sayın Başkan Vekilimiz -bugün salonda kendisi, ismini anıyorum, Sayın Türkan
Dağoğlu, çıkar da burada bir cevap verir belki- bir yazı yollamış, demiş ki:
“Biz Sağlık Komisyonu olarak işlerimizin yoğunluğu sebebiyle teklifimizi
gündemimize alamayız. Çok yoğunuz, bu yüzden görüş bildirmeyeceğiz, siz
doğrudan görüşün.” Ben o komisyonun üyesiyim arkadaşlar. “O komisyonun son
toplantı tarihi herhâlde bir gün öncedir.” diyeceksiniz değil mi? Sabahladık
herhâlde biz. Herhâlde o kadar yoğunuz ki bunu görüşmemiz imkânsız, böyle bir
yazı kaleme alınmış, imza atılmış. Sağlık Komisyonu yeni başkanını seçmek için bir
hafta önce yaptığı toplantıdan önce, bu yazı kaleme alındıktan bir önceki
toplantısını tam da 21 Haziran 2012 günü yapmıştı. Yedi aydır toplanmayan bir
komisyondan bahsediyoruz. Yedi aydır hiç toplanmadık biz, Sayın Komisyon Başkan
Vekilimiz “İş yoğunluğumuz nedeniyle bu kanunu Sağlık Komisyonu görüşemez.”
diye yazı kaleme alıyor. 
ALİ HAYDAR ÖNER (Isparta) – Yalanın belgesi! Yalanın belgesi!
ÖZGÜR ÖZEL (Devamla) – Çıksın burada ifade etsin, bizim nasıl bir
iş yoğunluğumuz varmış da yedi aydır birbirimizin yüzünü görmediğimiz hâlde
Plan Bütçe Komisyonuna böyle bir imzalı yazıyı yollamaktan kendisi hiçbir
rahatsızlık duymamıştır. 
Bu sistemle ilgili anlatılacak çok şey var. İlerleyen maddelerde o
eleştirilerimi ifade edeceğim ama şunu açıkça söylemek lazım: Komisyonda, Türk
Tabipleri Birliği geldi; Türk Tabipleri Birliğine, Alt Komisyon Başkanı eliyle,
görüşlerini ifade ettiklerinde -dilim varmıyor ama üslup oydu- âdeta fırça
çektiler. “Siz kendi işinize bakın kardeşim!” dediler, “Bu yöntemi eleştirmek
sizin neyinize!” dediler. Oysaki bu işi esas eleştirecek olan, bu meseleyi esas
tartışacak olan sağlıkçılar değil de kimler? Ve o komisyonda yangından mal
kaçırırcasına, kimseleri dinlemeden yürüdük gittik. O komisyona keşke Sağlık
Emekçileri Sendikası davet edilseydi ama hepsi KESK davasından dolayı zaten
içeride tutuklu durumdalar. Muhalefete yapılan muamele budur. İlerleyen
maddelerde teknik olarak da değineceğim.
Hepinizi saygıyla selamlıyorum. (CHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan kanun tasarısının 5. maddesinin 2. ve 3. fıkrasının
aşağıdaki şekilde değiştirilmesini arz ve teklif ederiz.
 Mehmet
Günal (Antalya) ve arkadaşları
(2) Yapım işinin tamamlanmasından önce hiçbir şekilde bedel
ödemesi yapılamaz. Ancak aşama tamamlamaları ve kısmi hizmete alınma hâlinde
idare tarafından yapılacak kısmi kabullere ilişkin yönetmelikle belirlenen
kurallar çerçevesinde düzenlemelerin yer aldığı sözleşme hükümleri saklıdır.
(3) Yüklenici tarafından verilen hizmetlerin karşılığı olarak
yükleniciye ödenecek hizmet bedellerinin hesaplanmasına ve ödenmesine ilişkin
usul ve esaslara yönetmelikle belirlenen kurallar çerçevesinde ihale
dokümanında ve sözleşmede yer verilir.
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılamıyoruz Sayın Başkan.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan.
BAŞKAN – Önerge üzerinde söz isteyen?
MEHMET GÜNAL (Antalya) – Sayın Halaçoğlu…
BAŞKAN – Yusuf Halaçoğlu, Kayseri Milletvekili. (MHP sıralarından
alkışlar)
YUSUF HALAÇOĞLU (Kayseri) – Sayın Başkan, değerli milletvekilleri;
hepinizi sözlerime başlarken saygıyla selamlıyorum.
Sayın Bakanım, Kayseri’de devlet hastanesi ihalesi yapılmış
durumda ve ilginç olan şey, tabii yüksek kirayla devlete verilecek bu
hastanenin bütün otel ve diğer eczaneleri yüklenici firma tarafından
işletilecek ve ayrıca şehre bir saat uzak mesafede, ulaşma imkânı yok, acil
konumunda olduğunda nasıl bir hizmet verileceği şimdiden belli değil ama en
önemlisi de merkezdeki diğer hastaneler de bu yüklenici firmaya verilmek
suretiyle bir görev yerine getirilecek.
Değerli milletvekilleri, aslında dün Sayın Bakana bir soru
sormuştum, ihale bedelini sormuştum bunun, bir de hastanenin şehre uzaklığını
sormuştum. Buna cevap vermediler ama şu an söyleyeyim: Şehirden tam bir saat
uzaklıkta bir hastane yapılıyor ve hastaneye kişilerin nasıl ulaşacakları da
belli değil. Dolayısıyla, bunları göz önüne almamız lazım.
Diğer taraftan, Kayseri’nin ilçelerinde ciddi şekilde bir sağlık
sorunu var. Mesela Felahiye gibi, Sarız gibi ilçelerimizde kesinlikle hastane
yok ve bunların hizmet verecekleri insanlar da Kayseri’ye taşınmak zorunda
kalıyor.
Şimdi, bu söz konusu edilirken şunları da özellikle belirtmek
istiyorum. Şimdi, doktorlarımız hepimiz için önemli. Allah kimseye hastalık
vermesin ama hem hastaneler önemli hem de doktorlarımız önemli. Belki bir başka
kuruma işimiz düşmeden hayatımızı sürdürebiliriz ama kesinlikle sağlık
açısından böyle bir şeyi söylememiz mümkün değil. 
Diğer taraftan, bu doktor dediğimiz insanlar otuz yaşında ancak
ihtisaslarını tamamlayıp görevlerine başlıyorlar ve tabii ki gökten zembille
inmemişler. Fakat bunların birtakım sorunları var, bu sorunları da dile
getirmek gerekiyor. Bunların birkaçını sizlerle paylaşmak istiyorum:
Doktorlarımıza zaman zaman ölümle sonuçlanan şiddet uygulanmaktadır, geçen gün
yine televizyonda bunları gördük. Şiddete maruz kalan bir doktorun avukat olan
annesinin dediği şu cümle çok manidardır: “Ben oğlumu birileri gelip dövsün
diye mi okuttum?” Şiddetin önlenmesine yönelik Türk Tabipleri Birliğinin
hazırlamış olduğu 2 maddelik kanun taslağı, Nisan 2012’den beridir eski Sağlık
Bakanımız Sayın Recep Akdağ’ın masasında beklemektedir ve Türkiye Büyük Millet
Meclisinin gündemine alınmamıştır. Kanun taslağına 3’üncü madde olarak, eğitim
özgürlüğünü engellemek nasıl ciddi bir suç olarak işlem görüyorsa sağlık
çalışanlarına şiddet uygulayanları da sağlık hizmeti alma özgürlüğünü
engellemek şeklinde değerlendirilecek bir kanun çıkarılabilir. 
Yine, Tam Gün Yasası konusunda çok önemli birtakım sıkıntılar
yaşanmaktadır. Zorunlu hizmet belki kaldırılıp daha cazip hâle getirilebilir.
Örneğin, ihtisas ve ihtisas sonrası akademik kadrolara geçiş yapılırken,
zorunlu hizmet ayrı bir parametre olarak değerlendirilebilir. Tıp
fakültelerindeki öğretim üyeleri yönüyle sorunlar yaşanmaktadır. Öğretim
üyeleri, yaptığı işin karşılığını maddi yönden ve takdir anlamında
alamadığından özel hastanelere gitmekte ve dolayısıyla, eğitime yeterince katkı
verememektedirler. Bunun anlamı, tıp fakültelerinde eğitimin kalitesi düşmekte
ve ileride, bundan on-on beş yıl sonra, Türkiye bunun zararlarını kesinlikle
görecektir. Henüz vakit varken, öncelikle bu soruna -neye mal olursa olsun-
çözüm bulunması önemlidir. 
Kamu Hastaneleri Birliği; buraya atanan üst düzey yöneticilerin,
aktif doktorluk yapıp daha önce yöneticilik yapmış akademisyenlerden
oluşturulması bazı sorunların çözümünü de kolaylaştıracaktır kanaatindeyim. 
Yine, illerde sağlık müdürlüğü, halk sağlığı müdürlüğü ve kamu
hastaneleri genel sekreterliği olmak üzere üç başlı yönetime geçişin sağlık
politikalarında gerekçe ve faydalarını da merak ediyorum.
Performans ödemeleriyle ilgili de yine problemler var. Gerekirse,
Sayın Bakana bunları daha geniş şekilde izah edebilirim.
Sözlerime Kanuni Sultan Süleyman’ın bir dörtlüğüyle son vermek
istiyorum: 
“Halk içinde muteber bir nesne yok devlet gibi,
Olmaya devlet cihanda bir nefes sıhhat gibi.
Saltanat dedikleri bir cihan kavgasıdır,
Olmaya bahtu saadet dünyada vahdet
gibi.”
Hepinizi saygıyla selamlıyorum. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
BAŞKAN – 6’ncı madde üzerinde bir adet önerge vardır, okutup
işleme alıyorum:
Türkiye Büyük Millet Meclisi Başkanlığına
Görüşülmekte olan 417 sıra sayılı yasa tasarısının 6. Maddesindeki
yüzde 20 oranının yüzde 35 olarak değiştirilmesini arz ve teklif ederiz.
 Ferit Mevlüt
Aslanoğlu Rahmi Aşkın
Türeli İzzet Çetin
 İstanbul İzmir Ankara
 Özgür Özel Mehmet Şeker Aylin Nazlıaka
 Manisa Gaziantep Ankara
 Muharrem
Işık Emre
Köprülü
 Erzincan Tekirdağ
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılamıyoruz Sayın Başkan.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan.
BAŞKAN – Önerge üzerinde söz isteyen?
FERİT MEVLÜT ASLANOĞLU (İstanbul) – Emre Köprülü…
BAŞKAN – Emre Köprülü, Tekirdağ Milletvekili. (CHP sıralarından
alkışlar)
EMRE KÖPRÜLÜ (Tekirdağ) - Sayın Başkan, değerli milletvekilleri;
önerge üzerinde Cumhuriyet Halk Partisi Grubu adına söz aldım. Hepinizi
saygılarımla selamlarım.
Şimdi, tabii, sol tarafımda Sayın Orman ve Su İşleri Bakanı
burada, sağ tarafıma baktığım zaman Komisyon sıralarında, Edirne Milletvekili,
yeni bakan olmuş Sayın Sağlık Bakanı burada. Özellikle ben, bugün de haber
sitelerine düşen Ergene’yle ilgili, Trakya’yla ilgili bir konuyu sizlerle
paylaşmak istiyorum.
Şimdi, biliyorsunuz “Hükûmet, özellikle Başbakan uçakla Trakya’nın
üzerinden geçerken Ergene’nin kirliliğini görmüş ve bundan dolayı çok rahatsız
olmuş, ‘Ergene’yi temizleyin.’ talimatını vermiş, o talimatın gereğince de
belli faaliyetler başlamış.” deniyordu ama bugün ortaya çıktı ki Başbakan
aslında Ergene’nin kirliliğini görmemiş, Başbakan Ergene’nin tarlalarını görmüş
ve “O tarlaları, parselleri çok güzel bir biçimde, geleceğe dönük nasıl imara
açarız, nasıl parselasyona açarız?” diye bir yorum yapmış.
Bunu neden böyle söylüyorum? Sayın Bakanım, biliyorsunuz, sizler
açıklamada bulunuyorsunuz, “Islah OSB’ler” diyorsunuz.
FERİT MEVLÜT ASLANOĞLU (İstanbul) – Hangi bakan?
EMRE KÖPRÜLÜ (Devamla) – Orman ve Su İşleri Bakanı.
Bugün, özellikle şu haberi sizlerle paylaşmak istiyorum:
İstanbul’da İkitelli ve Dudullu organize sanayi
bölgelerinin kaldırılarak Trakya’ya, Ergene’ye gönderilmesi planlandığı,
İnternet sitelerine, haber sitelerine düştü. Bununla ilgili toplantıların
yapıldığından, valiliğin bu konuda girişimlerde bulunduğundan bahsediliyor.
Ne deniyor bununla ilgili? 800 bin insanın –Sayın Bakanım, sizi de
ilgilendiriyor- Trakya’ya İstanbul’dan göç ettirileceği söyleniyor. Bununla
ilgili de ne deniyor? Sözde “Ergene’yi, Trakya’yı Kurtarma Planı” olarak
adlandırılan Islah OSB’ler bünyesinde bu fabrikaların Trakya’da, Ergene’de
konuşlandırılacağı ve 1 milyona yakın insanın da Trakya’ya İstanbul’dan
taşınacağı söyleniyor.
Bunun akabinde de şu ortaya konuyor, deniyor ki: “İstanbul, orta
ve uzun vadede ticaret, kültür ve turizm kenti yapılacak.” İyi, bunu anlıyorum,
İstanbul’u bu hâle getireceksiniz, bunun için de temizlenmesi lazım. E,
Trakya’yı çöplük hâline mi dönüştüreceksiniz? Hedefiniz bu mu? 
Şimdi sağ tarafımda Trakya’dan bir Bakan var, sol tarafımda da
projeden sorumlu Orman ve Su İşleri Bakanı var. Şimdi ben ikisinden de cevap
istiyorum. Sizin planınız Ergene’yi temizlemek mi, yoksa İstanbul’un çöplüğünü
getirip Trakya’nın içine sokmak mı? Bununla ilgili daha başka projeler de vardı
zaten. Biliyorsunuz, Tekirdağ iline Türkiye’nin en büyük çöplüğünü, katı atık
bertaraf tesisini getirip yerleştirmeye çalışıyorsunuz. Bununla ilgili yerel
yönetimler ret kararı veriyor ama siz hâlen daha Trakya’nın göbeğine bunu
sokmaya çalışıyorsunuz. İşte, bugün ortaya çıkmıştır. Ne ortaya çıkmıştır?
Hükûmetin “Ergene’yi, Trakya’yı temizliyorum.” söyleminin ne kadar büyük bir
yalan olduğu bugün ortaya çıkmıştır. 
Ben şunu söyleyeceğim: Ergene’yi temizleme projesi olarak işte
Ergene’nin o sularını boruların içine hapsedip, denize deşarj edip bunu topluma
“Biz Ergene’yi temizliyoruz, denize atacağımız sular da pis sular değildir.”
diye anlatabilirsiniz. Belki kandırdığınız birkaç tane insan olabilir ama Dudullu bölgesini, İkitelli bölgesini, İstanbul’un bütün
sanayisini getirip Trakya’nın içine koyup bunu da hâlen daha “Ergene’yi,
Trakya’yı temizliyoruz.” diye anlatmaya kalkarsanız buna kimse inanmaz. Ben,
özellikle, Edirne Milletvekili, Sağlık Bakanı kendisi Trakya’dandır, onu da
göreve çağırıyorum. Eğer Hükûmetin böyle bir planı varsa Sayın Bakanın bu
planın altına imza atması Trakya’ya bir ihaneti olacaktır. Ergene’yi temizleme
iradesine karşı -açık söyleyelim- Hükûmetin hiçbir şey yapmadığı net olarak
ortadadır. 
Şimdi ben şunu söylüyorum: Siz Trakya’yı parselleyebilirsiniz,
Trakya’yı başka başka kişilere satmaya
çalışabilirsiniz ama Trakya size babanızdan, dedenizden miras kalmadı. Bu
topraklar Türkiye’nin en verimli tarım topraklarıdır, bu topraklar korunmaya
muhtaçtır. Dolayısıyla, bu projeden derhâl Hükûmet vazgeçmeli ve bu
girişimlerden derhâl geri adım atmalıdır diyorum.
Genel Kurulu saygılarımla selamlıyorum. (CHP sıralarından
alkışlar)
BAŞKAN – Teşekkür ediyorum.
ORMAN VE SU İŞLERİ BAKANI VEYSEL EROĞLU (Afyonkarahisar) – Sayın
Başkan…
BAŞKAN - Hayır, sataşma söz konusu değil. Eğer, açıklama yapacaksa
Sayın Sağlık Bakanımız açıklama yapar; yoksa sizin söz hakkınız yok Sayın Bakan
burada.
Buyurun.
VII.- AÇIKLAMALAR (Devam)
3.- Sağlık Bakanı Mehmet
Müezzinoğlu’nun, Tekirdağ Milletvekili Emre Köprülü’nün bazı ifadelerine
ilişkin açıklaması
SAĞLIK BAKANI MEHMET MÜEZZİNOĞLU (Edirne) – Sayın Emre, öncelikle,
tabii, Trakya duyarlılığınız için teşekkür ediyorum da keşke şu anda Ergene’yi
yaklaşık yirmi yıldır kirleten CHP’li belediyelerimize de -en az yüzde 70
kirleten bu yapıya- bu duyarlılığı gösterseydiniz. (AK PARTİ sıralarından
alkışlar) Şu anda Ergene’nin kirliliğinin asgari yüzde 60 sorumlusu CHP’li
belediyelerimizdir.
EMRE KÖPRÜLÜ (Tekirdağ) – Hiç öyle değil, hiç öyle değil.
SAĞLIK BAKANI MEHMET MÜEZZİNOĞLU (Edirne) – Tabii, işte… 
Şimdi, gelecekte, şu anda hiç gündemde olmayan ve hayalî
senaryolarla şayet bir suçlamayı… Bunu vatandaşımız, Trakya vatandaşımız da
görüyor, Ergene’nin nasıl temizlendiğini de görüyor. Bu anlamdaki dinamiklerin…
Son bir yılda Sayın Bakanımızla iki defa toplantı yaptık, bütün milletvekilleri
davetliydi, bir tanesinde yoktunuz, CHP’li belediye başkanlarımız yoktu. Şov
yapma kısmında olur da fiilen yapma kısmında olmazsanız bunu Tekirdağ,
Kırklareli ve Trakya halkına anlatırım; ben de anlatırım, siz de anlatmaya devam
edin ama -hiç merak etmeyin- bu süreç, Ergene’nin temizliği yine bu partiye
nasip olacak. Siz de artık bundan sonra -belediyelerinizle de protokol
yapıyoruz- kirletmeyi de başaramayacaksınız. (AK PARTİ sıralarından alkışlar)
BAŞKAN – Teşekkür ediyorum.
EMRE KÖPRÜLÜ (Tekirdağ) – Sayın Başkan…
BAŞKAN – Buyurun.
EMRE KÖPRÜLÜ (Tekirdağ) – Şimdi, Sayın Bakan, özellikle, hem
şahsımıza hem de Cumhuriyet Halk Partili belediyelere açık olarak sataşmıştır.
Ergene’nin kirliliği noktasında bir söylemde bulunmuştur, buna cevap vermek
durumundayım.
BAŞKAN – Sayın Köprülü, zaten, görüşülen yasa ile ilgili olmayan
bir şekilde konuşma yaptınız burada.
İki dakika söz veriyorum ama sataşma söz konusu değil burada, onu
da belirtmek istiyorum.
Buyurun.
VI.- SATAŞMALARA İLİŞKİN
KONUŞMALAR (Devam)
6.- Tekirdağ Milletvekili Emre
Köprülü’nün, Sağlık Bakanı Mehmet Müezzinoğlu’nun şahsına ve Cumhuriyet Halk
Partisine sataşması nedeniyle konuşması
EMRE KÖPRÜLÜ (Tekirdağ) – Teşekkür ediyorum Sayın Başkan.
FERİT MEVLÜT ASLANOĞLU (İstanbul) – Sayın Bakan, siz CHP’li
belediyeleri davet ettiniz mi ki? 
SAĞLIK BAKANI MEHMET MÜEZZİNOĞLU (Edirne) – Kesinlikle, tek tek
davet ettim.
FERİT MEVLÜT ASLANOĞLU (İstanbul) – Hiçbirini etmediniz, hiçbirini
etmediniz.
EMRE KÖPRÜLÜ (Devamla) – Şimdi, Sayın Bakan’a ben sorumluluğunu
hatırlattım. Sayın Bakan, sorumluluğunu veya benim buradaki iddiamı, özellikle
1 milyona yakın insanın Trakya’ya göç ettirilmesi, İstanbul’un kirli
sanayisinin Trakya’ya getirilmesiyle, gönderilmesiyle ilgili tek bir şey
söylemedi, her zamanki aynı lafları aktararak “Cumhuriyet Halk Partili
belediyeler” dedi.
Ben şunu söyleyeyim: O bölgeden vekilsiniz ve bakansınız. Şimdi,
belde ve ilçe belediyelerini sayın, belde ve ilçe belediyelerini saydığınız
zaman kaç tane AKP’li belediye çıkacak, kaç tane CHP’li belediye çıkacak? Ama
mahcup olacaksınız sonucunu da açıklayın. AKP’li belediye sayısı CHP’li
belediyeden daha fazladır. 
Devamını da söyleyeyim, Ergene’yi Cumhuriyet Halk Partili
belediyelerin -ya da ben sizin belediyelerinizi de savunayım çünkü kendi
belediyelerinizi de itham altında bırakıyorsunuz- kirlettiği de, bu kirlilikte
onların sebep olduğu da doğru değildir, gerçek dışıdır. Ergene’nin kirliliğinde
birinci sorumlu -açık olarak söyleyelim- denetimsiz sanayi kuruluşlarıdır.
Sizin planlarınızda da zaten bunun böyle olduğu, bu sanayinin denetim altına
alınması gerektiği de yazmaktadır. 
Belediyelere suç atmak… Sizin sorumluluğunuzdaki çevre müdürlüklerinin
yapmadığı denetimleri… Belediyenin sorumluluk sahasında, denetim sahasında
olmayan sanayi kuruluşlarının yarattığı kirlilikle belediyelerin hiçbir alakası
yoktur, belediyelerin çok düşük olan paylarını burada büyük bir sorumluluk
olarak anlatmak da onlara yapılmış bir haksızlıktır diye düşünüyorum. Eğer,
soruna böyle bakarsanız zaten, Ergene’nin kenarında yaşayan insanlar o partili,
bu partili diye bakarsanız, insan ayrımı yaparsanız, kanser olan çocukların
babasının siyasi tercihleriyle olaya bakarsanız bu işi de çözemezsiniz diyorum,
saygılar sunuyorum. (CHP sıralarından alkışlar)

BAŞKAN – Teşekkür ediyorum.
Sayın Bakan, önce, ne için söz istiyorsunuz? 
SAĞLIK BAKANI MEHMET MÜEZZİNOĞLU (Edirne) – Sataşma nedeniyle…
BAŞKAN - Sataşma nedeniyle…
Buyurun.
7.- Sağlık Bakanı Mehmet
Müezzinoğlu’nun, Tekirdağ Milletvekili Emre Köprülü’nün şahsına sataşması
nedeniyle konuşması
SAĞLIK BAKANI MEHMET MÜEZZİNOĞLU (Edirne) – Bir defa bu anlamda
tabii bu sürecin burada devam etmesi çok yarar da getirmez ama bir defa Süloğlu
ve Lalapaşa belediyeleri ilçe, küçük ilçeler ve kendi imkânlarıyla arıtma
tesisleri yapmıştır. Ama Keşan Belediyesi CHP’lidir, sözleşme imzaladık, onu
biz Bakanlık olarak üstlendik. Uzunköprü Belediyesi CHP’lidir, sözleşme
yapıldı, arıtmalarını Bakanlığımız üstlenmiştir. 
Dolayısıyla, orada vatandaşımız CHP’li veya şu partili diye bir
şeyimiz yok ama bu anlamdaki duyarlılığı, ne olur, bir tarafı suçlayarak değil…
Şu anda, Ergene’nin kirliliğinde sorumluluklardan kaçarak bir suçlu
bulamazsınız, suçlu ararsanız kendinizi bulursunuz. Bunu söylemek istiyorum. 
FERİT MEVLÜT ASLANOĞLU (İstanbul) - Ama Sayın Bakan, siz
suçladınız, CHP’li belediyeleri sebep gösteren, sizsiniz! 
SAĞLIK BAKANI MEHMET MÜEZZİNOĞLU (Edirne) – Ama netice… 
Ergene’yi kirleten olarak bizi suçluyorsa, biz iki yıldır bu
anlamda dinamik bir programı yürütüyorsak,
Sayın Vekilimiz de sayın belediye başkanlarımız da buna katılmıyorsa…
Bakın, Edirne Milletvekilimiz Kemal Değirmendereli geldi, katıldı,
duyarlılığını gösterdi. Onu da ifade edeyim. Ama Edirne Belediye Başkanı
gelmedi, Tekirdağ Belediye Başkanı gelmedi. Edirne Belediyesi için katı atıkla
ilgili tahsis yaptığımız Millî Emlakten bir defa iki yıllık dönem bitti, ikinci
tahsisi yaptık, ikinci dönem de bitmek üzere. Şimdi, buradaki çevre
duyarlılığı, arkadaşlar… 
(Mikrofon otomatik cihaz tarafından kapatıldı) 
SAĞLIK BAKANI MEHMET MÜEZZİNOĞLU (Edirne) - …ne yazık ki örneklerinizdeki fotoğraf kötü. 
BAŞKAN – Teşekkür ediyorum Sayın Bakan. 
Konu anlaşıldı. 
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
3.- Sağlık Bakanlığınca Kamu Özel
İşbirliği Modeli ile Tesis Yaptırılması, Yenilenmesi ve Hizmet Alınması
Hakkında Kanun Tasarısı ile Tokat Milletvekili Şükrü Ayalan
ve Çankırı Milletvekili İdris Şahin ile 4 Milletvekilinin; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ile Plan ve
Bütçe Komisyonu Raporu (1/722, 2/1114) (S. Sayısı: 417) (Devam) 
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir. 
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir. 
7’nci madde üzerinde bir adet önerge vardır, okutup işleme
alıyorum: 
Türkiye Büyük Millet Meclisi Başkanlığına
Görüşülmekte olan 417 Sıra Sayılı Yasa Tasarısı’nın 7’nci
maddesinin tasarı metninden çıkartılmasını arz ve teklif ederiz. 
 Ferit Mevlüt
Aslanoğlu Rahmi Aşkın
Türeli İzzet Çetin
 İstanbul İzmir Ankara
 Özgür Özel Mehmet Şeker Aylin Nazlıaka
 Manisa Gaziantep Ankara
 Muharrem
Işık Veli Ağbaba
 Erzincan Malatya
BAŞKAN – Komisyon önergeye katılıyor mu? 
PLAN VE BÜTÇE KOMİSYONU BAŞKAN VEKİLİ SÜREYYA SADİ BİLGİÇ
(Isparta) – Katılmıyoruz Sayın Başkan. 
BAŞKAN – Hükûmet katılıyor mu? 
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan. 
BAŞKAN – Önerge üzerinde söz isteyen Veli Ağbaba,
Malatya Milletvekili. (CHP sıralarından alkışlar) 
VELİ AĞBABA (Malatya) – Sayın Başkan, değerli milletvekilleri;
hepinizi saygıyla selamlıyorum. 
On sekiz yıl önce kurulan ve kamu emekçilerinin haklarını her
koşulda savunan KESK’e karşı yapılan ikinci
operasyonu kınıyorum. 
Bilindiği gibi, geçtiğimiz aylarda, yaklaşık sekiz ay önce KESK’in üst düzey yöneticilerine operasyon yapıldı ve hâlâ,
iddianame olmadan, Sincan Cezaevinde yatıyorlar. Bunu kınıyorum. 
Değerli milletvekilleri, Türkiye’de bu anlayış, Türkiye’yi terör
örgütü üyeliği konusunda dünya birincisi yapan anlayıştır. Bizim analarımız,
diğer dünya ülkelerinden daha fazla terörist doğurmuyor. Bizim insanlarımızı
terörist yapan zihniyet AKP zihniyetidir. Bu zihniyeti bir kez daha
huzurlarınızda kınıyorum.
Değerli arkadaşlar, değerli milletvekilleri; hepinizin bildiği
gibi, Malatya sadece kayısısıyla ünlü bir şehir değil, Malatya hem yetiştirmiş
olduğu siyasetçilerle hem de… Malatya’yı hem Türkiye’de hem de dünyada bir
marka yapan bir özelliği daha var, o da, Malatya İnönü Üniversitesi Turgut Özal
Tıp Merkezini dünyanın ikincisi, Türkiye’nin birincisi yapan Karaciğer Nakil
Merkezi. Malatya’nın karaciğer nakli konusunda marka olması konusunda büyük
katkılar sağlayan ama kendisi bugün maalesef karaciğer nakli olma noktasına
gelen, bugün hastanede yatan Fatih Hilmioğlu’na bir Malatyalı olarak teşekkür
etmeyi bir görev olarak biliyorum. Tabii, bu merkezin büyümesinde, bu merkezin
bu hâle gelmesinde, o Karaciğer Nakil Merkezinin başında bulunan başta Profesör
Doktor Sezai Yılmaz ve arkadaşlarını da kutluyorum.
Değerli arkadaşlar, Malatya’da iki devlet hastanesi var. Bunlar
TOKİ’ye devredilip yerine yeni bir devlet hastanesi yapılıyor. Malatya’ya çevre
yolunu çok gören zihniyet, maalesef duble yol değil, duble kazık atıyor.
Birleştirilen, yıkılması düşünülen hastanelerin biri, yeni yapılan hastanenin
karşısında. Yeni yapılan hastane Malatya’nın batı girişinde. Yıkılması
düşünülen ikinci hastane Malatya’nın doğu girişinde. Sayın Bakan, şimdi, sizden
bir şey rica etmek istiyorum. Bu, Malatyalıların ortak isteği. Malatya’da her
siyasi görüşten insanın -Ticaret Sanayi Odası, Esnaf Odası, Ziraat Odası,
sendikacısı- yani Malatya’daki herkesin ortak isteği şu: Malatya’nın doğu
girişindeki Malatya Devlet Hastanesinin yıkılmasını istemiyor Malatyalılar. Bu
hastanenin burada hizmet vermesini Malatya’nın büyümesi açısından, Malatya’nın
gelişmesi açısından ve sağlık anlamında büyümesi açısından anlamlı olduğunu
düşünüyorlar. Bu kararı bir kez daha gözden geçirmenizi bir Malatyalı olarak
sizden rica ediyorum. Tabii, burası yıkılırsa, muhtemelen TOKİ buraya alışveriş
merkezi ya da bir bina yapacak; buna izin verilmemesini, bu kararın bir kez
daha gözden geçirilmesini sizden rica ediyorum.
Değerli arkadaşlar, tabii, Karaciğer Nakil Merkeziyle, Turgut Özal
Tıp Merkeziyle Malatya önemli bir sağlık merkezi, ancak ilçelerimizde birçok
problem var. Bunları sadece bir cümleyle söylemek istiyorum, bir örnek vermek
istiyorum. Arapgir Devlet Hastanemizde genel cerrah
var, ama maalesef, anestezi uzmanı yok, yani genel cerrah ne anlam ifade eder,
onu da sizin takdirlerinize bırakıyorum. 
Şimdi, tabii, bu kanunla sağlık özelleşmiş olacak. Aslında AKP’nin
çılgın projelerinden birisi budur, yani o kanal projesinden sonra belki en
çılgın projesi bu projedir. Satacak hiçbir şey kalmayınca, şimdi, bunu, bir
özelleştirme mantığıyla hastayı “müşteri” gören, doktoru “tüccar” gören bir
mantıkla bu kanun geçirilmek isteniyor, ama bu kanun doğru bir kanun değildir.
Şehir hastanesi ihalelerini alan şirketler sanki otoyol işletecekmiş gibi -bu
kanuna göre- bir doluluk oranı vadediliyor ve değerli
milletvekilleri, bu, tamamen birilerini zengin etmeye, birilerini büyütmeye
yönelik bir projedir. 
Sağlığın özelleştirilmemesi gerektiğini ifade ediyor, bu konuda
Malatya’yla ilgili düşüncelerimizi bir kez daha gözden geçirmenizi rica ediyor,
hepinizi saygıyla selamlıyorum. (CHP sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
8’inci madde üzerinde üç adet aynı mahiyette önerge vardır,
okutacağım ve birlikte işleme alacağım, talepleri hâlinde önerge sahiplerine
ayrı ayrı söz vereceğim veya gerekçelerini okutacağım.
Şimdi aynı mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte olan 417 sıra sayılı Yasa Tasarısı’nın 8’inci
maddesinin tasarı metninden çıkartılmasını arz ve teklif ederiz. 
 Ferit Mevlüt
Aslanoğlu Rahmi Aşkın
Türeli İzzet Çetin
 İstanbul İzmir Ankara
 Özgür Özel Mehmet Şeker Ali Rıza Öztürk
 Manisa Gaziantep Mersin
 Muharrem
Işık Aylin Nazlıaka
 Erzincan Ankara
Aynı mahiyetteki diğer önerge sahiplerinin isimleri:
 Oktay Vural Mehmet Günal Mustafa Kalaycı
 İzmir Antalya Konya
 Cemalletin
Şimşek Ali Öz Reşat Doğru
 Samsun Mersin Tokat
 Lütfü
Türkkan
  Kocaeli
Aynı mahiyetteki üçüncü önergenin imza sahipleri:
 Pervin Buldan  İbrahim Binici  Abdullah Levent Tüzel
 Iğdır Şanlıurfa İstanbul
 Ertuğrul Kürkcü Erol
Dora  Hüsamettin Zenderlioğlu
  Mersin Mardin
 Bitlis
 Demir
Çelik
  Muş
BAŞKAN – Komisyon aynı mahiyetteki önergelere katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) -
Katılamıyoruz Sayın Başkan.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan.
BAŞKAN – Evet, önerge üzerinde söz isteyen -önce Barış ve
Demokrasi Partisinden başlayacağız sırasıyla yaptığımız için- Erol Dora, Mardin
Milletvekili. (BDP sıralarından alkışlar)
EROL DORA (Mardin) – Sayın Başkan, değerli milletvekilleri; Sağlık
Bakanlığınca Kamu Özel İşbirliği Modeli ile Tesis Yaptırılması, Yenilenmesi ve
Hizmet Alınması Hakkında Kanun Tasarısı’nın 8’inci maddesi üzerine verilen
değişiklik önergesi üzerine söz almış bulunuyorum. Genel Kurulu saygıyla
selamlıyorum. Sayın Bakanımıza da yeni görevlerinde başarılar diliyorum.
Değerli milletvekilleri, dünyanın özellikle tek kutuplu bir biçim
almasından sonra liberal politikaların hâkim olduğu dünyada sağlık, fiilen bir
hak olmaktan çıkarılmış, parası olanın parası kadar satın alabileceği bir meta
hâline dönüştürülmüştür. Bu yasa tasarısıyla anlıyoruz ki bugün Türkiye’de
sağlık alanı serbest piyasanın egemenliğine terk edilmek istenmektedir. Ancak,
sağlığın temel bir insan hakkı olması ve sağlık hizmetlerinin kendine özgü
nitelikleri, sağlık hizmetlerinin serbest piyasanın egemenliğine bırakılmasının
yanlışlığını açık bir şekilde ortaya koymaktadır. Yasa tasarısının ilgili
maddesi, kamu-özel ortaklığının uygulama aşamasında yapılacak olan sözleşmenin,
özel hukuk hükümlerine tabi olacağını belirtmektedir. Ayrıca, yapılacak olan
tesisin özelliklerine, fizibilite raporlarına bağlı olarak sözleşmede
belirtilen sabit yatırım dönemi hariç otuz yılı geçmemek üzere sürenin idarece
belirleneceği belirtilmiştir. Bu bağlamda, tasarının sevk edildiği Plan ve
Bütçe Komisyonunun düzenlemeyi görüşme gerekçesi, elbette ki bu kanunla
birlikte yapılması, yenilenmesi ve hizmet alması öngörülen sağlık tesislerinin
kamuya maliyetini görüşmek olmuştur.
Devletin kiralanacak olan sağlık komplekslerini işletecek olan özel
şirketlere kira ve hizmet bedeli olarak ne kadarlık bir ödeme yapacağını
bilmesi gerekirken, bu durum kamuoyunun dikkatinden kaçırılmıştır. Yapılan
hesaplamalara göre devlet ciddi bir borç yükü altına girecektir. İlgili sivil
toplum örgütlerinin ve meslek odalarının, gerek altına girilecek borç yükünü
gerekse de sağlık emekçilerinin içine düşeceği güvencesiz durumu ısrarla dile
getirmelerine rağmen, Komisyonun bu önerilere kulak tıkaması ayrıca
düşündürücüdür. Muhalefetin ve konuyla ilgili sivil toplum örgütlerinin görüş
ve önerilerini dikkate almayan bir iktidar partisiyle karşı karşıyayız. 
Hükûmetin özellikle şunu iyi bilmesi gerekiyor: Eğitim ve sağlık
gibi kamu hizmetleri, siyasi görüş farklılıklarının üstünde tutulması gereken
önemli konulardır. Bizler önerilerimizi sıralarken aynı zamanda kamu yararını
gözetiyoruz. Ancak Genel Kurula gelen her yasa özellikle sivil toplum örgütleri ve meslek odalarının tüm
uyarılarına rağmen apar topar çıkarılmaya devam edilmekte, çıkarıldıktan sonra
da üzerinden daha bir yıl bile geçmeden yeni yasa tasarıları hazırlama ihtiyacı
doğmaktadır. Zira, hazırlanan yasalar toplumun gerçekleriyle çelişmekte,
topluma giydirilmeye çalışılan gömlek dar gelmektedir. Bu bağlamda yasa
tasarısı, ortaya çıkacak maliyetin etki analizleri yapılmadan hazırlanmış,
vatandaşların içine düşeceği borç batağı görmezden gelinmiştir. Sağlık gibi son
derece önemli bir kamu hizmeti alanının, kamu-özel ortaklığı modeli kapsamında,
sağlık hizmetlerinin özel sektörün sorumluluğuna verilmesi açık ve net bir
şekilde Anayasa’nın sosyal devlet ilkesine aykırıdır. Ayrıca, sosyal devletin
yerine getirmesi gereken yükümlülüklerin kamudan özele devredilmesinin, yine
Anayasa’nın sağlıkla ilgili 56’ncı maddesinin ihlaline kadar gideceği
vurgulanması gereken diğer bir gerçekliktir.
Sayın Başkan, değerli milletvekilleri; kamu çıkarını gözetmeyen ve
şirketlerin edinecekleri kârları halkın çıkarından üstün tutan bir anlayışla
hazırlanan yasa tasarısı, bir bütün olarak halk sağlığını ciddi bir biçimde
tehlikeye atmaktadır. 
En önemlisi de, sosyal bir devletten beklenen halkın sağlığını
koruma sorumluluğu, bu madde ile özel şirketlere devredilmektedir. Özel
şirketlerin ise halk sağlığını ne kadar gözettiğini, yapılan uygulamalardan
hepimiz biliyoruz. “Paran kadar sağlık dönemi” özel şirketlerin iştahını
kabartabilir ancak bu, her şeyden önce sosyal devlet ilkesiyle çelişmekte,
yoksulların sırtına yük bindirmektedir. Yapılması gereken, sağlık alanında
piyasa odaklı siyasetin bir an önce terk edilmesi, bunun yerine kamu yararını
gözeten sağlık politikalarının devreye sokulmasıdır.
Genel Kurulu tekrar saygıyla selamlıyorum. Teşekkür ediyorum. (BDP
sıralarından alkışlar) 
BAŞKAN – Teşekkür ediyorum.
Önerge üzerinde diğer söz sahibi… 
Sayın Şandır, önerge üzerinde kim konuşmak istiyor?
MEHMET ŞANDIR (Mersin) – Sayın Lütfü Türkkan. 
BAŞKAN – Lütfü Türkkan, Kocaeli Milletvekili. (MHP sıralarından
alkışlar)
LÜTFÜ TÜRKKAN (Kocaeli) – Sayın Başkan, değerli milletvekilleri;
adından anlaşılacağı gibi, çok afili bir tasarı bu. Önce bunun hakkında
görüşmeden evvel, bugün, on dokuz ay evvel PKK tarafından kaçırılan kaymakam
Kenan Erenoğlu’ndan bahsetmek istiyorum size. Ben sabah anne ve babasını
ziyaret ettim. Mustafa Bey ve Nazmiye Hanım, evlatları PKK tarafından kaçırılan
bir anne ve babanın ruh hâlinde. Tabii ki hiçbir haber alamamışlar, devletin
hiçbir kademesinden kendilerine ulaşan hiçbir bilgi yok, yani oğulları sağ mı,
ölü mü, herhangi bir istihbari bilgi paylaşımı da
yok. O anne-babanın durumunu görmenizi çok isterdim. Çok kötü bir hadise. Bunun
benzerini geçmişte başka şekilde yaşamış bir insan olarak, o ailenin durumuna
devletin niye bu kadar ilgisiz kaldığını çok merak ediyorum.
Öncelikle, Sinop ve Samsun’da geçtiğimiz günlerde cereyan eden
olaylara tepki koyan “barış güvercinleri”nin bu olaya
tepkisiz kalmalarını da hayretle karşılıyorum, yani Sinop ve Samsun’da
milletvekili arkadaşlarımızın binalarda mahsur bırakılıp linç girişimine maruz
kalmaları hiç tasvip edilir bir hadise değildir ama PKK’nın kaçırdığı bir
kaymakama sessiz kalmak da bir o kadar insani bir hadise değildir. 
İDRİS BALUKEN (Bingöl) – Gidip getirelim Lütfü Bey. Gelin,
birlikte getirelim.
LÜTFÜ TÜRKKAN (Devamla) – O konuda kimin elinde bir şey varsa onu
sarf etmemek de insanlık değildir, önce onu belirtmek istiyorum. 
İDRİS BALUKEN (Bingöl) – Hemen heyet oluşturun, gidelim. Olmaz
öyle!
LÜTFÜ TÜRKKAN (Devamla) – Bakın, ben bir şey söyleyeceğim size:
Öcalan’ın yattığı yerde yatağıyla, televizyonunun LCD olmasıyla, hatta son
çıkan iyileştirmelerle beraber -affınıza sığınıyorum- bilmem ne boyutuyla
ilgilenene kadar, gidin devletin kaymakamıyla ilgilenin. Devletin kaymakamı
PKK’nın elinde esir olmuş, bir buçuk senedir sesiniz çıkmıyor. Bu ayıp size
yeter.
Gelin, ben size, biraz tasarıya döneyim; tasarıyla ilgili birtakım
şeyler anlatayım. Bu tasarının ismi çok afili, söylemiştim ben: Kamu Özel
İşbirliği Modeli ile Tesis Yaptırılması, Yenilenmesi ve Hizmet Alınması
Hakkında Kanun Tasarısı. Tasarıda hekimlerin ve sağlık çalışanlarının verdiği
hizmetlerin tümünün ihaleyi alan şirketlerden satın alınması öngörülüyor. Yani
bunun içinde tabipler var, diş tabibi var, eczacı var, veteriner var, hekim,
memur, sağlık fizikçisi, idareci, ebe, hemşire… Hepsi var. 
Tasarı ile, şirketlerin alacağı uluslararası kredilere Hazine
garantisi sağlanması, yapılacak anlaşmaların Resmî Gazete’de
yayımlanmaksızın dış borç kaydedilmesi öngörülüyor. Türk ihale mevzuatına
tümüyle aykırı olan açık eksiltme yöntemi, yasa kuralı hâline getiriliyor. Yine
tasarıda, ihalelerin kimin tarafından onaylanacağı, harcama yetkisinin kimde
olduğu, ihale komisyon başkanı ile harcama yetkilisinin aynı kişi olup
olmayacağına dair bir dizi küçük ayrıntıya da yer verilmiyor. 
Hastaların, hastaneye gittiğinde, hani vardır ya “Sırtını aç,
öksür de bir ciğerlerini dinleyelim.” lafı. Şimdi, o, bu süreçte, hastaneye
müşteriler daha kapıdan girer girmez -çünkü hastalar artık müşteri oldu-
“Cebini aç, hele bir öksür, paraların dökülsün.” denilecek, iş o hâle geldi.
Ben, biraz evvelki konuya döneceğim yine. Bu kanunla alakalı bir
daha konuşacağım önümüzdeki maddede: Bakın arkadaşlar, bu Hükûmetin PKK’yla
pazarlık yaptığını artık herkes biliyor. Evvelsi gün duruşma oldu; KCK’nın en önemli üst düzey 10 yöneticisi serbest kaldı.
Bu, PKK’yla yaptığınız pazarlığın tezahürüdür. Fırat Anlı var aralarında, KCK’nın en üst yöneticilerinden bir tanesi. Ya, böyle bir
pazarlık yaparken bu pazarlığın içine Kenan Erenoğlu’nu niye koymadınız? Alenen
pazarlık yapıyorsunuz PKK’yla. Yani, tamam “Biz Fırat Anlı’yı
bırakacağız, şunu bırakacağız; kimi istiyorsanız, İmralı’ya onu göndereceğiz;
yatak boyunu nasıl istiyor, süngeri nasıl olsun…” Ya, iyi de o kaymakamı da
serbest bırakın. Asker var, polis var, öğretmen var. Devletin 5 tane görevlisi
PKK’nın elinde esir olmuş, devlet naçar. Yani bir diğer tabirle, PKK sizin
bileğinizi bükmüş, siz terör karşısında naçar kalmışsınız, çaresiz kalmışsınız.
Anlaşma sebebiniz bu; barış istediğinizden değil, PKK’ya yenildiğinizden bu
anlaşma. 
Ben diğer maddede de tekrar konuşacağım. Hepinize saygılar
sunuyorum. (MHP sıralarından alkışlar) 
BAŞKAN – Teşekkür ediyorum. 
Önerge üzerinde…
İDRİS BALUKEN (Bingöl) – Sayın Başkan… 
BAŞKAN – Evet, Sayın Baluken…
İDRİS BALUKEN (Bingöl) – Sayın Başkan, Sayın Hatip konuşurken
özellikle Fırat Anlı’nın KCK’nın
üst düzey sorumlusu olduğunu açıkladı. 
MEHMET GÜNAL (Antalya) – İyi de Mecliste KCK mı var? 
İDRİS BALUKEN (Bingöl) – Fırat Anlı, partimizde siyaset yapan,
belediye başkanlığı yapmış bir arkadaşımızdır. 
LÜTFÜ TÜRKKAN (Kocaeli) – KCK’lı varsa
sataşmadan söz alsın. Olur mu öyle bir şey? KCK’lı
var mı aramızda? 
İDRİS BALUKEN (Bingöl) – Evet, sataşmadan söz istiyorum, partimize
sataşma olmuştur. 
BAŞKAN – Buyurun, sataşma nedeniyle iki dakika söz veriyorum.
Yalnız, yeni sataşmalara mahal vermeyelim lütfen. 
VI.- SATAŞMALARA İLİŞKİN
KONUŞMALAR (Devam)
8.- Bingöl Milletvekili İdris Baluken’in, Kocaeli Milletvekili Lütfü Türkkan’ın Barış ve
Demokrasi Partisine sataşması nedeniyle konuşması
İDRİS BALUKEN (Bingöl) – Teşekkür ediyorum Sayın Başkan. 
Bu KCK operasyonlarıyla ilgili defalarca burada dile getirdik ama
herhâlde anlamamakta ısrar edeceğiz. Arkadaşlarımızın tamamı düşünce, ifade ve
örgütlenme özgürlüğü kapsamında yaptıkları siyasal çalışmalardan dolayı şu anda
cezaevlerinde bulunuyorlar ve bu, ülke hukuku açısından, ülke tarihi açısından
bir ayıptır. Bu ayıbın bir an önce kaldırılmasını bu Meclis büyük bir
sorumluluk içerisinde yerine getirmelidir, bu yasal düzenlemeleri yapmalıdır diye
düşünüyoruz. 
Bahsi geçen 10 arkadaşımızdan 6’sı belediye başkanı
arkadaşlarımızdır. Halkın, binlerce, 10 binlerce insanımızın oylarıyla kendi
iradelerini temsil etmek üzere belediye başkanı olarak görevlendirdiği
arkadaşlarımızdır. Fırat Anlı, daha önceki dönemde Yenişehir Belediye
Başkanlığı yapmış, bir önceki dönemde de Bingöl’de belediye başkan adaylığını
yapmış; bugüne kadar kişiliğiyle, siyasi kişiliğiyle bütün bölgede tanınan,
bütün siyasi partiler tarafından da tanınan örnek bir kişiliktir. Arkadaşımızı
bu şekilde buraya getirip bir tartışma konusu yapmanız hiç doğru olmamıştır.
Bütün arkadaşlarımız, özellikle bu son 10 tahliyedeki bütün arkadaşlarımız,
zaten siyasal çalışmalarda bizlerle birlikte hareket eden arkadaşlarımızdır. 
Diğer taraftan, kaymakam olayına gelince…
LÜTFÜ TÜRKKAN (Kocaeli) – Diğeri devlet görevlisi hocam. Onlarla
pazarlık yaparken, Kenan Erenoğlu
dediğin adam, kaymakam.
İDRİS BALUKEN (Devamla) – Biz,
PKK’nin elindeki hem kaymakamın hem de askerlerin, polislerin serbest
bırakılmasını istiyoruz. Ancak, bunlarla ilgili daha önceki süreçte ardılı
olduğumuz partinin üstlenmiş olduğu sorumlulukla gidip bu süreci işletmesi, o
askerleri getirmesi nelere mal oldu, siz daha iyi biliyorsunuz. Parti
kapatıldı, milletvekillerinin dokunulmazlığı kaldırıldı.
LÜTFÜ TÜRKKAN (Kocaeli) – Benim talebim iktidardan, sizden değil.
İDRİS BALUKEN (Devamla) –
“Askerler neden getirildi?” diye Hükûmet tarafından suçlandık “Askerler
niye ölmediler?” diye Hükûmet yetkilileri açıklamalarda…
(Mikrofon otomatik cihaz tarafından kapatıldı)
İDRİS BALUKEN (Devamla) –
…bulundular. Dolayısıyla, bu konuyla ilgili varsa bir samimiyetiniz,
gelin, her dört siyasi parti bir heyet oluştursun ve bununla ilgili bir an önce
çalışmaya başlayalım. 
MEHMET ŞANDIR (Mersin) – O işi devlet yapacak.
İDRİS BALUKEN (Devamla) –
Barış ve Demokrasi Partisi olarak biz bu çalışmanın en aktif bileşeni
olmaya hazırız. Bu konuda daha önceki pratiğimiz, zaten yapacağımız girişimin
de teminatıdır. (BDP sıralarından alkışlar)
BAŞKAN – Teşekkür ediyorum.
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri (Devam)
3.- Sağlık Bakanlığınca Kamu Özel
İşbirliği Modeli ile Tesis Yaptırılması, Yenilenmesi ve Hizmet Alınması
Hakkında Kanun Tasarısı ile Tokat Milletvekili Şükrü Ayalan
ve Çankırı Milletvekili İdris Şahin ile 4 Milletvekilinin; Bazı Kanun ve Kanun
Hükmünde Kararnamelerde Değişiklik Yapılmasına Dair Kanun Teklifi ile Plan ve
Bütçe Komisyonu Raporu (1/722, 2/1114) (S. Sayısı: 417) (Devam)
BAŞKAN – Önerge üzerinde söz isteyen Ali Rıza Öztürk, Mersin
Milletvekili. (CHP sıralarından alkışlar)
ALİ RIZA ÖZTÜRK (Mersin) – Sayın Başkan, değerli milletvekilleri;
417 sıra sayılı Kanun Tasarısı’nın 8’inci maddesinde verdiğimiz önerge üzerinde
söz aldım. Hepinizi saygıyla selamlıyorum. 
Biz, 8’inci maddede verdiğimiz önergeyle, 8’inci maddenin tasarı
metninden çıkarılmasını istiyoruz. 
Değerli milletvekilleri, bu arada, Sayın Bakanı yeni görevinden
dolayı kutluyorum. Umuyorum ve diliyorum ki Sayın Bakan, kendisinden önceki
Bakanın yaptığı yanlışlıkları yapmaz, sağlık hakkının en temel hak olduğu
anlayışından hareketle, sağlığa biraz daha önem verir diye düşünüyorum.
Değerli milletvekilleri, bu kanun tasarısıyla aslında sağlık
çalışanlarının iş güvenceleri ortadan kaldırılıyor. Doktoru, hemşiresi,
müstahdemi, teknik elemanı… Sağlık çalışanlarının iş güvencesi ortadan
kaldırılıyor, doktorların mesleki bağımsızlıkları yok ediliyor, ortadan
kaldırılıyor. 
Yaşam hakkı en temel haktır, hepimizin bildiği gibi,yaşam
hakkının temeli de sağlıktır. Devlet, sağlık hizmetlerini tam ve kaliteli
yerine getirmek durumundadır ve insanların temel hakkı olan yaşama hakkını
sağlıklı bir şekilde sağlamakla görevlidir. Bugün yaşadığımız süreçte, bırakın
sağlık hizmetlerinin tam ve kaliteli olarak yerine getirilmesini, doğru dürüst
yerine getirilemez hâle gelmiştir. Sağlık hizmetlerinin kalitesi düşmüştür,
dışarıya sevk oranı artmıştır. Doktorların sağlıklı çalışması, yerel ve genel
siyasi ve politik müdahalelerle sürekli engellenmektedir. 
Değerli milletvekilleri, doktoru savunmak, sağlığı savunmaktır,
insanın kendisini savunmaktır, yaşam hakkını savunmaktır. Bugün baktığımızda,
benim seçim bölgemden de biliyorum, Erdemli, Silifke, Anamur, Gülnar, Mut,
Aydıncık ve Bozyazı’da hastanelerde tıbbi araç ve gereç eksiktir, doktor ve
personel azlığı nedeniyle tam ve kaliteli, sağlıklı bir hizmet verilemez hâle
gelinmiştir. Örneğin Silifke’de, 2007’den beri bölge devlet hastanesi yapılmak
istenmektedir, hâlâ faaliyete geçmemiştir, açılmamıştır. Silifke bir tatil
beldesidir. Yazın genellikle Ankara’dan yaşlılar, emekliler tatil için oraya
gelmektedirler; bu da sağlık sorunlarını gündeme getirmektedir. 
Bizim bölgemizdeki, bu saydığım Mut, Silifke, Erdemli, Gülnar,
Anamur’da bazı branşlarda doktorlar ya eksiktir ya da hiç yoktur. Örneğin
Silifke’de göğüs cerrahisi, intaniye hiç yoktur; kardiyolog, dâhiliye,
nöroloji, üroloji, ortopedi, göğüs hastalıkları doktoru da eksiktir. En önemli
eksiklikse bölge hastanesi niteliğinde olan Silifke’de yoğun bakım ünitesi en
alt kademededir, yetersizdir, çok yetersizdir, yatak bakımından da yetersizdir.
MR’ı yoktur, civar ilçelerden sevk olduğu hâlde MR
ünitesi yoktur, hastalar özel hastanelere gitmektedirler. Tomografi cihazı sık
sık arızalanmaktadır, tamiri ise ayları bulmaktadır Sayın Bakan. Endoskopi
cihazı yoktur. 
Gülnar keza öyledir. Kadın doğum doktoru yoktur, çocuk doktoru
yok, dâhiliye uzmanı olan doktor, başhekim yapılmış, fiilen çalışamaz hâle
gelmiş ve o hastalar da hizmet alamamaktadırlar. 
Mut’ta ise mevcut hastane yetersizdir. Yeni hastane inşaatı 74
yataklı olup, bu da ilerleyen yıllarda yetersiz kalacaktır. Hastanenin bir an
önce, en az 150 yatak kapasiteli hâle getirilmesi Mut halkının talebidir. 
Anamur da bunlardan farklı değildir. Anamur’da yine doktor açığı
vardır. Altı aydır beyin cerrahı, ortopedi uzmanı Mersin’den geçici olarak
görevlendirilmiş, göğüs cerrahı yok, kalp damar cerrahı yok, kardiyoloji uzmanı
yok, üç tane kadın doğum uzmanından ikisi dolu, fakat birisi hamilelik
nedeniyle çalışamıyor, bir doktor da yeterli hizmeti veremiyor. Bir çocuk
doktoru var, o da yetersiz. Radyoloji ve fizik tedavi uzmanı zorunlu hizmeti
bittiği için tayinini istemiştir. 
Sayın Bakan, bu söylediğim ilçeler doğuda ya da başka bir yerde
değildir, tepede, dağ başında değildir. Bu, Akdeniz ve Mersin-Antalya
arasındaki turizm bölgesinin olduğu bölgelerdir. Çeşitli soru önergelerine
rağmen, iki dönemdir milletvekiliyim, hâlâ Silifke Devlet Hastanesinde bu
hizmetlerin tam ve kaliteli hâle getirilmesini bir türlü sağlayamadık.
Verdiğimiz soru önergeleri altı ayda bir Sağlık Bakanlığınca cevaplanıyor, altı
ay önce söylediklerimiz hâlâ duruyor. Bu nedenle yeni bakanlığınız döneminde
bunlara eğilmenizi umuyorum, bekleyip göreceğiz.
Hepinize saygılar sunuyorum. (CHP sıralarından alkışlar)
BAŞKAN – Teşekkür ediyorum.
Aynı mahiyetteki önergeleri oylarınıza sunuyorum: Kabul edenler….
Kabul etmeyenler… Aynı mahiyetteki önergeler kabul edilmemiştir.
Ama işin ilginç tarafı: Önerge sahipleri de ellerini
kaldırmıyorlar, önergeye karşı olanlar da ellerini kaldırmıyorlar.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir. 
Birleşime on beş dakika ara veriyorum.

Kapanma Saati: 17.57


ÜÇÜNCÜ OTURUM
Açılma Saati: 18.17
BAŞKAN: Başkan Vekili Sadık YAKUT
KÂTİP ÜYELER: Tanju ÖZCAN (Bolu),
Mine LÖK BEYAZ (Diyarbakır)
BAŞKAN – Sayın milletvekilleri, Türkiye Büyük Millet Meclisinin
68’inci Birleşiminin Üçüncü Oturumunu açıyorum.
417 sıra sayılı Kanun Tasarısı’nın görüşmelerine kaldığımız yerden
devam edeceğiz.
Komisyon ve Hükûmet yerinde.
9’uncu madde üzerinde üç adet aynı mahiyette önerge vardır, okutup
işleme alıyorum.
Türkiye Büyük Millet Meclisi Başkanlığına
Görüşülmekte olan 417 sıra sayılı Yasa Tasarısı’nın 9’uncu
maddesinin tasarı metninden çıkartılmasını arz ve teklif ederiz.
 Ferit Mevlüt
Aslanoğlu Rahmi Aşkın
Türeli İzzet Çetin
 İstanbul  İzmir  Ankara
 Özgür Özel Mehmet Şeker Ali Rıza Öztürk
 Manisa Gaziantep Mersin
 Muharrem
Işık Aylin Nazlıaka
 Erzincan Ankara
Türkiye Büyük Millet Meclisi Başkanlığına
Görüşülmekte olan Kanun Tasarısı’nın 9’uncu maddesinin tasarı
metninden çıkartılmasını arz ve teklif ederiz.
 Oktay Vural Mehmet Günal Mustafa Kalaycı
 İzmir Antalya Konya
 Cemalettin Şimşek  Ali Öz Lütfü Türkkan
 Samsun Mersin Kocaeli
Türkiye Büyük Millet Meclisi Başkanlığına
417 sıra sayılı Kanun Tasarısı’nın 9’uncu maddesinin tasarı
metninden çıkartılmasını arz ve teklif ederiz. 
 Pervin Buldan İbrahim Binici Abdullah Levent Tüzel
 Iğdır Şanlıurfa İstanbul
 Ertuğrul Kürkcü Erol
Dora Hüsamettin Zenderlioğlu
 Mersin Mardin Bitlis
 Demir
Çelik
 Muş
BAŞKAN – Komisyon aynı mahiyetteki önergelere katılıyor mu?
PLAN VE BÜTÇE KOMİSYONU BAŞKANI LÜTFİ ELVAN (Karaman) –
Katılamıyoruz Sayın Başkan.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan.
İDRİS BALUKEN (Bingöl) – Demir Çelik…
BAŞKAN – Önerge üzerinde söz isteyen Demir Çelik, Muş
Milletvekili. 
DEMİR ÇELİK (Muş) – Sayın Başkan, değerli milletvekilleri;
hepinizi şahsım ve partim adına saygıyla selamlıyorum. 417 sıra sayılı Kanun’un
9’uncu maddesi üzerine söz almış bulunmaktayım.
Öncelikle, sağlığın önemine rağmen kamu ortaklığına hizmet edecek
böylesi bir kanun teklifi, bu hızdan ve günün bu ilerleyen saatinde tartışmadan
uzak noktada olmalıydı. Sağlık hepimize lazım. İnsan olmaktan ileri gelen en
temel insan hakkı olmasından kaynaklı da parasız, erişilebilir, nitelikli ve
aynı zamanda insanın ruhsal, siyasal ve sosyal anlamda iyi olma hâline hizmet
etmeliydi. 
Sosyal devlet olmanın da, ekonomik ve siyaseten güçlü olmanın da
en önemli kriterlerinden olmasına karşın, yapılmak istenen: Sosyal devletin
görev ve sorumluluklarını yerine getirmesi yerine, günümüz neoliberal
politikalarının piyasalaştırma, taşeronlaştırma ve metalaştırmasına hizmet eden
bir algı ve anlayışla bu kanun tasarısı düzenlenmiş bulunmaktadır. Bu anlamıyla
da ezilenin, emekçinin, yoksulun yararına olmadığını kanun teklifindeki metnin
gerekçelerinde de, bizatihi tasarının kendisinde de okumak, görmek mümkün. Bu
anlayıştan hareketle, 9’uncu maddede de rast gelineceği gibi, kamu ortaklığına
hizmet edecek tesislerin, sağlık tesisinin yapılmasında sermaye, mal birikimini
elinde bulunduran zenginin bir kısım olanak ve imkânlara kavuşturulmasına
fırsat verebilecek bir içeriktedir bu tasarı. Her şeyden önce, KDV, damga
vergisi, harçlardan muafiyetin öngörüldüğü böylesi bir fırsatın olanak ve imkân
sahibi olan zengine sunuluyor olması toplumdaki adalet duygusunu zedeler,
toplumun mağdurlardan ve yoksullardan ibaret çoğunluğuna da hakaret anlamına
gelir. Siz çalışandan, emekçiden ve yoksuldan peşinen vergi alacaksınız, onun
asgari ücretinin bir kısmının bile vergilendirilmesi hesabı içerisinde
olacaksınız ama sosyal devletin yapması gereken görevi devredeceğiniz, kırk
dokuz yıllığına kiralama bedeliyle bir şekliyle olanak, imkân sahibi yapacağınız
bu kesimlere de vergi muafiyeti, damga ve harç muafiyeti tanıyacaksınız. Bu
kabul edilebilir bir durum değil, bu Anayasa’nın eşitlik ilkesine de aykırıdır,
toplumun temel ihtiyaçlarının karşılanması duygusundan da uzak bir algıdır. 
Bu anlamıyla da kanun tasarısının, her şeyden önce, hem bireyin
hem bireylerden müteşekkil kesimlerin ve toplulukların temel ihtiyaçlarına
cevap verebilecek nitelikte olması -arzulanan bu- bu yönüyle de Meclisin
iradesine bağlı kılınarak devreye konulması gereken bir nitelikte olması
gerekiyordu. Bu özelliklerden uzak olduğu için de biz, hem kanun teklifinin
kendisinin hem de bu tasarıdaki 9’uncu maddenin gündemden çıkarılmasının,
aksine, mal, sermaye birikimine sahip zenginlerin vergilendirilmesinin,
harçlardan ve damga vergisinden muafiyetten uzak tutulmasının daha anlamlı,
gerçekçi olacağını söylüyoruz. 
Keza, az önce yine bir sayın milletvekilinin, geçmişte bizde
belediye başkanlığı yapmış Sayın Fırat Anlı hakkında hak etmediği noktada bir
yaklaşımda bulunuyor olması, özgürlükçü ruha ters düşen, Meclisin halk iradesi
olması özelliklerine ters düşen bir yaklaşımdır. Henüz polis iddianamesiyle
suçlanan bu kişilerin toplum nezdinde itibarsızlaştırılmasını,
cezalandırılmasını öngören söylem ve yaklaşım, milletin vekili olduğunu,
milletin temsilcisi olduğunu söyleyen bizlerin ifade etmemesi gereken bir
durumdur. Hiç kimse ne KCK’nin üst yöneticisi
pozisyonundadır ne KCK’nin yürütücüsü ya da üyesi
pozisyonundadır. Bu, Barış ve Demokrasi Partisinin üzerinden demokratik siyaset
yürütücüsü olan bizleri itibarsızlaştırıp kriminalize
eden bizatihi devletin retçi, inkârcı anlayışının sonucudur. Bu anlamıyla da
bütün arkadaşlarımın demokratik siyasetin savunucusu olma noktasındaki
kararlılığını bir kez daha selamlıyor, hepsine geçmiş olsun diliyor, bu
vesileyle de ana dava başta olmak üzere KCK davalarında yargılanan on binlerce
siyasi tutsağın özgürlüğüne kavuşturulması, davaların da düşmesi temel
talebimizdir diyor, hepinizi saygıyla selamlıyorum. (BDP sıralarından alkışlar)
BAŞKAN – Teşekkür ederim.
Sayın Şandır, kim konuşacak?
MEHMET ŞANDIR (Mersin) – Sayın Lütfü Türkkan konuşacak efendim.
BAŞKAN – Önerge üzerinde söz isteyen Lütfü Türkkan, Kocaeli
Milletvekili. (MHP sıralarından alkışlar)
LÜTFÜ TÜRKKAN (Kocaeli) – Sayın Başkan, değerli milletvekilleri;
az evvel de arz ettiğim gibi, ismi hayli afili olan bu kanunun niçin
çıkarıldığına dair, milletimizin de anlayacağı lisanla birkaç bilgi vermek
istiyorum.
Öncelikle, uluslararası şirketleri bu tasarının yasalaşmasından
sonra hastane yapmak üzere Türkiye’ye çağıracaklar. Onlara şöyle güzel bir
yerden bedava arsa tahsis edecekler. Yapılacak işin Devlet İhale Kanunu veya
Kamu İhale Kanunu’na tabi olmadığını hükme bağlıyorlar. Sonra kafalarına göre
ihale yapacaklar. Açık ihale, davet usulü veya pazarlık yöntemlerinden hangisi
işlerine yarıyorsa ona göre yapacaklar ihaleyi. İhaleyi verdikleri şirketle
özel hukuk hükümleri çerçevesinde de ayrıca bir sözleşme yapacaklar. Hastane
bitmeden gariban şirket batmasın diye uygun zamanlarda da para ödeyecekler.
Hastane bittikten sonra, en fazla kırk dokuz yıl kira ödemeyi taahhüt
ediyorlar. Gerçi, hastanenin parası üç beş yılda çıkacak ama olsun, zavallı
şirket biraz daha, bir kırk elli sene daha kâr etsin diye düşünmüşler. 
“Sözleşme süresi bitince şirketin hastaneyi sağlam ve borçsuz
olarak devretmesi gerekir.” diyorlar kanunda. Ancak hastane batarsa da batık
bankalarda uygulanan kamulaştırma yöntemlerini uygulamak zorunda olduklarını da
biliyorlar. 
Yüklenici firmanın hastane yapım işini aynı koşullarda başka
firmalara devredebileceğini söylüyorlar. Yani, sağlık alanında da çantacı
firmalar yaratılmasına zemin hazırlanacak.
“İhaleyi nasıl olsa yabancı firmalar alır.” diye arkadaşlarımız
önceden düşünmüşler, sözleşmenin bir nüshasını da İngilizce hazırlamışlar.
Yabancı firmalarla sorun yaşanırsa uluslararası tahkime gidilmesi için de
birtakım hukuk yolları hazırlanmış. 
Hani, gariban firmalar ya bunlar, yurt dışından döviz olarak kredi
alırlarsa, Allah korusun, bir kriz falan olursa firmanın batmaması için gerekli
tedbirleri de kanuna koymaktan imtina etmiyorlar. Hatta, şirket finans
kurumlarından kredi alabilsin diye devlet olarak kefil oluyorlar. Tüm bunlara
rağmen çantacı şirket batarsa uluslararası finans sağlayıcısı ile işi pişirmeye
devam ediyorlar. 
Bu gariban şirketler sadece kira geliriyle yeterince ihya
edilmezler diye de sağlık hizmetleri alanı, ameliyathane, yoğun bakım,
laboratuvar, fizik tedavi gibi her türlü hizmetlerin, hizmet alanlarının
bunlardan alınmasına müsaade edecekler.
Hani, belediyeler de zorluk çıkarır yapılacak hastanelerin yerinde
-olur ya, her belediye Adalet ve Kalkınma Partili değil- problem yaşanmasın
diye imar planlarını da Çevre ve Şehircilik Bakanlığına devretmişler. 
Zavallı şirket mağdur olmasın diye her türlü damga vergisi, harç
ve KDV’den de muaf tutuyorlar. 
Beyler, bu kanunlar İhale Kanunu’na aykırıdır öncelikle. Kendi
yaptıkları yasaya, kendi yazdıkları yönetmeliğe aykırı ihale yapan AKP
Hükûmetine, Danıştay daha önce “Bu ihaleler hukuka aykırıdır.” dedi. Şimdi
Hükûmet “Ben nerede hata yaptım?” diyeceğine, halkın yararına düzeltme
yapacağına, o yönetmeliğin adını değiştirip yasa hâline getirdi. 
Adalet ve Kalkınma Partisi Hükûmeti neden kamu-özel ortaklığı
modelini uygulamak istiyor, bizce merak konusu. Bunca özel hastane varken
devlet hastanelerini neden özelleştirmeye çalışıyor? Her fırsatta övünen Adalet
ve Kalkınma Partisi Hükûmeti TOKİ eliyle inşaat yapamıyor mu? Erzurum’da devlet
eliyle yapılan hastane çok daha ucuza yapıldığı hâlde neden aynı yöntemler her
yerde uygulanmıyor? İhaleyi alan şirket her şeye rağmen batarsa ne olacak? Bu
hastanelere yaklaşık 5 milyar Türk lirası harcayarak tamamına sahip olmak
varken yaklaşık 50 milyar lira kira ödemek neden? Bazı bakanların “Bu borcu
torunlarımız bile ödeyemez.” diyerek karşı çıktığı iddia ediliyor bu projeye.
Niye inatla devam ediyorsunuz? Kamu-özel ortaklığı sistemini deneyen ve yirmi
yıl sonra, pişman olarak, kamuyu zarara uğrattığı için araştırma komisyonu
kurduran İngiltere örneği varken bu hatada neden ısrar ediliyor, hâlâ
bilemiyoruz. Liberallerin bile hayallerinin ötesinde yer alan ve İngiliz
hazinesi raporunda “Kapitalizmin kabul edilmez yüzü bu sözleşmelerle ortaya
çıkmıştır.” denilen bu sistemi sizlere kim dayatmaktadır? Bu yöntemin
kapitülasyonlardan farkı nedir? Sağlık stratejik bir konu mudur? Eğer öyleyse
yabancılara nasıl ihale edeceksiniz? 
Hepinize saygılar sunuyorum. (MHP sıralarından alkışlar)
BAŞKAN – Teşekkür ediyorum. 
Şimdi önergeleri üzerinde söz isteyen Ali Rıza Öztürk, Mersin
Milletvekili. (CHP sıralarından alkışlar)
ALİ RIZA ÖZTÜRK (Mersin) – Sayın Başkan, değerli milletvekilleri;
9’uncu maddede verdiğimiz önerge üzerinde söz aldım. Hepinizi saygıyla
selamlıyorum. 
Verdiğimiz önergeyle maddenin tasarı metninden çıkarılmasını
istiyoruz. 
Değerli milletvekilleri, ben, şimdi genç bir tıp asistanının,
doktorun bana gönderdiği mektuptan alıntılar yapacağım. Genç bir asistan
arkadaşımız “Doktorlarımız, her şeyden önce gelen insan sağlığıyla uğraşan,
insanların hayatta kalabilmeleri için gecesini gündüzüne katan
emekçilerimizdir. Ancak, emeklerinin karşılığını alamamaktadırlar.” dedikten
sonra bugün, bir doktor maaşının 1.850 TL civarında olduğunu, nöbet ücreti ve
döner sermayeden aldıkları ek ücretler bulunmasına rağmen bu ücretlerin aslında
kurumun tekelinde olduğunu; bazen kesinti, erteleme bazen de keyfî uygulamalarla hiç verilmemezlik hâllerinde olduğunu belirtiyor.
“Doktorlarımızın aldıkları bu ek ücretlerinin hiçbiri emekliliğe
yansıtılmamaktadır.” demektedir. 
Yine “Eğitim öğretim üyeleri, maddi sıkıntı yüzünden demoralize olmakta ve özel hastanelere gidiyorlar,
üniversite hastanelerinde uzmanlık eğitimi verecek hoca yoktur.” diyor, devam
ediyor: “Sayın Vekilim, doktorlarımız insanlık dışı çalışma saatlerine tabi
tutulmaktadır. Özellikle nöbet sonrası da çalışmaya devam etmektedir. Örneğin,
sabah sekizde mesaiye başlayan bir doktorun saat 17.00’de mesaisi sona eriyor.
Saat 17.00’de mesai bitiyor ancak aynı saatte nöbeti devralıyor. Nöbet ertesi
sabah saat 08.00’e kadar devam ediyor. Nöbet bitiminde doktorumuz evine gidiyor
mu? Hayır. Nöbet sonrası aynı saatte yani sabah 08.00’de normal mesaisi
başlıyor ve akşam 17.00’ye kadar çalışmaya devam ediyor yani doktorlarımız,
uykusuz tam olarak 36-40 saat çalışmak zorunda kalıyor. Bu duruma bağlı olarak hastalar
da zarar görebiliyor. Doktorlarımız ayda 150 saat nöbet tutuyor ancak tutulan
nöbetin 130 saati aşan kısmı için ücret alınmıyor, 130 saat için ücret
ödeniyor. Saat başı ödenen ücret ise 6 TL’dir. 
Doktorlarımızın pratisyen diplomaları verilmemektedir. Herhangi
bir branşta uzman olduklarında, hatta yan dal uzmanı dahi olsalar pratisyen
diplomalarını alamamaktadırlar. Ancak, herhangi bir branşta mecburi
hizmetlerini tamamladıktan sonra geriye dönük olarak pratisyen diplomalarını
alabilmektedirler. Bu uygulama insan haklarına aykırı ve asla kabul edilemez
bir durumdur. Madem mecburi hizmetleri var, en azından manipülasyon yapılmalı.
Örneğin, dâhiliye uzmanlığı yapmış, uzmanlık eğitimini tamamlamış olan doktorun
pratisyenlik diploması ya da yan dal uzmanlığı yapmış olan doktorun dâhiliye
diploması verilmelidir ancak aldığı bir üst eğitimin mecburi hizmetini yapmazsa
o sıfatla çalışmalarına engel olunmalıdır. Örneğin, bir genel cerrah, mecburi
hizmetteki olumsuz koşullar üzere istifa etmek durumunda kalıyorsa evde
oturmaya mahkûm edilmemeli, en azından pratisyen hekim olarak özel kliniklerde
çalışma imkânı tanınmalıdır. 
Doktorlarımızın mecburi hizmetinin kalkması gerekmektedir.” diyor
genç asistanımız. “Mecburi hizmet olacaksa bile doktorlarımız ellerinde kollarında
prangalar varmış gibi çalıştırılmamalı. Örneğin, doktorlarımız memuriyetleri
boyunca 3 kez istifa edebilmektedirler. Doktorlarımız, özellikle de mecburi
hizmet görev yerlerinde oldukça olumsuz şartlarda çalıştıklarından ötürü istifa
edebilirler; şartları gereği, daha sonra da görevlerine dönmek isteyebilirler.
Doktorlarımız için istifa hak sayısı diye bir kavram olmamalı.”
Devam ediyor genç asistanımız: “Doktorlarımızın mecburi hizmet
şartları oldukça kötü. Terörden ve uygulanan şiddetten ötürü doktorlarımızın
can güvenlikleri yok. Yeterli sayıda tesis yok. Zorunluluk hizmet bölgelerinde
çalışan doktorlarımızın maaşları cazip değil. Bu bölgelerde doktorlarımız için
sosyal tesisler yapılmalı ve maaşları uygun hâle getirilmelidir.
Şimdilerde en büyük sıkıntı kamu hastaneleri birliği tasarısıyla
gündeme geliyor. Bu tasarıyla doktor artık kuruma değil ile atanacakmış. Bu da
Hükûmetin herhangi bir doktoru istediği yerden alıp istediği yere sürebileceği
anlamına geliyor. Böylelikle kadrolaşılacak. 
Doktorlarımızı şiddetten koruyucu, caydırıcı önlemler yapılmalı.
Adam geliyor, doktorun ağzını burnunu kırıyor, bir gün gözaltında kalıyor,
ertesi gün serbest bırakılıyor; bu da hiç caydırıcı olmuyor. 
SABİM diye bir şikâyet hattı var. Doktorlardan yazılı savunma
yazması istemi kalkmış. Bu durum, savunmasız her şikâyetin dikkate alınması
sonucunu doğurur. SABİM kalkmalı. Zaten önüne gelen, canı sıkılan, bilen
bilmeyen, anlayan anlamayan herkes doktoru şikâyet ediyor ancak doktorun
sığınabileceği hiçbir dayanağı yok. Bildiğiniz gibi, İstanbul’da bir asistan
intihar etti. Yasalar doktoru koruyabilmeli. ‘Komplikasyon’ denen bir şey var.”
(Mikrofon otomatik cihaz tarafından kapatıldı) 
ALİ RIZA ÖZTÜRK (Devamla) – “Sözlük anlamı, bir hastalığın seyir
veya tedavisi sırasında diğer bir hastalık veya bozuklukların belirlenmesi,
mevcut hastalığa diğer hastalık veya bozuklukların eklenmesi. Bu
komplikasyonlar her zaman görülebilir.” diyor, devam ediyor genç asistanımız
Sayın Bakanım. Bunları herhâlde sizler de en az bizim kadar biliyorsunuzdur.
Bunların durumunu, inşallah, yeni dönemde düzeltirsiniz diye bekliyorum.
Saygılar sunuyorum. (CHP sıralarından alkışlar)
BAŞKAN – Teşekkür ediyorum.
Aynı mahiyetteki önergeleri oylarınıza sunuyorum: Kabul edenler...
Kabul etmeyenler... Önergeler kabul edilmemiştir.
Maddeyi oylarınıza sunuyorum: Kabul edenler... Kabul etmeyenler...
Madde kabul edilmiştir.
10’uncu madde üzerinde, aynı mahiyette iki adet, ayrıca bir adet
önerge vardır. 
Önce aynı mahiyette olmayan önergeyi okutuyorum:
TBMM Başkanlığına
Görüşülmekte olan kanun tasarının 10. maddesinde yer alan
“Kalkınma Bakanlığı” ibaresinden sonra gelmek üzere “Kamu İhale Kurumu”
ibaresinin eklenmesini arz ve teklif ederiz. 
 Mehmet Günal Cemalettin Şimşek Reşat Doğru
 Antalya Samsun Tokat
 Erkan
Akçay  Mehmet
Erdoğan 
 Manisa Muğla
BAŞKAN – Şimdi, aynı mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte olan 417 sıra sayılı yasa tasarısının 10. Maddesinin
tasarı metninden çıkartılmasını arz ve teklif ederiz.
 Ferit Mevlüt
Aslanoğlu Rahmi Aşkın
Türeli İzzet Çetin
 İstanbul İzmir Ankara
 Özgür Özel Muharrem Işık Aylin Nazlıaka 
 Manisa Erzincan Ankara 
 Mehmet
Şeker 
 Gaziantep
BAŞKAN – Aynı mahiyetteki diğer önergenin imza sahiplerini
okutuyorum: 
 Pervin Buldan İbrahim Binici Abdullah Levent Tüzel
 Iğdır Şanlıurfa İstanbul 
 Ertuğrul Kürkcü Erol
Dora Hüsamettin Zenderlioğlu
 Mersin Mardin Bitlis
 Demir
Çelik Adil
Kurt
 Muş Hakkâri
BAŞKAN – Komisyon aynı mahiyetteki önergelere katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz efendim.
SAĞLIK BAKANI MEHMET MÜEZZİNOĞLU (Edirne) – Katılamıyoruz.
BAŞKAN – Muharrem Işık, Erzincan Milletvekili. (CHP sıralarından
alkışlar)
MUHARREM IŞIK (Erzincan) – Sayın Başkanım, değerli
milletvekilleri; 10’uncu madde üzerine verdiğimiz değişiklik önergesi üzerine
konuşacağım. Hepinizi saygıyla selamlıyorum.
Tabii, Sayın Bakanım, bu maddede daha çok, işte, yönetmelik
hazırlamak için Bakanlar Kuruluna yetki verilmiş. Yasa yapıldıktan sonra
buradaki, özel - kamu ortaklığında yapılan hastanelerdeki bütün kurumları,
eczaneler de dâhil olmak üzere, yandaşlarınıza nasıl vereceğinizi ve oranın
nasıl işletileceğini belirlemek için yapacağınız yetkiler... (AK PARTİ
sırasından “Eczane yok.” sesi)
Eczane koyacaksınız, merak etmeyin, onu da koyacaksınız. Bütün
kurumlar orada şey yapılacak, orası da sonuçta özele… Çünkü, bu yasanın temel
amacı zaten sonunda sağlığın tamamen özelleştirilmesi. 
Tabii, yüzde 70’lerde, yüzde 75’lerde aldığınız sağlıkta
memnuniyetle birlikte Sayın Bakanım, aslında on yıldır vatandaşın anlamadığı
şey, sizin burada en sonunda piyasacı ve halk düşmanı bir yasayı getirip
sağlığı tamamen özelleştirmeye götüreceğiniz. Tabii, on yıl içindeki sağlıkta
dönüşümle birlikte, niteliksiz ve kalitesiz bir sağlık politikası yaptınız.
Bunu da doktorları alet ederek getirdiniz. İşte, doktorlar orada dayak yerken,
hemşirelere, sağlık çalışanlarına saldırılırken bir kişi ölmeden önce burada
gelip de bir araştırma önergesi bile getirilmedi. Daha sonra, SABİM’den dolayı bir arkadaşımızın intiharına sebep olundu.
Sayın Bakanım, şu anda, tabii, daha önce de Komisyonda söyledim,
650 bin sağlık çalışanı gerçekten bayram ediyor. Niye bayram ediyor? On yıldır
çünkü sağlıkçılara zulmettiren bir yönetim gitti, siz geldiniz ve bunu da
memnuniyetle karşıladık. Sayın Bakanım, bir Refik Saydam olabilirsiniz, burada
gerçekten tarihe geçebilirsiniz. Bunu da yapmak istiyorsanız önce bu yasayı
geri çekmeniz lazım çünkü bu yasayla eninde sonunda gidilen yer kesinlikle
özelleştirme olacak. Tabii, özelleştirme olurken de sağlık çalışanları
köleleştirilecek, bunu görmemek için çok şey bilmeye gerek yok. 
Şimdi, bir Erzurum, Erzincan örneği vereceğim. Erzurum’da, bugün,
hemen hemen her ilçede bir tane hastane yapılmış, birkaç tanesinde yok. Şehir
merkezinde nereye gitsen bir hastaneye rastlıyorsun. Biraz önce sayın vekilim
söyledi, 1.200 yataklı bir hastane yapmışsınız, fiyatı belli, kaç liraya mal
olduğu ve şu andaki ihale yapacağınız, hastaneler yapacağınız fiyatlar da
belli. Bugün sizi televizyonda izledim Sayın Bakanım, orada bu işten
anlamadığımızı söylüyorsunuz ama yani bu, 2 kere 2’nin 4 ettiği gibi bir şey.
Toplama, çıkarma yaptığınız zaman bu işin nasıl kirayla daha ucuza geldiğini
bir türlü anlayamıyoruz. 
Ben biraz önce eczane dediğim zaman sayın milletvekilim “Eczane
yok.” dedi. Eczane var. Sizin market eczaneler açma hayalleriniz vardı, bu
olacak. Bu yasada onu da yönetmelikle belirleyeceksiniz. 
Erzincan demiştim. Erzincan’daki hastaneler ne oldu? SSK Hastanesi
kapandı, şu anda Kamu Hastaneleri Birliği oldu. Devlet hastanesi şu anda… Kamu
Hastaneleri Birliği Başkanımız orada bir şeyler yapmaya çalışıyor,
canlandırmaya çalışıyor ama canlandıramıyor çünkü yetersiz. Kalan yerler çok
güzel bir alan, tam merkezde bir alan; oranın TOKİ’ye verilmesi kafaya
koyulmuş, TOKİ’ye verilecek. Hastanenin yerinde, eski acil dediğimiz yerde
yıkılan yere bir şey yapılmak istenmiyor ama yukarıdaki araştırma hastanesi denen
yere ek bina yapılmaya çalışılıyor, sayı arttırılmaya çalışılıyor ama ne zaman
yapılacağı belli değil. Geçen hafta yine Erzincan’daydım. Sayın Bakanım,
doluluk oranı yüzde 114 ve bu yüzde 114 benim meslektaşlarımın başarısı,
kesinlikle oraya yapılan yatırımların başarısı değil. Yatakların yanına yatak
sıkıştırıyorlar, yoğun bakımın yanına yeni bir yatak açıyorlar, cihazları
değişerek kullanıyorlar, o sıkıntılar içindeler ve biz, hâlen, sağlıkta
dönüşümde başarı diyoruz. 
Tabii, zaten 2003 yılında verdiğiniz sözleri biliyoruz Sayın Bakanım. Siz vermediniz de verenler
verdi. O zaman zaten sağlığın en sonunda gideceği yer, işte SSK hastanelerinin
kapatılması, onun peşinden aile hekimliğine geçilmesi, Kamu Hastaneleri
Birliğinin kurulması ve en son kamu-özel ortaklığıyla birlikte gelinen nokta
özelleştirme. Bunu herkes biliyor, siz de biliyorsunuz ama bunu
söyleyemiyorsunuz. 
Sayın Bakanım, tekrar ediyorum, biraz önce söylediğimi herhâlde
duymadınız konuşuyordunuz çünkü. Bir Refik Saydam olabilirsiniz, tıp tarihine
geçebilirsiniz ve bu sağlık çalışanları gerçekten sizi saygıyla anarlar ama şu
anda sağlık çalışanları hiç iyi görmüyor geleceğini çünkü döner sermayeyle
bunun parasını ödeyeceksiniz, sağlık çalışanlarına bir şey kalmayacak, özel
hastanelere de gidemeyecekler. Özel hastanelere gidemediği gibi kaç lira
verirseniz ona mahkûm olup çalışacaklar, tabii diğer sağlık çalışanları da
dâhil olmak üzere. 
Sayın Bakanım, sizden son bir ricam Erzincan için olsun. Dünya Göz
Hastanesi Erzincan’da bir hastane yapmaya çalışıyor. Sayın Bakan Recep Bey
giderken bunu engellemek için elinden gelen her şeyi yaptı. Sizden ricamız
Dünya Göz Hastanesinin yapılması için orada bize yardımcı olmanız. 
Teşekkür ediyor, saygılarımı sunuyorum. (CHP sıralarından
alkışlar)
BAŞKAN – Teşekkür ediyorum.
Önergeler üzerinde söz isteyen Adil Kurt, Hakkâri Milletvekili.
(BDP sıralarından alkışlar)
ADİL KURT (Hakkâri) – Teşekkür ederim Sayın Başkan.
Sayın Başkan, değerli milletvekili arkadaşlarım; hepinizi
selamlıyorum.
Sayın Bakan, aslında, tam biz bu işi konuşurken yarı yolda geldi,
Bakanlığı devraldı ve yarı yolda sorunu devraldı. Nereden bu işe düştüm, der
gibi bir hâl aslında kendisi açısından. Çünkü, Plan ve Bütçe Komisyonu yaklaşık
bir ay gibi bir zaman zarfında ancak bu tasarıyı konuşup Meclisin gündemine
taşıyabildi çünkü önemli bir tasarı. Biraz sonra diğer maddeler ya da ikinci
bölüm üzerinde de genel değerlendirmelerimi yapacağım bu konuyla ilgili olarak
ama ondan önce, Sayın Bakanın dikkatine sunmaya çalışacağım başka önemli bir
konu daha var. 
5 Şubat 2013 günü, Ayşe-Metin Erdin çifti, Hakkâri’de bir
bebekleri olacağının heyecanı içerisindeydi Sayın Bakan. 6 Şubat günü sabaha
karşı saat dört gibi Ayşe Erdin doğum sancısından dolayı hastaneye kaldırıldı
ve hastanede bebeğin kafası kopartılarak dünyaya getirildi, bebeğin kafası
kopartıldı. Bugüne kadar bir müfettiş gönderildiğini biliyoruz; Sağlık
Bakanlığından, bu olayla ilgili olarak bu olayı araştırması için bir müfettişin
oraya gittiğini biliyoruz. Ama, bu olayın Hakkâri’de yarattığı infiali
cevaplayacak bir açıklama bugüne kadar gelmiş değil. Evlere şenlik bir Kamu
Hastaneleri Genel Sekreteri var Hakkâri’de, sorunu çözümlemek yerine
sorumluluğu, suçu başkalarına atarak bu işten kurtulma yoluna gitti. Bu konuda
yani bugün bir devlet hastanesinde, bir doğumhanede bir bebek kafası
kopartılarak dünyaya getiriliyorsa ve bugüne kadar Bakanlık olarak siz,
doyurucu, ikna edici bir açıklamayı yapmamışsanız bu, Bakanlığın ayıbıdır,
Bakanlığın eksikliğidir. Hakkâri halkı, bu konuda, sizden doyurucu bir açıklama
bekliyor. Ne hekimin ne de başka birisinin peşin cezalandırılmasını arzu
etmiyoruz ama burada bir hata olduğu gerçek, Bakanlığın bu konuda bir açıklama
yapması gerekirdi, yapmadı. Tıpkı bu olay gibi, esasında, bu proje de, bu tasarı
da kafası koparılmış bir bebek olarak avuçlarınızın içine düştü. Nereden
tutulacağı bilinmiyor, nereden savunulacağı da belli değil, bilmiyorsunuz;
hakikaten bu konuda bu olayı nasıl savunacaksınız, siz de bilmiyorsunuz,
sıkıntı içerisindesiniz. 
BAŞKAN – Sayın Kurt, savunulacak bir konu değil zaten. 
Buyurun. 
ADİL KURT (Devamla) – “Daha vahim.” diyorsunuz Sayın Başkanım
özetle. 
Şimdi, Sayın Başkan esasında hep bu şekilde müdahaleleri esas
alıyor. Sayın Başkan, gerek yok, Sayın Bakan burada, kendisi, ifadelerimize,
konuşmalarımıza cevap vermek için buradadır, bu konuyu elbette ki savunmak
durumundadır ve savunacaktır da. Bizi ikna etmesi gerekir. 
Şimdi, bir buçuk aydır biz bunu tartışıyoruz, ikna olmadık. “Yatak
kapasitesi” diyor, “İhtiyaç yok.” diyor, Bakanlık kendisi “Türkiye'nin 27 bin
yatak dışında ekstra yatak kapasitesine ihtiyaç yok. Bizim donanımımız yeterli,
mevcut donanımımız yeterli.” diyor. Her şey yeterliyse, sistem dört dörtlük
işliyorsa bu sistem neden getirilip gündeme taşınıyor? Adını değiştirmeniz
gerekiyor bu tasarının. Getirdiğiniz, tartıştırdığınız tasarıya “kamu-özel ortaklığı” değil, “birilerine
para kazandırma tasarısı” deyin, gerçek ismini bulmuş olun; siz de ayrıca,
inanmadığınız izahlarda bulunmak durumunda kalmazsınız. Değil bu maddenin
tasarıdan çıkarılması, bu tasarının tamamının gündemden çıkarılması gerekiyor. 
Yüce Meclisi selamlıyorum. (BDP sıralarından alkışlar) 
BAŞKAN – Teşekkür ediyorum. 
Aynı mahiyetteki önergeleri oylarınıza sunuyorum: Kabul edenler…
Kabul etmeyenler… Önergeler kabul edilmemiştir. 
Diğer önergeyi okutuyorum:
TBMM Başkanlığına 
Görüşülmekte olan kanun tasarısının 10. maddesinde yer alan
“Kalkınma Bakanlığı” ibaresinden sonra gelmek üzere “Kamu İhale Kurumu”
ibaresinin eklenmesini arz ve teklif ederiz. 
 Mehmet
Günal (Antalya) ve arkadaşları 
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) – Katılmıyoruz
efendim.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılmıyoruz efendim. 
BAŞKAN – Önerge üzerinde söz isteyen Mehmet Erdoğan, Muğla
Milletvekili. 
MEHMET ERDOĞAN (Muğla) – Sayın Başkan, değerli milletvekilleri;
görüşmekte olduğumuz 417 sıra sayılı Kanun Tasarısı’nın 10’uncu maddesinde
vermiş olduğumuz önerge üzerinde söz almış bulunmaktayım. Yüce heyetinizi
saygıyla selamlıyorum. 
Şimdi, tabii ki ben en çok bölgemizdeki sağlık sorunlarıyla ilgili
konuşmak istiyorum bugün. AKP, iktidarda on yılı devirdi, on birinci yılını
devam ettiriyor. On yıl boyunca Muğla’da yatak kapasitesini artıracak hiçbir
hastane yapılmadı Sayın Bakan. Muğla Tıp Fakültesi iki yıldır öğrenci alıyor,
Muğla Tıp Fakültesinin bir araştırma hastanesi yok. Eski Devlet Hastanesinin
kapısına bir araştırma hastanesi tabelası, başına da bir öğretim üyesi
görevlendirilerek bu hastanede, maalesef, doktor yetiştirilmeye çalışılıyor. Bu
doktorlar, yarın, hepimizin canını emanet edeceği genç kardeşlerimiz. Bunların
eğitimlerinin tam yapılabilmesi için; buradan, sağlık sektörüne, insanlarımıza
hizmet edecek doktor yetiştirilebilmesi için muhakkak bu hastanenin ciddi,
nitelikli bir hastane hâlinde yapılması ve devreye sokulması lazım. Ama, on
yıldır, maalesef, ortada hastaneyle ilgili hep laf var ama hiç icraat olmadı.
Hiçbir ilçemizin hastane ihtiyacı karşılanmadı. Bugün, Bodrum Devlet Hastanesi
on yıldır konuşuluyor ama ortada hastane yok. Milas Devlet Hastanesi on yıldır
konuşuluyor, ortada hastane yok. Yine, benim kendi ilçemde Ortaca Devlet
Hastanesi tam on yıldır konuşuluyor. On yıl boyunca hastane işte “Bugün projesi
hazırlandı, yarın ihaleye çıkacak. Efendim, şuraya yapılacak, şöyle olacak,
böyle olacak.” maalesef yılan hikâyesine döndü. Ee,
tabii on yıl boyunca Muğla’ya hiçbir şey yapmadınız. Artık bu son döneminizde
de Allah size bunu nasip etmeyecek. İnşallah, biz, Muğla’da ihmal ettiğiniz
yatırımları Milliyetçi Hareket Partisi iktidarında yapacağız. 
Bakın, yine başka bir konu var burada. Bu haftaki Güney Ege
gazetesinin uzunca bir haberi yine hastaneyle ilgili: “İkinci Halıcıoğlu
Seferi” Halıcıoğlu tarafından Ortaca’da yapılan bir
otelin hastaneye çevrilmesiyle, hastane olarak kullanılmasıyla ilgili yeni bir
çalışma başlatılmış. On yıl önce zamanın Muğla Valisi Sayın Hüseyin Aksoy
Sağlık Bakanlığına yazdı. Dedi ki: “Bu binayı hastane olarak kullanabiliriz
diyor iseniz mülk sahibiyle bir hazine arazisini takas etmek suretiyle bu
binanın mülkiyetini kamuya kazandıracağım; bunu inceleyin.” On yıl önce Sağlık
Bakanlığı bu işle ilgilenmedi. Bir heyet gönderildi ve gönderilen heyet
“Buranın hastaneye çevrilmesinin maliyeti çok yüksek. Ayrıca, Ortaca’nın ve bölgenin bu çapta büyük bir hastaneye
ihtiyacı yok. Dolayısıyla burası uygun değildir.” diye bir rapor tuttular,
geriye döndüler. Ama, şimdi, yeniden bu binanın hastane olarak kullanılmasıyla
ilgili, kiralanmasıyla ilgili bir çalışma başlatıldığı AKP İlçe Başkanı ve
yetkililer tarafından basına intikal ettirilmektedir. Yani, biz bunun hiç ciddi
olacağına inanmadığımız için, maalesef, hemşehrilerimizle
dalga geçildiği imajı oluştu bizde. Çünkü, buranın mülkiyet meselesinin
çözülmesi şu anda bütçede böyle bir kalem olmadığı için mümkün gözükmüyor.
Buranın kiralık olarak hastaneye dönüştürülmesi de ciddi külfetler
getirecektir, bunun bütçe için de, Ortaca için de çok bir kârı olmayacaktır.
Tabii, bu tartışmanın başlatılması bir şeyi de net olarak ortaya koyuyor ki:
Bütün konularda olduğu gibi Ortaca’ya devlet
hastanesi yapılmayacak demek bu, hemşehrilerimizle
dalga geçiliyor. 
Bu kanunun tümü üzerinde de söylenecek tek bir cümle var: Rant
şahane, hizmet bahane. Bu işin hepsi rant için yapılıyor.
Hepinizi saygıyla selamlıyorum. (MHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
11’inci madde üzerinde üç adet aynı mahiyette önerge vardır,
okutup işleme alıyorum:
Türkiye Büyük Millet Meclisi Başkanlığına
Görüşülmekte olan 417 sıra sayılı yasa tasarısının 11. Maddesinin
tasarı metninden çıkartılmasını arz ve teklif ederiz.
Ferit Mevlüt Aslanoğlu  İzzet Çetin  Rahmi Aşkın Türeli 
 İstanbul  Ankara İzmir
 Özgür Özel  Mehmet Şeker  Aylin Nazlıaka 
 Manisa  Gaziantep  Ankara 
 Muharrem Işık  Mehmet Hilal Kaplan 
 Erzincan  Kocaeli
BAŞKAN – Diğer önerge sahiplerini okutuyorum:
 Oktay Vural  Mehmet Günal  Mustafa Kalaycı 
 İzmir  Antalya  Konya 
 Ali
Öz  Cemalettin
Şimşek
 Mersin Samsun
BAŞKAN – Diğer önerge sahiplerini okutuyorum: 
 Pervin Buldan İbrahim Binici Abdullah Levent Tüzel
 Iğdır  Şanlıurfa  İstanbul 
 Ertuğrul Kürkcü Erol
Dora Hüsamettin Zenderlioğlu
 Mersin  Mardin  Bitlis 
 Demir
Çelik Sebahat
Tuncel
 Muş
 İstanbul
BAŞKAN – Komisyon aynı mahiyetteki önergelere katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) -
Katılmıyoruz Başkanım.
BAŞKAN – Hükûmet katılıyor
mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkanım.
BAŞKAN – Önergeler üzerinde söz isteyen Mehmet Hilal Kaplan,
Kocaeli Milletvekili.
MEHMET HİLAL KAPLAN (Kocaeli) – Sayın Başkan, değerli
milletvekilleri; yüce heyetinizi, tutuklu tüm milletvekillerini saygıyla
selamlıyorum.
Anımsarsanız geçen hafta 410 sıra sayılı Kanun Teklifi’ni
görüşürken söylemiştim; bir yasa gece yarısı Meclisten geçiyorsa, tali
komisyonlarda görüşülmeden veya kamuoyunda tartışılmadan Meclis gündemine
geliyorsa bilin ki arkasında ya bir özel kişi korunuyor ya da rantsal bir durum var. Sağ olsun, iktidar partisi beni
yanıltmadı. Bugün görüştüğümüz 417 sıra sayılı Kanun Tasarısı sağlığı doğrudan
ilgilendiriyor olmasına rağmen Sağlık Komisyonunda görüşülmedi, gerekçesi iş
yoğunluğu. Üstelik komedi olabilecek, altı aydır toplanamayan -bir iş
yoğunluğu- bir komisyon. Bu, sizin demokrasi anlayışınızda yer etmeye başladı.
“Ben yaptım, oldu.” anlayışınızdan bir türlü vazgeçmiyorsunuz. Sokakta hak
arayanlara, düşüncesini ifade etmek isteyenlere orantısız güç kullanarak, biber
gazı, cop ve basınçlı su uyguluyorsunuz. Mecliste de pek farkı yok, sadece
şekil değiştiriyor; komisyonlarda görüştürülmeden, halkın iradesi olan
milletvekillerinin düşüncesi alınmadan “Bildiğimi yaparım, demokrasi parmak
demokrasisidir.” anlayışından vazgeçmiyorsunuz.
Bakın, bu konu gündeme gelirken, 2012 Aralık ayında Başbakan
Konya’da konuşurken dedi ki: “Bu fakirin altı yıldır hayal ettiği bir şehir
hastaneleri projesi var. Ne yazıktır ki, bu şehir hastaneleri projesine oligarşik bürokrasi ve yargı sistemi engel oluyor.” Sayın
Başbakana anımsatmak isterim; Türkiye'de kurumların, sivil toplum örgütlerinin,
muhalefetin sözünün dinlenilmesi, birlikte hareket edilmesi demokrasinin
esasıdır ve vazgeçilmezidir. Eğer Sayın Başbakanım, siz dilediğinizi
yaparsanız, yargının bağımsızlığını çiğnerseniz, hukuku ayaklar altına
alırsanız “ben dilediğimi yaparım ve bunun adı demokrasi.” diyorsanız kusura
bakmayın, bunun adı faşizmdir, demokrasi değildir. 
Hani, sizin hep övünerek bahsettiğiniz… “Bizim en başarılı
olduğumuz alanlardan bir tanesi sağlık.” diyordunuz. “Biz sağlık alanında yüzde
10 gibi bir oy alıyoruz.” söylediğiniz konulardan biri. Peki, soruyorum:
Başarılı olduğunuz bu alanda, başarılı olduğunuz düşündüğünüz bir bakanı
göndermenin gerekçesi ne? Acaba, bugün görüştüğümüz 417 sıra sayılı kanunda,
yirmi beş yılda 50 milyar doları bulan bir rantsal
durum söz konusu olabilir mi? Lütfen, Sayın Bakanım bunu yanıtlarsa memnun
olurum. 
Sayın Bakanımı dün dinledim. Yeni göreve geldi. Hayırlı olsun
diyorum, yeni görevinde de başarılar diliyorum ama Sayın Bakanımı dinlerken bir
şeye dikkat etmek istiyorum. Dün özellikle vurgu yaptı, özellikle diyor ki:
“Sağlık alanında özel alana giden bir yapıyı merkezî hâle getiriyoruz,
denetliyoruz.” 
Bakın, Sayın Bakanım, sizin bu yasadaki konumunuzu aktarmak
istiyorum. Hazine arazisine, uluslararası finans kuruluşları aracılığıyla,
şirketlere “Gelin, buraya ‘şehir hastaneleri’ adında bir kampüs yapın.”
diyorsunuz ve “Yaptığınızın yatırım maliyetini ben ödeyeceğim.” diyorsunuz.
Yetmedi, “Bunun yirmi beş yıllık kira bedelini ben bu şirketlere, uluslararası
finanslara aktaracağım.” diyorsunuz. Yetmedi, bu kampüs içerisindeki “hizmet
bedeli” dediğiniz sağlık alanı ve sağlık alanı dışında bulunan hizmetlerin
hepsini bu şirketlere işletmeye açıyorsunuz. Olur ya zarar edebilirler
düşüncesiyle yine böyle bir kayırmaya giriyorsunuz. “Sizin oluşturduğunuz bu
kampüsün hemen dışındaki alanların ticari alan olmasına, ticari alanların
işletilmesinde size yetki vereceğime, bunun KDV ve harçlardan muaf olacağına...”

Yine bir yufka yürekliliğiniz tutuyor, diyorsunuz ki: “Olur ya
yine zarar edersiniz, şehir merkezlerinde bizim oluşturduğumuz ve tahliyesini
verdiğimiz hastaneleri biz, sizlere, ticari alan oluşturulmasında, kampüs
dışındaki ticari alanlar noktasında, AVM ve alışveriş merkezi yapılmasında
yardımcı olacağız.” 
Sayın Bakanım, siz hekimsiniz. İnsanın psikolojisini ve toplum
psikolojisini iyi bilen birisiniz. Sayın Bakan eğer beni dinliyorsa...
ALİ ÖZGÜNDÜZ (İstanbul) – Bakan dinlemiyor. Bakan meşgul Sayın Kaplan.
MEHMET HİLAL KAPLAN (Devamla) – Bunun adı özelleştirme mi, bunun
adı kamu yararına kullanmak mı? Siz, kusura bakmayın, bunun adı bal gibi
özelleştirme. Yandaşlarınızı devlet olanaklarından yararlandırmanın adı budur.
Ağır bir dille ifade etmiyorum. Yandaşlarınızı devlet olanaklarından
yararlandırmadır. Bu devlet sistemi, bu hukuk sistemi...
(Mikrofon otomatik cihaz tarafından kapatıldı) 
MEHMET HİLAL KAPLAN (Devamla) - ...bu sağlık sistemi bir gün size
de lazım olacaktır. Gelin, bu devleti, bu hukuk sistemini, bu sağlığı ayaklar
altına almaktan vazgeçin. 
Hepinize tekrar saygılarımı sunuyorum. (CHP sıralarından alkışlar)

BAŞKAN – Teşekkür ediyorum. 
Önergeler üzerindeki ikinci konuşmacı Sebahat Tuncel, İstanbul
Milletvekili. (BDP sıralarından alkışlar) 
SEBAHAT TUNCEL (İstanbul) – Sayın Başkan, değerli milletvekilleri;
verdiğimiz önerge üzerine söz almış bulunmaktayım. Hepinizi saygıyla
selamlıyorum.
Gerçekten, sağlıkta dönüşüm adına yapılan bu yasa tasarısı,
Türkiye’de sağlık alanını yeniden düzenleyen ama emekçiler lehine, halklar
lehine değil, daha çok sermaye lehine düzenleyen bir düzenleme. Başından beri
buna itiraz ediyoruz. Yani siz bir alanda düzenleme yapıyorsanız öncelikle
bunu, hedef kitlesini, buradan insanlar nasıl etkilenecek, etkilenmeyecek bunun
bir altyapısını yaparsınız ve özellikle bu alanda çalışan, bu alanda
etkilenecek kesimlerle bu tartışmayı yürütürsünüz. Ama bunun yerine AKP
Hükûmeti, başından beri kâr-zarar hesabı yaparak buna göre geliştiriyor.
Sonuçta kapitalizm bunun üzerinden kendisini şekillendiriyor ve AKP’nin on
yıllık iktidarına baktığınızda “Neoliberal
politikaları Türkiye’ye nasıl uygularız?” üzerinden bu şeyi geliştiriyor.
Dolayısıyla, şimdi hastaneleri özelleştirme, “kamu-özel iş birliği” adı altında
buraları yeniden bir ticarethaneye dönüştürme yaklaşımı çok net. 
Sadece hastaneler için değil, aslında üniversiteler için de benzer
durum söz konusu. Bütün alanlarda, AKP Hükûmeti, kapitalizmin gereğini, neoliberal politikaların gereğini yapıyor ve bu alanları
özelleştiriyor ve toplum yararından ziyade toplumun zararına bir şeye
dönüştürüyor. Burada yararı olan kim? Özel sektör. Kim yararlanacak? Çünkü bu
yeni hastaneler AVM’ler şeklinde şey yapılıyor. “Alan
razı satan razı” diye bir şey olacak. Kim alacak bunu? İşte özel sektör. Kim
satıyor? Devlet satıyor ve buradan, sağlık emekçilerinin bu konudan nasıl
etkileneceği, halkın bundan nasıl etkileneceği meselesi ne yazık ki buranın
gündemi değil. Çünkü halk buranın gündemi değil, yoksullar buranın gündemi
değil, emekçiler buranın gündemi değil. Önemli olan, bu yoksul olan, emekçi
olanları daha nasıl yoksul yapabiliriz, daha nasıl sömürebiliriz, bu sağlık
politikasını bunun üzerinden nasıl geliştirebiliriz! Yani sağlığı düzenleme
değil, verimli ve kaliteli bir sağlık değil, “sağlığı bozma kanunu” aslında bu.
Tamamen toplum sağlığını bozuyorsunuz. Sadece fiziki olarak değil, insanlar,
bir defa, hastanelere gelirken bile psikolojik olarak problemli bir noktada
gelecekler bu işe bu sağlık politikalarıyla. Burada hizmet veren doktorlar yine
toplumsal olarak çok sağlıklı olmayacaklar. Bu ciddi bir sorun. Yani siz, bir
defa, işçi-patron hâline dönüştürüyorsunuz, insanların sağlıklı hizmet
vermesini ve sağlıklı hizmet almasını engelliyorsunuz. Bu nasıl bir şey yani?
Dolayısıyla, gerçekten, sağlıklı olarak bu işten çıkmaktan ziyade, insanlar
“nasıl para kazanırız” meselesi üzerine bakacak. 
Bunun üzerinden örgütlenme hakkı yok, gerçekten insanların hesap
sorma hakkı da yok. Sonuç itibarıyla, zaten hastaneleri şehirlerin uzak
köşelerine çıkartıyorsunuz. Oraları yeni bir ticarethaneye dönüştürüyorsunuz.
Onun üzerinden de bunu da sağlık adına yaptığınızı ifade ediyorsunuz. Bu çok
ciddi bir sorun. Bunu bir kez daha ifade etmek isteriz. 
Oysa, sağlık politikalarını geliştirirken, yani toplumsal sağlığı
da düşünen bir noktadan bakarsak nasıl bu daha verimli olurdu, yine diyelim ki
sağlık emekçilerinin örgütlenmesi, daha sağlıklı hizmet vermesi konularını
düşünüp bu konuda örgütlenme hakkından tutalım aslında bu alanda hizmet verme
alanına kadar bunu düşünmek gerekirdi. Ama bütün bunlar yok. Sadece burada, biz
daha çok nasıl kâr elde edebiliriz, nasıl bazı şirketleri zengin edebiliriz…
Çünkü bu özel hastaneleri yapacak şirketler var. Muhtemelen şimdiden hazırdır
bu şirketler. Bu şirketler nasıl daha çok kâr elde edecek üzerinden yapılan bir
nokta. 
Oysa, biz, sağlık politikalarında bir zihniyet sorunu olduğunu bir
kez daha ifade etmek istiyoruz. Biz, sağlığın parasız olması gerektiği ve ana
dilde sağlık hizmetlerinin sunulması gerektiğini düşünüyoruz. Herkes sağlık
hakkına erişebilmelidir, en kolay erişmelidir ve ücretsiz erişmelidir.
Şimdi bütün bu koşulları yapmadan sadece sağlık alanında özel
sektöre bu işi vermek, burayı bir kâr etme merkezine dönüştürmek Türkiye’de
sağlık adına iyi şeyler yapıyoruz anlamına gelmez, ki, Hükûmet bunu böyle
pazarlıyor. Biz bunu biliyoruz. Eğer bu doğru olsaydı, sağlık emekçileri buna
itiraz etmezdi. Bu doğru olsaydı, halk buna itiraz etmezdi ama AKP Hükûmetinin
derdi, tabii ki emekçilerin, yoksulların haklarını sağlamak değil, onun derdi
başka bir noktada. Ama unutmayın ki sizin de iktidarınız geçicidir. Burada
sürekli -iktidarınız döneminde- en çok yasa çıkaran herhâlde AKP Hükûmetidir…
Bu, sizin çok çalıştığınız anlamına gelmiyor; bu, daha çok rant üzerinden iş yaptığınız
ve bu sistemi kendinize göre dönüştürdüğünüz anlamına geliyor. Bu ciddi anlamda
sorunlu bir şey.
AYŞE NUR BAHÇEKAPILI (İstanbul) – Bırak Sebahat Hanım! Tamam ya,
söyleyeceğini söyledin. Nedir bu rant, rant, rant ya?
SEBAHAT TUNCEL (Devamla) - Rant değilse söyleyin, kaç kişiye bu
konuda şey yapacak…
AYŞE NUR BAHÇEKAPILI (İstanbul) – Oku anlarsın, neyi söyleyeyim
sana ben? 
SEBAHAT TUNCEL (Devamla) - Okuyoruz tabii ki, okuduğumuz için
söylüyoruz. Niye muhalefetten rahatsız oluyorsunuz? 
AYŞE NUR BAHÇEKAPILI (İstanbul) – Muhalefetten değil, söyleminden
rahatsız oluyorum. 
SEBAHAT TUNCEL (Devamla) - Tam da siz sağlık alanını
özelleştiriyorsunuz, paralı hâle getiriyorsunuz, yoksul emekçi insanları daha
da zor duruma sokuyorsunuz. Bizim buna karşı olduğumuzu ifade etmek
istiyorum. (BDP sıralarından alkışlar) 
AYŞE NUR BAHÇEKAPILI (İstanbul) – Kullanma emekçi insanları. 
BAŞKAN – Teşekkür ediyorum. 
Önerge üzerinde Cemalettin Şimşek, Samsun Milletvekili. (MHP
sıralarından alkışlar) 
CEMALETTİN ŞİMŞEK (Samsun) -
Teşekkür ederim Sayın Başkan. 
Sayın Başkan, değerli milletvekilleri; görüşülmekte olan 417 sıra
sayılı kamu-özel ortaklığı yasasının 11’inci maddesi üzerinde grubumuzun vermiş
olduğu önerge üzerine söz aldım. Bu vesileyle hepinizi saygıyla selamlarım. 
Değerli milletvekilleri, öncelikle -ki biraz evvel bahsetti
değerli bir milletvekili arkadaşım- bu yasanın esas itibarıyla sağlık
hizmetlerini ihtiva ettiği ve Sağlık Komisyonunda hiç görüşülmeden buraya
gelmesini ben de çok doğru bulmadığımı ifade etmek istiyorum. Bir de, elbette
ki hepimiz burada sağlık hizmetlerinin daha rantabl, daha iyi nasıl sunulması
konusunu tartışıyoruz ve hepimizin ortak bir amacı var ki bu da sağlık
hizmetlerinin ülkemizdeki insanlarımıza daha iyi nasıl sunulacağı. 
Esas itibarıyla, Milliyetçi Hareket Partisi açısından
baktığımızda, bunun iki şeklini önemsiyoruz. Bir, yapım şekli olarak
itirazlarımız var. İkincisi ise, sağlık hizmetlerine sunumunun katkısının ne
olacağı konusunda bazı endişelerimiz var, bunun üzerinden itiraz ediyoruz. Bir
kez, bunun özel bir yasayla çıkarılıp ihale edilmesine ve o özel yasa
çerçevesinde değerlendirilmesine karşı çıkıyoruz. Nedeni şu: Çünkü Kamu İhale
Kurumuyla ve diğer devlet yasalarıyla ihale edilip ortaya konulmak varken özel
bir yasa ile çıkarılmış olmasından, daha önceden AKP’nin bu konudaki sicili de
çok iyi olmadığından bazı endişelerimiz var, bir rant yaratılacağı konusundaki
düşüncelerimiz var. O bakımdan, bu konudaki endişelerimizi ifade ediyorum.
Sağlık hizmetlerinin sunumuna katkısına bakınca, değerli
arkadaşlar, bu yasa ile sağlık hizmetlerinin mantığında bir değişiklik olmuyor,
yani sunumunun mantığında bir değişiklik olmuyor. Kamu hastaneleri oralara
kaydırılarak, kamu hastaneleri çerçevesinde yürütülecek bu hastaneler. Hâlbuki
bu hastanelere ödenecek miktarın da yirmi beş yıl içerisinde 14 proje için 55
milyar lira olarak öngörüldüğü söyleniyor. Dolayısıyla, bunun, fayda-maliyet
konusunu değerlendirdiğimizde çok da rantabl olmadığını söylüyoruz. Bizim bugün
mevcut olan hastanelerimizin modernize edilmesinin veya ihtiyaç duyulan yerlere
hastane yapılarak bu sağlık hizmetlerinin sunumunun götürülmesinin bizim
açımızdan çok daha iyi olacağını düşünüyoruz. Bu hastanelerin terk edilip kamu
hastanelerinin diğer hastanelere taşınmasının sağlık hizmetlerine çok da
katkısının olacağını düşünmüyoruz. O bakımdan itirazımız var.
İşte, bugün sağlıkta on yıldır dönüşüm projesiyle başlayıp daha
sonra performans sisteminin ortaya koyduğu ve bugün de kamu-özel ortaklığıyla
ortaya çıkan sistemde, değerli arkadaşlarım, sağlık sorunlarını çözen bir şey
yok. Bugün sağlık sisteminin en önemli çıktısı, hasta ve teknoloji alımıyla
alakalı. Yani kışkırtılmış bir hasta potansiyeli var, hastaların nicelik
bakımından artışı söz konusu, ancak nitelikli bir sağlık hizmeti sunumunun,
maalesef, bu şartlarda yapılamadığını herkes biliyor, ifade ediyor. Sağlık
hizmetlerinin sunumu bir de her iki tarafın memnuniyetine bağlıdır. Yani hem
sağlık hizmetini sunanların hem de sağlık hizmeti alanların memnun olması
gerekir. 
Ta başından beri söylediğimiz bir şey var: Burada sağlık hizmeti
sunucularının önemli problemleri var. İzlenen siyasi politikalar nedeniyle de
birçok sağlık sunucuları, artık, şiddete vesaireye maruz kalmaktadırlar ve dört
beş yıldır, zannediyorum 2009 yılından beri de SUT’ta
hiçbir artış olmamıştır, sağlık hizmetlerinin sunumunda yani ödemelerde hiçbir
artış olmamış. 
Siz, bu kadar hasta potansiyeli artarken “Sağlık hizmetlerindeki
bu kaliteyi artıracağız.” derken, bunun da bir maliyeti varken eğer hiçbir
şekilde bunu artırmazsanız “Sağlık hizmetlerini de kaliteli bir şekilde
sunuyoruz.” deme hakkınız olmaz.
Bir de bu kanunun bir maddesinde diyor ki: “Uyuşmazlık hâlinde
Türk mahkemeleri sorumludur, Türk mahkemeleri taraftır.” 
Değerli arkadaşlarım, Sayın Başbakanın, milliyetçiliği ayaklarının
altına aldığı…
(Mikrofon otomatik cihaz tarafından kapatıldı)
CEMALETTİN ŞİMŞEK (Devamla) – …ve Türk şeyini ayakları altına
aldığı bir dönemde…
MEHMET METİNER (Adıyaman) – Irkçılığı ayaklar altına alıyor.
CEMALETTİN ŞİMŞEK (Devamla) – …bu yasanın bu maddesinin de iptal
edilmesinin ben gerekli olduğunu düşünüyorum ya da ben, AK PARTİ milletvekili
arkadaşlarımdan özellikle rica ediyorum: Bu milletin kim olduğunu söyleyin
lütfen de bundan sonra bu millet bilsin.
Hepinize saygılar sunuyorum, teşekkür ediyorum. (MHP sıralarından
alkışlar)
MEHMET METİNER (Adıyaman) – Irkçılığı, kafatasçılığı ayaklar
altına alıyor; rahatsız olmayın.
OKTAY VURAL (İzmir) – Yakında öğretecek ya!
BAŞKAN – Teşekkür ediyorum.
Aynı mahiyetteki önergeleri oylarınıza sunuyorum: Kabul edenler…
Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
12’nci madde üzerinde iki adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte olan kanun tasarısının 12. maddesinin 2. fıkrasının
tasarı metninden çıkarılmasını arz ve teklif ederiz.
 Mehmet Günal Oktay Vural Mustafa Kalaycı
  Antalya İzmir Konya
 Cemalettin Şimşek Reşat Doğru Erkan Akçay
  Samsun Tokat Manisa
 Ali
Öz
 Mersin
Türkiye Büyük Millet Meclisi Başkanlığına
Görüşülmekte olan 417 sıra sayılı yasa tasarısının 12. Maddesinin
tasarı metninden çıkartılmasını arz ve teklif ederiz.
 Ferit Mevlüt
Aslanoğlu Rahmi Aşkın
Türeli İzzet Çetin
  İstanbul İzmir Ankara
  Özgür Özel Mehmet
Şeker Muharrem
Işık
  Manisa Gaziantep Erzincan
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz Başkanım.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılmıyoruz Sayın
Başkan. 
FERİT MEVLÜT ASLANOĞLU (İstanbul) – Sayın Şeker…
BAŞKAN – Önerge üzerinde söz isteyen Mehmet Şeker, Gaziantep
Milletvekili. (CHP sıralarından alkışlar) 
MEHMET ŞEKER (Gaziantep) – Sayın Başkan, değerli milletvekili
arkadaşlarım; yaklaşık bir aydır Plan ve Bütçe Komisyonunda görüşüldü ve Meclise
geldi. Bununla ilgili, tabii kanunla ilgili bundan sonraki maddelerde
görüşlerimizi belirteceğiz. 
Sayın Bakanım, değerli milletvekili arkadaşlar; 2012 yılında
gerçekleşen sağlık harcamalarının 44,4 milyar TL olduğunu biliyoruz. Bu 44,4
milyar TL paranın 29,4 milyarı tedavi hizmetlerine, 14,4 milyarı da ilaç
giderlerine harcanmıştır yani yaklaşık 44 milyarın büyük bir kısmı tedavi
hizmetlerine aktarılan rakamdan oluşuyor. 2012 yılında sağlık harcamalarındaki
artış incelendiğinde yani bu kaynaklar incelendiğinde artışın yüzde 95’inin
tedavi, yüzde 3’ünün ilaç, geriye kalan yüzde 2’sinin de diğer harcama
kaynaklarında olduğu görülmekte. 
Değerli milletvekilleri, tedavi harcamalarının kaynağını oluşturan
hastaneye başvuru sayılarının da yüzde 24’lük bir artış içerdiğini ve 2012 yılı
sonunda 304 milyona çıktığını görüyoruz. 304 milyon kişi hastanelere başvurmuş
durumda, en çok da -tabii özel değil bu- devlet hastanelerine başvuru var,
bunda da katkı paylarının tabii önemli bir rolü var. 
2012 yılında, en fazla başvuru, daha doğrusu başvuru başına düşen
ortalama maliyet artışı da yine devlet hastanelerinde yaşanmış, devlet
hastanelerinin ikinci basamak bölümlerinde bunlar yaşanmış. Bunlardan,
öncelikle genelinden bir bahsedeyim istedim. 
Ve yine sağlık harcamalarının bir diğer önemli bileşeni olan ve
son yıllarda durağan bir sayı izleyen ilaç harcamalarının da çok ciddi şekilde
artmadığı, reçete sayılarının çok fazla artmadığı fakat 338 milyon reçete
yazdığımız bir yıl olduğunu görüyoruz.
Reçete sayısında, tabii ilaç firmalarındaki komisyonları, ilaç
maliyetlerindeki düşüşü de hesaplarsak çok ciddi bir artışın olmadığını
görüyoruz. 
Buradan gördüğümüz, değerli milletvekili arkadaşlarım, tamamen
tedavi hizmetlerine yönelmiş olduğumuz. Koruyucu hekimlik maalesef bu ülkede
hiçbir yerde yok ve dolayısıyla, Dünya Sağlık Örgütü diyor ki: “Bundan sonraki
nesil -ilk kez böyle bir toplantıda açıklama yapıyor- şimdiki nesilden daha
kısa ömürlü olacak. Nedeni de kronik hastalıklar. Kronik hastalıkları
önleyebilirseniz, bunun önüne geçebilirseniz ülkenizin hem ekonomisine hem de
insan ömrünün ortalamasına katkıda bulunursunuz.” Ama biz, Türkiye’de maalesef
hastane yapıyoruz, maalesef tedavi hizmetlerine çok ciddi değerler veriyoruz
ama koruyucu sağlık hizmetleriyle ilgili, önleyici sağlık hizmetleriyle ilgili
hiçbir tedbir almıyoruz.
Değerli milletvekili arkadaşlarım, ben Türkiye Diyabet Vakfının
mütevelli heyeti üyesiyim. 2000 yılında yapılan araştırmada Türkiye’deki
diyabetli sayısı 7,2’ydi, dikkatinizi çekerim, 338 milyon reçete yazmamıza
rağmen, bu kadar çok hasta muayene etmemize rağmen, bu kadar çok hastane
yapmamıza, yatak sayısını arttırmamıza rağmen bugün Türkiye’deki diyabetli
hasta sayısı 13,9’a yükselmiştir.
Bu da şunu göstermektedir: Yanlış yoldayız; Sayın Bakanım, çok
yanlış yoldayız. Sizden ricam, öncelikle koruyucu sağlık hizmetlerine çok ciddi
önem vermeniz, bununla ilgili çok ciddi çalışmalar yapmanız. 
Bakın, Sosyal Güvenlik Kurumunun bütçesinde de var, her şeye para
ödüyoruz ama önleyici sağlık hizmetlerine para ödemiyoruz, bununla ilgili
yapılan toplantılara para ödemiyoruz, bununla ilgili emek harcayan hekim
arkadaşlarımıza destek vermiyoruz, bununla ilgili yapılan hiçbir çalışmaya
destek olmuyoruz. Bu da tabii ki ülkemiz açısından çok ciddi sıkıntı doğuracaktır.
Ve Dünya Sağlık Örgütü yine diyor ki: “Uluslararası kriz çıkaracak
en önemli sebeplerden birisi kronik hastalıkların çoğalmasıdır.” Bu konuda da
desteğinizi istiyoruz.
Ve yine Sayın Bakanım sizden son olarak şunu da istiyorum: Hekim
arkadaşlarımızla lütfen tekrar barışın, üniversite hocalarımızla lütfen tekrar
barışın ve Türkiye’de koruyucu sağlık hizmetlerinin hayata geçirilmesi için
elinizden geleni yapın, adınızı tarihe yazdırın.
Hepinize saygılar sunuyorum. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan kanun tasarısının 12. maddesinin 2. fıkrasının
tasarı metninden çıkarılmasını arz ve teklif ederiz.
 Mehmet
Günal (Antalya) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz Sayın Başkanım.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkan.
BAŞKAN – Önerge üzerinde söz isteyen Reşat Doğru, Tokat
Milletvekili. 
REŞAT DOĞRU (Tokat) – Sayın Başkan, sayın milletvekilleri;
görüşmekte olduğumuz kanunun 12’nci maddesi üzerine vermiş olduğumuz önergeyle
ilgili söz almış bulunuyorum. Yüce Meclisi saygıyla selamlıyorum. 
Tabii, görüştüğümüz kanunun birinci bölümünü bitirmek üzereyiz,
son maddelerine doğru geliniyor. Tabii, burada esas amaç belli oldu ki yapmayı
düşündüğümüz hastanemizle ilgili paramız olmadığından dolayı böyle bir
düzenlemeye gidiyoruz. Tabii, bu, özel sektöre bir açılma, özelleştirme adı
altında değerlendiriliyor. Tabii, burada acaba başka kaynaklar kullanılarak
veyahut başka yöntemler yapılarak bu kanunu daha iyi bir şekilde düzenleyip
çıkartabilir miydik, bunu tabii tartışıyoruz ama tahmin ediyorum ki çok fazla
sonuç alamayacağız. 
Sayın milletvekilleri, bunların yanında sağlıkla ilgili ülkemizde
çok ciddi sorunlar var. Bugün gazetelerde Sayın Bakanın tam günle ilgili bir
demeci yayınlanınca Tokat ili Reşadiye ilçesinden bir vatandaş bizi aradı.
Diyor ki vatandaş: “Biz işte Ankara’ya, İstanbul’a gidiyorduk -üniversitelerde
muayene olmak istiyorduk geçmiş dönemlerde- işte, sıra noktasında sıra olmazsa
ne yapıyoruz? Döner sermayeye bir miktar para yatırarak orada muayene
olabiliyorduk.” diye bir tabir kullanıyor ve diyor ki: “İşte, geçmiş dönemlerde
çıkartılmış olan Tam Gün Yasası’yla beraber bunun kaldırılmasıyla biz hocalara
muayene olamıyoruz. Geliyoruz, muayene olmadan gitmek mecburiyetinde kalıyoruz
ve sonuçta da mağdur oluyoruz.”
Sayın Bakan, bununla ilgili çalışmayı çok süratli bir şekilde
yapmak mecburiyetindeyiz. Şu anda üniversite hocaları çok ciddi manada sıkıntı
içerisindedir. Üniversite hocalarımızın hastaları muayenesinden tutun da
ameliyatlara girmesine kadar onlara destek olunması gerekmektedir. Geçmiş
dönemlerde de yine Sayın Başbakanımızın, eski Sağlık Bakanımızın da
hastalıkları esnasında bazı hocalarımızın ameliyat yapmış olduğunu da
biliyoruz. Öyleyse “Onların kullanmış olduğu hakkı neden benim vatandaşlarım,
benim Reşadiye’nin Kızılcaören kasabasındaki
vatandaşım kullanmasın?” diye düşünmek mecburiyetinde kalıyoruz. Ondan dolayı
inanıyorum ki çok yakın bir zamanda söylemiş olduğunuz, basına yansıyan o kanun
gerçekleşir de üniversite hocalarımıza tekrar değer vermiş oluruz.
Bakınız, muayenehaneler kapatılıyor, kapatılmasını belki doğru
olarak değerlendirebilirsiniz ama şu unutulmasın ki sayın milletvekilleri,
zengin hiçbir doktor bulamazsınız hekimler içerisinde. Hekimler kendi
emeklerini yoğun bir şekilde ortaya koyarlar ve kendi geçimlerini temin
edebilirler. Zengin olan bir galerici görebilirsiniz, bir bankacı
görebilirsiniz veya başka bir meslek mensubu görebilirsiniz ama öyle,
mesleğinin çalışmasıyla beraber zengin olmuş olan hiçbir hekimi göremezsiniz.
Dolayısıyla, bu kanunun süratli bir şekilde çıkartılmasını bekliyoruz. 
Diğer bir konu, dün itibarıyla da birinci bölümle ilgili sorular
bölümünde sormuştum, şu anda ülkemizdeki bazı gruplarda katılım paylarıyla
ilgili olarak çok ciddi sıkıntılar vardır. Bakınız, gelirleri çok düşük olan
insanlar vardır, yeşil kartlı insanlar vardır, emekli insanlarımız vardır.
Bunlar katılım paylarını ödeyemiyorlar. Siz “Caydırıcılık noktasında, en
azından zapturapt altına alınma noktasında, bu katılım payları konusunun devam
etmesini istiyoruz.” diyorsunuz ama unutmayın ki şu anda zaten eczaneler de karekod işleyen sistemlere geçmiştir, alınan ilacı kimlerin
kullandığı, kimlere verildiği, nasıl kullanıldığı veyahut da miktarıyla ilgili
zaten belirli şeyler vardır. Dolayısıyla, katılım payları konusunun da mutlaka
esnetilmesi gerekmektedir. 
Yine, diğer bir konumuz da gıdalarla ilgilidir. Bakınız, ülkemizde
şu anda çeşitli noktalarda hazır gıdalar kullanılıyor. İşte, uzun ömürlü süt,
uzun ömürlü yoğur veyahut da bayatlamayan ekmek veyahut da işte, diğer gıdalar.
Sayın Bakanım, bununla ilgili de çok ciddi sorunlar vardır. Bununla ilgili kısa
vade, orta vade ve uzun vadede acaba vatandaşların kullanmış olduğu bu gıdalar
ne yapıyor? Bakınız, şu anda nişasta bazlı şeker… Nişasta bazlı şekerin
kullanılmış olduğu bisküviler var, meyve suları var veyahut çeşitli
-reçellerden tutun da bir sürü- gıdalar var. Acaba, bu nişasta bazlı şekerin
insan vücudunda yapmış olduğu şeyler nelerdir? Son zamanlarda özellikle cildiye
polikliniklerinde alerjik deri döküntülü hastalıkların yoğun bir şekilde
artmakta olduğu ve beraberinde yine kanser vakalarının çok artmış olduğu
görülüyor; öyleyse bu noktada da araştırma yapılması gerekmektedir.
Şu anda dünyada nişasta bazlı şekerin oranı devamlı olarak
düşürülüyor. Bakınız, geçmiş dönemlerde çıkartılmış olan bir kanundur,
ülkemizde şu anda nişasta bazlı şeker yüzde 10-15 civarında kullanılıyor ama
bunun artık mutlaka düzenlenmesi gerekmektedir. Yani Avrupa Birliği ülkelerinde
veya Amerika Birleşik Devletleri’nde yüzde 2 civarında kullanılıyorsa benim
ülkemde neden bu oranda kullanılmıyor veyahut da koruyucu hekimlik babından bu
şekilde bir düzenlemenin yapılması gerekmez mi?
Tabii, bunların yanında özellikle AMATEM merkezleriyle ilgili de
yani alkol ve madde bağımlılığı merkezleriyle ilgili olarak da bazı
düzenlemelerin yapılması gerekmektedir. Ülkemizde madde bağımlılığı konusu çok
süratli şekilde artmaktadır.
Teşekkür ederim. (MHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler... Kabul
etmeyenler... Önerge kabul edilmemiştir. 
Maddeyi oylarınıza sunuyorum: Kabul edenler... Kabul etmeyenler...
Kabul edilmiştir. 
13’üncü madde üzerinde üç adet önerge vardır; ikisi aynı
mahiyettedir, aynı mahiyetteki önergeleri okutuyorum:
Türkiye Büyük Millet Meclisi Başkanlığına
Görüşülmekte olan 417 sıra sayılı yasa tasarısının 13. Maddesinin
“...türev ürünlerden kaynaklananlar da dahil olmak üzere” ibaresi ile “Bu
maddenin yürürlüğe girdiği tarih itibarıyla ihale ilanına çıkılmış olan
projeler açısından uygulama sözleşmeleri taslağına ilişkin ihale öncesi
Müsteşarlık görüşü, kısmi üstlenim taahhüdü ve borç üstlenim limiti hükümleri
uygulanmaz.” ibaresinin tasarı metninden çıkartılmasını arz ve teklif ederiz.
 Ferit Mevlüt
Aslanoğlu  Rahmi Aşkın
Türeli  İzzet Çetin 
 İstanbul  İzmir  Ankara 
 Özgür Özel Mehmet Şeker  Muharrem Işık
 Manisa  Gaziantep  Erzincan 
 Dilek
Akagün Yılmaz
  Uşak
Türkiye Büyük Millet Meclisi Başkanlığına
Görüşülmekte olan kanun tasarısının 13. maddesinin “…türev
ürünlerden kaynaklananlar da dahil olmak üzere” ibaresi ile “Bu maddenin
yürürlüğe girdiği tarih itibarıyla ihale ilanına çıkılmış olan projeler
açısından uygulama sözleşmeleri taslağına ilişkin ihale öncesi Müsteşarlık
görüşü, kısmi üstlenim taahhüdü ve borç üstlenim limiti hükümleri uygulanmaz.”
ibaresinin madde metninden çıkarılmasını arz ve teklif ederiz. 
 Oktay Vural  Mehmet Günal  Mustafa Kalaycı 
 İzmir  Antalya  Konya 
 Cemalettin Şimşek  Ali Öz  Erkan Akçay 
 Samsun  Mersin  Manisa
Türkiye Büyük Millet Meclisi Başkanlığına
417 Sıra Sayılı Kanun Tasarısının 13. maddesinin tasarı metninden
çıkarılmasını arz ve teklif ederiz.
 Pervin Buldan İbrahim Binici Abdullah Levent Tüzel 
 Iğdır  Şanlıurfa  İstanbul
 Ertuğrul Kürkcü Erol
Dora  Hüsamettin Zenderlioğlu
 Mersin  Mardin  Bitlis
 Demir
Çelik 
 Muş
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz Sayın Başkanım. 
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılmıyoruz Sayın
Başkan.
BAŞKAN – Önerge üzerinde söz isteyen Erol Dora, Mardin
Milletvekili; buyurun. (BDP sıralarından alkışlar)
EROL DORA (Mardin) – Sayın Başkan, değerli milletvekilleri; Sağlık
Bakanlığınca Kamu Özel İşbirliği Modeli ile Tesis Yaptırılması, Yenilenmesi ve
Hizmet Alınması Hakkında Kanun Tasarısı’nın 13’üncü maddesi üzerine vermiş
olduğumuz değişiklik önergesi üzerine söz almış bulunuyorum. Bu vesileyle Genel
Kurulu saygıyla selamlıyorum. 
Değerli milletvekilleri, ülkemizde çağdaş sağlık hizmetlerine
geçişin en önemli adımı 1961 yılında kabul edilen 224 sayılı Sağlık
Hizmetlerinin Sosyalleştirilmesi Hakkında Kanun ile atılmıştır. Bu kanun,
eşitlikçi bir yaklaşımla hazırlanmıştır ve Türkiye’de tüm sağlık hizmetlerinin
bir devlet görevi olduğunu kabul etmektedir. Kanunla birinci basamak
hizmetlerin kırsal kesime kadar yayılarak herkesin sağlık hizmetinden
yararlandırılması, koruyucu ve iyileştirici sağlık hizmetlerinin entegre
biçimde bir arada yürütülmesi hedeflenmiştir. Kanun, ayrıca, kamu sektöründe
sağlık hizmetlerinin tek elden yönetimini, halk ile bütünleşmeyi ve kamu
sektöründe hekimlerin tam süre çalışma ilkesini getirmektedir. Ancak şu an
yaşanan tablo oldukça farklıdır.
Türkiye sağlık sektörü Sağlık Bakanlığı tarafından yürürlüğe konan
politikalar sonucunda son on yılda yaklaşık olarak 4 kat büyütülerek önemli bir
piyasa yaratılmıştır. Bu büyümede Sosyal Güvenlik Kurumunun sağlık
giderlerindeki büyük artış ve kamu bütçesinden sağlık alanına aktarılan
tutardaki yükselme belirleyici olmuştur. Bu büyüme ile birlikte, geçtiğimiz yıllar
ülkede özel sağlık sektörünün 4 kat hızla büyümesine de tanıklık edilmiştir. 
Adalet ve Kalkınma Partisi iktidarında hayata geçirilen Sağlıkta
Dönüşüm Programı, sağlık alanında örgütlenme, finansman ve sunuma müdahale
ederken sağlıkta insan gücüyle ilgili olarak da köklü değişiklikler yapmaya
çalışmaktadır. Önümüzde duran yasa tasarısı da Sağlıkta Dönüşüm Programı’nın
bir devamı olarak görülmektedir. 
İnsan gücü sürecinin hem planlama hem yetiştirme hem de istihdam
alanlarında yürürlüğe konulan değişiklikler sağlık çalışanları kadar toplumu da
yakından ilgilendirmektedir, çünkü genel olarak değişim insan odaklı olarak
değil kâr odaklı olarak kurgulanmaktadır. Buna en can alıcı örnek olarak Sağlık
Bakanlığı bünyesinde çalışan taşeron işçilerin sayısı verilebilir. Sağlık
Bakanlığının 2010 yılı verilerine göre, Sağlık Bakanlığında 2002 yılında 11 bin
olan taşeron işçi sayısı 2010 yılında 118 bine çıkmıştır. 
Sayın Başkan, değerli milletvekilleri; sağlık hizmetlerinin özel
sektöre bırakılması aynı zamanda kişilerin sağlık hizmetini almasını para ya da
sağlıkla ilgili güvenceye sahip olmanın ön koşuluna bağlamaktadır. Oysa, sağlık
hizmetlerinin yerine başka bir hizmet konmamalı, sağlık hizmetleri, parasal
değeri daha az olan bir hizmet alanıyla değiştirilmemelidir. 
Sağlık hizmeti alması gereken bir hastaya parası ya da sağlık
güvencesi yok diye sağlık hizmeti verilmemesi, sağlığın temel bir insan hakkı
olduğunu yok saymaktır. Sağlık hizmeti alan kişilere müşteri gözüyle bakılması
sağlığın temel bir insan hakkı olmasını engelleyecektir. Bu konuda
verilebilecek en iyi örnek, belki de Amerika Birleşik Devletleri’dir. Kişi
başına gelirin 30 bin doların üzerinde olduğu ve kişi başına en yüksek sağlık
harcamasının yapıldığı Amerika Birleşik Devletleri’nde yaklaşık 50 milyon kişi
sağlık hizmetlerinden yeterince faydalanamamaktadır. İşte, bu yasa tasarısıyla
böyle bir durumun yaşanacağı günler yakın olacaktır. Sağlığın net bir şekilde
tamamen özelleşeceğinin ilk adımı olacak bu yasa tasarısı, basit bir
özelleştirme olmayacak; hem halkımız sağlık hizmetlerinden yeterince
yararlanamayacak hem de torunlarımız bile oluşacak borcu ödemekle uğraşacaktır.
Sayın Başkan, değerli milletvekilleri; şimdiye kadar uygulanan
Devlet İhale Kanunu yöntemiyle belirtilmiş esas ve usullere göre çok daha ucuz
yatırımların yapılması olanaklı iken idarenin ihaleyle ilgili kendine özel usul
ve kurallar belirlemesi kamu yararı açısından tezat bir durum oluşturmaktadır. 
Bu nedenle, değişiklik önergemizin kabul edilmesini yüce Meclisten
talep ediyor, Genel Kurulu tekrar saygıyla selamlıyorum. (BDP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir. 
Aynı mahiyetteki iki önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 417 sıra sayılı yasa tasarısı’nın
13. maddesinin "...türev ürünlerden kaynaklananlar da dahil olmak
üzere" ibaresi ile "Bu maddenin yürürlüğe girdiği tarih itibarıyla
ihale ilanına çıkılmış olan projeler açısından uygulama sözleşmeleri taslağına
ilişkin ihale öncesi Müsteşarlık görüşü, kısmi üstlenim taahhüdü ve borç
üstlenim limiti hükümleri uygulanmaz." ibaresinin tasarı metninden çıkarılmasını arz ve teklif ederiz.
 Ferit Mevlüt
Aslanoğlu (İstanbul) ve arkadaşları
Türkiye Büyük Millet Meclisi Başkanlığına
Görüşülmekte olan kanun tasarısının 13.maddesinin "...türev
ürünlerden kaynaklananlar da dahil olmak üzere" ibaresi ile "Bu
maddenin yürürlüğe girdiği tarih itibarıyla ihale ilanına çıkılmış olan
projeler açısından uygulama sözleşmeleri taslağına ilişkin ihale öncesi
Müsteşarlık görüşü, kısmi üstlenim taahhüdü ve borç üstlenim limiti hükümleri
uygulanmaz." ibaresinin madde metninden çıkarılmasını arz ve teklif
ederiz.
 Oktay
Vural (İzmir) ve arkadaşları 
BAŞKAN – Komisyon önergelere katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz Sayın Başkanım.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılmıyoruz Sayın
Başkanım.
FERİT MEVLÜT ASLANOĞLU (İstanbul) – Dilek Akagün
Yılmaz…
BAŞKAN – Önerge üzerinde söz isteyen Dilek Akagün
Yılmaz, Uşak Milletvekili. (CHP sıralarından alkışlar) 
DİLEK AKAGÜN YILMAZ (Uşak) – Sayın Başkan, sayın milletvekilleri;
burada sözlerime başlamadan önce Silivri’de yaşanan ve pek çok insanımızın
yaralanmasına neden olan, aynı zamanda, Sayın Milletvekilimiz Mahmut Tanal’ın
da yaralanmasına neden olan olayları kınıyorum.
Oraya insanlar artık hukuksuzluğa “hayır” demek için gittiler,
yakınlarını belki biraz daha görebilmek umuduyla gittiler, hiçbir taşkınlık da
yapmadılar ama ne yazık ki orada neredeyse kafeslerin içinde bulunduruldular.
Aynı zamanda, CMK uyarınca, Ceza Muhakemesi Kanunu uyarınca, hazır edilen
tanıkların dinlenmesi zorunluluğu olduğu hâlde, bu mahkemeler, Silivri
mahkemeleri, hukuksuzluğun abidesi olan mahkemeler bu tanıkları dahi
dinlemediler ve hiçbir yasayı da tanımadıklarını açıkça ifade ettiler. Biz de
Silivri mahkemelerini, bu hukuksuzluğun abidesi olan mahkemeleri asla
tanımıyoruz, tanımayacağız. Oraya ne kadar baskı olursa olsun, bizlere ne kadar
saldırı olursa olsun gitmeye de devam edeceğiz. Bunu, bütün herkesin bilmesi
gerekiyor.
Aynı zamanda, İstanbul Adliyesinde avukat arkadaşlarımıza yapılan
saldırıyı da kınıyorum. Avukat arkadaşlarımız tutuklu olan avukatların durumunu
protesto etmek için, hiçbir şiddet kullanmadan, adliyede sadece oturma eylemi
yapmışlar ama adliyenin asli unsurlarından olan avukat arkadaşlarımıza orada
saldırı yapılmış ve yerlerde sürüklenmişlerdir. Başsavcıya dahi dilekçelerini
verememişlerdir. Avukat arkadaşlarımızın savunma hakkına yapılan bu saldırıyı
da şiddetle kınıyorum. 
Sevgili arkadaşlar, bugün görüştüğümüz bu yasa tasarısı çok açıkça
hepiniz biliyorsunuz ki aslında Anayasa’nın 56’ncı maddesine aykırı. Sağlık
hizmeti aslında bir kamu hizmetidir ama bu yasayla beraber artık
özelleştiriliyor ve neredeyse uluslararası şirketlerin insafına bırakılıyor
Türkiye’deki sağlık hizmetleri.
Ben burada, aynı zamanda, Uşak’ta yaşadığımız bir olayı da sizlere
anlatmak üzere söz aldım. Uşak’ta 2009 yılında bir düzenleme, bir protokol
yapıldı. Bizim 650 yataklı 2 hastanemizin, ne yazık ki TOKİ’ye devredilerek 400
yataklı bir hastaneyle değiş tokuş yapılması söz konusu oldu. Bu 400 yataklı
hastanenin pazartesi günü hizmete açılacağını öğrenmiş bulunuyoruz ama diğer 2
hastanemizin akıbetinin ne olacağı şimdiye kadar ne yazık ki açık seçik bizlere
söylenmedi. Bu konuda davalar açtık. Bu konuda 30 sivil toplum örgütü hem
Bakanlığa başvurdu hem de kamuoyuna çağrı yaptı. Bu hastanelerin kapanmaması
için, 650 yataklı hastanemizin 400 yataklı hastaneye dönüştürüldüğü takdirde
Uşak’taki sağlık hizmetlerinin aksayacağını ve aynı zamanda oralardaki, o 2
hastanemizin bulunduğu yerdeki çok değerli taşınmazların da birilerine peşkeş
çekileceğini çok açık seçik söyledik. Uşak halkı bunlara asla izin
vermeyeceğini, bu hastanelerin yok edilmesine izin vermeyeceğini söyledi.
Şimdi, bu günkü tasarının benzeri Uşak’ta işte bu şekilde
uygulanıyor sevgili arkadaşlar. Şehrin en değerli yerindeki hastane alanlarımız
TOKİ’ye devrediliyor, TOKİ tarafından alışveriş merkezi ve konut yapılacakmış
diye duyuyoruz. Şimdi, belki artık TOKİ’den de vazgeçilecek, bu düzenlemeyle
beraber çok kârlı bir yatırım olduğu için Uşak’ın merkezinde Kızılay meydanı
gibi bir yere ne yazık ki yine bu şirketler tarafından belli tesisler
yapılabilecek, konut yapılabilecek, kâr amacıyla işler yapılabilecek. Ama
inanın, bütün Türkiye’de olduğu gibi Uşak halkı da böylesi yapılan bir işlemi,
halk sağlığı zararına yapılan bir işlemi asla affetmeyecektir. Seçimlerde
bunların sonuçlarını göreceksiniz sevgili arkadaşlar. Sizler bu haksızlığı, bu
yanlışlığı yapmaya devam ettiğiniz sürece halk da size gereken tavrı
gösterecek. Uşak’taki bu hastanelerimizin yok edilmesi söz konusu olduğu
takdirde -Sayın Bakan bu konuyu inceleyebilirse Uşak halkının ne kadar tepkili
olduğunu görecektir- oradaki insanlarımız şehir merkezindeki gidecekleri
hastaneler yok edileceği için şehrin 6 kilometre dışındaki yere gitmek
durumunda kalacaklar. Aynı zamanda, hastane yeri seçimi çok hatalı olduğu için,
Devlet Demiryollarının hemzemin geçidi olduğu için ani durumlarda, hastaneye
ulaşılması gereken durumlarda da hastaneye ulaşılamayacak, beyin kanaması ve
kalp krizi gibi durumlarda ciddi sonuçlarla karşı karşıya kalabileceğiz çünkü
Devlet Demiryollarının hemzemin geçidinden ambulanslar geçemeyebilecektir. 
İşte, böylesine yanlış yer seçimi sonucunda da “Ben yaptım oldu.”
mantığıyla yapılan bu türden yanlışların sonucu hem sağlık sistemi…
(Mikrofon otomatik cihaz tarafından kapatıldı) 
DİLEK AKAGÜN YILMAZ (Devamla) - …açısından çok ağır sonuçlara yol
açacaktır hem de AKP iktidarının gerçek yüzünü insanlarımıza gösterecektir. 
Hepinize saygılar sevgiler diliyorum. (CHP sıralarından alkışlar)
BAŞKAN – Teşekkür ediyorum. 
İSMAİL GÜNEŞ (Uşak) – Sayın Başkanım, bazı konularda yanlış
bilgiler verdi. Düzeltme yapmak istiyorum. 
BAŞKAN – Böyle bir usul yok yani. Hayır, size karşı bir sataşma
söz konusu mu? 
İSMAİL GÜNEŞ (Uşak) – “Uşak” dediği için…
DİLEK AKAGÜN YILMAZ (Uşak) – Seninle ne ilgisi var İsmail Bey?
Neyi düzelteceksin sen? Yaptığınız yanlışlığı çıkıp bir de orada anlatacak
mısın? (AK PARTİ ve CHP sıraları arasında karşılıklı laf atmalar)
BAŞKAN – Diğer önerge üzerinde söz isteyen, Erkan Akçay, Manisa
Milletvekili. (MHP sıralarından alkışlar)
ERKAN AKÇAY (Manisa) – Sayın Başkan, başlayacağız söze ama
karşılıklı muhavere bittiği zaman başlayayım ben Sayın Başkan. 
Siz “hava bulutlu” dediniz, gereken alınganlık gösterildi. 
Çok değerli milletvekilleri, görüştüğümüz bu 13’üncü madde üzerine
verdiğimiz önerge hakkında söz aldım. Muhterem heyetinizi saygıyla
selamlıyorum. 
13’üncü madde, sağlık
sektörüne getirilen kamu-özel ortaklığı yatırım modelinin AKP’ye özgü, yersiz
ve akıl dışı bulduğumuz düzenlemelerin somutlaştığı bir göstergedir,
düzenlemedir. Dünyadaki uygulamaların tecrübesi kamu-özel iş birliği modelinde
kamu kaynaklarının etkin ve verimli kullanılamadığını göstermektedir. Devlet
kaynakları özel sektör lehine heba edilmektedir. Nitekim, Avrupa Yatırım
Bankası, kamu-özel iş birliği yöntemiyle sabit yatırımların yüzde 24, finansman
için kullanılan kredilerin ise devlet borçlanmasına göre yüzde 83 daha pahalı
olduğunu açıklamıştır. Bütün bu maliyetler devlet bütçesinin üzerindedir yani
kamuya yüklenmektedir. Bu modelle özel sektör kârını her şartta maksimize
edebilmektedir. Özel sektörün kuruş riski yoktur. 
Bu tasarıyla Adalet Kalkınma Partisi bugüne kadarki özelleştirme
uygulamalarının zirvesine çıkmaktadır. Sağlık yatırımlarını sosyal devlet
olmanın bir gereği olarak değil, ekonomik ve ticari bir faaliyet olarak gören
bu anlayış pastanın en büyük, yağlı, ballı dilimini bu kanuna saklamıştır.
Üstelik, bu sefer dünyada eşi benzeri olmayan düzenlemeler öngörülmektedir. 13’üncü
maddede düzenlenen borç üstlenimi dünyadaki örneklerden çok farklı hükümler
içermektedir. AKP’nin özelleştirme sevdası olan bu madde ile risk devlete, kâr
özel sektöre gidecektir. Yatırım ve hizmetlere ilişkin borçlar ile türev
ürünlerden kaynaklanan mali yükümlülükler ve riskler devlete kalmaktadır. 
Tasarıda, özel sektörün maliyetlerinin vatandaşın sırtına binmesi
için de özenle seçilmiş düzenlemeler bulunmaktadır. Finansman anlaşmalarında ve
türev maliyetlerde hazine garantisi getirilmesi Hükûmetin ekonomi yönetimindeki
başarısızlığını açığa vurmaktadır. Hükûmet, hazine garantisi vermekle aslında
kamuya olan güveni de sarsmaktadır ve bu güvensizliği itiraf etmektedir.
Devletin bütün külfetleri üstlendiği bu sistemde, AKP bununla de yetinmeyip
kanun kapsamında yapılacak yatırımları damga vergisi ve harçlardan muaf
tutmaktadır. Bu muafiyetlerin gerekçesinde ifade edilen sözleşme maliyetinin
artmaması ve kamunun daha fazla yük altına girmemesi hedefi gerçekten
trajikomik bir ifadedir. Bir kere, zaten sağlık yatırımlarının dünyadaki en
pahalı yöntemini seçiyorsunuz. Şimdi de sözleşme maliyetini damga vergisi gibi
sembolik bir vergiyle düşürmekten bahsediyorsunuz. Bu görüş eğer bir
bilinçsizlik örneği değilse gerçekten de milletin aklıyla ve zekâsıyla alay etmektir.
Bu tasarı, kamu sağlık sektörünün özelleştirilmesine ve bilhassa
yabancılaştırılmasına yol açacaktır. 
AKP yabancı yatırımcı hedefini tutturabilir, muhtemelen tutturacak
çünkü bu tasarıyla tam bir kapitülasyon yani imtiyaz, ayrıcalık sistemi öngörülmektedir.
Yabancı yatırımcılar heyecanla, dört gözle bu kanunun çıkmasını beklemektedir.
Kapitülasyon sisteminde bu sistemin ülke ekonomisine hiçbir faydası yoktur.
Ülkemizde yabancı sermayenin yatırım yapmasına karşı değiliz ancak yabancı
sermayenin asıl yatırım yapması gereken alana, ihracata ve üretime dönük
sektörlere yönelmesi gerekmektedir. Ancak bu şekilde ülkeye döviz kazandırılır,
cari açık azaltılır, istihdam sorununa çözüm getirilir. AKP ise yabancı
yatırımcıya teşviki hizmet sektöründe vermektedir. Üstelik sağlık hizmetlerinde
etkinlik ve verimlilik de sağlanamayacaktır. 
Neticede, tasarı bu haliyle yasalaşırsa, geçtiğimiz aylarda, son
yedi-sekiz aydır medyada çıkan “Dünya devi firmaların gözü Türkiye’de yapılacak
dev şehir hastanelerinde.” şeklindeki haberlere son günlerde daha sık
rastlanacaktır. 
Bu düşüncelerle önergemizi desteklemenizi bekler hepinize saygılar
sunarım. (MHP sıralarından alkışlar) 
BAŞKAN – Aynı mahiyetteki önergeleri oylarınıza sunuyorum: Kabul
edenler... Kabul etmeyenler... Önergeler kabul edilmemiştir.
Maddeyi oylarınıza sunuyorum: Kabul edenler... Kabul etmeyenler...
Madde kabul edilmiştir. 
14’üncü madde üzerinde iki adet önerge vardır, okutup işleme
alıyorum: 
Türkiye Büyük Millet Meclisi Başkanlığına
Görüşülmekte olan 417 sıra no.lu tasarının 14. maddesindeki “geri
ödenmesi” ibaresi “geri ödenmesi ile finansmana ilişkin diğer hususlar”
ibaresinin metinden çıkartılmasını arz ve teklif ederiz.
 Bülent Kuşoğlu Rahmi Aşkın Türeli Ferit Mevlüt
Aslanoğlu
 Ankara  İzmir İstanbul 
 Haydar Akar  Gürkut
Acar Nurettin
Demir
 Kocaeli  Antalya Muğla
Türkiye Büyük Millet Meclisi Başkanlığına
Görüşülmekte olan kanun tasarısının 14. maddesinin madde metninden
çıkarılmasını arz ve teklif ederiz.
 Oktay Vural  Mehmet Günal  Mustafa Kalaycı
 İzmir Antalya Konya
 Cemalettin Şimşek Ali Öz Erkan Akçay 
 Samsun  Mersin Manisa
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz Sayın Başkanım.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılamıyoruz Sayın
Başkanım.
BAŞKAN – Erkan Akçay, Manisa Milletvekili. (MHP sıralarından
alkışlar) 
ERKAN AKÇAY (Manisa) – Sayın Başkan, değerli milletvekilleri;
14’üncü madde üzerinde verdiğimiz önerge hakkında söz aldım. Muhterem
heyetinizi saygıyla selamlıyorum.
Değerli milletvekilleri, bu konuya girerken “Bizim Manisa’mızın,
Manisa’nın şehir hastanesi ne durumda?” diye Sayın Bakana, Hükûmete sorumu
yönelterek konuşmama başlamak istiyorum. 2004-2005 yıllarından bu yana “400
yataklı bölge hastanesi yapacağız.” diye özellikle seçim önceleri vaatlerde
bulunuldu. Aradan sekiz-dokuz sene geçti, ortada hiçbir şey yok, ne hastane var
ne inşaatın başlaması söz konusu. Bugün yarın, bugün yarın; Manisalı
sekiz-dokuz yıldır oyalanıyor. Bu hastane yapılacak yerin arsası 2009 yılı sonu
itibarıyla Manisa Belediyesi tarafından Hazineye devrildi ve gerekli tahsisat
yapıldı. 
Edindiğimiz bilgilere göre, 23 Aralık 2010 tarihinde hastane
inşası için 7 adet ön yeterlilik başvuru dosyası idareye teslim ediliyor.
Netice? Netice yok. Aradan iki yıldan fazla bir zaman geçiyor değerli
milletvekilleri, ihaleyi hâlâ Hükûmet, Sağlık Bakanlığı yapamamış. Neden? 
Şimdi, bu sorunun mutlaka Hükûmet tarafından verilecek bir
cevabının olması gerekir. İdarenin hazırladığı ön fizibilite raporunda arsa ve
işletme sermayesi yatırımı dâhil toplam yatırım tutarı 122 milyon Türk lirası
olarak hesaplanıyor ve Manisa Hastanesi ihalesinde yıllık kira bedeli de 64
milyon Türk lirası olarak belirleniyor. 122 milyon sabit sermaye yatırımı, 64
milyon lira yıllık kira bedeli. Ön fizibilite raporunda belirlenen sabit
yatırım tutarıyla karşılaştırıldığında iki yıllık kira bedeli toplamı 128
milyon lira eder; sabit yatırım tutarından 6 milyon lira fazlaya gelmektedir. 
Bu rakamlarda değişiklikler olabilir fakat mukayese önemlidir;
sabit sermaye yatırımı ve yıllık kira bedeli arasındaki mukayese. Ön fizibilite
raporunda yüklenicilerin talep edeceği yıllık kiranın 8 milyon Türk lirası
olması öngörüldüğü iddia edilmekte, ihalede belirlenen kira bedeli ön
fizibilite raporunda neredeyse 8 katına çıkıyor. 
Eğer, benim burada ifade ettiğim rakamlarda bir yanlışlık var ise
Sağlık Bakanlığımız lütfen burada tutanaklara geçecek şekilde doğru bilgileri
versin, biz de elbette Sağlık Bakanının vereceği resmî bilgilere itibar
edeceğiz. Yalnız birkaç defa Komisyonda da çeşitli vesilelerle sormamıza rağmen
maalesef bunun son derece açık ve net cevabını alabilmiş değiliz. Bunu bütün
Manisalılar merak etmektedir. Bu iş artık yılan hikâyesine döndü ve bir an
evvel kamuoyunun, toplumun aydınlatılması gerekmektedir.
Değerli milletvekilleri, bu tasarıyla sağlık hizmetlerinde ne
kalite ne etkinlik ne verimlilik ne de bütün vatandaşlarımızın faydalanacağı
bir model ortaya konulmamaktadır. Tasarıda bu ideallerin tam tersini ortaya
koyacak hükümler bulunmaktadır. Yani neticede, karşılaşacağımız sonuçları
şimdiden bir öngörü olarak ifade ediyoruz.
Birincisi: Sağlık hizmetlerinde kalite ve etkinlik ortadan
kalkacaktır. Sağlık hizmetleri tamamen özel sektöre devredilecek ve özel sektör
de kârlılığını artırmak için hizmet standartlarını düşürebilecektir. Bu bir
tehlikedir, bu tehlike mevcuttur.
İkincisi: Sağlık çalışanları özel sektörün işçisi hâline
getirileceği için mesleki bağımsızlık ve verimlilik çok büyük zarar görecektir.
Üçüncüsü de: Tasarı ile kamunun sağlık hizmetleri üzerindeki
otoritesi ortadan kalkarken sağlık hizmetlerinin kullanıcısı vatandaşlarımız
için de olumsuz düzenlemeler vardır.
Sayın Başbakanın beş yıldızlı olarak değerlendirdiği sağlık
hizmetlerinden ancak bu hizmetin karşılığını ödeyebilecek kişiler
faydalanabilecektir.
Bu düşüncelerle hepinize saygılar sunuyorum. (MHP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Diğer önergeyi okutuyorum.
Türkiye Büyük Millet Meclisi Başkanlığına
Görüşülmekte olan 417 sıra no.lu tasarının 14. maddesindeki “geri
ödenmesi” ibaresi “geri ödenmesi ile finansmana ilişkin diğer hususlar”
ibaresinin metinden çıkartılmasını arz ve teklif ederiz.
 Nurettin
Demir (Muğla) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ VEDAT DEMİRÖZ (Bitlis) –
Katılmıyoruz Sayın Başkanım.
BAŞKAN – Hükûmet katılıyor mu?
SAĞLIK BAKANI MEHMET MÜEZZİNOĞLU (Edirne) – Katılmıyoruz Sayın
Başkanım.
BAŞKAN – Önerge üzerinde söz isteyen Nurettin Demir, Muğla
Milletvekili. (CHP sıralarından alkışlar)
NURETTİN DEMİR (Muğla) - Sayın Başkan, değerli milletvekilleri;
417 sıra sayılı Yasa Tasarısı’nın 14’üncü maddesindeki değişiklik önergesi
üzerine konuşma yapıyorum. 
Şimdi, saygıdeğer milletvekilleri, özellikle pazartesi günü yani
18 Şubatta Silivri’de yaşanan olayların sizlerin huzurunda tekrar altını çizmek
istiyorum. Ben, ilk kez gitmedim, en az 15’inci kez gittim ve maalesef buradaki
uygulama, buradaki karşılamalar insanlık dışıydı. Bırakın insan olmayı, bırakın
tanık olmayı, avukat olmayı, milletvekillerine bile yapılan uygulama gerçekten
Türkiye’ye ve Türkiye Büyük Millet Meclisine karşı uygulanan çok büyük bir
saygısızlıktı. Bizler, milletvekili olduğumuzu, milletin vekilleri olduğumuzu
söylememize karşın, oradaki güvenlik güçlerince “Ne yapalım kardeşim, içerisi
dolu tıka basa, milletvekilliğin bize sökmez.” gibi muamelelerle
karşılaştık. 
Bu nedenle, ben, başta Hükûmet olmak üzere, İçişleri Bakanını
buradan kınıyorum. Bir milletvekili barikatları aşmak durumunda kalır mı
arkadaşlar? Yani bir milletvekili barikatlardan aşacak, topuğunu kıracak ve
iktidarda ya da muhalefetteki milletvekilleri içinden gülecek. Bu olmaz, bu
demokrasiye karşı çok büyük bir ayıp. 
Bu özellikle 50 milyon doları bulan sağlığın piyasalaşması, tedavi
hizmetlerinin artması, Sosyalizasyon Kanunu’nun, 224 sayılı Sosyalizasyon
Kanunu ve onu çıkaran Nusret Fişek Hocamızı bir kere daha burada saygıyla…
FERİT MEVLÜT ASLANOĞLU (İstanbul) – Milyon değil, milyar dolar… 
NURETTİN DEMİR (Devamla) – Evet, milyar dolar. Bu birilerinin
ağzını sulandırıyor arkadaşlarım ve iktidar da bunları peşkeş çekmek için
elinden geleni yapıyor. Bu bir rant yasasıdır sevgili dostlar.
417 sıra sayılı yasa, İhale Yasası’yla çelişiyor, ne olduğu belli
değil, İhale Yasası’nı yok sayıyor. Bu yasa ile ihaleye fesat karıştırılıyor;
tekrar altını çiziyorum, fesat karıştırılıyor. Siz fesat karıştırılmadığı hâlde
muhalefet partisi belediyelerinin üstüne gitmiyor musunuz, olmadığı hâlde?
Peki, bundan sonra nasıl bunun altından kalkacaksınız? Bu yasa ile ihaleye
fesat karıştırılırken ülkenin kaynakları, halkın sağlığı birbirine peşkeş
çekiliyor. Bu yasa halka, hakka hizmet etmiyor. Niçin bu yasa çıkarılıyor?
Gözünü para hırsı bürümüş, kapitalist sömürü düzenine hizmet edecektir.
Birileri hastaların ve halkın sağlığını pazarlayacak, cebini dolduracaktır. AKP
de bunun için yasal kılıf hazırlamaktadır. Bu yasa sömürüye zemin hazırlayan
kılıf yasasıdır. Bu yasa ile hastanelerde sağlık çalışanları ne olacaktır, o hiç
belli değil, onunla ilgili hiçbir düzenleme, çalışma yok. Taşeronlaşma artacak,
köleleşecektir.
Sevgili arkadaşlar, eskiden şehirlerde parklara gidilirdi. Şimdi,
camilerle dolduruyoruz, camiler gidilecek bir yer, tamam ama tiyatrolar
kapanıyor, sinemalar kapanıyor ama hastaneler oldukça kalabalık, insanlar
hastalanıyor. Peki, oraya ne yapalım? AVM yapalım, AVM’ye
sondalı hastalar gider. Efendim “Yüzde 20 üroloji hastalarına indirim yapılır,
yüzde 40 da kanser hastalarına yapılır.” diye artık bunları bundan sonra
görebileceğiz ve gerçekten tüketim toplumunun esiri oluyoruz saygıdeğer
milletvekilleri. 
Dolayısıyla, Sayın Bakan, sayın komisyon üyeleri, saygıdeğer
milletvekilleri; bu çıkarılan yasa insanları tedavi etmeyecektir, sağlığına
kavuşturmayacaktır, daha çok hasta yapacaktır.
Saygılar sunarım. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler…
Madde kabul edilmiştir.
Sayın milletvekilleri, UEFA Şampiyonlar Ligi’ndeki temsilcimiz
Galatasaray Futbol Takımı’na Schalke 04 Takımı’yla
yapacağı müsabakada başarılar diliyoruz.
Birleşime beş dakika ara veriyorum.

Kapanma Saati: 19.58


DÖRDÜNCÜ OTURUM
Açılma Saati: 20.01
BAŞKAN: Başkan Vekili Sadık YAKUT
KÂTİP ÜYELER: Tanju ÖZCAN (Bolu),
Mine LÖK BEYAZ (Diyarbakır)
BAŞKAN – Sayın milletvekilleri, Türkiye Büyük Millet Meclisinin
68’inci Birleşiminin Dördüncü Oturumunu açıyorum.
417 sıra sayılı Kanun Tasarısı’nın görüşmelerine kaldığımız yerden
devam edeceğiz.
Komisyon yok, ertelenmiştir.
Sayın Elitaş, buyurun.
VII.- AÇIKLAMALAR (Devam)
4.- Kayseri Milletvekili Mustafa Elitaş’ın, Milliyetçi Hareket Partisi Genel Başkan
Yardımcısı Denizli Milletvekili Emin Haluk Ayhan’a annesinin vefatı nedeniyle
başsağlığı dilediğine ilişkin açıklaması
MUSTAFA ELİTAŞ (Kayseri) – Sayın Başkanım, teşekkür ediyorum.
Aslında ara vermeden önce tüm milletvekili arkadaşlarımızın
duymasını arzu ederdim. Geçenlerde de böyle bir konu olduğunda Meclis Başkanlığımız milletvekillerimizin
yakınları Hakk’ın rahmetine kavuştuğunda bilgilendirilsin diye istemiştik ama
demek ki ihmal olmuş. 
Milliyetçi Hareket Partisi Genel Başkan Yardımcısı Denizli
Milletvekili Sayın Emin Haluk Ayhan annesini kaybetmiş, merhuma Allah’tan
rahmetler diliyoruz; kederli ailesine, Milliyetçi Hareket Partisi camiasına
başsağlığı ve sabırlar temenni ediyoruz.
BAŞKAN – Teşekkür ediyorum.
Biz de Allah’tan rahmet diliyoruz.
Buyurun Sayın Tarhan.
5.- Ankara Milletvekili Emine
Ülker Tarhan’ın, Milliyetçi Hareket Partisi Genel Başkan Yardımcısı Denizli
Milletvekili Emin Haluk Ayhan’a annesinin vefatı nedeniyle başsağlığı
dilediğine ilişkin açıklaması
EMİNE ÜLKER TARHAN (Ankara) – Değerli MHP Milletvekilinin acısını
paylaşıyoruz ve başsağlığı diliyoruz, kalanlara sağlık diliyoruz efendim.
BAŞKAN – Teşekkür ediyorum.
6.- İzmir Milletvekili Oktay
Vural’ın, acılarını paylaşan grup başkan vekillerine teşekkür ettiğine ve
İstanbul Milletvekili Mahmut Tanal’a geçmiş olsun dileğinde bulunduğuna ilişkin
açıklaması
OKTAY VURAL (İzmir) – Biz de grup olarak sayın grup
başkanvekillerimize acımızı paylaştıkları için teşekkür ediyorum.
Bu vesileyle Sayın Mahmut Tanal’a da geçmiş olsun dileklerimizi
iletiyorum.
BAŞKAN – Teşekkür ediyorum. 
4’üncü sırada yer alan 212 sıra sayılı komisyon raporlarının
görüşmelerine başlayacağız. 
IX.- KANUN TASARI VE TEKLİFLERİ
İLE KOMİSYONLARDAN 
GELEN DİĞER İŞLER (Devam)
A) Kanun
Tasarı ve Teklifleri
(Devam)
4.- Türkiye Cumhuriyeti Hükümeti
ile Suudi Arabistan Krallığı Hükümeti Arasında Gençlik ve Spor Alanında
İşbirliği Anlaşmasının Onaylanmasının Uygun Bulunduğuna Dair Kanun Tasarısı ile
Millî Eğitim, Kültür, Gençlik ve Spor Komisyonu ve Dışişleri Komisyonu Raporları
(1/348) (S. Sayısı: 212)
BAŞKAN - Komisyon? Yok. 
Ertelenmiştir. 
5’inci sırada yer alan 240 sıra sayılı komisyon raporlarının
görüşmelerine başlayacağız.
5.- Elektronik Ticaretin
Düzenlenmesi Hakkında Kanun Tasarısı ile Avrupa Birliği Uyum Komisyonu,
Bayındırlık, İmar, Ulaştırma ve Turizm Komisyonu ile Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporları (1/488) (S. Sayısı:
240)
BAŞKAN – Komisyon? Yok.
Ertelenmiştir. 
6’ncı sırada yer alan 49 sıra sayılı Komisyon Raporu’nun
görüşmelerine başlayacağız. 
6.- Türkiye Cumhuriyeti Hükümeti
ile Malezya Hükümeti Arasında 27 Eylül 1994 Tarihinde Ankarada
İmzalanan Gelir Üzerinden Alınan Vergilerde Çifte Vergilendirmeyi Önleme ve
Vergi Kaçakçılığına Engel Olma Anlaşmasını Değiştiren Protokolün Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu (1/405) (S.
Sayısı: 49)
BAŞKAN – Komisyon? Yok. 
Ertelenmiştir.
7’nci sırada yer alan 192 sıra sayılı Komisyon Raporu’nun
görüşmelerine başlayacağız. 
7.- Türkiye Cumhuriyeti Hükümeti
ile Mısır Arap Cumhuriyeti Hükümeti Arasında Elektrik ve Enerji Alanlarında
İşbirliğine İlişkin Mutabakat Zaptının Onaylanmasının Uygun Bulunduğuna Dair
Kanun Tasarısı ve Dışişleri Komisyonu Raporu (1/559) (S. Sayısı: 192)
BAŞKAN – Komisyon? Yok. 
Ertelenmiştir.
Kanun tasarı ve teklifleri ile komisyonlardan gelen diğer işleri
sırasıyla görüşmek için, 21 Şubat 2013 Perşembe günü, alınan karar gereğince
saat 14.00’te toplanmak üzere birleşimi kapatıyorum. 
 
Kapanma Saati: 20.03






