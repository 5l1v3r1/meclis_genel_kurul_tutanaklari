



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 114’üncü
Birleşim (Olağanüstü)
 16
Temmuz 2016 Cumartesi


(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR 
III.- ÖLÜM,SAYGI DURUŞU VE TAZİYELER
1.- 15 Temmuz 2016 Cuma günkü darbe girişiminde vefat
eden şehitler için bir dakikalık saygı duruşu 

IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, 15
Temmuz 2016 Cuma günü yaşanan kalkışmada saldırganlar tarafından öldürülen
resmî görevli ve sivil bütün vatandaşlara rahmet, yaralananlara acil şifalar
dilediğine, Gazi Meclisi dik duruşuyla millî egemenliğe hakkıyla sahip çıktığı
için tebrik ettiğine ve 15 Temmuz demokrasi bayramını kutladığına ilişkin
konuşması 

V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, askerî
darbe girişimi sebebiyle Anayasa’nın 93’üncü ve Türkiye Büyük Millet Meclisi
İçtüzüğü’nün 7’nci maddeleri uyarınca Türkiye Büyük Millet Meclisini 16 Temmuz
2016 Cumartesi günü saat 17.00’de olağanüstü toplantıya çağırdığına ilişkin
tezkeresi (3/808)
B) Çeşitli İşler
1.- Başkanlıkça, Genel Kurulu ziyaret eden Genelkurmay
Başkanı Orgeneral Hulusi Akar’a “Hoş geldiniz.” denilmesi
2.- Başkanlıkça, Genel Kurulu ziyaret eden Diyanet
İşleri Başkanı Profesör Doktor Mehmet Görmez’e “Hoş geldiniz.” denilmesi

VI.- ÖZEL GÜNDEM
A) 15 Temmuz Askerî Darbe Girişimine Dair Görüşmeler 
1.- Türkiye Büyük Millet Meclisi Başkanlığının, askerî
darbe girişimi sebebiyle, Türkiye Büyük Türkiye Büyük Millet Meclisini
olağanüstü toplantıya çağırdığına ilişkin tezkeresi üzerinde; Adalet ve
Kalkınma Partisi Genel Başkanı ve Meclis Grubu Başkanı Binali Yıldırım,
Cumhuriyet Halk Partisi Genel Başkanı ve Meclis Grubu Başkanı Kemal
Kılıçdaroğlu, Milliyetçi Hareket Partisi Genel Başkanı ve Meclis Grubu Başkanı
Devlet Bahçeli ile Halkların Demokratik Partisi Grup Başkan Vekili İdris
Baluken’in konuşmaları

VII.-
BİLDİRİLER-DEKLARASYONLAR
1.- Türkiye Büyük Millet Meclisi Başkanlığı ile Adalet
ve Kalkınma Partisi, Cumhuriyet Halk Partisi, Halkların Demokratik Partisi ve
Milliyetçi Hareket Partisi siyasi parti gruplarının ortak imzasıyla hazırlanan,
millete, millî iradeye, devlete, özellikle de millet iradesinin temsilcisi olan
milletvekillerine ve Gazi Meclise yönelik 15 Temmuz gecesi başlatılan ve 16
Temmuz sabahı etkisiz hâle getirilen darbe girişimini ve Meclise yönelik
saldırıları şiddetle kınadıklarına ilişkin bildiri 

VIII.- YAZILI SORULAR VE CEVAPLARI
1.- Adana Milletvekili İbrahim Özdiş'in, kapanan
bakkallara ilişkin sorusu ve Gümrük ve Ticaret Bakanı Bülent Tüfenkci’nin cevabı
(7/6416)
16 Temmuz 2016 Cumartesi
BİRİNCİ OTURUM
Açılma Saati: 17.00
BAŞKAN: İsmail KAHRAMAN
KÂTİP ÜYELER : Elif Doğan TÜRKMEN (Adana), Zihni AÇBA (Sakarya)
-----0-----
BAŞKAN
– Sayın milletvekilleri, Anayasa’nın 93’üncü, İç Tüzük’ün 7’nci maddesine göre
Türkiye Büyük Millet Meclisi Başkanının çağrısı üzerine olağanüstü toplanan Türkiye
Büyük Millet Meclisinin 114’üncü Birleşimini açıyorum.
Toplantı
yeter sayısı vardır.
III.- ÖLÜM,SAYGI DURUŞU VE TAZİYELER
1.- 15 Temmuz 2016 Cuma günkü darbe girişiminde vefat
eden şehitler için bir dakikalık saygı duruşu 
BAŞKAN
– Değerli milletvekilleri, darbe girişiminde vefat eden aziz şehitlerimiz için
sizleri saygımızı ifade etmeye davet ediyorum.
Buyurun
efendim. 
(Saygı
duruşunda bulunuldu)
BAŞKAN
– Teşekkür ederim. 
Sayın
milletvekilleri, şimdi İstiklal Marşı’mız okunacaktır.
Sizleri
İstiklal Marşı okumaya davet ediyorum.
(İstiklal
Marşı) (Alkışlar)
BAŞKAN
– Teşekkür ediyorum.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın, 15
Temmuz 2016 Cuma günü yaşanan kalkışmada saldırganlar tarafından öldürülen
resmî görevli ve sivil bütün vatandaşlara rahmet, yaralananlara acil şifalar
dilediğine, Gazi Meclisi dik duruşuyla millî egemenliğe hakkıyla sahip çıktığı
için tebrik ettiğine ve 15 Temmuz demokrasi bayramını kutladığına ilişkin
konuşması 
BAŞKAN
– Değerli milletvekilleri, İstiklal Marşı’mız bir manifestodur. Millî Şairimiz
Akif’in 10 kıtadan ibaret olan bu şiirinin ilk 2 kıtasını okuduk. Müsaade
ederseniz, bütün toplumumuzun ruhunu, iştiyakını, düşüncesini, kanaatini
haykıran bu İstiklal Marşı’mızın geri kalan kıtalarını da sizlerle okumak
istiyorum:
“Ben
ezelden beridir hür yaşadım, hür yaşarım,
Hangi
çılgın bana zincir vuracakmış? Şaşarım.
Kükremiş
sel gibiyim, bendimi çiğner, aşarım,
Yırtarım
dağları, enginlere sığmam, taşarım.

Garbın
afakını sarmışsa çelik zırhlı duvar,
Benim
iman dolu göğsüm gibi serhaddim var.
Ulusun,
korkma! Nasıl böyle bir imanı boğar,
Medeniyet
dediğin tek dişi kalmış canavar?” (AK PARTİ ve MHP sıralarından alkışlar)
Hoş
geldiniz Sayın Genel Başkan. (CHP sıralarından ayakta alkışlar, AK PARTİ
sıralarından alkışlar) 
“Arkadaş!
Yurduma alçakları uğratma sakın,
Siper
et gövdeni, dursun bu hayâsızca akın.
Doğacaktır
sana vadettiği günler Hakk’ın,
Kim
bilir, belki yarın belki yarından da yakın.

Bastığın yerleri toprak diyerek geçme, tanı,
Düşün altındaki binlerce kefensiz yatanı.
Sen şehit oğlusun, incitme, yazıktır atanı,
Verme, dünyaları alsan da bu cennet vatanı. (AK PARTİ
ve MHP sıralarından alkışlar)
Kim
bu cennet vatanın uğruna olmaz ki feda?
Şüheda
fışkıracak, toprağı sıksan şüheda.
Canı,
cananı, bütün varımı alsın da Hüda,
Etmesin
tek vatanımdan beni dünyada cüda.

Ruhumun
senden İlahî, şudur ancak emeli:
Değmesin
mabedimin göğsüne namahrem eli.
Bu
ezanlar, ki şehadetleri dinin temeli,
Ebedî,
yurdumun üstünde benim inlemeli. 

O
zaman vecdile bin secde eder, varsa taşım,
Her
cerihamdan, İlahî, boşanıp kanlı yaşım,
Fışkırır
ruhumücerret gibi yerden naaşım,
O
zaman yükselerek arşa değer belki başım. 

Dalgalan
sen de şafaklar gibi ey şanlı hilal!
Olsun
artık dökülen kanlarımın hepsi helal.
Hakkıdır,
hür yaşamış bayrağımın hürriyet;
Hakkıdır,
Hakk’a tapan milletimin istiklal.” (AK PARTİ sıralarından ayakta alkışlar, MHP
sıralarından “Sana yok, ırkıma yok izmihlal.” sesi)
Değerli
milletvekilleri, bütün bir millet olarak tek vücut hâlindeyiz ve gördüğünüz
gibi kordiplomatikten, yargıdan, sivil toplum kuruluşlarından,
akademisyenlerden... Dışarıda, içeride büyük ölçüde bütün vatandaşlarımız
ellerinde bayraklarla gelmişler. Hepsine, milletimizi temsil eden bütün bu
değerli hazıruna iştirak edenlere teşekkürlerimizi sunuyoruz. 
Türkiye
Odalar ve Borsalar Birliği Başkanı Sayın Rifat Hisarcıklıoğlu, Türkiye Esnaf ve
Sanatkârları Konfederasyonu Başkanı Bendevi Palandöken, TÜRK-İŞ Sendikası
Başkanı Ergün Atalay, Türkiye İşveren Sendikaları Konfederasyonu Başkan Vekili
Cengiz Delibaş, MEMUR-SEN Sendikası Başkanı Ali Yalçın, HAK-İŞ Sendikası Başkan
Vekili Mehmet Şahin, Türkiye Ziraat Odaları Birliği Başkanı Sayın Şemsi
Bayraktar Beyler buradalar. Yargıtayımızın Değerli Başkanı ve onunla beraber
cüppeleriyle gelmiş yargı mensuplarımız buradalar. Yabancı misyon şefleri
buradalar. Bütün bir millet buradalar ve biz milletvekilleri olarak hiçbir
parti farkı gözetmeksizin yekvücut hâlde bir aradayız. Yine, Danıştay
üyelerimiz teşrif etmişler. Hepsine teşekkürlerimizi sunuyoruz. (AK PARTİ
sıralarından alkışlar) 
Sayın
milletvekilleri, aziz milletimiz; dün akşamdan beri çok üzücü, çok gergin, çok
acı verici fakat aynı zamanda çok ibretli saatler yaşamış bulunuyoruz. (AK
PARTİ sıralarından ayakta alkışlar)
Sayın
Başbakanımız, hoş geldiniz efendim.
Hepimizi
duygulandıran bir tablo şu anda ortada yani 15 Temmuz demokrasi bayramının bir
güzel tablosuyla karşı karşıyayız. Gönlümüz, birlik ve beraberliğimizin aynı
şekilde devam etmesinin sağlanmasıdır.
Demin,
Anayasa Mahkemesinin Sayın Başkanı ve üyelerini de eklemeyi unutmuştum, Sayın
Yargıtay Başsavcımız da buradalar; onları da yine saygıyla selamlıyorum.
Milletimize
bu acıyı yaşatanlar elbette müstahak oldukları cezaya çarptırılacaklardır. Bu
kalkışmayı, bu darbe teşebbüsünü, fevri, anlık, Türkiye’de ve dünyada yaşanan
diğer gelişmelerden kopuk bir hareket olarak değerlendirirsek doğru
değerlendiremeyiz ve anlayamayız. Ne yazık ki Türkiye’mizin iç meselelerinde,
kendi halkına, manevi ve millî değerlerine, tarihine, medeniyetine ve kültürüne
sadık kalmaya çalışması, Türkiye’yi güdülecek, yönlendirilecek, politikalar
dikte edilecek bir kukla ülke olarak görmek isteyen birtakım dış güçleri
rahatsız etmektedir. 
Aynı
zamanda, Türkiye’mizin dış politikaya ilişkin meselelerde, dünya politikasında,
uluslararası arenada tarihine, manevi ve millî değerlerine yakışan bir duruş
sergileme çabası içinde olması, ülkemizin gelişmesini, ilerlemesini,
kalkınmasını istemeyen birtakım güçleri rahatsız etmektedir. 
Türkiye’nin
ilerleme, kalkınma ve güçlenme yolunda harcayacağı insan kaynaklarını, maddi ve
manevi güç ve birikimini, potansiyelini ve müktesebatını iç çekişmeler, iç
kavgalar ve güvenlik sorunlarıyla heba etmesini sağlamak isteyenler vardır. Ne
yazık ki dün akşam bu hedefe dönük bir darbe girişimiyle, bir kalkışmayla
karşılaşıldı ancak siyasi partilerimiz, sivil toplum kuruluşları, devlet kurumlarımız,
Türk Silahlı Kuvvetlerimizin darbeye prim vermeyen millî ruh sahibi büyük
çoğunluğu, aziz milletimiz ve bu Gazi Meclisimiz ve milletvekillerimiz, vatan
hainlerinin bu darbe teşebbüsüne kararlılıkla, metanetle, azimle, cesaretle ve
onurla direnmiş ve Cenab-ı Hakk’ın yardımıyla başarılı olmalarına, bu
haytaların başarısına izin vermemiştir. (AK PARTİ sıralarından alkışlar) 
Ne
yazık ki bu hadiseler sırasında asiler birçok resmî görevlilerin ve sivil
vatandaşlarımızın ölümüne ve yaralanmasına da sebebiyet vermiştir. Meclisimiz
de dâhil olmak üzere birçok kamu binası saldırıya maruz kalmıştır ve çok üzücü
bir hadise, Türkiye Büyük Millet Meclisi bombalanmıştır, bu Gazi Meclise bomba
atılmıştır. 
Devletimizin
ve milletimizin korunması, güvenliğin, hak ve hukukun payidar kılınması için
ellerine verilmiş olan silahları devlete ve millete yöneltmişlerdir. Milletin
büyüttüğü, beslediği, eline silah verdiği unsurlar milletin bağrına silahlarını
dayamışlardır. Bir yabancı güce, bir işgalciye saldırıyormuş gibi halka
saldırılmıştır. Bütün milletimize, yetkililerimize ve güvenlik güçlerimize
geçmiş olsun diyor, bir daha böyle kara günler yaşanmamasını Cenab-ı Hakk’tan
niyaz ediyorum. 
Bu,
bir tür terördür. Yaşanan bu üzücü kalkışma başarılı olamamış, hak ve hukuk,
milletin kararlılığı ve Silahlı Kuvvetlerin kalkışmacılarla ilgisi olmayan
kesiminin basireti ve sağduyusu, meydanları dolduran, tankları durduran,
tankların üstüne çıkan necip milletimizin de karşı koyuşuyla galip gelmiştir.
Devlet bu olayın sorumlularının, iç ve dış uzantılarının ortaya çıkmasını,
layık oldukları, müstahak oldukları cezayı almasını inşallah sağlayacaktır,
sağlamak için elinden geleni yapacaktır. Bunu hukuk içinde hak ve hukuka riayet
ederek yapacaktır, suçların şahsiliği gibi temel hukuk prensiplerine bağlı
kalarak yapacaktır. Bu kalkışmayı yapanlar küçük bir azınlıktır. Emir ve komuta
zincirinin dışına çıkmış, devlete isyan etmişlerdir. Gereken yapılacaktır ve en
ağır şekilde cezalandırılacaklardır. (AK PARTİ sıralarından alkışlar) 
Şimdi
metanetimizi, sükûnetimizi, sağduyumuzu koruyarak, kararlılığımızdan hiçbir şey
yitirmeden bu meseleyi kökünden halletmek için çalışma zamanıdır, birlik ve
beraberlik zamanıdır, yaraları sarma zamanıdır. Bu millet tarihinde pek çok
kötü badireler atlatmış ve feci nitelikte muhataralı günler yaşamıştır. Bu
günler de geçecektir. Biliyoruz ki zorlukla birlikte kolaylık vardır. Hoşumuza
gitmeyen bazı şeyler hakkımızda hayır da olabilir. Dün akşam Büyük Millet
Meclisi burada bir demokrasi nöbetinde bulundu. Hiçbir parti farkı
gözetmeksizin, aynı ruh, aynı duyguyla bir arada olundu. Ve Adalet ve Kalkınma
Partisi, Cumhuriyet Halk Partisi ve Milliyetçi Hareket Partisi milletvekilleri,
yetkilileri, grup başkan vekilleri buraya geldiler. Halkların Demokratik Partisi
Eş Başkanı Selahattin Demirtaş Bey beni Diyarbakır’dan aradı ve bu toplantıya
katılacaklarını, her türlü darbeye karşı olacaklarını da ifade ettiler. Nitekim
bugün burada her 4 partinin, grubu bulunan 4 partimizin ortak bir metnini
birlikte okuyacağız ve topluma sunacağız. 
Sözlerimi
tamamlarken, tekraren, bu kalkışmada saldırganlar tarafından öldürülen resmî
görevli ve sivil bütün vatandaşlarımıza rahmetler diliyorum; yaralananlara da
acil şifalar diliyorum ve Silahlı Kuvvetlerimizin dürüst, vatanına, namusuna ve
mukaddes değerlerine bağlı kesimine başta olmak üzere, darbeye boyun
eğmedikleri, başarısız olmasını sağladıkları için takdir ve şükranlarımı arz
ediyorum. 
Cumhurbaşkanımızdan
halkımıza, parlamenterimize, sivil toplum kuruluşlarımıza kadar gereken tavır
ortaya konmuştur. Bu, bir daha böyle bir kalkışmanın olmasının imkânsızlığını
ispat eden bir davranış olmuştur ve inanıyor ve ümit ediyorum ki ve ümit
ediyoruz ki bir daha böyle bir gün biiznillah olmayacaktır. (AK PARTİ
sıralarından alkışlar) Bu noktada, bütün siyasi partilerimize, sayın genel
başkanlarımızın şahsında bütün siyasi partilerimize, milletvekillerimize, bütün
halkımıza her ilde meydanları dolduran ve demokrasi nöbeti tutan bütün
halkımıza teşekkürlerimizi sunmak istiyorum. Herhangi bir zümreye, herhangi bir
silahlı güce egemenlik ait değildir ve duvarımızda yazdığı gibi “Egemenlik
millete aittir.” (Alkışlar) Bunu toplum haykırmıştır, ifade etmiştir,
demokrasiyi Türkiye benimsemiştir ve özümsemiştir; bunu değiştirmeye kimsenin
gücü, hakkı ve haddi olmayacaktır. 
Polisimiz
büyük bir fedakârlıkla gayret etmiştir, bütün güvenlik güçlerimiz aynı gayreti
göstermiştir ve inanıyorum ki çok kısa bir zamanda toplumumuz normal hayatına
dönecektir. Nitekim, bugün geldiğiniz yerlerden ve geçtiğiniz yerlerden
gördünüz ki hayat normaldir, normal de yürümektedir, geçici bir hadise olarak
olmuş ve kalkmıştır. Kısa zamanda bu yaraları saracağımıza inanıyorum. 
Ve
unuttuğum sayın HSYK üyeleri de var, onları da ifade etmek isterim;
toplumumuzun her kesiminden insanlar var, onları da ifade etmek istiyorum.
Tabii,
bir aradayız, dışarıda oldukça büyük bir kalabalık var. Vakar içinde herhangi
bir şahsi, indi mütalaaya yer vermeksizin bir bütünlük içinde, bu şanlı
bayrağımızın altında ülkemizin esenliği, geleceğimiz, mutluluğumuz için bir
arada olduğumuzun şuuru içinde olmalıyız, öyle olacağız ve öyle olmaya devam
edeceğiz.
Değerli
milletvekillerimiz, Gazi Meclisimizi dik duruşuyla millî egemenliğe hakkıyla
sahip çıktığı için tebrik ediyorum ve 15 Temmuz demokrasi bayramımızı
kutluyorum, hepinize tekrar saygılarımı sunuyorum. (Alkışlar)
Şimdi
gündeme geçiyoruz.
Gündemin
“Başkanlığın Genel Kurula Sunuşları” kısmında yer alan, Türkiye Büyük Millet
Meclisi Başkanlığının olağanüstü toplantı çağrı yazısını okutuyorum:
V.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının, askerî
darbe girişimi sebebiyle Anayasa’nın 93’üncü ve Türkiye Büyük Millet Meclisi
İçtüzüğü’nün 7’nci maddeleri uyarınca Türkiye Büyük Millet Meclisini 16 Temmuz
2016 Cumartesi günü saat 17.00’de olağanüstü toplantıya çağırdığına ilişkin
tezkeresi (3/808)
Türkiye Büyük Millet Meclisi Başkanlığından
Bildirilmiştir.
Türkiye
Büyük Millet Meclisi askerî darbe girişimi sebebiyle Anayasa’nın 93’üncü ve
Türkiye Büyük Millet Meclisi İçtüzüğü’nün 7’nci maddeleri uyarınca 16 Temmuz
2016 Cumartesi saat 17.00’de olağanüstü toplantıya çağrılmıştır. Sayın
milletvekillerinin belirtilen gün ve saatte Genel Kurul toplantısına
katılmalarını rica ederim. 
 İsmail Kahraman
 Türkiye
Büyük Millet Meclisi Başkanı
BAŞKAN
– Bilgilerinize sunulmuştur. 
Bu
arada ifade etmek istediğim bir husus daha var. Büyük Millet Meclisimizde
Başkanlık yapmış bir önceki değerli başkanlarımızın tamamı telefonla aradılar,
bizzat geldiler ve bunun yanında birçok eski dönem milletvekili arkadaşımız, şu
anda burada bulunamayan, illerinden buraya ulaşamayan birçok arkadaşımız aynı
şekilde burada olduklarını ifade ettiler, beraberliklerini beyan ettiler, onu
da ıttılaınıza sunmak istiyorum. 
Sayın
milletvekilleri, şimdi, Türkiye Büyük Millet Meclisinde temsil edilen siyasi
parti gruplarının grup başkanlarına söz vereceğim.
Sayın
Genel Başkanlar buradalar, teşrif ettiler. Grup başkanları konuşacaklar.
Başlangıçta
ifade ettiğim gibi, Halkların Demokratik Partisinin Genel Başkanı Diyarbakır’da
olduğunu ve ulaşamadığını söylediği için sayın grup başkan vekili konuşacaklar.

Söz
sırasını okuyorum:
Adalet
ve Kalkınma Partisi Genel Başkanı ve Meclis Grubu Başkanı Başbakan İzmir
Milletvekili Sayın Binali Yıldırım. (AK PARTİ ve Bakanlar Kurulu sıralarından
alkışlar)
Cumhuriyet
Halk Partisi Genel Başkanı ve Meclis Grubu Başkanı İzmir Milletvekili Sayın
Kemal Kılıçdaroğlu. (CHP ve AK PARTİ sıralarından alkışlar) 
Milliyetçi
Hareket Partisi Genel Başkanı ve Meclis Grubu Başkanı Osmaniye Milletvekili
Sayın Devlet Bahçeli. (MHP, AK PARTİ ve CHP sıralarından alkışlar) 
Halkların
Demokratik Partisi Eş Genel Başkanı ve Meclis Grubu Başkanı İstanbul
Milletvekili Sayın Selahattin Demirtaş yerine Grup Başkan Vekili ve Diyarbakır
Milletvekili Sayın İdris Baluken. (Alkışlar) 
İlk
söz Adalet ve Kalkınma Partisi Genel Başkanı, Başbakan, Meclis Grubu Başkanı
İzmir Milletvekili Sayın Binali Yıldırım’a aittir.
Buyurun
Sayın Yıldırım. (AK PARTİ sıralarından ayakta alkışlar, CHP, HDP ve MHP
sıralarından alkışlar)
Efendim,
konuşma sürenizi siz tayin edeceksiniz, belli bir süre koymuyoruz. 
Buyurun
efendim. 
VI.- ÖZEL GÜNDEM
A) 15 Temmuz Askerî Darbe Girişimine Dair Görüşmeler 
1.- Türkiye Büyük Millet Meclisi Başkanlığının, askerî
darbe girişimi sebebiyle, Türkiye Büyük Türkiye Büyük Millet Meclisini
olağanüstü toplantıya çağırdığına ilişkin tezkeresi üzerinde; Adalet ve
Kalkınma Partisi Genel Başkanı ve Meclis Grubu Başkanı Binali Yıldırım,
Cumhuriyet Halk Partisi Genel Başkanı ve Meclis Grubu Başkanı Kemal
Kılıçdaroğlu, Milliyetçi Hareket Partisi Genel Başkanı ve Meclis Grubu Başkanı
Devlet Bahçeli ile Halkların Demokratik Partisi Grup Başkan Vekili İdris
Baluken’in konuşmaları
ADALET
VE KALKINMA PARTİSİ GENEL BAŞKANI VE MECLİS GRUBU BAŞKANI BİNALİ YILDIRIM
(İzmir) – Gazi Meclisin Değerli Başkanı, siyasi partilerimizin değerli genel
başkanları, yüksek yargının çok değerli başkanları, değerli misafirler,
saygıdeğer milletvekilleri; konuşmamın başında şu muhteşem dizeleri bir kez
daha sizlerle paylaşmak istiyorum:
“Dalgalan
sen de şafaklar gibi ey şanlı hilal! 
Olsun
artık dökülen kanlarımın hepsi helal. 
Ebediyen
sana yok, ırkıma yok izmihlal.
Hakkıdır,
hür yaşamış bayrağımın hürriyet;
Hakkıdır,
Hakk’a tapan milletimin istiklal.” (AK PARTİ ve MHP sıralarından alkışlar)
Sayın
Başkan, değerli milletvekilleri; dün gece milletin bağımsızlığını, namusunu
korumak için sokağa çıkan, tankların önünde birer kahraman olarak dikilen, o
mübarek kanlarıyla bayrağının hürriyetini, milletinin istiklalini muhafaza eden
şehitlerimizi rahmetle, minnetle anıyor, mekânları cennet olsun diyorum.
Hepsini bu yüce Meclisin çatısı altından saygıyla, şükranla selamlıyorum. O
kahramanların ailelerine özellikle sesleniyorum: Üzülmeyin, hüzünlenmeyin,
onlar peygamberlikten sonraki en büyük rütbeye, en büyük payeye, şehitlik
mertebesine ulaştılar. O kahramanlar düne kadar sizin evlatlarınızdı ancak
bugün milletin, hepimizin evlatları oldular. Türkiye Cumhuriyeti var oldukça o
kahramanların isimleri de yaşayacak. Kabirleri nur, mekânları cennet olsun.
Yaralı kardeşlerimi buradan selamlıyorum; hepsine acil şifalar diliyorum.
Değerli
milletvekilleri, millî iradeyi teslim almak isteyenler karşısında sokağı teslim
alan aziz milletimi buradan, bu yüce Meclisin çatısı altından yürekten
selamlıyor, böyle kahraman bir milletin evladı olmaktan büyük gurur duyuyorum.
(AK PARTİ ve Bakanlar Kurulu sıralarından ayakta alkışlar) Cumhurbaşkanımız,
Başkomutanımız Recep Tayyip Erdoğan’a dirayetli dik duruşundan dolayı teşekkür
ediyorum. (AK PARTİ ve Bakanlar Kurulu sıralarından alkışlar) Siyasi
partilerimize, siyasi partilerimizin genel başkanlarına, Meclis gruplarına
dayanışmalarından dolayı teşekkür ediyorum. (AK PARTİ ve Bakanlar Kurulu
sıralarından alkışlar) Emniyet teşkilatımıza her biri birer Alparslan, her biri
birer Fatih, her biri birer Selahaddin Eyyubi olan polislerimin alnından
öpüyorum. (AK PARTİ ve Bakanlar Kurulu sıralarından alkışlar) Peygamber ocağı
Türk Silahlı Kuvvetlerinin vatanını, milletini, bayrağını seven, demokrasiye
gönülden bağlı her subayının, her astsubayının, uzman er, erbaş ve erlerinin
alınlarından öpüyorum. (AK PARTİ ve Bakanlar Kurulu sıralarından alkışlar)
Darbe karşısında dünyaya örnek olacak bir duruş sergileyen basın-yayın
organlarımıza, medya temsilcilerimize buradan özellikle teşekkür ediyorum. (AK
PARTİ ve Bakanlar Kurulu sıralarından alkışlar) Sivil toplum örgütlerimize,
sabaha kadar kesintisiz ezan ve sela okuyan imamlarımıza, seccadelerinin
başında dua eden kardeşlerime teşekkür ediyorum. (AK PARTİ ve Bakanlar Kurulu
sıralarından alkışlar) Dünyanın her yerinde bayraklarını alıp sokağa çıkan
vatandaşlarımıza, soydaşlarımıza, dost ve kardeş ülkelere teşekkür ediyorum.
(AK PARTİ ve Bakanlar Kurulu sıralarından alkışlar)
Değerli
milletvekilleri, değerli kardeşlerim; dün gece barikatları aşarak, tankları
geçerek, kurşunları savuşturarak Büyük Millet Meclisine geldiniz, ışıkları
yaktınız, Genel Kurulu açtınız, “Ya demokrasi ya ölüm.” diyerek bu salonda
dimdik durdunuz. (AK PARTİ ve Bakanlar Kurulu sıralarından alkışlar) Milletin
Meclisinin üzerine bombalar yağdırmaya başladılar, silahlarla taradılar, bir
tek geri adım atmadınız. (AK PARTİ ve Bakanlar Kurulu sıralarından alkışlar)
Her birinizin ölümü yanı başınızda hissettiğinizi biliyorum. Dünya
parlamentolarına, dünya demokrasilerine örnek bir duruş sergilediniz. Millet
sokakta istiklaline sahip çıkarken siz de milletin vekilleri olarak burada
istiklalinize, demokrasiye, millî iradeye sımsıkı sarıldınız. Bu tavrınızla
tarih bu yüce Meclisi bir daha yazdı. Bu tavrınızla Türkiye’nin talihini
değiştirdiniz. Yüzlerce yıl unutulmayacak bir dayanışma, bir kardeşlik, bir iş
birliğini sergilediniz. Milletimizden sonra en büyük övgüyü tabii ki bu Gazi
Meclis hak ediyor, sizler hak ediyorsunuz değerli kardeşlerim. (AK PARTİ ve Bakanlar
Kurulu sıralarından alkışlar) Parti ayrımı yapmaksızın bu yüce Meclisin her bir
üyesini, her bir milletvekilimizi selamlıyor, milletim adına sizlere
şükranlarımı sunuyorum. Sizleri büyük bir heyecanla alkışlıyorum. (AK PARTİ
sıralarından alkışlar) 
Sayın
Başkan, değerli milletvekilleri; Türkiye Büyük Millet Meclisimiz, Gazi Meclis
23 Nisan 1920 sonrasındaki en zor, en uzun, en sıkıntılı gecesini yaşadı. İşgal
kuvvetleri Polatlı’ya kadar gelmişlerdi ama bu Meclise dokunamadılar,
dokunmadılar. 1960’ta darbe yapanlar millî iradeye, Meclis ruhuna saldırsalar
bile Meclisin bedenine saldıramadılar. 12 Eylül cuntacıları Meclisi
bombalamadılar. 28 Şubat darbecileri Meclise dokunmadılar ancak dün gece öyle
canice, öyle alçakça, öyle pervasızca bir saldırı gerçekleşti ki millet
iradesinin tecelli ettiği Meclisin hem ruhunu hem de bedenini hedef aldılar.
Bunlar asker değil, bunlar asker kılığında teröristlerdir, canilerdir! (AK
PARTİ ve Bakanlar Kurulu sıralarından alkışlar) 
Gözleri
dönmüştü. Gözlerini kan bürümüştü. Cinnet hâlindeydiler. İhanet ve haşhaş
akıllarını teslim almıştı. Ancak, değerli milletvekilleri, bilmedikleri şuydu:
Milletin evine dokunanın eli yanar. Milletin evine el uzatanın o eli kırılır.
Milletin evine saldıranın ocağı söner. İşte, daha yirmi dört saat geçmeden
elleri yandı; o bombalara, o tetiklere basan elleri kırıldı. İnşallah ocakları
da ebediyen söndü! (AK PARTİ ve Bakanlar Kurulu sıralarından alkışlar) 
Bugün
burada tarihe bir not düşmek isterim. Bundan sonra elli yıl, yüz yıl, bin yıl
bu milletin evine, millî iradenin tecelli ettiği bu Meclise kim el uzatırsa
akıbeti aynı olacaktır. (AK PARTİ ve Bakanlar Kurulu sıralarından alkışlar)
Hiçbir darbe, hiçbir darbe girişimi yapanların yanına kâr kalmadı, bundan sonra
da kalmayacak. 
İnşallah
bugünden itibaren hiç kimse milletin evine ve milletin iradesine el uzatmayı
aklından geçiremeyecektir. Ama geçiren de olursa gözünün önüne bugün hayatları
sönmüş darbeciler gelecek ve buna asla yeltenemeyeceklerdir. (AK PARTİ ve
Bakanlar Kurulu sıralarından alkışlar) 
Sayın
Başkan, değerli milletvekilleri; bugün yeni bir gün, bugün büyük bir badirenin
ardından 79 milyonun tek yürek olduğu gündür. Bugün AK PARTİ’nin, Cumhuriyet
Halk Partisinin, Milliyetçi Hareket Partisinin, Halkların Demokratik Partisinin,
Meclis dışındaki tüm siyasi partilerin ortak bir sesle “Darbeye hayır!”
dedikleri, demokrasiye birlikte sahip çıktıkları gündür. (AK PARTİ ve Bakanlar
Kurulu sıralarından alkışlar) Milletimize, istiklalimize, bayrağımıza,
devletimize ve Meclisimize yönelik bir saldırıda nasıl bir araya geldiğimizi,
nasıl kenetlenebildiğimizi bütün dünyaya bugün gösterdik. Bugün bir milattır. 
Gece
boyunca sergilenen, bugün burada sergilenen dayanışma, inanıyorum ki yeni bir
sürecin de başlangıcıdır. Bu ruhla biz terörü de yeneriz, bu ruhla yaralarımızı
da sararız. Bu birliktelik ruhuyla, Allah’ın izniyle, Türkiye’yi Gazi Mustafa
Kemal’in işaret ettiği muasır medeniyetler seviyesine de çıkarırız. (AK PARTİ,
CHP ve Bakanlar Kurulu sıralarından alkışlar) Bugün, acı bir hadisenin
arkasından çoğalan umutların günüdür. AK PARTİ Genel Başkanı, Türkiye
Cumhuriyeti’nin Başbakanı olarak Meclisimizde bugün oluşan birliktelik ruhuna
sımsıkı sahip çıkacağımızın sözünü milletimin huzurunda veriyorum.
Vatan
Caddesi’nde, Kızılay Meydanı’nda, havaalanlarında, 81 vilayetin her köşesinde
AK PARTİ’liler, CHP’liler, HDP’liler, MHP’liler el ele verdiler, tek yürek
oldular, tek ortak eylem yaptılar, “Milletin bu mesajını anladık.” dediler,
“Milletin kenetlenen mesajını okuduk.” dediler. İhanet ve terör karşısında
sarsılmaz birliktelik içerisinde olma talimatını biz milletimizden aldık, bu
tarihî dayanışmayı inşallah geleceğe de taşıyacağız. 
Bir
kez daha, darbe karşısında kahramanca duran milletime şükranlarımı sunuyorum,
şehitlerimize Allah’tan rahmet diliyorum, yaralılarımıza acil şifalar
diliyorum. Bir kez daha, partilerimizin genel başkanlarına, grup başkan
vekillerine, bütün milletvekillerine teşekkür ediyorum. Diyorum ki: İnadına
demokrasi, inadına millî irade, inadına barış, inadına kardeşlik. 
Değerli
kardeşlerim, millete darbe yapmaya kalkanlar darbe yemiştir, darbeyi kendileri
yemiştir! (AK PARTİ sıralarından alkışlar) 15 Temmuz artık demokrasi nöbetinin
tutulduğu gündür, bugünün yıl dönümüdür, demokrasi bayramı günüdür. 
Hayırlı,
uğurlu olsun diyorum. Sağ olun, var olun, Allah’a emanet olun. (AK PARTİ ve
Bakanlar Kurulu sıralarından ayakta alkışlar; CHP, HDP ve MHP sıralarından
alkışlar) 
BAŞKAN
– Adalet ve Kalkınma Partisi Genel Başkanı ve Meclis Grubu Başkanı İzmir
Milletvekili Başbakan Sayın Binali Yıldırım Bey’e teşekkür ediyoruz.
V.- BAŞKANLIĞIN GENEL KURULA SUNUŞLARI (Devam)
B) Çeşitli İşler
1.- Başkanlıkça, Genel Kurulu ziyaret eden Genelkurmay
Başkanı Orgeneral Hulusi Akar’a “Hoş geldiniz.” denilmesi
BAŞKAN
- Değerli milletvekilleri, şu anda Genel Kurul salonumuzu değerli Genelkurmay
Başkanımız Orgeneral Sayın Hulusi Akar teşrif etmişlerdir. Efendim hoş
geldiniz. (AK PARTİ, MHP ve Bakanlar Kurulu sıralarından alkışlar)
2.- Başkanlıkça, Genel Kurulu ziyaret eden Diyanet
İşleri Başkanı Profesör Doktor Mehmet Görmez’e “Hoş geldiniz.” denilmesi
BAŞKAN
– Ve yine, Diyanet İşleri Başkanımız Sayın Profesör Doktor Mehmet Görmez, hoş
geldiniz efendim. (AK PARTİ sıralarından alkışlar) 
VI.- ÖZEL GÜNDEM (Devam)
A) 15 Temmuz Askerî Darbe Girişimine Dair Görüşmeler
(Devam)
1.- Türkiye Büyük Millet Meclisi Başkanlığının, askerî
darbe girişimi sebebiyle, Türkiye Büyük Türkiye Büyük Millet Meclisini
olağanüstü toplantıya çağırdığına ilişkin tezkeresi üzerinde; Adalet ve
Kalkınma Partisi Genel Başkanı ve Meclis Grubu Başkanı Binali Yıldırım,
Cumhuriyet Halk Partisi Genel Başkanı ve Meclis Grubu Başkanı Kemal
Kılıçdaroğlu, Milliyetçi Hareket Partisi Genel Başkanı ve Meclis Grubu Başkanı
Devlet Bahçeli ile Halkların Demokratik Partisi Grup Başkan Vekili İdris
Baluken’in konuşmaları (Devam)
BAŞKAN
- Söz sırası, Cumhuriyet Halk Partisi Genel Başkanı ve Meclis Grubu Başkanı
İzmir Milletvekili Sayın Kemal Kılıçdaroğlu’nundur. (CHP sıralarından ayakta
alkışlar; AK PARTİ, MHP ve Bakanlar Kurulu sıralarından alkışlar)
Sayın
Genel Başkan, buyurun efendim. 
CUMHURİYET
HALK PARTİSİ GENEL BAŞKANI VE MECLİS GRUBU BAŞKANI KEMAL KILIÇDAROĞLU (İzmir) –
Sayın Başkan, değerli milletvekilleri, siyasi partilerimizin saygıdeğer genel
başkanları, bizleri televizyonları başında izleyen saygıdeğer yurttaşlarım;
Türkiye Cumhuriyeti bize altın tabak içinde sunulmadı. Türkiye Cumhuriyeti
devletini acıyla, kanla, göz yaşıyla kurduk. Yeniden bir devlet kurmak için
verdiğimiz mücadele, bütün dünyanın saygısını kazandı. Mazlum milletlere örnek
bir devlet kurduk. Cumhuriyeti demokrasiyle taçlandırmak da cumhuriyeti
kuranların, çocuklarına vasiyetidir.
Değerli
milletvekilleri, demokrasiyi oluşturmak, geliştirmek, derinleştirmek kolay
değildir. Tarihin her evresinde bunu görürüz. Biz de demokrasi adına ağır
bedeller ödedik. Dikkat buyurunuz, hatırlayınız, bu ağır bedeller hep darbe
dönemlerinden sonra olmuştur. 
Değerli milletvekilleri, açıkça söyleyelim, dün
yaşadığımız olay doğrudan bir darbe girişimidir. Cumhuriyetimize,
demokrasimize, tarihsel birikimimize yapılmış açık bir saldırıdır. Oysa biz,
demokrasimizi güçlendirmek ve baki kılmak için Anayasa’mıza öyle maddeler
koyduk ki değiştirilmesi dahi teklif edilemez. Nedir bunlar? Örneğin: “Türkiye
Cumhuriyeti demokratik, laik, sosyal bir hukuk devletidir.” diyoruz. İşin
anahtarı da aslında burada. (CHP sıralarından alkışlar) 
Her
koşulda demokrasiyi savunmak, hukukun üstünlüğünü savunmak, laikliği savunmak
hepimizin ortak görevi ve ortak paydası olmalıdır. Kuşkusuz, dün demokrasiye
yapılan saldırıyı, açık yüreklilikle, grubum adına, bize oy veren bütün
kitleler adına, Türkiye Cumhuriyeti yurttaşları adına açıkça lanetliyoruz.
(CHP, AK PARTİ ve Bakanlar Kurulu sıralarından alkışlar)
Olay
hepimizde derin üzüntü yarattı ve/fakat ne mutlu ki bu süreç, siyasette
başından beri olması gereken bir ortak paydada bizleri birleştirdi. Nedir bu
ortak payda? Onu da söyleyeyim: Bu ortak payda, cumhuriyet ve demokrasiye olan
bağlılığıdır Türkiye Büyük Millet Meclisinin. (CHP sıralarından alkışlar)
Demokrasiyi geliştirmek ve derinleştirmek hepimizin ortak paydası oldu. Bu,
bize gurur ve onur veriyor ancak bunu sadece dilimizle değil, yüreğimizle de
söylemeye devam edeceğiz. 
Değerli
milletvekilleri, demokrasi, aynı zamanda üstünlerin hukuku değil, hukukun üstünlüğüdür;
demokrasi, aynı zamanda Anayasa ve ettiğimiz yemine bağlılık demektir;
demokrasi, aynı zamanda düşünce özgürlüğü demektir; demokrasi, aynı zamanda
medya özgürlüğü demektir; demokrasi, aynı zamanda tarafsız ve bağımsız yargı
demektir; demokrasi, aynı zamanda güçler ayrılığı demektir; demokrasi, aynı
zamanda din ve vicdan özgürlüğü demektir ve demokrasi, aynı zamanda hukuku ve
demokrasiyi katledenlere karşı direnme hakkı demektir. 
Dün halkımız meydanlara çıktı, darbeye karşı direnme
hakkını kullandı. (CHP sıralarından alkışlar) Hukukun çiğnendiği, hukukun
üstünlüğünün reddedildiği hâllerde, mesela, demokrasinin darbeyle yok
edilmesinin istenmesi hâlinde, direnme hakkının ne kadar meşru olduğunu dün
gördük; direnme hakkına bundan daha güzel bir örnek verilemez. 
Değerli
milletvekilleri, şunu hiç kimse unutmasın: Bu Meclis sonuna kadar demokrasiyi
savunacaktır, bundan hiç kimsenin endişesi olmasın. Bu Meclis cumhuriyetin
değerlerini de sonuna kadar savunacaktır, bundan da kimsenin endişesi olmasın.
(CHP sıralarından alkışlar) 
Değerli
milletvekilleri, bu Meclise düşen tarihî bir sorumluluk var. Hep birlikte,
cumhuriyet ve özgürlükçü demokrasi bağlamında, cepheyi genişletmek zorundayız.
Dolayısıyla, benzer olayların tekrarlanmaması için herkes bu tarihî
sorumluluğun gereğini yerine getirmek zorundadır. 
Öte
yandan, bu darbe girişimi bize şunu açık ve net gösterdi: Bu darbe girişimini
parlamenter demokratik sistemimizin önlediğini de unutmamamız gerekiyor. (CHP
sıralarından alkışlar) Bu, parlamenter demokratik geleneğimizin bize
kazandırdığı bir mirastır, bu mirasa sahip çıkmak da hepimizin ortak görevidir.
Darbenin bastırılması ayrıca parlamenter demokratik sistemimizin ulaştığı
olgunluğu da göstermektedir. Ayrılık yok, gayrılık yok; demokrasi konusunda
sonuna kadar birlikte mücadele var. Bu, parlamenter demokrasi sistemimizin
olgunluğunu gösteren, hangi noktaya ulaştığımızı gösteren en önemli olaydır
değerli arkadaşlarım, Türk siyasal tarihinde. (CHP sıralarından alkışlar)
Değerli milletvekilleri, ileride “Bu darbe girişimi
nasıl önlendi?” diye tarihçiler oturup araştıracaklar. Bu ülkede korkusuz,
demokrat ve özgürlükçü kalmış bir medyamız var. Her türlü eziyet ve yasağa
rağmen özgürlüğünü korumaya çalışan medya, darbecilerin yolunu kapattı,
özgürlüğün yolunu gösterdi. Dün televizyonlarımızın başında otururken bu
gerçeği hep beraber gördük, hem de hepimizin gözleri önünde, canlı yayında
medya dün halkın doğru bilgilendirilmesini sağladı, halka direnme hakkını
kullanma konusunda cesaret verdi. (CHP, AK PARTİ ve Bakanlar Kurulu
sıralarından alkışlar) Medyaya bu bağlamda yürekten teşekkür ediyorum. Neden
“medya özgürlüğü” diye ısrarla ama ısrarla söylerdik? Medya özgürlüğü, çağdaş
demokrasilerde yasama, yargı ve yürütmeden sonra dördüncü büyük güç. Artık bu
gücün hepimizin önünde olduğunu da hepimiz bilelim değerli milletvekilleri. 
Yalnız eklemek zorundayım: Siyasi partilerin darbe
karşısında gösterdiği ortak tavır, cumhuriyete ve demokrasiye bağlılık
konusunda öz eleştiri yapma fırsatını da bize sundu. Çünkü demokrasi geliştikçe
Türkiye dünyanın saygın ülkelerinden biri olacaktır, bu konuda en ufak bir
endişemiz yok. Bu darbe girişimiyle ilgili olarak her siyasi partinin oturup
bir öz eleştiri yapması tarihin zorunlu kıldığı bir durumdur değerli
arkadaşlar, bir zorunluluktur. Bu darbe girişimiyle ilgili olarak…
Değerli milletvekilleri, her türlü darbeye karşı olmak
bu Parlamentonun görevidir. Darbecinin kimliği ve amacı ne olursa olsun teröre
karşı nasıl ortak bir tavır koyuyorsak, bir tepki gösteriyorsak, demokrasi
üzerindeki vesayete karşı da ortak tavır, ortak hedef koymalıyız ve mücadele
etmeliyiz. (CHP sıralarından alkışlar) Demokrasi üzerindeki vesayeti asla kabul
etmemeliyiz.
Mademki milletin takdiriyle buraya geldik, mademki
milletin oyu çok değerlidir, mademki millî irade çok değerlidir, demokrasi
üzerindeki vesayete kim olursa olsun, makamı mevkisi ne olursa olsun, rütbesi
ne olursa olsun bu Parlamento asla izin vermemelidir, vermeyecektir de bundan
sonra. (CHP sıralarından alkışlar) 
Korumaya yemin ettiğimiz demokratik, laik, sosyal hukuk
devleti bütün bu sorunlarımızın aslında çözüm anahtarıdır değerli arkadaşlarım.
Dün burada her partiden milletvekilimiz el ele, yan yana mücadele ettiler,
büyük saldırılara karşı birlikte göğüs gerdiler, patlayan bombalar altında
demokrasiye sahip çıktılar. Yarın da hepimiz ortak akılla, uzlaşı kültürü
içinde -bir daha söylüyorum, uzlaşı kültürü içinde- Türkiye'nin sorunlarını
çözmek için birlikte çalışmak zorundayız. Bu, bizim, halkımıza vereceğimiz,
vadedeceğimiz güzel bir olaydır. 
Yaşadığımız tüm sorunları, tam demokrasi, daha fazla
özgürlük ve adalet içinde çözebiliriz çünkü özgürlüklerin kısıtlanması,
adaletin tek taraflı hâle getirilmesi ve demokrasiden taviz verilmesi,
sorunların çözümü değil, sorunların kendisidir değerli milletvekilleri.
Demokrasiye yönelen her tehdit de Türkiye’ye yönelen bir tehdittir. Bunu da
asla unutmamamız gerekiyor.
Anayasa ve hukukun dışına çıkanlar, kim olursa olsun,
bunun bedelini mutlaka ödemeliler. (CHP ve AK PARTİ sıralarından alkışlar)
Değerli milletvekilleri, önümüzde çok kritik bir dönem
olduğu gerçeğini kabul etmeliyiz. Bu dönemi soğukkanlılıkla, devletin vakarına
ve ciddiyetine yakışan bir anlayışla yani hukuk içinde kalarak atlatmamız
gerekmektedir. Devletin vakarına saygı göstereceğiz, o anlayışta olacağız,
hukuktan vazgeçmeyeceğiz çünkü devlet, hukuk içinde devlettir. Adalet, mülkün
yani devletin temelidir. Kim adaletten saptıysa hukukun içinde yargılayacağız;
ön yargılardan uzak, adalete teslim edeceğiz. Devletin saygınlığına ve vakarına
düşen de budur değerli arkadaşlarım.
Bu duygu ve düşüncelerle, bu saldırılar sırasında
hayatını kaybeden bütün vatandaşlarımıza Allah’tan rahmet, yaralılara acil
şifa, milletimize de başsağlığı diliyorum. 
Halk
arasında gerilimi tahrik ve teşvik edici üslup -halk arasında gerilimi tahrik
ve teşvik edici üslup- ve girişimlerden kaçınılması gerektiği vurgusuyla
Türkiye’nin bir daha böyle acı günler yaşamamasını diliyor, yüce Meclisi
demokrasi dileğimle saygıyla selamlıyorum. (CHP sıralarından ayakta alkışlar;
AK PARTİ, HDP, MHP ve Bakanlar Kurulu sıralarından alkışlar)
BAŞKAN
– Cumhuriyet Halk Partisi Genel Başkanı ve Meclis Grubu Başkanı İzmir
Milletvekili Sayın Kemal Kılıçdaroğlu’na teşekkür ediyoruz.
Şimdi
söz sırası Milliyetçi Hareket Partisi Genel Başkanı ve Meclis Grubu Başkanı
Osmaniye Milletvekili Sayın Devlet Bahçeli’dedir. 
Buyurun
efendim. (MHP sıralarından ayakta alkışlar; AK PARTİ, CHP ve Bakanlar Kurulu
sıralarından alkışlar)
MİLLİYETÇİ
HAREKET PARTİSİ GENEL BAŞKANI VE MECLİS GRUBU BAŞKANI DEVLET BAHÇELİ (Osmaniye)
- Sayın Başkan, değerli genel başkanlar, Sayın Genelkurmay Başkanı, değerli
milletvekilleri; sözlerime başlarken muhterem heyetinizle birlikte bir ferdi,
bir sevdalısı olmaktan onur duyduğum aziz milletimizi en içten duygularımla
selamlıyorum. (MHP, AK PARTİ, CHP ve Bakanlar Kurulu sıralarından alkışlar) Şu
anda ekranları başında pürdikkat bizleri izleyen her bir vatandaşıma
şükranlarımı sunuyorum. 
Dün
gece demokrasiye pranga vurulmak, darbe indirilmek istenmiştir, göz göre göre
millet iradesi çok açık saldırı ve suikasta uğramıştır. Türkiye’mizin diz
çökmesi, omurgasının kırılması, millî varlığın tümden yıkılması maksadıyla
şerefli Türk ordusunun içine sızmış bir avuç düşman iş birlikçisi ortalığa
çıkmıştır, Türk milleti tam kalbinden hançerlenmiştir. Şimdiye kadar hiç
olmayan bir şey gerçekleşmiş ve Genelkurmay Başkanı ve kuvvet komutanlarından
bazıları rehin alınmıştır. Genelkurmay karargâhı ise işgal edilmiştir. Türk
Silahlı Kuvvetleri içine yuvalanmış vatan ve millet hasımları dün gecemizi
zehir etmiş, tarihimizde eşine az rastlanır bir ihanetin taraf ve failleri
olmuşlardır. Türk demokrasisi çok çetin bir imtihandan geçmiştir. 
Şu
kahredici hususa lütfen dikkat buyurunuz: Çatısı altında bulunduğumuz Gazi
Meclis havadan bombalanmıştır. Bu, sözün bittiği püf ve kırılma noktasıdır.
Emniyet binaları, devlet televizyonu, özel kanallar, istihbarat kuruluşları,
yollar, köprüler, havalimanları, askeri üs ve bölgeler ablukaya alınmış, peş
peşe saldırıya uğramıştır. Tanklar sokaklara çıkmıştır. Doksan altı yıllık
kutlu bir mazisi olan Türkiye Büyük Millet Meclisinin bombalanması korkunç ve
hepimizi dehşete düşüren bir hainliktir. 
Böylesi
bir çılgınlığı, böylesi bir hayâsızlığı Millî Mücadele yıllarında yedi düvel
bile yapmamış, yapamamıştır. Türk vatanının işgal yıllarında bu barbarlığa, bu
gözü dönmüş caniliğe hiçbir muhasım odak cüret ve cesaret dahi edememiştir.
Gazi Meclise düşen ve isabet eden her bomba 79 milyon Türk vatandaşına değmiş,
millî yüreklerde patlamıştır. Bu şerefsiz kalkışma, bu karanlık darbe girişimi
yalnızca seçilmiş hükûmet veya milletvekillerini değil, Türk milletinin
tamamını hedef almıştır. Türkiye’nin tarihsel varlığından rahatsız olan,
milletimizin birlik ve kardeşlik ruhundan ürken kanı bozuk çevre ve odaklar son
kozlarını oynayarak ülkemizi kaosa mahkûm etmeyi amaçlamışlardır. Aslında dün
gece yaşananlar darbe teşebbüsü olduğu kadar, aynı zamanda kalleş ve kanlı bir
terör saldırısıdır. (MHP, AK PARTİ ve CHP sıralarından alkışlar) Ve bu saldırı
Türk askerinin içinden devşirilmiş, kandırılmış, aklı çelinmiş veya buna çoktan
teşne küçük bir grup tarafından icra edilmiştir. Demokrasi uçurumdan dönmüştür,
millî iradenin namus ve emanetleri son anda kurtarılmıştır. Millî iradeye
sürülmek istenen kara leke yine milletimizin azim ve kararlığıyla temizlenmiş,
derin komplo ve kumpas inançla püskürtülmüştür. Unutmayalım ki Halaskâr
Zabitanlar dönemi çok geride kalmıştır; ihtilaller, muhtıralar, cunta devirleri
tarihin çöplüğüne çoktan atılmış ve üzeri küllenmiştir. Türk milletinin ortak
geleceği hukuk ve demokrasidir. Millî birlik ve kardeşliğimizin dayandığı zemin
millî ve manevi ilkelere, tartışılmaz esaslara bağlıdır. Hiçbir çete, hiçbir
paralel yapı, hiçbir terör örgütü, hiçbir darbe ve dağılma heveslisi mihrak bu
zemini çatlatamayacak; nitekim, huzur cellatlarının sonu her daim hüsran olacaktır.
(MHP ve AK PARTİ sıralarından alkışlar)
Parti
aidiyetimiz ne olursa olsun, siyasi, ideolojik ve dünya görüşümüzün pusulası
neyi işaret ederse etsin hepimiz Türk milletinin mensubuyuz, hepimiz bu cennet
vatanın korku tanımaz neferleriyiz. Bizim müştereklerimiz zaman zaman bahse
konu olan farklılıklardan daha fazladır. Anıda birsek atide de bir ve beraber
olacağız. Tarihimiz birse talihimiz de birdir çünkü biz büyük Türk milletiyiz.
Başka bir Türkiye yoktur, başka bir vatan coğrafyası da yoktur. Ne yapacaksak,
neyi başaracaksak, nereye varacaksak, demokrasinin sınır ve tahammül çemberinde
kalarak bunları yapacak ve Allah’ın izniyle de başaracağız. 
Muzaffer bir millete hezimet yaşatmaya hiçbir melunun
nefesi yetmeyecektir. Türkiye Cumhuriyeti her musibeti defedecek karar,
yeterlilik ve kuvvettedir. Gazi Meclise bomba atacak kadar gözü dönmüş
çürümüşler de Türk Silahlı Kuvvetlerinin bir parçası, bir üyesi ahlaken ve
esasen asla olamayacaklardır. (MHP, AK PARTİ ve Bakanlar Kurulu sıralarından
alkışlar) Ülkemize kasteden vatan hainlerinden hesap sormak, bunların yediğini,
içtiğini burunlarından getirmek hepimizin namus borcudur. (MHP, AK PARTİ ve
Bakanlar Kurulu sıralarından alkışlar) 
Demokrasiye sahip çıkarak büyüyeceğiz. Türk milleti
müsterih olmalıdır. Kötü, melanet ve şer emellere karşı tam bir kenetlenmeyle
huzurlu ve aydınlık dolu geleceğe adım adım yürüyeceğiz. Yanılıp, yenilip bu
yürüyüşü durdurmaya yeltenenlerin elbette acıklı akıbetlerine katlanmaktan
başka seçenekleri de olmayacak. Devlet tektir, bayrak tektir, dil tektir, ülke
tektir, vatan tektir; millet sonuna kadar birdir, diridir, zalimlere karşı da
tavizsizdir. (MHP, AK PARTİ ve Bakanlar Kurulu sıralarından alkışlar) 
Masum vatandaşlarımıza kurşun sıkan, millî kurum ve
kuruluşları bombalayan, bu kapsamda 161 evladımızın şahadetine neden olan
darbecileri şiddetle lanetliyorum. Hukukun bu hainlere bir daha gün yüzü
göstermemesini temenni ediyorum. (MHP, AK PARTİ ve Bakanlar Kurulu sıralarından
alkışlar) 15 Temmuz darbe girişiminde hayatlarını kaybeden şehitlerimize
Allah’tan rahmet niyaz ediyorum. Türk milletine başsağlığı dileklerimi
iletiyorum. Rabb’im bizleri her türlü bela ve düşmanca muamelelerden korusun.
Kardeşliğimiz, millî ruh ve dayanışmamız yara almasın.
Şunu
da hatırdan çıkarmayalım ki, Türk Silahlı Kuvvetleri bünyesine sirayet etmiş
kanserleşmiş hücreleri sökerek, keserek yok etmek ama bunu yaparken de
askerimizi tümden zan ve töhmet altında bırakmamak hepimize düşen millî bir
sorumluluktur. (MHP, AK PARTİ ve Bakanlar Kurulu sıralarından alkışlar) Hiçbir
şeyden haberi olmayan Mehmetçik’i sokaklara çıkaranlar, ardından da linç
edilmelerinin önünü açanlar, dahası insanımızı birbirine düşürmeyi planlayanlar
işledikleri suçların son zerresine kadar hesabını vermelidir. (MHP ve AK PARTİ sıralarından
alkışlar) 
Bugünkü
ağır provokasyon ortamını fırsata dönüştürmeye çalışanlara karşı son derece
dikkat edip uyanık olmak başlıca zorunluluktur. Bu itibarla, aziz milletimiz
sabırlı ve soğukkanlı olmalıdır. Altını net olarak çiziyorum ki, millî tercih
ve geleceğimizin güvencesi demokrasidir. Bundan da en ufak bir ödün verilmesi
mümkün değildir. Millî refleks ve kararımız bin yıllık kardeşliğin idame ve
devamıdır. Kararımızdan dönmeyeceğiz. Yerli veya yabancı, bölgesel veya küresel
operasyonlara da sağlam ve sarsılmaz bir iradeyle cevap verip, asla geri adım
atmayacağımızı bir kez daha ifade etmeyi millî bir görev addediyorum. 
Hepimize
geçmiş olsun diyorum ve bu darbe girişiminin siyasi ya da şahsi istismar konusu
yapılmadan herkesin hissesince düşen dersi çıkarmasını umuyor, yüksek
heyetinizi bir kez daha saygı ve muhabbetle selamlıyorum. (MHP sıralarından
ayakta alkışlar, AK PARTİ ve CHP sıralarından alkışlar) 
BAŞKAN
– Milliyetçi Hareket Partisi Genel Başkanı ve Meclis Grubu Başkanı Osmaniye Milletvekili
Sayın Devlet Bahçeli’ye teşekkür ediyoruz. 
Şimdi,
söz sırası Halkların Demokratik Partisi Eş Genel Başkanı ve Meclis Grubu
Başkanı İstanbul Milletvekili Sayın Selahattin Demirtaş’ın yerine Grup Başkan
Vekili ve Diyarbakır Milletvekili Sayın İdris Baluken’e aittir. 
Buyurun
Sayın Baluken. (HDP sıralarından alkışlar) 
HALKLARIN
DEMOKRATİK PARTİSİ GRUP BAŞKAN VEKİLİ İDRİS BALUKEN (Diyarbakır) – Sayın
Başkan, siyasi parti gruplarının değerli başkanları ve değerli milletvekilleri;
dünden beri halkımızın iradesi ve Parlamentoya yönelmiş olan katliamcı darbe
girişimi üzerinde Halkların Demokratik Partisinin görüşlerini aktarmak üzere
söz almış bulunuyorum. Hepinizi saygıyla selamlıyorum. 
Değerli
milletvekilleri, 15 Temmuz akşamı saat 10.00 sularında başlayan ve hâlâ bu
saate kadar bir tehdit olarak varlığını devam ettiren, hedefi ve biçimi Türkiye
demokrasisi ve kaos yaratmak olan bir darbe girişimiyle karşı karşıyayız.
Öncelikle, partim adına bu darbeci anlayışı en sert biçimde lanetlediğimi,
kınadığımı ifade etmek istiyorum. Askerî, bürokratik veya sivil hiçbir darbenin
tek bir meşru gerekçesinin olamayacağını bir kez daha ifade etmek istiyorum.
Parlamentoya ve halk iradesine karşı yapılmış olan her türlü saldırıya karşı
tutumumuz bugüne kadar net ve ilkeli olmuştur. Bu darbe girişiminin de kontrol
altına alınması partimiz açısından en büyük temenni ve en büyük amaç olarak
ortaya konmuştur. Maalesef bu darbe girişiminde ortaya konan pervasız
saldırılar sonucu 161 yurttaşımız yaşamını yitirmiş, 1.440 yurttaşımız
yaralanmış, halkın iradesini temsil eden Parlamento bile savaş uçaklarıyla
bombalanmış, helikopterler tarafından taranmıştır. Bu tablonun kendisi bile
ülkemizdeki demokrasinin nasıl büyük bir tehlike altında olduğunu ortaya
koyması açısından yeterlidir. Bu kapsamda ben dünkü katliamcı saldırılarda
yaşamını yitiren bütün yurttaşlarımıza Allah’tan rahmet, kederli yakınlarına ve
tüm halkımıza başsağlığı, yaralılara acil şifalar diliyorum. 
Böylesi
saldırılar ne dün ne bugün ne de yarın asla başarıya ulaşamayacaktır. Bu tarz
saldırıları yapanlar veya yapmaya niyeti olanlar Türkiye'de halkın iradesine
yönelik herhangi bir şekilde darbe yapmak isteyenler bilmelidir ki, Türkiye
halkları darbeye asla prim vermedi, boyun eğmedi, bundan sonra da asla boyun eğmeyecektir
Türkiye
demokrasi mücadelesi 1960, 1971, 1980 darbelerinde, 28 Şubatta ve
e-muhtıralarında görüldüğü üzere askerî veya başka yollarla gerçekleşen her
darbeye karşı bugüne kadar dimdik durmuştur. Bizler de HDP şahsında bu
demokrasi mücadelesinin bir parçası olmanın onurunu bir kez daha bütün
halklarımızla buradan paylaşmak istiyoruz. Demokratik siyaseti kesintiye
uğratmaya çalışan her girişime karşı HDP bugüne kadar olduğu gibi bundan sonra
da tarihî direnişin bir temsili olarak kendi misyonunu, görevini, rolünü
oynamaya devam edecektir. Bu kapsamda, barış, demokrasi, insan hakları ve hukuk
devleti temelinde her türlü siyasi iş birliğini gerçekleştireceğimizi halkımıza
açık ve net bir şekilde burada ifade ediyoruz. Demokratik siyaset dışında siyaseti
dizayn etmeye çalışan hiçbir yol ve yöntem partimiz tarafından asla kabul
edilmeyecektir.
Değerli
milletvekilleri, dün akşam 10.00 sularında başlayan ve sabah saatlerine kadar
da şiddetini artırarak devam eden; halka, resmî ve özel kurumlara, siyasetçilere,
millet egemenliğinin temsil edildiği Meclise, havaalanlarına, basın-yayın
kuruluşlarına ve ülkenin birçok noktasına dönük olarak gerçekleştirilen
saldırılar ülkemiz siyaset tarihi açısından bir kırılma noktası olarak tarihe
geçecektir. 1960 ve 1980 askerî darbeleri, 28 Şubat ve e-muhtıra örnekleri
tipik birer askerî darbeydi ancak dün akşamki darbe girişimi ise, Parlamentonun
bombalanması, yüzlerce sivil insanın sokak ortasında katledilmesi, kurum ve
kuruluşlara yönelik yapılan baskınlar ve havadan yapılan bombardımanlarla tipik
bir askerî darbeyi aşan, vahşet, katliam ve kaosu hedefleyen çok komplike bir
planlamayla karşı karşıya olduğumuzu ortaya koymuştur. Belli ki, bu saate kadar
süren saldırılar Türkiye’de siyaset kurumunu ve kamu işleyişini ortadan
kaldırıp bir grup çıkar odağının Türkiye'de halka ve kurumlara tahakküm
etmesini amaçlamaktadır. Bu yönüyle, hedeflenenin, 78 milyonun tamamının siyasi
iradesi olduğunu bir kez daha altını çizerek ifade etmek istiyorum.
Değerli
milletvekilleri, Türkiye'de devleti ele geçirmeye çalışan iktidar kavgaları ve
bunun yarattığı toplumsal kutuplaşmalar ülkeyi uçurumun kenarına doğru uzunca
bir süreden beri sürüklemekteydi. Bu siyasi ve toplumsal gerginliğe karşı tek
çıkış noktasının, Kürt meselesi başta olmak üzere Türkiye'nin köklü
sorunlarının çözülmesi, hukuk devletinin güçlendirilmesi ve demokratik
siyasetin tahkim edilmesi gerekliliğini, halklarımıza ve tarihe karşı olan
sorumluluğun bir gereği olarak, bugüne kadar bulunduğumuz her platformda ifade
ettik. Bu çözüm önerilerimizin dikkate alınmaması durumunda da işleyen darbe
mekaniğinin, Türkiye demokrasisini toptan ortadan kaldırmaya yöneleceği
hususunda gerekli uyarıları Halkların Demokratik Partisi olarak yapmaya
çalıştık. Bütün uyarılarımıza rağmen, bugüne kadar işbaşında olan tüm
iktidarlar, Türkiye'nin temel meselelerinin çözülmesi, demokratikleşme
hamlelerinin gerçekleştirilmesi ve ülkeyi bir darbe anayasasından kurtarma
noktasında, maalesef, halkımızın beklentilerini tam olarak karşılayamamıştır. 
Yine,
özellikle 2013 yılına kadar yanlış politikalarla güçlendirilen paralel yapının
durumu, 7 Haziran seçimlerinden sonra ortaya çıkan halk iradesinin tanınmaması,
bu Parlamento eliyle seçilmiş siyasetçilerin dokunulmazlıklarının alınarak
askere dokunulmazlığın verilmesi, halk iradesini temsil eden seçilmiş
siyasetçilerin cezaevlerine gönderildiği birtakım siyasi operasyonlar,
maalesef, demokratik siyaset alanını olabildiğince daraltmış ve siyaset
kurumunu bir bütün olarak darbecilerin açık hedefi hâline getirmiştir.
Bizler, HDP olarak, halkı hedef alan bu darbe
girişimine zemin hazırlayan en önemli tarihsel gerçekliklerden birinin de
özellikle 7 Hazirandan sonra devreye konan çatışma ve savaş politikaları
olduğunu ifade etmekteyiz. Çatışmalı ortam, demokratik siyaset zeminini
zayıflatmış, tankların şehirlere inmesi toplum ile şiddet arasındaki kötülüğü
sıradanlaştırmış, demokrasi dışı güçlere yasal ve fiilî güçler katarak maalesef
darbe mekaniğini canlı ve diri tutmuştur. Çatışmalı ortamın olduğu kentlerde
inisiyatif sivil iradeden askerî iradeye geçmiş ve darbe mekaniğine can suyu
veren birtakım antidemokratik uygulamalar da maalesef bütün halklarımızın önüne
gelmiştir. Bir ülkede darbe mekaniği, demokratik siyasetin ve hukukun,
adaletin, eşitliğin ve özgürlüğün sağlanmadığı ortamda işler. Bu açıdan, darbe
ihtimali üzerinden düşündüğümüzde, 15 Temmuzda yaşanan bu darbe girişimi
darbelere yol veren zemin yok edilmeden, demokrasi ve özgürlükler
geliştirilmeden asla ve asla sonlanmayacaktır.
15 Temmuz saldırısı ve darbe girişimi çok şükür ki
umduğunu bulamamış, bilakis halklarımızın, siyaset kurumunun doğru
tavırlarıyla, güçlü demokrasi mesajlarıyla alt edilmiştir. Bugün itibarıyla,
siyasi iktidar başta olmak üzere bütün siyaset kurumuna önemli görev ve
sorumluluklar düşmektedir. Özellikle bu saldırının ortaya çıkmış olduğu zemin
üzerinden siyaset kurumunun şapkayı tekrar önüne koyması ve temel politikaları
tekrar tartışmaya başlamasının hayati olduğunu düşünmekteyiz.
Dün
olduğu gibi bugün de ve gelecekte de darbenin panzehrinin barış ve demokrasi
olduğunu bir kez daha ifade etmek istiyoruz. Barış ve demokrasinin tesis
edilmediği bir yerde darbe ihtimali her zaman vardır ve maalesef var olmaya
devam edecektir. Dün Ankara’da tankları ve savaş uçaklarını ortaya çıkaran tehlikeyi
bu bakış açısı üzerinden değerlendirmemiz gerekiyor. Demokratik siyaset esas
hâline getirilmediği sürece, ağustos ayından beri bu Meclis kürsüsünde de
defalarca ifade ettiğimiz, Cizre’de, Sur’da, Nusaybin’de, Şırnak’ta, Silopi’de,
Silvan’da, Lice’de, Yüksekova’da yaşananların Ankara’da, İstanbul’da, İzmir’de,
İç Anadolu’da, Karadeniz’de, Ege’de, Akdeniz’de yaşanma ihtimaline hep dikkat
çektik; ne yazık ki bunu anlamamız için dünkü darbe girişiminin gerçekleşmesi
beklendi. Ancak 15 Temmuzda haklarımızın, kimsenin kimliğine bakmadan, ırkına,
diline, dinine sorgulama yapmadan eşitlikçi bir tavır sergilemesi ve
demokrasiden yana duruşu gelecek açısından hepimizde büyük bir umut
yaratmıştır. Bu kapsamda, başta siyasi iktidar olmak üzere tüm siyaset kurumları
Türkiye'nin demokratikleşmesine dair bu hayati aciliyeti bir an önce
gündemlerine almalıdır. Tüm siyaset kurumları ve sorumluluk makamları
ayrıştırıcı, kutuplaştırıcı dilden vazgeçmek, insan hakları ve özgürlüğüne
dayanan bir hukukun oluşması, siyasi operasyonlara son verilmesi,
antidemokratik arayışların sonlandırılması, ülkeye refah, barış ve huzur
getirilmesi için üzerine düşen sorumluluğu bir an önce yerine getirmelidir.
Değerli
milletvekilleri, 15 Temmuzda gerçekleşen bu demokrasi karşıtı darbeyi ve bu
katliamcı saldırıları bir kez daha “ama”sız, “fakat”sız ve “ancak”sız şiddetli
bir şekilde kınıyoruz. Hükûmetin bugünden tezi yok tüm ülkede demokratik
siyasetin güçlendirilmesi hususunda muhalefet partileriyle birlikte hareket
etmesi, dünden bu yana yaşananları halkımıza ve kamuoyuna bütün
gerçeklikleriyle birlikte açığa çıkararak aktarması son derece önemlidir.
Ülkemizi darbeler sarmalından çıkarıp demokrasi adasına dönüştürmek için önemli
bir milatla karşı karşıyayız. Bu miladın gerçekleşmesi ve dün yaşananlardan
ötürü siyasi parti ve şahıs çıkarlarının arka planda tutulması hususunda tüm
siyasetin, sivil toplumun, emek güçlerinin duyarlı tavrını olumlu bulduğumuzu
ve bu tavrın sonuna kadar devam etmesi gerektiğini bir kez daha ifade etmek
istiyorum. 
Son
olarak, buradan bütün halklarımıza çağrı yapıyoruz: Karşı karşıya olduğumuz
demokrasiye saldırı girişiminin amaçlarından biri toplumdaki kutuplaşmayı
artırmak, kaos yaratarak iç savaşın kapılarını aralamaktır. Bu kapsamda, kaos
isteyenlerin amaçlarına hizmet etmemek için hiç kimse bir diğerine şiddet ve
zor yöntemlerini kullanmamalıdır. Demokratik tepkilerini alabildiğince ortaya
koyan halkımızın duruşu ne kadar önemliyse bu şekilde ülkemize de yakışmayacak
olan birtakım şiddet manzaralarının ortaya çıkması da o düzeyde yanlış ve
tehlikeli olacaktır. O nedenle, önümüzdeki dönem açısından her birimizin bu
bilinçle, bu sorumlulukla kendi söylemlerine ve kendi pratiklerine dikkat
etmesi gerekir. Demokrasi halkın yönetimi demektir, kaos ise demokrasi karşıtlarının
amacı. 
Tüm
sorunlarımızın yegâne çaresinin demokrasi ve barışta olduğunu bir kez daha
ifade etmek istiyorum ve bu vesileyle de Parlamento bünyesinde bu darbe
sürecini tüm ayrıntılarıyla ortaya çıkaracak ve geleceğe dair gerekli
demokratik önlemleri alacak her türlü bilgi ve belgeye ulaşmaya, araştırma
yapmaya tam yetkili, her siyasi partiden eşit sayıda olmak kaydıyla geniş
katılımlı bir komisyonun kurulmasının önemini hatırlatır, hepinize bir kez daha
saygılarımı sunarım. Bütün halklarımıza da buradan bir kez daha geçmiş olsun
dileklerimi iletirim. 
Sağ
olun. (HDP ve CHP sıralarından alkışlar)
BAŞKAN
– Halkların Demokratik Partisi Meclis Grup Başkan Vekili Sayın İdris Baluken’in
konuşmasıyla yapılmış olan konuşmalar neticesinde partilerimiz görüşlerini
serdetmiştir.
Her
hadiseden bir ders alınır. Burada da alacağımız dersler var. Bunlardan birisi
de Türkiye’mizin daha önceki darbe dönemlerindeki gibi iletişimden mahrum, ne
olduğunu bilmeden bir sele kapılmasıydı. Artık o dönemler kapanmıştır. Bir diğeri
de toplumumuzun demokrasiyi özümsediğini ortaya koymuştur. Bir diğer husus da
Türkiye’nin bölünmesini hedefleyenlerin heveslerinin kursaklarında kaldığının
ispatıdır. Türkiye bölünmeyecektir, parçalanmayacaktır, bütünlük içinde
yürüyecektir. (AK PARTİ ve MHP sıralarından alkışlar) Tek millet, tek devlet,
tek vatan, tek bayrak; bunu hiç kimsenin önlemeye veya aksatmaya hakkı yoktur,
gücü yoktur, gücü yetmeyecektir. (AK PARTİ ve MHP sıralarından alkışlar) 
Meclisimizin
kavgasız, meselelerimize eğilen bir yapıda çalışmalarına devam etmesi de bir
diğer temennimiz olmuştur. Tabii, Meclisimizdeki barış ortamının toplumumuza
yansıyacağı muhakkaktır ve kardeşliğin ve barışın gelişmesine yansıyacağı
ortadadır. Kavgacı bir toplum olmadan tek yürek hâlinde çalışmalarımızı devam
ettireceğiz.
Sayın
milletvekilleri, Başkanlığımızın ve dört siyasi parti grubunun ortak imzasıyla
hazırlanan bildiri metnini okuyorum:
VII.- BİLDİRİLER-DEKLARASYONLAR
1.- Türkiye Büyük Millet Meclisi Başkanlığı ile Adalet
ve Kalkınma Partisi, Cumhuriyet Halk Partisi, Halkların Demokratik Partisi ve
Milliyetçi Hareket Partisi siyasi parti gruplarının ortak imzasıyla hazırlanan,
millete, millî iradeye, devlete, özellikle de millet iradesinin temsilcisi olan
milletvekillerine ve Gazi Meclise yönelik 15 Temmuz gecesi başlatılan ve 16
Temmuz sabahı etkisiz hâle getirilen darbe girişimini ve Meclise yönelik
saldırıları şiddetle kınadıklarına ilişkin bildiri 
BAŞKAN
– Türkiye Büyük Millet Meclisinin Ortak Bildirisi
Bizler,
Adalet ve Kalkınma Partisi, Cumhuriyet Halk Partisi, Halkların Demokratik
Partisi ve Milliyetçi Hareket Partisi grupları olarak aziz milletimizin
kendisine, millî iradeye, devletimize, özellikle de millet iradesinin
temsilcisi olan milletvekillerine ve Gazi Meclise yönelik 15 Temmuz gecesi
başlatılan ve 16 Temmuz sabahı etkisiz hâle getirilen darbe girişimini ve
Meclise yönelik saldırıları şiddetle kınıyoruz. (Alkışlar) 
Milletimiz,
bütün dünyaya örnek olacak şekilde darbenin karşısında durmuş ve kanlı darbe
girişimini engellemiştir. Türkiye Cumhuriyeti’ni ve kurumlarını canı pahasına
koruyan bu aziz millet her türlü övgü ve takdiri ziyadesiyle hak etmektedir.
(AK PARTİ, CHP ve MHP sıralarından alkışlar) Bu uğurda canlarını veren
şehitlerimize milletçe minnettarız ve o kahramanlarımızı da asla unutmayacağız.
Türkiye
Büyük Millet Meclisi, bu aziz ve kahraman milletin temsilcisi olarak
milletimizin verdiği yetkiyle bombaların ve kurşunların altında görevini ifa
etmiş, bir kez daha milletine layık bir Meclis olduğunu göstermiştir.
Unutulmamalıdır
ki, TBMM, Kurtuluş Savaşı’nı yöneten, Türkiye'nin demokrasiye geçişini
gerçekleştiren, demokratik parlamenter sistemi yıllar içinde geliştirmiş, bir
milleti yokluk ve yoksulluktan alıp muasır medeniyet seviyesine çıkarmanın
mücadelesini vermiş bir Meclistir.
Meclisimiz
tek yürek, tek vücut olarak büyük bir cesaretle darbeye karşı haysiyetli bir
duruş sergilemiştir. Darbecilere gereken cevabı, dünyaya da gereken mesajı
vermiştir.
TBMM'nin,
meşum darbe girişimine karşı sergilediği kararlılık, Türkiye'de demokrasinin
daha da yerleşmesi ve gelişmesi adına da son derece değerlidir.
Herkes
bilmelidir ki, bugün olduğu gibi gelecekte de milletimize, millî iradeye, Gazi
Meclise uzanacak her el, karşısında TBMM'nin çelikten iradesini bulacaktır. (AK
PARTİ, CHP ve MHP sıralarından alkışlar)
TBMM
milletin demokrasiye sarsılmaz inancını yansıtmayı sürdürecektir.
Meclisimizde
bulunan tüm parti gruplarının darbe girişimine ortak bir tavır ve ortak bir
dille karşı durmaları değerlidir ve tarihe geçecektir. Bu ortak tavır ve ortak
dil, milletimizi ve millî iradeyi daha da güçlendirecektir.
Türkiye
Büyük Millet Meclisi tek yürek hâlinde görevinin başındadır.
Milletin
Meclisi, millete ve egemenliğine yönelik bu saldırıya girişenlere bedelini
hukuk içinde en ağır şekilde ödetecektir.
Türkiye'de
hiçbir şeyin eskisi gibi olmayacağının en somut ispatı da işte bu ortak
bildiridir.
Dört
parti olarak farklı görüşlerimiz olsa da hepimiz, tüm milletvekillerimizle, tüm
teşkilatlarımızla milli iradenin yanındayız, milli iradeye hep birlikte sahip
çıkıyoruz ve ebediyen sahip çıkacağız.
Milletimiz
müsterih olsun.
Milletin
Meclisi ve milletvekilleri milletin emanetini yere düşürmemiştir ve
düşürmeyecektir.
Bir
kez daha demokrasimize, milletimize, milli iradenin tecelligâhı TBMM’ye saldırıyı
şiddetle kınıyoruz. Demokratik tepki sınırlarını aşan, ülkemize yakışmayan
şiddet eylemlerinden uzak durulmasını halkımızdan rica ediyoruz.
Darbeye
direnirken vefat eden şehitlerimizi saygı, minnet ve rahmetle anıyoruz.
Yaralılarımıza acil şifalar diliyor, milletimize geçmiş olsun diyoruz.
Bu
zor anımızda Türkiye'nin ve aziz milletimizin yanında duran, destek mesajlarını
ileten tüm dost ve kardeş ülkeleri de buradan selamlıyoruz.
 İsmail
Kahraman
 Türkiye
Büyük Millet Meclisi 
 Başkanı
 Binali Yıldırım  Kemal
Kılıçdaroğlu
 Adalet ve Kalkınma Partisi Cumhuriyet
Halk Partisi 
 Grup Başkanı Grup
Başkanı
 Devlet Bahçeli İdris
Baluken
 Milliyetçi Hareket Partisi Halkların
Demokratik Partisi
 Grup Başkanı Grup
Başkan Vekili
(Alkışlar) 
Değerli
milletvekilleri, alınan karar gereğince kanun tasarı ve teklifleri ile
komisyonlardan gelen diğer işleri sırasıyla görüşmek için 19 Temmuz 2016 Salı
günü saat 15.00’te toplanmak üzere birleşimi kapatıyorum.
Kapanma Saati: 18.31



