



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 78’inci
Birleşim
 17
Mart 2015 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Kemalettin Yılmaz’ın,
şehit, dul ve yetimleri ile gazilerin sorunlarına ve çözümlerine ilişkin gündem
dışı konuşması
2.- Aksaray Milletvekili İlknur İnceöz’ün, KEFEK
Komisyonunun, Birleşmiş Milletler Kadının Statüsü Komisyonunun 59’uncu
Oturumuna katılımına ilişkin gündem dışı konuşması
3.- Ardahan Milletvekili Ensar Öğüt’ün, Ardahan ilinin
sorunlarına ilişkin gündem dışı konuşması

V.- AÇIKLAMALAR
1.- Sinop Milletvekili Engin Altay’ın, 18 Mart
Şehitleri Anma Günü ve Çanakkale Zaferi’nin 100’üncü yıl dönümüne ve Diyanet
İşleri Başkanlığının, Çanakkale şehitleriyle ilgili cuma hutbesinde Gazi
Mustafa Kemal Atatürk’ün adının geçmemesiyle ilgili kamuoyuna açıklama
yapmasını talep ettiğine ilişkin açıklaması 
2.- Mersin Milletvekili Aytuğ Atıcı’nın, Mersin’in
Anamur ilçesinde grip nedeniyle ölüm vakalarına ve bu konuda acilen tedbir
alınması gerektiğine ilişkin açıklaması
3.- Mersin Milletvekili Ali Öz’ün, Mersin’in Anamur
ilçesinde grip nedeniyle ölüm vakalarına ve bu konuda acilen tedbir alınması
gerektiğine ilişkin açıklaması
4.- Kayseri Milletvekili Yusuf Halaçoğlu’nun, MHP Grubu
olarak 18 Mart Şehitleri Anma Günü ve Çanakkale Zaferi’nin 100’üncü yıl
dönümünde Meclisin özel gündemle toplanmasını teklif ettiklerine ilişkin
açıklaması
5.- Ankara Milletvekili Özcan Yeniçeri’nin, İstanbul
Milletvekili Sırrı Süreyya Önder’in CHP grup önerisi üzerinde yaptığı
konuşmasındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Mustafa Sezgin Tanrıkulu ve
23 milletvekilinin, Türkiye’de çocuk emeği kullanımının ve sokakta çalışmak
zorunda kalan çocuklar sorununun gerçek boyutlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/1261)
2.- Zonguldak Milletvekili Ali İhsan Köktürk ve 23
milletvekilinin, emeklilerin sosyal ve ekonomik durumlarının ve sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/1262)
3.- İstanbul Milletvekili Sebahat Tuncel ve 21
milletvekilinin, zorunlu göçe maruz kalmış Kürt ailelerin sorunlarının araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/1260)

B) Duyurular
1.- Başkanlıkça, Kadın Erkek Fırsat Eşitliği
Komisyonunda siyasi parti grubu mensubu olmayan milletvekillerine düşen 1
üyelik için aday olmak isteyen siyasi parti grubu mensubu olmayan milletvekillerinin
yazılı olarak müracaat etmelerine ilişkin duyuru

C) Önergeler
1.- Ardahan Milletvekili Ensar Öğüt’ün, (2/1750) esas
numaralı Üreticilerin T.C. Ziraat Bankası A.Ş. ve Tarım Kredi Kooperatiflerine
Olan ve Yeniden Yapılandırılan Borçlarının Faizsiz Ödenmesine Dair Kanun
Teklifi’nin doğrudan gündeme alınmasına ilişkin önergesi (4/244)

VII.- ÖNERİLER
A) Siyasi Parti Grubu Önerileri
1.- HDP Grubunun, Grup Başkan Vekili Bingöl
Milletvekili İdris Baluken tarafından, grip hastalıklarına karşı alınacak önlemlerin
belirlenmesi ve grip aşılarından kaynaklı sorunların önüne geçilmesi amacıyla
23/1/2013 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin, Genel Kurulun 17 Mart 2015 Salı günkü
birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi 
2.- MHP Grubunun, Kahramanmaraş Milletvekili Mesut
Dedeoğlu ve arkadaşları tarafından, ülkemizde yaşanan işsizlik sorununun
araştırılarak alınması gereken önlemlerin belirlenmesi amacıyla 20/1/2015
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 17 Mart 2015 Salı günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi
3.- CHP Grubunun, İstanbul Milletvekili Mustafa Sezgin
Tanrıkulu ve 24 milletvekili tarafından, TBMM’de gerçekleri araştırma komisyonu
Türkiye modeli oluşturma çalışmalarını yürütmek üzere Meclis araştırması
açılması amacıyla 16/1/2013 tarihinde Türkiye Büyük Millet Meclisi Başkanlığına
verilmiş olan Meclis araştırması önergesinin, Genel Kurulun 17 Mart 2015 Salı
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi

VIII.- SATAŞMALARA İLİŞKİN KONUŞMALAR
1.- Bingöl Milletvekili İdris Baluken’in, Kayseri
Milletvekili İsmail Tamer’in HDP grup önerisi üzerinde yaptığı konuşması
sırasında şahsına sataşması nedeniyle konuşması
2.- Kayseri Milletvekili İsmail Tamer’in, Bingöl
Milletvekili İdris Baluken’in sataşma nedeniyle yaptığı konuşması sırasında
şahsına sataşması nedeniyle konuşması
3.- Amasya Milletvekili Mehmet Naci Bostancı’nın,
Ankara Milletvekili Özcan Yeniçeri’nin CHP grup önerisi üzerinde yaptığı
konuşması sırasında AK PARTİ Grubuna sataşması nedeniyle konuşması
4.- İstanbul Milletvekili Mustafa Sezgin Tanrıkulu’nun,
Ankara Milletvekili Özcan Yeniçeri’nin CHP grup önerisi üzerinde yaptığı
konuşması sırasında şahsına sataşması nedeniyle konuşması
5.- İstanbul Milletvekili Abdullah Levent Tüzel’in,
Ankara Milletvekili Özcan Yeniçeri’nin CHP grup önerisi üzerinde yaptığı
konuşması sırasında şahsına ve HDP Grubuna sataşması nedeniyle konuşması
6.- Ankara Milletvekili Özcan Yeniçeri’nin, Amasya
Milletvekili Mehmet Naci Bostancı, İstanbul Milletvekili Mustafa Sezgin Tanrıkulu
ve İstanbul Milletvekili Abdullah Levent Tüzel’in sataşma nedeniyle yaptıkları
konuşmaları sırasında şahsına sataşması nedeniyle konuşması
7.- Amasya Milletvekili Mehmet Naci Bostancı’nın,
Ankara Milletvekili Özcan Yeniçeri’nin sataşma nedeniyle yaptığı konuşması
sırasında Adalet ve Kalkınma Partisine sataşması nedeniyle konuşması
8.- İstanbul Milletvekili Sırrı Süreyya Önder’in,
Ankara Milletvekili Özcan Yeniçeri’nin sataşma nedeniyle yaptığı konuşması
sırasında şahsına sataşması nedeniyle konuşması
9.- Mersin Milletvekili Mehmet Şandır’ın, İstanbul
Milletvekili Sırrı Süreyya Önder’in sataşma nedeniyle yaptığı konuşması
sırasında şahsına sataşması nedeniyle konuşması
10.- Sinop Milletvekili Engin Altay’ın, İstanbul
Milletvekili Sırrı Süreyya Önder’in CHP grup önerisi üzerinde yaptığı konuşması
sırasında Cumhuriyet Halk Partisine sataşması nedeniyle konuşması
11.- Amasya Milletvekili Mehmet Naci Bostancı’nın,
İstanbul Milletvekili Sırrı Süreyya Önder’in sataşma nedeniyle yaptığı
konuşması sırasında Adalet ve Kalkınma Partisine sataşması nedeniyle konuşması
12.- İstanbul Milletvekili Sırrı Süreyya Önder’in,
Ankara Milletvekili Özcan Yeniçeri, Mersin Milletvekili Mehmet Şandır, Sinop
Milletvekili Engin Altay ve Amasya Milletvekili Mehmet Naci Bostancı’nın sataşma
nedeniyle yaptıkları konuşmaları sırasında şahsına sataşması nedeniyle konuşması

IX.- SEÇİMLER
A) Komisyonlarda Açık Bulunan Üyeliklere Seçim
1.- İnsan Haklarını İnceleme Komisyonunda açık bulunan
üyeliğe seçim

X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi ile Tunceli Milletvekili Kamer
Genç’in; Türkiye Büyük Millet Meclisi İçtüzüğünün Bir Maddesinin Değiştirilmesi
Hakkında İçtüzük Teklifi ve Anayasa Komisyonu Raporu (2/242, 2/80) (S. Sayısı:
156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287) 
3.- Ceza İnfaz Kurumları Güvenlik Hizmetleri Kanunu Tasarısı
ve Adalet Komisyonu Raporu (1/742) (S. Sayısı: 616)
4.- Askeri Hakimler Kanunu ile Bazı Kanunlarda
Değişiklik Yapılmasına Dair Kanun Tasarısı ve Adalet Komisyonu Raporu (1/1008)
(S. Sayısı: 685)
5.- Polis Vazife ve Salahiyet Kanunu ile Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı ile
İstanbul Milletvekili Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Bülent Turan'ın; Nüfus
Hizmetleri Kanununda Değişiklik Yapılması Hakkında Kanun Teklifi, Çanakkale
Milletvekili İsmail Kaşdemir'in; Kimlik Bildirme Kanununda Değişiklik
Yapılmasına Dair Kanun Teklifi, İstanbul Milletvekili Mustafa Sezgin Tanrıkulu
ve Kocaeli Milletvekili Mehmet Hilal Kaplan'ın; 2559 Sayılı Polis Vazife ve
Salahiyet Kanununda Değişiklik Yapılmasına İlişkin Kanun Teklifi, Adana Milletvekili
Osman Faruk Loğoğlu'nun; Emniyet Teşkilatı Kanununda Değişiklik Yapılması
Hakkında Kanun Teklifi, Mersin Milletvekili Ertuğrul Kürkcü'nün; Polis Vazife
ve Salahiyet Kanununda Değişiklik Yapılması Hakkında Kanun Teklifi, İstanbul
Milletvekili Mustafa Sezgin Tanrıkulu ve Cumhuriyet Halk Partisi Grup
Başkanvekilleri Sinop Milletvekili Engin Altay, Ankara Milletvekili Levent Gök
ile 4 Milletvekilinin; Nüfus Hizmetleri Kanununda Değişiklik Yapılması Hakkında
Kanun Teklifi, İstanbul Milletvekili Mustafa Sezgin Tanrıkulu'nun; 5490 Sayılı
ve 25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu Raporları
(1/995, 2/422, 2/514, 2/909, 2/1518, 2/1579, 2/1632, 2/2443, 2/2469) (S.
Sayısı: 684) 
6.- Konya Milletvekili Kerim Özkul ve Kırıkkale
Milletvekili Ramazan Can ile 45 Milletvekilinin; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi ve Plan ve Bütçe
Komisyonu Raporu ile Türkiye Büyük Millet Meclisi Başkanlığı ve Plan ve Bütçe
Komisyonu Başkanlığı Tezkereleri (2/2616) (S. Sayısı: 688)
7.- İş Sağlığı ve
Güvenliği Kanunu ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı ile Burdur Milletvekili Hasan Hami Yıldırım ve
İzmir Milletvekili Aydın Şengül ile 50 Milletvekilinin; Adana Milletvekili Ali
Demirçalı ve İstanbul Milletvekili Gürsel Tekin'in; İstanbul Milletvekili
Abdullah Levent Tüzel'in; Diyarbakır Milletvekili Nursel Aydoğan'ın; İzmir
Milletvekili Rahmi Aşkın Türeli'nin; İstanbul Milletvekili Mahmut Tanal'ın;
İzmir Milletvekili Ahmet Kenan Tanrıkulu'nun; Kocaeli Milletvekili Haydar
Akar'ın; Balıkesir Milletvekili Haluk Ahmet Gümüş'ün; Manisa Milletvekili Hasan
Ören ve 2 Milletvekilinin; İstanbul Milletvekili Mahmut Tanal'ın; Manisa
Milletvekili Erkan Akçay ve Milliyetçi Hareket Partisi Grup Başkanvekili İzmir
Milletvekili Oktay Vural'ın; İstanbul Milletvekili Mahmut Tanal'ın; İstanbul
Milletvekili Mustafa Sezgin Tanrıkulu ile 2 Milletvekilinin; Cumhuriyet Halk
Partisi Grup Başkanvekili İstanbul Milletvekili Mehmet Akif Hamzaçebi'nin
Benzer Mahiyetteki Kanun Teklifleri ve Sağlık, Aile, Çalışma ve Sosyal İşler
Komisyonu Raporu ile Türkiye Büyük Millet Meclisi Başkanlığı ve Sağlık, Aile,
Çalışma ve Sosyal İşler Komisyonu Başkanlığı Tezkerelerinin (1/1006, 2/1449,
2/1511, 2/1664, 2/1670, 2/1691, 2/1788, 2/2068, 2/2182, 2/2183, 2/2205, 2/2235,
2/2295, 2/2534, 2/2541, 2/2546) (S. Sayısı: 687)

XI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe Nur
Bahçekapılı’nın, 16 Mart 1978’de İstanbul Üniversitesinde 7 öğrencinin ölümüyle
sonuçlanan olayların yıl dönümüne ilişkin konuşması 


17 Mart 2015
Salı
BİRİNCİ OTURUM
Açılma Saati:
15.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Türkiye Büyük Millet
Meclisinin 78’inci Birleşimini açıyorum.
Toplantı yeter sayısı vardır,
görüşmelere başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, şehit, dul ve
yetimleri ile gazilerimizin sorunları ve çözümleri hakkında söz isteyen
Afyonkarahisar Milletvekili Kemalettin Yılmaz’a aittir. (MHP sıralarından
alkışlar) 
Sayın milletvekilleri, lütfen
sessizliğimizi koruyalım. 
Buyurun Sayın Yılmaz.
IV.- GÜNDEM
DIŞI KONUŞMALAR
A)
Milletvekillerinin Gündem Dışı Konuşmaları
1.- Afyonkarahisar
Milletvekili Kemalettin Yılmaz’ın, şehit, dul ve yetimleri ile gazilerin
sorunlarına ve çözümlerine ilişkin gündem dışı konuşması
KEMALETTİN YILMAZ (Afyonkarahisar) –
Teşekkür ederim Sayın Başkanım. 
Değerli milletvekilleri, yüce dinimiz
İslam inancına göre şehitlik ve gazilik unvanlarının mana ve öneminden uzun
uzun bahsedecek değilim. Çanakkale savaşlarının 100’üncü seneidevriyesini
yaşadığımız bugünlerde bunun mana ve öneminin çok iyi idrak edilmesi gerekir.
Çanakkale ne ise Kocatepe de odur, Kıbrıs da odur, bugünkü mücadele de odur.
Vatan için, bayrak için, din için, devlet için, namus için, emperyal güçlere
karşı verilen mücadele sonucu bugün hür ve bağımsız olarak yaşamaktayız. Bu
destansı mücadele bugünlerde de “Ezanlar dinmesin, Türk Bayrağı inmesin, Türk
vatanı bölünmesin.” diye verilmektedir. Tüm kutsallar için, geriye dönmeyi hiç
düşünmeden, ömürlerinin baharında şehadet şerbetini içen şehitlerimizi rahmet,
gazilerimizi şükran ve minnetle yâd ediyorum. Rabb’im kedilerinden razı olsun. 
Ateş düştüğü yeri yakıyor değerli milletvekilleri.
Kutsallarımız uğruna kanını, canını veren şehitlerimizin emaneti olan dul ve
yetimleri ile gazilerimizin içinde bulunmuş oldukları hâletiruhiye, gerçekten
yüreklerimizi dağlamaya devam ediyor. Kendilerine ödenmekte olan ücretlerin
komikliği yanında iş imkânından istifade etmeleri bile önemli değil kendileri
için. Şehit dul ve yetimleri ile gazilerimizin -iane istemiyorlar- haklarını,
onurları kırılmadan, siyasete alet edilmeden vermek devletimizin asli
görevlerindendir. Geciktirilmemelidir, önemsizleştirilmemeli ve de kesinlikle
başa kakınç yapılmamalıdır. 
Evet, istihdam sorunları vardır,
haberleşme sorunları vardır, ulaşım sorunları vardır, hayatını idame ettirme
sorunları vardır. Bunlar bugün olmazsa yarın mutlaka çözülecektir ama onların
yanında tüm bunların hiçbir önemi yoktur. Zira uğruna kan ve can verdikleri
değerlere sahip çıkılmamışlık insanlarımızı kahrediyor. Âdeta her gün, her an
aynı acıyı hissediyorlar. Zira şehitlerimizin ruhları onları rahat bırakmıyor. 
Yıllardır başımızın belası konumundaki
terör örgütüyle ekonomik, sosyal, kültürel ve son çare olarak da silahlı
mücadele yerine müzakere yolunu seçen iktidar, âdeta Kandil ile İmralı arasına
sıkışmış vaziyettedir. Verilen tavizler yeni tavizleri tetiklemiş, terör
örgütü, bölücülük yolunda maalesef hedefine adım adım ilerlemektedir. Polisimiz
karakollara, askerimiz kışlasına, valimiz, kaymakamımız vilayet konağına
hapsedilmiştir. Sokaklar, caddeler, ilçeler, şehirler PKK, KCK paralel
yapılanmasına terk edilmiştir. İktidar, acz içinde İmralı’dan medet ummakta,
taviz üstüne taviz vermeye maalesef devam etmektedir. 
Bu rezil durum, iktidar tarafından
milletimize hazmettirilmeye çalışılmaktadır. Teröriste “sayın”, şehitlerimize
“kelle” dediği için bağımsız mahkemelerce tazminat ödemeye mahkûm olmuş
kişiler, ülkemizi yönetmekte ve tüm kutsal değerlerimizi erozyona uğratmaya
devam etmektedirler. Diyarbakır’da ayrı, Balıkesir’de ayrı konuşarak
milletimizi kandırdıklarını zannediyorlar. Türk milleti, ne sağırdır ne
dilsizdir ne de kör. Bugün susuyorsa edebinden susuyor. Tavsiyem şu ki: Bu
milletin sabrını fazla zorlamayın, bu aziz toprakları vatan yapan bu millet,
yüksek sağduyusuyla eksiklerinizi tamamlar, yanlışlarınızı düzeltir ama ihanet
edenleri asla ve asla affetmez. 
Sözde açılım ve
çözüm süreciyle gelinen noktada genel aftan, ikinci bayraktan, ikinci
başbakandan ve vatan parçasından pay almalardan, federasyondan, özerk
yapılardan bahsedilir olmuştur. Eli kanlı terör örgütü elebaşısı, âdeta bir
barış güvercini gibi algılatılmaya çalışılıyor. Hükûmet yetkilileri, milletin
itibarından öte, İmralı’dakinin itibarını öne alır olmuştur. Büyük Ortadoğu
Projesi’nin silahlı taşeronu olan PKK’nın meşru zemine oturtulması için her
türlü tavizi veren, gayreti gösteren iktidarın tutumu şehitlerimizin kemiklerini
sızlatmaktadır. Bu yanlış yoldan dönmek erdemdir. Telafisi mümkün olmayan,
dönüşü olmayan bir yanlışın yol ayrımındasınız. 
Umutsuz değiliz,
bu ülkede “Vatan bölünmez, bayrak inmez, ezan dinmez.” diyen birileri var, “Söz
konusu vatan ise gerisi teferruattır.” diyen birileri var, “Vatan sevgisi ve
savunması imandandır.” deyip “Vatanımın ha ekmeğini yemişim ha uğruna bir
kurşun.” diyen birileri var ve de “Bu uğurda ölürsem şehit, kalırsam gazi
olurum.” diyen birileri var olduğu müddetçe emperyalistlerin yerli iş
birlikçileri, BOP eş başkanları, siyasi ve silahlı taşeronları
başaramayacaklar, bin yıllık kardeşliğimizi bozamayacaklar. Zira, bu millet,
bin yıllık kardeşliğimizi yaşamak ve yaşatmak için kararlıdır ve her türlü
fedakârlık için de hazırdır.
Yüce heyetinizi
saygıyla selamlıyorum. (MHP sıralarından alkışlar)
BAŞKAN –
Teşekkür ederim.
Gündem dışı
ikinci söz, Birleşmiş Milletler Kadının Statüsü Komisyonunun Elli Dokuzuncu
Oturumuna katılımları hakkında söz isteyen Aksaray Milletvekili İlknur İnceöz’e
aittir.
Buyurun Sayın İnceöz.
(AK PARTİ sıralarından alkışlar)
2.- Aksaray
Milletvekili İlknur İnceöz’ün, KEFEK Komisyonunun, Birleşmiş Milletler Kadının
Statüsü Komisyonunun 59’uncu Oturumuna katılımına ilişkin gündem dışı konuşması
İLKNUR İNCEÖZ
(Aksaray) – Sayın Başkan, değerli milletvekilleri; Kadın Erkek Fırsat Eşitliği
Komisyonu Başkanı olarak, geçtiğimiz hafta New York’ta başlayan Birleşmiş
Milletler Kadının Statüsü Komisyonunun Elli Dokuzuncu Oturumuna Komisyonumuzun
katılımı hususunda sizleri bilgilendirmek üzere söz almış bulunuyor ve bu
vesileyle yüce heyetinizi saygıyla selamlıyorum.
Kadının Statüsü
Komisyonu, Birleşmiş Milletler bünyesinde yer alan Ekonomik ve Sosyal Konseyin
kararıyla 1946 yılında kurulmuştur.
Ekonomik ve Sosyal Konseyin en önemli
komisyonlarından biri olan Kadının Statüsü Komisyonunun birinci amacı, kadın
erkek fırsat eşitliği ilkesinin uygulanmasını sağlamaktır. Bu çerçevede,
Ekonomik ve Sosyal Konseye siyasi, ekonomik, sosyal ve eğitime ilişkin
alanlarda, kadın haklarının geliştirilmesine yönelik kadın hakları alanında,
acil çözüm gerektiren sorunlar hakkında tavsiyelerde bulunmak ve bu konulara
ilişkin rapor hazırlamak komisyonun görevleri arasındadır.
Komisyonun 59’uncu oturumu, 9-20 Mart
2015 tarihleri arasında New York’ta, Birleşmiş Milletlerde gerçekleştirilmiş ve
şu anda da devam etmektedir. Bizler de Kadın Erkek Fırsat Eşitliği Komisyonu
olarak, Komisyonumuzu ve Meclisi temsilen bu oturumlara katıldık. Komisyon
Başkanı olarak benimle beraber, Komisyonumuzun İstanbul Milletvekili Türkan
Dağoğlu, Trabzon Milletvekili Safiye Seymenoğlu, Balıkesir Milletvekili Ahmet
Duran Bulut ve Meclis Şiddeti Araştırma Komisyonu üyesi Kahramanmaraş
Milletvekilimiz Sevde Bayazıt Kaçar’ın yer aldığı bir heyete bu seneki
oturumlarla Türkiye Büyük Millet Meclisini temsilen takip ettik.
Kadının Statüsü Komisyonu oturumunun bu
seneki ana temasını Pekin Deklarasyonu ve Eylem Platformu oluşturmaktaydı. Bu
iki belge, 1995 yılında düzenlenen Dördüncü Dünya Kadın Konferansı’nda kabul
edilmiş, ülkemiz de bu iki belgeyi herhangi bir çekince koymadan kabul
etmiştir.
Pekin Deklarasyonu, kadın erkek fırsat
eşitliğinin sağlanması ve kadının güçlendirilmesini öngören bir irade
beyanıdır. Eylem platformu ise bu amaçların gerçekleştirilmesi için 12 kritik
alanda hükûmetlere, parlamenterlere, uluslararası kuruluşlara ve sivil toplum
örgütlerine düşen görev ve öncelikleri sıralayan bir belgedir. Bu bağlamda, bu
seneki oturumun ana teması da bu belgelerin kabul edilişinin 20’nci yılı ve
bugüne kadar bu ülkelerin hangi alanlarda ilerleme kaydettikleri, ne gelişmeler
gerçekleştirdikleriyle ilgili bilgi paylaşımlarıydı. 
Değerli milletvekilleri, heyet olarak
bu seneki ana oturumun yanı sıra Aile ve Sosyal Politikalar Bakanlığımız ve
ülkemiz sivil toplum kuruluşlarınca düzenlenen yan etkinliklere de katılma
fırsatı bulduk. Söz konusu yan etkinliklerde kadınların ekonomik fırsatlara
erişimini, kadın girişimciliğini, karar mekanizmalarında kadınların yer alması
konusunda diğer ülkelerin ve uluslararası kuruluşların kaydettikleri
gelişmeleri birlikte, sivil toplum örgütleriyle beraber istişare etme imkânı
bulduk.
Bunların yanı sıra, beş ülke
parlamentosunda, Komisyonumuz muadili komisyonların başkan ve üyeleriyle ikili
görüşmeler gerçekleştirdik. İran, Almanya, İtalya, Danimarka ve İspanya
parlamentoları kadın erkek fırsat eşitliği ve kadın hakları alanında ihtisas
komisyonu üyeleriyle son derece yararlı ikili görüşmeler gerçekleştirdik.
Bu görüşmelerimiz sırasında, özellikle
ülkemizde son on yılda kadının statüsü, kadının iyileştirilmesi, kadının siyasi
karar mekanizmalarında yer almasıyla alakalı yapılmış olan yasal düzenlemeleri
paylaşma imkânı bulduk. Kadınlarımızın, kadına karşı şiddet, kadınlarımız
konusunda, kız çocuklarımızın özellikle eğitimi, kadın istihdamı, ailenin korunması
gibi konularda ülkemizin yapmış olduğu gelişmeleri karşılıklı görüşmelerde
diğer ülke parlamentolarıyla ikili temasta bulunmak suretiyle paylaşma imkânı
bulduk.
Bunlar içerisinde yine Anayasa başta
olmak üzere, mevzuatımızda yapmış olduğumuz değişiklikler, İstanbul
Sözleşmesi’ni ilk imzalayan ülke olarak bunları paylaşmak, yine iç hukukumuzda
yapmış olduğumuz, 6284 sayılı Kanun gibi, çok önemli düzenlemelerden bahsetmek
suretiyle ülkemizin son on iki yılda almış olduğu tüm mesafelerden, ilerlemelerden
bahsetme imkânı bulmuş olduk.
Bununla beraber, kadın erkek fırsat
eşitliğine ilişkin zihinsel dönüşümü sağlamamız gerektiği noktasında
uluslararası normlarla uyumlu olarak yenilediğimiz mevzuatımızın hayata
geçmesinde bir ön koşul olduğu görüşmelerden çıkan sonuçlardan bir tanesidir. 
Değerli
milletvekilleri, kadın erkek fırsat eşitliğinin sağlanması, ailenin korunması,
kadının statüsünün yükseltilmesi gibi alanlarda ülkemizde çok önemli mesafeler
kaydedilmiş; Hükûmetimizin, tüm siyasi partilerimizin, sivil toplum
kuruluşlarımızın bu yolda el ele yürümesi ve Türk toplumu kadını için de
kadının siyasi, ekonomik, her alanda hak ettiği yere kavuşturulması için
birlikte çalışılması gerektiği konusunda bugüne kadar başta Cumhurbaşkanımız,
Başbakanımız, bakanlarımız, tüm STK’lar da dâhil olmak üzere, emeği geçen
herkese teşekkür ediyor, bu vesileyle yüce heyetinizi saygıyla selamlıyorum.
(AK PARTİ sıralarından alkışlar) 
BAŞKAN –
Teşekkür ederim. 
Gündem dışı
üçüncü söz, Ardahan ilinin sorunları hakkında söz isteyen Ardahan Milletvekili
Ensar Öğüt’e aittir.
Buyurun Sayın
Öğüt. (CHP sıralarından alkışlar)
3.- Ardahan
Milletvekili Ensar Öğüt’ün, Ardahan ilinin sorunlarına ilişkin gündem dışı
konuşması
ENSAR ÖĞÜT (Ardahan) – Sayın Başkan, değerli arkadaşlar; Ardahan’ın
sorunlarıyla ilgili söz almış bulunuyorum. Hepinizi saygılarımla selamlarım.
Değerli arkadaşlar, Ardahan, tam kırk
üç yıl Rus işgali altında kalmasına rağmen, Ermenistan ve Gürcistan sınırında
vatan bekçiliği yapan bir ilimiz ama bu ile -adı üzerinde il ama- bir kasaba,
bir köy gibi doğru dürüst bir hizmet gelmiyor. Neden gelmiyor? Çünkü, on iki
yılda AKP Hükûmeti, hakikaten, başka yerlere yaptığı yatırımı Ardahan’a
yapmıyor. Neden? Onu açıklayacağım. 
Şu anda Ardahan merkeze gidin, insanların
boyu kadar çukurlar var, arabalar gitmiyor, yollar bozuk, mahalle aralarına
girilmiyor; sadece Ardahan’da değil, Ardahan’ın ilçelerinde de var. Burada
mutlak surette Hükûmetin, devletin oraya şimdiden acil para göndermesi lazım
yani Posof’a da, Hanak’a da, Damal’a da, Çıldır’a da, Göle’ye de ve Ardahan
belediyelerine. Çünkü, bizim şu anda karlar eridi, “Kel göründü.” derler ya,
hakikaten çukur, rezillik… Yani, tam manasıyla, lağımlar dışarıda akıyor. O
bakımdan, istirham ediyorum Maliye Bakanından, buradan acil olarak Ardahan ve
ilçelerine mutlak para gönderilsin.
Arkadaşlar, Ardahan’da gençlerimiz
işsiz, gençlerimiz evlenemiyor, gençlerimize kızlar gelmiyor. Niye? İnsanlar
işsiz. Samimi söylüyorum, belki size latife geliyor ama kızlar diyor ki:
“İstanbul’a gidin işiniz olsun veya Ardahan’la işin olsun.” E, çocuğun işi yok,
gücü yok, anası babası bunalmış, çocuk bunalmış.
Ardahan’da
üniversite var, Ardahan’da üniversiteye dışarıdan adam alınıyor yani başka
illerden adam getiriyorlar, alıyorlar, Ardahan’da çalışan, Ardahan’da oturan
gençlerimizi almıyorlar. Onun için, istirham ediyorum ya, Ardahan’daki devlet
dairelerine, resmî dairelere Ardahan’da oturan gençlerimizi alın. Ya,
kızlarımız evlenemiyor, çocuklarımız evlenemiyor ve korkunç bir göç var büyük şehirlere.
Yani, ben isyan ediyorum. Böyle bir şey olabilir mi ya? Gençler perişan bir
durumda. Yani, çocukların cebinde 50 lira, 30 lira harçlık yok. Ben bu gençlere
sahip çıkmak istiyorum. Sizden istirham ediyorum, Türkiye Büyük Millet Meclisi,
gençliğine sahip çıksın. Mustafa Kemal Atatürk, gençliği emanet etti bize ama
gençliğe kimse sahip çıkmıyor. Gençler şu anda evlenemiyor. Samimi söylüyorum, kızlar gençlere
gitmiyor. 
Bu anlamda işsizliği çözmek için
mutlak surette Ardahan’daki resmî kurumlara ve İŞKUR’a adaletli davranmak
gerekiyor. Resmî kurumlara da dışarıdan değil, Ardahan’da oturanları mutlak
surette işe almamız gerekiyor çünkü Ardahan Üniversitesinde şu anda bir sürü
insan çalışıyor, bunların yüzde 70’i, 80’i dışarıdan arkadaşlar. Ya ne işi var!
Ardahan’da oturan yetenekli çocuklarımız var. Bunlar işe alınmıyorlar. 
Ardahan’ın sorunları, sadece
Ardahan’da değil. Bakın, Posof’ta hâlen daha Ilgar Dağı’nın tünel projesi devam
ediyor ama yapılmadı, Posof yolu daha bitmedi. Bunun ödeneklerini tam yazın
gönderiyorlar. Orada altı ay kış var kardeşim, altı ay da yaz var. Şimdiden
para gönderirseniz müteahhit orada sonbahara kadar yapar yolu. Posof, Damal,
Hanak, buraların yolu hâlen daha doğru dürüst yapılmadı. 
Şimdi TANAP… Bugün Sayın
Cumhurbaşkanı da gitti, temel attılar. TANAP’la biliyorsunuz doğal gaz gelecek.
Bu üçüncü doğal gaz hattı geliyor, Ardahan merkezin dışında Posof’ta, Damal’da,
Hanak’ta, Çıldır’da, Göle’de doğal gaz yok. Biz hâlen daha tezek yakıyoruz
arkadaşlar. Ardahan’ın yüzde 60’ı tezek yakıyor. Bu, ayıptır! Bu, 21’inci
yüzyılda bu devletin ve Hükûmetin ayıbıdır. Doğal gazın sıkıntısını biz
çekiyoruz, petrol boru hattı bizden geçiyor, bize doğal gaz vermiyorlar, aynı
doğal gazı Yunanistan’a veriyorlar arkadaşlar ya. Yunanistan, bizden geçen
doğal gazla ısınıyor, benim çocuklarım, benim vatandaşım doğal gazla ısınmıyor.
Ben isyan ediyorum ya! Böyle bir şey olmaz. Sayın ekonomiden sorumlu devlet
bakanım, lütfen bu konuyla ilgili gelin, burada cevap verin ya! Bu, ne demek
ya! Bu, ayıptır ya! Utanıyorum ben! 
Çıldır’da adliyeyi kapattılar, hastane yok, hastanemizde
anjiyo tesisleri yok, yani bir beyin ameliyatını yapamıyoruz. İnsanlarımız
Erzurum’a taşınmak mecburiyetinde kalıyor değerli arkadaşlar. Göle’de
askeriyeyi kapattılar, Damal’da askeriyeyi kapattılar, bizim buradaki
sıkıntımız, orada istihdamı sağlayacak, esnafı orada kalkındıracak,
geliştirecek, esnaftan alışveriş yapacak orada askeriyelerin olması lazım,
üniversitelerin olması lazım. Damal’a ve Hanak’a yüksekokul yapılması lazım. Her
yere yapılıyor, Damal’a ve Hanak’a yapılmıyor. Bunu da mutlak surette dile getirelim.
Sayın Bakanım, sizden istirham ediyorum.
Değerli arkadaşlar, Büyük Millet
Meclisinin gençliğe sahip çıkmasını istiyor ve hepinize saygılar sunuyorum.
(CHP sıralarından alkışlar)
BAŞKAN – Teşekkür ederim.
Gündeme geçiyoruz. 
Sayın Altay, sisteme girmişsiniz.
Buyurun. 
V.-
AÇIKLAMALAR
1.- Sinop
Milletvekili Engin Altay’ın, 18 Mart Şehitleri Anma Günü ve Çanakkale
Zaferi’nin 100’üncü yıl dönümüne ve Diyanet İşleri Başkanlığının, Çanakkale
şehitleriyle ilgili cuma hutbesinde Gazi Mustafa Kemal Atatürk’ün adının
geçmemesiyle ilgili kamuoyuna açıklama yapmasını talep ettiğine ilişkin
açıklaması 
ENGİN ALTAY (Sinop) – Teşekkür ederim.
Sayın Başkan, sayın milletvekilleri;
yarın 18 Mart, şehitlerimizi anacağız, şehitleri anma günü ve Çanakkale Deniz
Zaferi’mizin 100’üncü yılını kutlayacağız, o coşkuyu yaşayacağız. Ancak Diyanet
İşleri Başkanlığı Din Hizmetleri Genel Müdürlüğünün Türkiye genelinde cuma
hutbelerinde okunmak üzere yayınladığı 13 Mart 2015 tarihli bir hutbe var ve bu
hutbenin konusu Çanakkale şehitleri. Ancak hutbenin içerisinde Çanakkale
kahramanı Gazi Mustafa Kemal’in adı geçmemekte. Bunu bir yanlışlık olarak, bir
ihmal olarak görmüyoruz Cumhuriyet Halk Partisi olarak. Bunu Diyanet İşleri
Başkanlığının Gazi Mustafa Kemal Atatürk’ü yok sayması olarak
değerlendiriyoruz. Din Hizmetleri Genel Müdürlüğünün yaptığı bu uygulamayla
ilgili, Diyanet İşleri Başkanının Türkiye kamuoyuna bir açıklama yapmasını
talep ediyoruz.
Teşekkür ederim.
BAŞKAN – Teşekkür ederim.
Grup başkan vekillerinden başka söz
isteyen yok.
Evet, gündeme geçiyoruz.
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır, ayrı ayrı okutuyorum.
VI.-
BAŞKANLIĞIN GENEL KURULA SUNUŞLARI
A) Meclis
Araştırması Önergeleri
1.-
İstanbul Milletvekili Mustafa Sezgin Tanrıkulu ve 23 milletvekilinin,
Türkiye’de çocuk emeği kullanımının ve sokakta çalışmak zorunda kalan çocuklar
sorununun gerçek boyutlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1261)
Türkiye Büyük
Millet Meclisi Başkanlığına
Türkiye'de çocuk emeği kullanımı ve
sokakta çalışmak zorunda kalan çocuklar sorununun gerçek boyutlarının ortaya
çıkarılması, bu çocukların sorunlarının belirlenerek çocuk işçiliğini önleyici
etkin politikaların oluşturulması ve gerekli yasal düzenlemelere dayanak
oluşturulması amacıyla Anayasa'nın 98’inci ve TBMM İçtüzüğü’nün 104’üncü ve
105’inci maddeleri gereği bir Meclis araştırması açılmasını arz ederiz.
1) Mustafa Sezgin Tanrıkulu  (İstanbul)
2) Ali Serindağ  (Gaziantep)
3) Haydar Akar (Kocaeli)
4) Gürkut Acar (Antalya)
5) Celal Dinçer  (İstanbul)
6) İlhan Demiröz  (Bursa)
7) Ali Sarıbaş  (Çanakkale)
8) Hurşit Güneş  (Kocaeli)
9) Turgay Develi (Adana)
10) Doğan Şafak  (Niğde)
11) Hülya Güven  (İzmir)
12) Namık Havutça  (Balıkesir)
13) Osman Kaptan  (Antalya)
14) Ramazan Kerim Özkan  (Burdur)
15) Mehmet Hilal Kaplan  (Kocaeli)
16) Selahattin Karaahmetoğlu  (Giresun)
17) Candan Yüceer  (Tekirdağ)
18) Ali İhsan Köktürk  (Zonguldak)
19) Mustafa Serdar Soydan (Çanakkale)
20) İhsan Özkes  (İstanbul)
21) Dilek Akagün Yılmaz  (Uşak)
22) Hasan Akgöl  (Hatay)
23) Mahmut Tanal  (İstanbul)
24) Kadir Gökmen Öğüt  (İstanbul)
Gerekçe:
Çocuk emeği kullanımı Türkiye'nin de
tarafı olduğu Birleşmiş Milletler, Uluslararası Çalışma Örgütü, Avrupa
Birliğinin ilgili sözleşmeleri ve İş Kanunu tarafından yasaklanmıştır. 
Türkiye mevzuatı gereğince, ilköğretimi
tamamlamış ve 15 yaşını doldurmuş çocuklar ancak kendilerine uygun işlerde
çalıştırılabilmektedir.
Çocuk işçiliği konusunda 2005 yılında
kurulan Meclis araştırması komisyonu Türkiye Büyük Millet Meclisi Başkanlığına
sunduğu sokakta yaşayan/çalışan çocuklar hakkındaki raporunda, Anayasa’yla
belirlenmiş bir görev olan çocukların korunması konusunda ilgili kurum ve
kuruluşların yetersiz kaldığı, bu sorunun göç ve işsizlik başta olmak üzere,
ekonomik ve sosyal sorunlarla bağlantılı olduğu ve birçok devlet kurumunun
sorumluluk alanına girmesi sebebiyle, çözümünün çok boyutlu bir çalışma
gerektirdiği vurgulanmıştır.
Hükûmet çocuk emeğinin sömürülmesine
seyirci kalmakta ve denetim mekanizmalarını çalıştırmamaktadır. Çocuk
işçiliğinin önlenmesi çalışmalarında izleme ve veri toplama, değişimleri kayıt
altına son derece önemli olmasına rağmen 2006 yılından bu yana çocuk
işçiliğiyle ilgili resmî istatistikler toplanmamaktadır. Bu durum sorunun
boyutlarını kamuoyunun bilgisinden kaçırmak isteyen AKP Hükûmetinde rahatsızlık
yaratmamaktadır.
Çocuk işçiliği konusunda yapılan alan
araştırmaları sonuçlarına dayanan tahminlere göre verilen rakamlar 1 milyon ile
4 milyon arasında değişmektedir.
Türkiye'de hâlen yaklaşık 650 bin
çocuğun, Uluslararası Çalışma Örgütü kriterlerine göre en kötü çalışma
biçimleri olarak belirlenen mevsimlik tarım işçiliği, kayıt dışı kentsel
işletmeler ve sokakta çalıştırılmakta olduğunu gösteren araştırmalar mevcuttur.
AKP iktidarları döneminde hızla artan
yoksulluk, çocuk emeği kullanımını yaygınlaştırmaktır. Yoksulluğun çocuk emeği
kullanımı sorununu ne kadar büyüttüğü konusunda ise kamu otoriteleri net
verilere sahip değildir.
Çocuk emeği sömürüsünün sadece
yasaklamalarla çözülemediği ve çocuk emeği kullanımının ülkelerin yapısal
sorunlarından kaynaklandığı bilinmektedir. Türkiye'de çocuk emeği kullanımını
ortadan kaldırmak, sorunu körükleyen ekonomik ve sosyal koşulların tespiti ve
etkin önleyici mekanizmaların geliştirilmesi ile olanaklı olacaktır.
Araştırma önergemiz ile sorunun
boyutlarının 2005 yılından beri geçen yedi yıl boyunca yapılan uygulamaların
çocuk işçiliği sorununu hangi boyutlarda etkilediğinin ortaya çıkarılması da
arzulanmaktadır. 
2.-
Zonguldak Milletvekili Ali İhsan Köktürk ve 23 milletvekilinin, emeklilerin
sosyal ve ekonomik durumlarının ve sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/1262)
Türkiye Büyük
Millet Meclisi Başkanlığına
Türkiye İşçi Emeklileri Derneğince 47
ilde, 4.362 emekliyle yapılan geniş kapsamlı bir araştırmaya göre;
Çocuğu işsiz olan emeklilerin oranı
yüzde 60,5 çıkmaktadır.
Emeklilerimizin yüzde 72,2'si günlük
gazete alamamaktadır.
Emeklilerimizin yüzde 88,8'i kitap
satın alamamaktadır.
Araştırmada kendilerine yöneltilen
"Tiyatroya hangi sıklıkla gidersiniz?" şeklindeki soruya
emeklilerimizin yüzde 86,4'ü "Hiç gitmedim." diye yanıt vermişlerdir.
Aynı soruya "Haftada bir kez giderim." diyenlerin oranı yüzde 0,9
olurken "Ayda bir kez giderim." diyenlerin oranı yüzde 1,6’dır.
"Yılda bir veya birkaç kez giderim." diyenlerin oranı ise yüzde
11,1'dir.
 "Sinemaya hiç gitmedim."
diyenler yüzde 81’dir. Haftada bir gidenler yüzde 1,5; ayda bir gidenler yüzde
2,8; yılda bir veya birkaç kez diyenler ise 14,7'dir.
Bütün bu sonuçlar emeklilerimizin ekonomik
olumsuzluklar yüzünden birçok şeyden mahrum kaldığı gibi, kültür ve sanattan da
mahrum kaldığını ortaya koymaktadır. Nitekim bunun sonucu olarak da kendilerine
yöneltilen "Ülkemizin bir emeklisi olarak, mutlu bir yasam
sürdürebildiğinize inanıyor musunuz?" sorusuna emeklilerimizin yüzde
95,6'sı “Hayır.”, sadece yüzde 4,4'ü “Evet, mutluyum.” yanıtı vermiştir.
Ankara, İstanbul, İzmir, Adana, Bursa,
Zonguldak gibi illerimiz başta olmak üzere, 47 ilimizde gerçekleştirilen bir
anketle ulaşılan sonuçlar emeklilerimizin sosyal alanda da büyük sıkıntılar
yaşadığını ortaya koymaktadır. Ortaya çıkan tablo son derece kaygı vericidir.
Açıkça görüldüğü gibi emeklilerimiz ülke ve dünya gündemini takip etme
olanağından yoksun, âdeta hayattan kopuk bir yaşam sürdürmektedirler.
10 milyona yakın emeklimizin maaşlarına
bakıldığında tamamına yakınının açlık sınırının altında kaldığı görülmektedir.
Hükûmetin koro hâlinde sık sık tekrarladığı "Türkiye'nin ekonomisi sürekli
büyüyor, millî gelir sürekli yükseliyor." sözlerine rağmen, büyüdüğü
varsayılan ekonominin varsayılan artışları emeklilerimizin maaşına
yansımamaktadır.
Bu nedenle pek çok emekli de açlık ve
yoksulluk sınırının altında bir maaşa maruz kaldıkları için ileri yaşlarına ve
fiziki yıpranmalarına rağmen çalışmaktadır. Çalışan emeklilerden yapılan sosyal
güvenlik destek primi kesintileri ise emeklilerin mağduriyetlerini daha
artırmaktadır.
İntibak yasası olarak da nitelenen ve
2013 yılında yürürlüğe girecek olan yasa da emeklilerimizin sorunlarını
çözmekten ve gerçek anlamda intibakı sağlamaktan oldukça uzaktır.
Bu ve buna benzer araştırmaları
emeklilerimizin "çığlığı" olarak algılayıp emeklilerimizin durumunu
iyileştirecek, ekonomik yönden nefes almalarını sağlayacak yeni düzenlemeler
gerekmektedir.
Yukarıdaki nedenlerden ötürü,
emeklilerimizin sosyal ve ekonomik durumlarının ve sorunlarının tespiti,
alınacak tedbirlerin saptanması amacıyla, Anayasa'nın 98’inci ve Türkiye Büyük
Millet Meclisi İçtüzüğü'nün 104’üncü ve 105’inci maddeleri gereğince Meclis
araştırması açılmasını arz ve teklif ederiz. 22 Kasım 2012
1) Ali İhsan Köktürk (Zonguldak)
2) Celal Dinçer (İstanbul)
3) İlhan Demiröz  (Bursa)
4) Namık Havutça (Balıkesir)
5) Turgay Develi (Adana)
6) Haydar Akar (Kocaeli)
7) Ali Sarıbaş  (Çanakkale)
8) Emre Köprülü  (Tekirdağ)
9) Doğan Şafak  (Niğde)
10) Ramazan Kerim Özkan (Burdur)
11) Osman Kaptan  (Antalya)
12) Mehmet Hilal Kaplan  (Kocaeli)
13) Kamer Genç  (Tunceli)
14) Ali Serindağ  (Gaziantep)
15) Hülya Güven  (İzmir)
16) Selahattin Karaahmetoğlu  (Giresun)
17) Candan Yüceer  (Tekirdağ)
18) Mustafa Serdar Soydan  (Çanakkale)
19) İhsan Özkes  (İstanbul)
20) Gürkut Acar  (Antalya)
21) Dilek Akagün Yılmaz  (Uşak)
22) Hasan Akgöl  (Hatay)
23) Mahmut Tanal  (İstanbul)
24) Kadir Gökmen Öğüt  (İstanbul)
3.-
İstanbul Milletvekili Sebahat Tuncel ve 21 milletvekilinin, zorunlu göçe maruz
kalmış Kürt ailelerin sorunlarının araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/1260)
Türkiye Büyük
Millet Meclisi Başkanlığına
Türkiye'de zorunlu göçe maruz kalmış
Kürt ailelerin kentlerde yaşadıkları sosyoekonomik sorunların tespit edilmesi,
bu ailelerin çocuklarının okullarda, sokakta yaşadıkları sorunların, ayrımcı
yaklaşımlarının araştırılması ve bu yaklaşımların çocukların eğitim hayatından
günlük hayatlarına olan etkilerinin tespit edilmesi ve kentte yaşamak zorunda
bırakılan Kürt ailelerinin yaşadıkları zorlukların azaltılabilmesi için
devletin üstlenmesi gereken uygulamaların raporlanması için bir Meclis araştırma
komisyonu açılması amacıyla Anayasa’nın 98'inci, İç Tüzük’ün 104 ve 105'inci
maddeleri gereğince Meclis araştırması açılması için gereğini arz ederiz.
1) Sebahat Tuncel  (İstanbul)
2) Pervin Buldan  (Iğdır)
3) İdris Baluken  (Bingöl)
4) Sırrı Sakık  (Muş)
5) Murat Bozlak  (Adana)
6) Halil Aksoy  (Ağrı)
7) Ayla Akat Ata (Batman)
8) Hasip Kaplan  (Şırnak)
9) Hüsamettin Zenderlioğlu  (Bitlis)
10) Emine Ayna  (Diyarbakır)
11) Nursel Aydoğan  (Diyarbakır)
12) Altan Tan  (Diyarbakır)
13) Adil Zozani  (Hakkâri)
14) Esat Canan  (Hakkâri)
15) Sırrı Süreyya Önder  (İstanbul)
16) Mülkiye Birtane  (Kars)
17) Erol Dora  (Mardin)
18) Ertuğrul Kürkcü  (Mersin)
19) Demir Çelik (Muş)
20) İbrahim Binici  (Şanlıurfa)
21) Nazmi Gür (Van)
22) Özdal Üçer  (Van)
Gerekçe Özeti:
Otuz yıldır yaşanan çatışmalı ortam ve
bir türlü çözümlenmeyen Kürt sorunu sadece ölümlere sebep olmamakta, aynı
zamanda çatışmalar nedeniyle toplum üzerinde yıkıcı etkilere neden olmaktadır.
Özellikle, 1990'lı yıllarda düşük yoğunluklu savaş döneminde hâlâ toplumun
hafızasında tazeliğini korumaktadır. 90'lı yıllarda bir devlet politikası
olarak zorunlu göçle birlikte çatışmanın etkileri sadece Kürtlerin yaşadığı
coğrafyayla sınırlı kalmamış, batı metropollere de taşınmıştır. Zorunlu göçün
en büyük mağdurları kadınlar ve çocuklar olmuştur.
İstanbul başta olmak üzere,
metropollere göç etmek zorunda kalan aileler artık 2000'li yıllarla ikinci
kuşak olarak kentlerde yaşamak zorunda bırakılmıştır. Kürt sorununa inkâr,
imha, asimilasyon ve şiddet yöntemleriyle yaklaşımın sonucu binlerce insan
yerlerinden edilirken yaşadıkları sorunlara bir de kültürünü, yaşam tarzını hiç
bilmedikleri, daha karmaşık ve ekonomik olarak zorlukların olduğu,
topraklarından koparılıp varoşlarda yaşamak zorunda kaldıkları kentlerde yaşadıkları
zorluklar eklenmiştir.
Zorunlu göç üzerinde çalışma yapan
akademisyenler, yerlerinden edilmiş ailelerin çocuklarıyla yaptığı
çalışmalarda, bu çocukların farklı mekânlarda karşılaştıkları iktidar
ilişkilerine ve denetim mekanizmalarına verdikleri tepkileri, çocukların bu
zeminlerde karşılaştıkları mekanizmaları bozma pratiklerini, okulu, aileyi ve
sokağı nasıl algıladıklarını ortaya koymuşlardır. Araştırma sonucuna göre bu
aileler Kürt olduklarından dolayı sürekli devlet kurumlarında ayrımcılığa uğradıklarını
belirtmektedirler.
Araştırmaya göre, okullar göç eden
insanların tutunmalarını kolaylaştıracağı beklentisiyle ailelerin sıklıkla
kullandığı bir mekân olarak görülmektedir. Ancak evde Türkçe konuşmayan
çocuklar okullarda kendi ana dillerinde eğitim alamadıkları için başarısız
olmakta ve bu başarısızlığın getirdiği bir çatışma sonucu, çocuklar daha öfkeli
tepkiler vermektedir. Ancak aileler, sokakların çocuklar için tehlikeli
olmasından dolayı da endişeli olmakta, çocuğu sokaktan uzak tutabilmek için
kendince yöntemler geliştirmektedir. Eğer ailenin durumu iyiyse kendi yanında
çalıştırma, başka bir işletmede çalıştırma ya da çalışması sağlanamıyorsa daha
küçük bir yerleşim yerinde bulunan bir akrabanın yanına gönderme gibi yöntemler
bulunmaktadır.
Araştırmaya göre, göçle gelmiş
ailelerin kentlerde en çok sorun yaşadıkları alanın okullar olduğu ve okulların
Kürt çocukları için bir çatışma alanına döndüğü tespit edilmiştir. Ailelerin
sokağın tehlikeli olmasından dolayı endişeyle okula gönderdikleri, en azından
çocuklarının farklı bir hayat elde etme imkânı olarak gördüğü okullar, çocuklar
için zorlu bir alana dönüşmektedir. Çocuklar, okullarda öğretmenlerin Kürtlere
küfrettiklerini, terörist dediklerini ve bu yüzden okula gitmek istemediklerini
söylemektedirler. Bu yaklaşım çocukları daha çok sokaklara iterken, daha
radikal tepkiler vermesine neden olmakta, çoğu zaman polisle çatışmalar
yaşanmaktadır. Çocuklar, devletin köylerini yaktıkları için buraya göç etmek
zorunda kaldıklarının farkında, okusalar bile yine devletin kendilerini
dışlayacaklarını, bu yüzden okula istekli gelmediklerini belirtmektedir. Bu
nedenle, çocuklar sokakları bir yandan da özgür alanlar olarak görmekte,
sokakta kendilerini daha iyi ifade ettiklerini belirtmektedirler.
Kentte yoksullaşan aileler çocuklarını
okutabilme, tehlikeli sokaklardan uzak tutabilme gibi endişeler taşırken,
çocuklar okullarda inkâr politikasını en ağır şekilde yaşamaya devam
etmektedir. Kentin getirdiği yoksulluk nedeniyle çalışmak zorunda kalmakta,
okullarda Türkçe bilmediği için sorunlar yaşamakta, hatta birçok Kürt çocuğu
dil bilmemesine dayandırılarak “Algı sorunu yaşıyor.” diye rehabilitasyon
merkezlerine gönderilmektedir. Sivil toplum örgütlerinin raporlarına göre, 3
milyonu bulan Kürt ailelerinin kentlerdeki nüfusu aradan geçen zaman içerisinde
daha da arttı. Türkiye'de zorunlu göçe maruz kalmış Kürt ailelerin kentlerde
yaşadıkları sosyoekonomik sorunların tespit edilmesi, bu ailelerin çocuklarının
okullarda, sokakta yaşadıkları sorunların, ayrımcı yaklaşımların araştırılması
ve bu yaklaşımların çocukların eğitim hayatından günlük hayatlarına olan
etkilerinin tespit edilmesi ve kentte yaşamak zorunda bırakılan Kürt
ailelerinin yaşadıkları zorlukların azaltılabilmesi için devletin yapması
gereken uygulamaların raporlanması için bir Meclis araştırma komisyonu
kurulmasını önermekteyiz.
BAŞKAN – Bilgilerinize sunulmuştur. 
Önergeler gündemdeki yerlerini alacak
ve Meclis araştırması açılıp açılmaması konusundaki görüşmeler sırası
geldiğinde yapılacaktır. 
B) Duyurular
1.-
Başkanlıkça, Kadın Erkek Fırsat Eşitliği Komisyonunda siyasi parti grubu
mensubu olmayan milletvekillerine düşen 1 üyelik için aday olmak isteyen siyasi
parti grubu mensubu olmayan milletvekillerinin yazılı olarak müracaat
etmelerine ilişkin duyuru
BAŞKAN – Sayın milletvekilleri, Kadın Erkek Fırsat Eşitliği Komisyonunda
siyasi parti grubu mensubu olmayan milletvekillerine de 1 üyelik düşmektedir.
Bu Komisyona aday olmak isteyen siyasi parti grubu mensubu olmayan
milletvekillerinin 23 Mart 2015 Pazartesi günü saat 18.00’e kadar Türkiye Büyük
Millet Meclisi Başkanlığına yazılı olarak müracaat etmelerini rica ediyorum. 
Şimdi Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VII.-
ÖNERİLER
A) Siyasi
Parti Grubu Önerileri
1.- HDP
Grubunun, Grup Başkan Vekili Bingöl Milletvekili İdris Baluken tarafından, grip
hastalıklarına karşı alınacak önlemlerin belirlenmesi ve grip aşılarından
kaynaklı sorunların önüne geçilmesi amacıyla 23/1/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 17 Mart 2015 Salı günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi 
17/3/2015
Türkiye Büyük
Millet Meclisi Başkanlığına
Danışma
Kurulunun 17/3/2015 Salı günü (Bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
İdris Baluken
Bingöl
Grup Başkan
Vekili
Öneri:
23 Ocak 2013
tarihinde Bingöl Milletvekili Grup Başkan Vekili İdris Baluken tarafından
verilen (2405 sıra no.lu), "Grip hastalıklarına karşı alınacak önlemlerin
belirlenmesi ve grip aşılarından kaynaklı sorunların önüne geçilmesi"
amacıyla Türkiye Büyük Millet Meclisine verilmiş olan Meclis araştırma
önergesinin, Genel Kurulun bilgisine sunulmak üzere bekleyen diğer önergelerin
önüne alınarak 17/3/2015 Salı günlü birleşiminde sunuşlarda okunması ve
görüşmelerin aynı tarihli birleşiminde yapılması önerilmiştir.
BAŞKAN –
Halkların Demokratik Partisi grup önerisinin lehinde ilk konuşmacı Bingöl
Milletvekili Sayın İdris Baluken. 
Buyurun. 
İDRİS BALUKEN
(Bingöl) – Teşekkür ederim. 
Sayın Başkan,
değerli milletvekilleri; hepinizi saygıyla selamlıyorum. Grip hastalığıyla
ilgili vermiş olduğumuz araştırma önergesi üzerine söz aldık.
Aslında, bu
önergeyi çok daha önceden vermişiz ve grip aşısıyla ilgili hem bir toplumsal
bilinçlenme, bir farkındalık yaratma hem de Meclisin bu konuda gerekli
önlemleri alma noktasında bir inisiyatif alma sorumluluğuna girmesini
amaçlamışız. Ama bu tarihe kadar, maalesef, bu konuda herhangi bir gelişme
olmadı. 
Özellikle dün mevcut torba yasanın
görüşülmesi sırasında karşı karşıya kaldığımız tablodan gerçekten ben dehşete
düştüm. Bir sağlıkçı olarak, bir doktor olarak, bir hekim olarak bu ülkede
yaşanan çok vahim bir durumun aslında nasıl örtbas edilmeye çalışıldığını, sağlık
camiasını yakından takip eden bir milletvekili olarak bizlerden de nasıl
saklanmaya çalışıldığını dün bu Genel Kurulda, çok acı bir şekilde burada
gözlemleme şansına sahip olduk. 2 Mersin milletvekili, Cumhuriyet Halk
Partisinden ve Milliyetçi Hareket Partisinden 2 sayın milletvekili Genel
Kurulda bir bilgilendirmeyi yapmasalar, biz bu korkunç durumla ilgili herhangi
bir bilgi sahibi de olamayacağız demektir, buradan bu sonuç çıkıyor. Özellikle
Mersin’de, Anamur’da son bir hafta içerisinde 3 genç insan domuz gribinden
dolayı yaşamını yitirmiş, son birkaç ay içerisinde Türkiye’de çok farklı
illerde 17 insanımız gripten dolayı yaşamını yitirmiş ve bununla ilgili, Sağlık
Bakanlığının ya da Hükûmetin tek bir uyarıcı bilgilendirmesi bile söz konusu
olmamış. Böyle bir anlayış olabilir mi? Grip gibi son derece tehlikeli, endemik
salgınlar yapabilen bir hastalıkla ilgili bu kadar duyarsız bir yaklaşım ortaya
konabilir mi? 
Bu arkadaşlarımızın uyarıları üzerine,
dün burada Sağlık Bakanının yerine oturan Kalkınma Bakanı da vahim bir durum
olmadığını, son birkaç ay içerisinde sadece 11 vatandaşımızın öldüğünü, burada
Genel Kurula, bilgilendirme amacıyla söylüyor. Eğer son birkaç ayda 11
vatandaşımızın gripten dolayı ölümünü siz vahim bir durum olarak değerlendirmiyorsanız,
asıl vahim durumda olan sizsiniz demektir. 
İçinizde hekim arkadaşlar var, toplum
sağlığıyla yakından ilgilenen, en azından bugüne kadar hekim olarak o
sorumluluğu üstlenmiş olan arkadaşlar var. Bu arkadaşlara bugüne kadar hiç mi
danışmadınız ya da bu arkadaşlar bugüne kadar size hiç uyarı yapmadı mı? Son
iki ayda gripten dolayı 11 kişi ölmüşse, son dört gün içerisinde Anamur’da
domuz gribinden dolayı 3 vatandaşımız yaşamını yitirmişse büyük bir tehlikeyle
karşı karşıyayız. 
Biz burada bu konuyu bir siyasi polemik
hâline getirme amacında değiliz. Hükûmetin ve Sağlık Bakanlığının alması
gereken tedbirleri almamasından dolayı, bu Meclisteki sağlıkçı olan
milletvekillerinin bir an önce bu durumla ilgili acil bir eylem planı ortaya
koymasını önemli bulduğumuz için bu araştırma önergesini getirdik. Bu
arkadaşlarımızın, milletvekili arkadaşlarımızın uyarılarından sonra, bugün
Sağlık Bakanlığından bir yetkili lütfetmiş de bilgilendirici bir açıklama
yapmış. Yani, iki aydır ölümler oluyor, iki aydır pek çok vatandaşımız bu
salgın hastalığın ölümcül etkisiyle bir risk altında, herhangi bir açıklama
yok; konu birkaç milletvekili tarafından Genel Kurula getirildikten sonra,
sayın Sağlık Bakanlığı yetkilisi bir açıklama yapmayı lütfetmiş ve yaptığı
açıklamada da ortada dolaşan bilgilerin doğru olduğunu söylüyor. 2015
itibarıyla 170 vakanın tespit edildiğini, bunlardan 11’inin yaşamını
yitirdiğini söylüyor. Anamur dışında, Antalya, Kocaeli, Çanakkale, Sivas ve
Mersin bölgesinde domuz gribiyle ilgili bir tehlikenin olduğunu ifade ediyor.
Samsun’da yine 3 vakanın kaybedildiğini, 3 vatandaşımızın bu nedenle yaşamını
yitirdiğini ifade ediyor. 
Değerli milletvekilleri, domuz gribi,
eğer gerekli önlemler alınmazsa, Sağlık Bakanlığı, Sağlık Bakanlığının bilimsel
kurulları ciddi bir şekilde ele almazsa bütün ülkede çok kısa bir süre
içerisinde ölümcül salgınlar yapabilen bir viral hastalıktır. Bugüne kadar
böyle bir risk varsa sizin bu konuda hastalığın olduğu bölgelerde birtakım
izolasyon önlemlerinden tutalım da, o bölgeye yapılan seyahatler ya da o
bölgeden ülkenin diğer taraflarına yapılan seyahatlerden toplu yerlerde,
okullarda, yaşlı bakımevlerinde maske kullanmaya, gerekirse uzun süreli
tatiller planlamaya kadar pek çok koruyucu tedbiri devreye koymanız
gerekiyordu. Bugüne kadar bu koruyucu tedbirlerden hiçbir şey yapmamışsınız. 
Sayın Bakanlık yetkilisinin
açıklamasında da sadece el yıkamanın ne kadar önemli olduğuna vurgu yapılmış.
Böyle bir ciddiyetsizlik olur mu? El yıkamanın önemiyle toplumsal farkındalık
yaratmaya çalışan bir Bakanlıkla karşı karşıyaysak korktuğumuzun başımıza
geleceğiyle ilgili çok ciddi kaygıları burada ifade etmek isteriz. 
Siz zaten “Sağlıkta Dönüşüm Programı”
adı altında koruyucu hekimliği neredeyse tamamen rafa kaldırdınız. Hazırlığı
olmadan, zemini olmadan geçmiş olduğunuz aile hekimliği sisteminde de aile
hekimlerinin sırtına yüzlerce yük bindirip aile hekimlerinin sadece gelen
hastalarla ilgili tedavi edici ve sevkle ilgili işlemlerle meşgul olmasını
sağladınız. Bundan dolayı, sadece grip hastalığından dolayı, grip hastalığı
değil, diğer salgın hastalıklarla ilgili de çok ciddi bir riskle karşı
karşıyayız. 
Bu ülkede, neredeyse tamamen ortadan
kalkmış olan kızamık vakaları yeniden görülmeye başlandı. Hem Sağlık Bakanlığı
olarak hem de Hükûmet olarak uzun süre bu kızamık vakalarını tıpkı bugün domuz
gribinde olduğu gibi reddetme yolunu seçtiniz. 
Ülkenin her tarafında tüberküloz
hastalarına hizmet veren göğüs hastanelerini kapattınız. Şu anda ülkenin her
tarafında normal ilaçlarla tedavi edilmeyen, çok ilaca dirençli tüberküloz
vakaları neredeyse patlama yapmış durumda. 
Neredeyse eradike olmuş sıtma
hastalığını âdeta yeniden canlandırdınız. Sadece Mardin ilinde geçen yıl
itibarıyla 80 sıtma vakasına rastlandığının bilgilerine sahibiz. Böyle bir
sağlık yönetimi olabilir mi, böyle bir sağlık anlayışı olabilir mi? Koruyucu
tedbirleri almadan, gerekli önlemleri almadan, sadece vaka ortaya çıktıktan
sonra “Biz gerekli olan mücadeleyi yürütüyoruz.” demeniz hiçbir işe yaramaz. 
Bakın, Anamur’da
halkımız çok büyük bir panik içerisinde. Haklı olarak büyük bir panik
içerisinde, ne olduğunu bilmiyorlar. Gencecik insanlar bir anda hastanelere
kaldırılıyor, orada yaşamını yitiriyor ama bu konuda Anamur’da alınmış tek bir
önlem yok. Anamur’daki okullar, yaşlı bakımevleri hiçbir tedbir almadan bu
hastalığın riskiyle karşı karşıya bırakılmış durumda. Anamur’a seyahat edecek
olanlara tek bir uyarı yapılmamış. Sağlık Bakanlığı tarafından, bu grip
hastalığını önlemeye yönelik bir aşılama programı mı olur, bir koruyucu
antiviral tedavi mi olur, toplu yaşanılan yerlerde maskeyle ilgili gerekli
önlemler mi alınır, bu konularda hiçbir şey yapmamışsınız. En azından, hiçbir
şey yapmıyorsanız bile medya aracılığıyla, basın aracılığıyla, televizyonlar
aracılığıyla yaklaşan tehlikeye dikkat çekebilir, bu konuda halkın gerekli
hassasiyeti, gerekli duyarlılığı göstermesini isteyebilirdiniz. 
Bütün ülkede
durum aynı. Ama özellikle bakın sizi Suriye’den gelenlerle ilgili, mülteci
kamplarıyla ilgili uyarıyoruz. Daha önce de uyarmıştım: Sağlığın Soma’sı bu
mülteci kamplarında yaşanabilir.
(Mikrofon
otomatik cihaz tarafından kapatıldı)
İDRİS BALUKEN
(Devamla) – Bir anda, o mülteci kamplarında yüzlerce insan hayatını
kaybedebilir, oradan yayılan bulaşıcı hastalıklarla Türkiye’nin her tarafında
yüzlerce vatandaşımız bir anda ölümcül bir durumla karşı karşıya kalabilir.
BAŞKAN –
Teşekkür ederim Sayın Baluken.
İDRİS BALUKEN
(Devamla) – Felaket geldikten sonra buraya çıkıp bir şey söylemenin bir anlamı
yok. Bütün samimiyetimle söylüyorum, bu konu siyasi polemiklere malzeme
edilecek bir konu değildir.
BAŞKAN – Sayın
Baluken, teşekkür ederim.
İDRİS BALUKEN
(Devamla) – Bakanlığın ve Hükûmetin yapmadığı tedbirleri bu Meclisin sağlıkçı
milletvekilleri bir an önce bir araya gelip Hükûmete ve Sağlık Bakanlığına
önermelidir diyorum.
Genel Kurulu
saygıyla selamlıyorum. (CHP sıralarından alkışlar)
BAŞKAN –
Teşekkür ederim.
Halkların
Demokratik Partisi grup önerisinin aleyhinde ilk konuşmacı Kayseri Milletvekili
Sayın İsmail Tamer.
Buyurun. (AK
PARTİ sıralarından alkışlar)
İSMAİL TAMER (Kayseri) – Sayın
Başkanım, değerli milletvekili arkadaşlarım; yarın 18 Mart Şehitler Günü.
Konuşmama başlamadan önce tüm şehitlerimizi saygıyla selamlıyorum. 
Değerli arkadaşlar, grip “influenza”
diye virütik bir hastalıktır. Mevsimsel olarak yayılmaya başlar, özellikle
sonbahar aylarında ve ilkbahar aylarında da zaman zaman artışlar gösteren,
kendisini yorgunluk, hâlsizlik, hapşırık, öksürük ve ateşle belli eden virütik
bir hastalıktır. Antibiyotik tedavisi yoktur. Bunun yanında, yardımcı tedavi
yöntemleriyle bu hastalık, biz doktorların tabiriyle “İlaç verirseniz yedi gün,
vermezseniz bir haftada geçer.” diye de ifade ettiğimiz bir hastalık türüdür
diye sözlerime başlamak istiyorum. 
AYTUĞ ATICI (Mersin) – Bu öldürüyor yalnız,
öldürüyor bu. 
İSMAİL TAMER (Devamla) - Değerli
arkadaşlar, grip, eğer geç kalınmışsa, özellikle doktora gitmekte gecikilmişse
birtakım komplikasyonlara neden olur. Bu komplikasyonların başında, özellikle
de risk grubu dediğimiz kronik hastalığı olanlarda daha çok olmak üzere -bunlar
şeker hastalığı, kalp hastalığı, akciğer hastalıkları gibi- özellikle
yaşlılarda “pnömoni”ye neden olabilir. “Meningoensefalit”e -beyin iltihabına-
neden olabilir, yine “miyokardit” dediğimiz kalp kası iltihabına neden olabilir.
Aynı zamanda, bunun sonucunda da ölümcül sebeplerle hastanın ölümüne neden
olabilir. 
Halkların Demokratik Partisinden
değerli doktor arkadaşımın vermiş olduğu bu öneriye katılmak mümkün değil çünkü
Sağlık Bakanlığımız Kamu Hastaneleri Birliğiyle ve aynı zamanda, etrafta
aşılamalarla birlikte bu hastalığın önüne geçmek için önemli tedbirler
almıştır. Tüm hastanelerimizde ilaç tedavisiyle ilgili en ufak bir ilaç
sıkıntısı olmadan ve ücretsiz olarak da halka dağıtılması sebebiyle de bu gibi
gribal bir enfeksiyonun bahar aylarında artmasını bir tehlike olarak görmek
yanlıştır diye düşünüyorum…
AYTUĞ ATICI
(Mersin) – İnsanlar ölüyor Sayın Tamer, ölüyor insanlar.
İSMAİL TAMER
(Devamla) - …çünkü Sağlık Bakanlığımızın bilimsel kurulları zaten her dönem
toplanıyor, bu gibi salgınların olduğunu, olabileceğini göz önünde bulundurarak
gerekli tedbirleri alıyor.
İDRİS BALUKEN
(Bingöl) – Ne yaptınız, onları anlatın.
İSMAİL TAMER (Devamla) - Tabii ki,
gribal enfeksiyonda halkın yapması gereken, çocuklarımızın yapması gereken…
Özellikle kreşlerde, yaşlı bakım merkezlerinde ve huzurevleri gibi toplu
yaşanılan yerlerde birtakım tedbirlerin alınması gerekiyor. Bunlar, gribal
enfeksiyonu olan hastaların ayrılması, maske kullanılması, hijyenin ön plana
çıkarılması, özellikle el yıkama gibi çok önemli bir olayı tüm insanlarımızın
alışkanlık hâline getirerek bu hastalıklardan ve buna benzer diğer bulaşıcı
hastalıklardan korunmasıdır.
Şimdi, son yıllarda, özellikle son
günlerde “H1N1” dediğimiz domuz gribiyle ilgili de ben bilgiler vermek
istiyorum. Domuz gribi her ülkede olduğu gibi ülkemizde de zaman zaman gözüken
virütik bir hastalıktır. Zaman içerisinde ölümlere giden sebepler de olabilir.
Diğer grip enfeksiyonuna benzer bulgular verir ve eğer tedavi edilmezse de kötü
bir şekilde ölümlere neden olabilir.
Şimdi, ben size özellikle H1N1’le
ilgili, domuz gribiyle ilgili rakamlar vereceğim: 2012-2013 yıllarında 812
pozitif vakaya rastlanmış. 2013-2014 yılında 17 vakamızı kaybetmişiz. 2014-2015
yılında da, özellikle 2014 yılında 11 vakanın kaybedildiğini, 2015 yılında da 5
vaka olmak üzere toplam 16 vakanın kaybedildiğini rahatlıkla söyleyebiliriz. 
İDRİS BALUKEN (Bingöl) – “Rahatlıkla”
söylemeseydin iyiydi.
İSMAİL TAMER (Devamla) - Tabii, 2014 ve
2015 yılları arasında şüpheli olan 3.117 tane vakadan numune alınmış, bunlardan
170 tanesinde domuz gribine, H1N1 virüsüne rastlanmıştır. Bunlar da gerekli
tedavi altına alınmış, bir sıkıntı olmadan… 
AYTUĞ ATICI (Mersin) – Nasıl sıkıntı
yok? Ölmüş bunlar Sayın Tamer, nasıl sıkıntı yok?
İSMAİL TAMER (Devamla) - Özellikle
Sağlık Bakanlığımızın Bilimsel Kurulu toplanmış ve bunlara ek, yeni bir tedbir
alınmasına da gerek kalmadığı… Her yıl olduğu gibi, tüm ülkelerde olduğu gibi,
Türkiye'de de bu virüsle ilgili bazı vakaların görüldüğüyle ilgili bir şeyi
söyleyebiliriz.
AYTUĞ ATICI (Mersin) – Hayret bir şey
ya, “Ölüyor insanlar.” diyoruz ya.
İSMAİL TAMER (Devamla) – Bu bakımdan,
değerli arkadaşlar, Sağlık Bakanlığı gerekli tedbirleri almıştır. Bana göre de
geniş olarak toplumu huzursuz edecek, toplumu rahatsız edecek bir salgının
olmadığını ifade ediyorum. Değerli arkadaşımın görüşlerine katılmadığımı ifade
ediyor, hepinize saygı ve selamlarımı sunuyorum.
Teşekkür ediyorum. (AK PARTİ
sıralarından alkışlar) 
BAŞKAN – Teşekkür ederim.
İDRİS BALUKEN (Bingöl) – Sayın Başkan…
BAŞKAN – Sayın Baluken, buyurun.
İDRİS BALUKEN (Bingöl) – Sayın hatip,
konuşması sırasında, bizim yapmış olduğumuz değerlendirmelerin âdeta, böyle,
ürkütücü değerlendirmeler olduğunu ve mevcut durumun da bu şekilde vahim
olmadığını ifade ederek bağlamından koparmıştır.
BAŞKAN – Buyurun, iki dakika.
VIII.-
SATAŞMALARA İLİŞKİN KONUŞMALAR
1.- Bingöl
Milletvekili İdris Baluken’in, Kayseri Milletvekili İsmail Tamer’in HDP grup
önerisi üzerinde yaptığı konuşması sırasında şahsına sataşması nedeniyle
konuşması
İDRİS BALUKEN (Bingöl) – Teşekkür
ediyorum Sayın Başkan.
Değerli milletvekilleri, tekrar
hepinizi saygıyla selamlıyorum.
Şahıs olarak İsmail Hoca’mı da severim,
sayarım ama bir hekim olarak keşke bu kürsüden böyle bir konuşma yapmasaydınız
Sayın Hocam. Yani, özellikle biz hekimlerin görevi, mevcut tehlikeyi
hafifletmekle ilgili burada bir bilgilendirme olmaması gerekiyor. Eğer bir
tehlike varsa bizim bağlı olduğumuz mesleki ilkeler, etik değerlerle burada
gerçeği açık bir şekilde ifade etmemiz en doğru olan tutumdur. Ben sizin
konuşmanızı dinleyince şöyle bir kanaate vardım: Yani, ortada ciddi bir tehlike
yok. Zaten ilaç verseniz bir haftada, ilaç vermeseniz de yedi günde geçen bir
hastalıkla karşı karşıyayız gibi bir izlenim edindim.
İSMAİL TAMER (Kayseri) – Onu
“influenza” için söyledim.
İDRİS BALUKEN (Devamla) – Yani, sizin
için, bakın, şu tablonun bir önemi yok mu, bu tablo bir tehlike değil mi? Son
üç gün içerisinde Anamur’da 31 yaşında Avukat Hüsnü Uysal, Bozyazı ilçesinde 56
yaşında Eşme Demir, 30 yaşında -Mersin Devlet Hastanesinde- Yaşar Küçükalıç
yaşamını yitirmiş. Son birkaç ay içerisinde 11 kişinin öldüğünü, burada Sağlık
Bakanlığı kendi yaptığı açıklamada kabul ediyor. Grip gibi her an endemi,
pandemi yaratabilecek bir hastalık eğer bu düzeyde ölümlere sebep olmuşsa siz
burada bunu hafifletici cümleler kullanamazsınız. Önergeye oy verirsiniz
vermezsiniz, ayrı bir şey ama tıpkı Başbakanın yaptığı gibi “İşte, bazı
şeylerin fıtratında da ölüm var, gribin de gidişatında ölüm var.” falan
diyemezsiniz, bir hekim olarak bunu söyleyemezsiniz. 
Bununla ilgili
Sağlık Bakanlığının Bilim Kurulunun aldığı ne karar var? Anamur’da hangi
tedbirleri aldı? Okullarla ilgili, bakımevleriyle ilgili, toplu yaşanan
yerlerle ilgili, Anamur’a yapılan seyahatler ya da Anamur’dan dışarıya yapılan
seyahatlerle ilgili hangi tedbirleri aldı? Eğer bunları siz içinize
sindiriyorsanız diyecek bir şeyimiz yok ama bir hekim olarak, rica ediyoruz,
burada gerçeği ifade edin. 
BAŞKAN – Teşekkür ederim Sayın Baluken.
İSMAİL TAMER (Kayseri) – Bir yanlış
anlaşılma var, düzeltmek istiyorum.
BAŞKAN – Buyurun Sayın Tamer.
Ne denildi? Pardon, özür dilerim,
kayıtlara geçmesi açısından…
İSMAİL TAMER (Kayseri) – Özellikle ölen
kişilerin önemsiz olduğunu ifade ettiğimi söyledi, onu…
BAŞKAN – Buyurun, iki dakika.
2.- Kayseri
Milletvekili İsmail Tamer’in, Bingöl Milletvekili İdris Baluken’in sataşma
nedeniyle yaptığı konuşması sırasında şahsına sataşması nedeniyle konuşması
İSMAİL TAMER (Kayseri) – Sayın Başkan,
değerli milletvekilleri; şunu ifade etmek istiyorum: Her hayat bizim için
önemlidir, her ölüm bizim için değerlidir ve o bizi üzer. Dolayısıyla, burada
yanlış bir ifade kullanmanın hiç yeri yoktur diye düşünüyorum.
İDRİS BALUKEN (Bingöl) – İsmail Hocam,
yaşam değerlidir, ölüm değerli değildir. 
İSMAİL TAMER (Devamla) - Değerli
arkadaşımı ben de çok severim, İdris Bey’e ben de kişisel olarak saygı duyarım,
kendisi de bana saygı duyar, bizim birbirimize karşılıklı şeyimiz var. Ancak
şunu ifade ediyorum: Hepimiz doktoruz. Türkiye’de epidemi yapacak veya pandemi
yapacak bir durum var mı? Böyle bir durum yok. Ancak Anamur’da olan… Bilim
Kurulu ve Sağlık Bakanlığından yetkili bir heyet tarafından Anamur şu anda
inceleniyor ve orada alınacak tedbirler de olabilir, olacaktır. 
Ölümler olabilir ama şunu tekrar altını
çizerek söylüyorum: Türkiye’de pandemi yapacak veya epidemi yapacak bir durum
yok. O açıdan, ben diyorum ki: Tabii ki, şu an için Sağlık Bakanlığımızın almış
olduğu tedbirler yeterlidir. Zaten başından beri koruyucu hekimlikte,
aşılamada, ücretsiz aşılamada sürekli, yıllardan beri yapılan düzenli bir
çalışma vardır ve aşılanması gereken, aşılamamız gereken grubu da hep
biliyoruz; altı aylıktan sonra, 65 yaşın üzerindeki insanlarımızın aşılanması
gibi, üçüncü “trimester”larda hamile kadınların gribal aşılanması gibi pek çok
şeyler var. Dolayısıyla, bunları yanlış söylemeyelim, ifade etmeyelim.
Ölümler bizim için önemlidir, bir tane
canımız ölse bile bizim için değerlidir. Gerekli araştırma yapılıyordur,
Bakanlığımız gerekli çalışmayı yapıyordur. 
Hepinize saygılar sunuyorum. 
BAŞKAN – Teşekkür ederim. 
AYTUĞ ATICI (Mersin) – Sayın Başkan…
İDRİS BALUKEN (Bingöl) – Sayın Başkan,
sadece tutanaklara geçmesi açısından bir şey ifade etmek istiyorum. 
İsmail Bey bir hekim milletvekilidir.
Kullanmış olduğu bir cümle yanlış anlaşılabilir. “Ölümler bizim için
değerlidir.” gibi yanlış anlamaya müsait bir cümleyi 2 defa kullandı. Eminim ki
kastı o değildi… 
BAŞKAN – Kastı o değildir tabii. 
İDRİS BALUKEN (Bingöl) – …yani
“Ölümleri önemsiyoruz, bununla ilgili gerekli tedbirleri alıyoruz.” noktasında
bir şey ifade etmek istedi. Tüm hekimler için yaşam değerlidir. 
BAŞKAN – Elbette. 
İDRİS BALUKEN (Bingöl) – Ölüm, yaşam
açısından tedbir alınması gereken bir şeydir. Hocam tutanaklara bakıp onu
düzeltebilir. 
BAŞKAN – Peki, teşekkür ederim. 
İSMAİL TAMER (Kayseri) – Ben düzelteyim
efendim. 
BAŞKAN – Buyurun Sayın Tamer. 
İSMAİL TAMER (Kayseri) – Her insanın
hayatı bizim için önemlidir. 
Teşekkür ediyorum. 
BAŞKAN – Evet, bunu kastetmiştiniz zaten.

Sayın Atıcı, bir şey mi
söyleyeceksiniz? 
AYTUĞ ATICI (Mersin) – Sayın Başkan,
Anamur’da yaşanan ölümlerden sonra halk orada infial hâlinde. Ben de Mersin
Milletvekili olarak, halk sağlığını ilgilendiren önemli bir konunun hafife
alındığını gördüğüm için, yerimden bir dakika söz istiyorum eğer uygun
görürseniz. 
BAŞKAN – Buyurun, bir dakika. 
V.- AÇIKLAMALAR (Devam)
2.- Mersin
Milletvekili Aytuğ Atıcı’nın, Mersin’in Anamur ilçesinde grip nedeniyle ölüm
vakalarına ve bu konuda acilen tedbir alınması gerektiğine ilişkin açıklaması
AYTUĞ ATICI (Mersin) – Teşekkür ederim
Sayın Başkan. 
Değerli arkadaşlar, biz tıp
fakültesinde öğrencilerimize şunu öğretiriz: Bir hastalığın önemli olması için
2 şey gereklidir -2’sinden 1’i- ya çok sık görülecek ya da öldürecek. Bu
hastalık insanları öldürüyor Sayın Tamer. Bir hafta içerisinde Anamur’da 3 genç
insan öldü. Daha neyine “önemsiz” diyoruz? Anamur’da bir tek tedbir alınmış
değil Sayın Başkan. İnsanlar panik hâlde yirmi dört saat bizi arıyorlar “Ne
olacak bizim hâlimiz?” diye. İnsanlar ölüyor. İl Sağlık Müdürü kalkıyor, diyor
ki: “Bu, domuz gribi değildir.” Üstünden beş saat geçtikten sonra Sayın Vali
açıklıyor: “Evet, bu domuz gribidir.” Türkiye genelinde de 11 ölü var bir hafta
içerisinde. Bunlar çok önemlidir ve bunların domuz gribi olduğu Müsteşar
tarafından açıklanmıştır. O yüzden bu konunun acilen ele alınması gerekir ve
tedbir alınması gerekir; gerekirse aşı, gerekirse seyahat kısıtlılığı,
gerekirse Bilim Kurulunun önereceği her şey. O yüzden bu konu hafif, geçiştirilecek
bir konu asla değildir. 
Teşekkür ederim. 
BAŞKAN – Teşekkür ederim. 
VII.-
ÖNERİLER (Devam)
A) Siyasi
Parti Grubu Önerileri (Devam)
1.- HDP
Grubunun, Grup Başkan Vekili Bingöl Milletvekili İdris Baluken tarafından, grip
hastalıklarına karşı alınacak önlemlerin belirlenmesi ve grip aşılarından
kaynaklı sorunların önüne geçilmesi amacıyla 23/1/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 17 Mart 2015 Salı günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi
grup önerisinin lehinde Tokat Milletvekili Sayın Orhan Düzgün konuşacak. 
Buyurun. (CHP sıralarından alkışlar) 
ORHAN DÜZGÜN (Tokat) – Teşekkür
ediyorum Sayın Başkan.
Sayın Başkan, değerli milletvekilleri;
Halkların Demokratik Partisinin önerisi üzerinde söz aldım. Sizleri saygıyla
selamlıyorum.
Değerli milletvekilleri, tıp bir
bilimdir. Eğer bilimin kurallarını yerine getirmezseniz, bilimin dışına
çıkarsanız mutlaka başınız belaya girer, hele de 21’inci yüzyılda bilimi
görmezden gelirseniz bu işlerin içerisinden çıkamazsınız. Bakın, tıp
fakültesinde okuyan doktor arkadaşlarımız var, doktor milletvekillerimiz var.
Bize ilk öğretilen şey şuydu: “Primum nihil nocere.” “İlk önce zarar verme.”
Yani, ilk önce elindeki mevcudu koru, mevcut durumu koru. Nedir mevcut durum?
Normalde insanlar sağlıklı doğarlar, genel yapı budur. Bu yapıyı korumak
durumundasınız. Tıp biliminin asıl amacı insanları hasta olunca tedavi etmek
değil, insanların sağlıklı kalmasını sağlamaktır. Bu nedenle de asıl amaç
koruyucu hekimlik dediğimiz hekimlik hizmetleridir.
Bakın,
buraya geldiğiniz zaman eleştiriyorsunuz, diyorsunuz ki: “Bu Cumhuriyet Halk
Partisi ne yaptı? İşte, 1930’lu yıllarda, 1940’lı yıllarda CHP neredeydi, ne
yapıyordu?” Bakın, ne yaptı Cumhuriyet Halk Partisi? O 1930’lu, 1940’lı
yıllarda, o savaş yıllarında, o fakir yıllarında bir sosyal sağlık sistemi
kurdu. Dağın en başındaki köye bir ebe verdi, o ebeleri bir sağlık ocağına
bağladı, o sağlık ocağını bir hastaneye bağladı, o hastaneyi de bir
üniversiteye bağladı. Ebeden şifa bulamayan sağlık ocağında şifa aradı, sağlık
ocağında şifa bulamayan hastaneye gitti, hastanede şifa bulamayan üniversiteye
gitti ve cumhuriyet hükûmetleri bunların tamamını ücretsiz yaptı, dikkatinizi
çekerim. İşte, sosyal devlet anlayışı budur, vatandaşına önem vermek budur. O
fakir yıllarda bunlar başarıldı. Bakın, sıtma, trahom, Şark çıbanı, tüberküloz
yani verem o dönemde eradike edildi. Daha bundan on beş yirmi yıl öncesine
kadar Türkiye'de bu hastalıklardan bahsedemiyorduk, yoklardı, yok edilmişlerdi.
İşte, başarılı sağlık politikası budur.
Peki,
bugün ne oldu, biliyor musunuz değerli arkadaşlarım? Şu anda, Türkiye’de her
yıl 13-14 bin yeni tüberküloz vakası tespit ediliyor. Tüberküloz yani verem
hastalığı neden önemli, biliyor musunuz? Aynı zamanda ülkelerin kalkınmışlık,
gelişmişlik düzeyini gösteriyor. Çünkü tüberküloz düşkün insanlarda, fakir
insanlarda, aç insanlarda oluyor. Evet, demek ki Türkiye son on beş yirmi
yıldır kalkınmış değil, halk zengin değil, halk iyi beslenemiyor, halk
sağlığını koruyamıyor. İşte, cumhuriyet hükûmetleri ile şu anki sağlık
sisteminin farkı bu.
Peki,
değerli arkadaşlarım siz ne yaptınız? Siz olaya tersten baktınız. Dediniz ki:
“Biz hastaneleri güçlendirelim. Hastalar geldiğinde onları tedavi edelim.”
Tabii ki hastaları tedavi etmek de tıbbın, doktorların görevi. Ancak şunu
açıklıkla söylemeliyim: Bir hastaneye çok hasta gelmesiyle, hastaların doktora
çok muayene olmasıyla övünmemeliyiz. Bu, doğru bir yaklaşım değil. Eğer
hastaneye çok geliyorsa vatandaş, birincisi, ya toplum çok hastalanıyor
demektir; ikincisi, vatandaş doktora gidiyordur, derdine derman bulamıyordur
demektir yani sürekli doktora git gel, git gel yapıyordur. Bundan sonra,
lütfen, buraya geldiğinizde “Efendim, bizim zamanımızda doktora gelen hasta
sayısı şu kadar arttı.” diye övünmeyin. Bu, doğru bir şey değil. Yani, şöyle
söyleyeyim size: Sizin iktidar olduğunuz süreç içerisinde antidepresan ilaç
kullanımı yaklaşık 3 katına çıktı arkadaşlar. Demek ki insanların psikolojisini
bozmuşsunuz. Bunu, bu rakamları söyleyen ben değilim, Sağlık Bakanlığının
rakamları. Depresyon artmış Türkiye’de. Mutlu insanlar niye depresyona girsin
arkadaşlar? Demek ki bir sorun var, insanlar birtakım sorunlar yaşıyorlar demek
ki. 
Değerli
arkadaşlarım, tabii, koruyucu hekimlik hizmetleri yok sayılınca problemler de
artmaya başladı. Bakın, bugün gripten bahsediyoruz, domuz gribinden bahsediyoruz.
Size şunu sormak isterim: Bu ülkeye 2 milyon mülteci geldi Suriye’den. Gelen bu
2 milyon insanın arasında çocuklar var, sokaklarda görüyoruz, hepimiz
görüyoruz, dilencilik yapıyorlar maalesef. Tabii ki Türkiye büyük devlet
diyoruz, tabii ki Türkiye zorla kalanlara elini uzatmak durumunda diyoruz,
komşularına yardım etmeli diyoruz. Bunların hepsine katılıyoruz fakat
Suriye’den gelen bu çocukların aşı programlarına hiç baktınız mı? Bunların
hangi aşıları yapılmış, hangi aşıları yapılmamış? Siz bunları herhangi bir
kontrolden geçirmeden, ülkenin dört bir yanına, Türkiye'nin bütün şehirlerine
nasıl dağıtabilirsiniz değerli arkadaşlarım? Siz şu anda, Türkiye’deki her bir
çocuğu bu çocuklar vesilesiyle hastalık riskiyle karşı karşıya bıraktınız.
Bunların çocuk felci aşısı var mı? Bunların kızamık aşısı var mı? Haberimiz
yok. Onun için Türkiye’de her an bunlarla ilgili bir salgın çıkabilir, çok
mümkün, tıbben çok mümkün bu. Bir an evvel bu çocukların aşı takvimleri kontrol
edilmeli, gereken aşıları yapılmalı ve önlem alınmalıdır, aksi takdirde bunun
altından kalkamazsınız. 
Evet, bugün Sağlık Bakanlığı Müsteşarı
açıklama yaptı, diyor ki: “Türkiye’de domuz gribi nedeniyle 3.117 hasta
müracaat etti. Bunun 170 vakası domuz gribi olarak tespit edildi -H1N1 virüsü
tespit edildi- ve 11’i öldü.” 
Değerli arkadaşlarım -Sayın Atıcı az
önce söyledi- eğer bir hastalık 1 kişiyi öldürüyorsa, bu, tıp için çok
önemlidir. Yani, siz, normal, günlük hayatınızda binde 1’lik bir oranı küçük
görebilirsiniz ama tıpta milyonda 1 oran bile, eğer ölümcülse çok önemlidir. O
milyonda 1 olan kişi siz olabilirsiniz, sizin çocuğunuz olabilir, sizin
anneniz, babanız olabilir. Bu nedenle, tıptaki bu oranlar çok çok önemlidir. 11
ölüm çok ciddi bir rakam ve şu anda bunların hangileri daha bu virüsü taşıyor,
hangileri kuluçka döneminde, bilmiyoruz. Onun için mutlaka ve mutlaka bu işi
çok ciddiye almalıyız. 
Bakın, size bir şey daha hatırlatmak
istiyorum: Tokat’ta, Sivas’ta, Amasya’da, Çorum’da Kırım Kongo kanamalı ateşi
diye bir hastalık var. Ne oluyor bu ateşte? İnsanlar bir anda -aynen grip
oldukları gibi- ateşleniyorlar, halsizleşiyorlar, hastaneye düşüyorlar ve
maalesef, ölümcül bir hastalık, aşısı yok. Peki, arkadaşlar, şunu sormak
isterim size: Adı üstünde Kırım Kongo kanamalı ateşi. Nereden geldi Türkiye’ye
ya da neden? Bizler köylü çocuklarıyız. Köylerde, bizim hayvanlarımızda kene
olur. Peki, bu keneler neden hastalık yapmaz da Kırım Kongo kenesi bizde
hastalık yapar? Bakın, işte, nereden nereye geliyoruz: Türkiye’de hayvancılığı
bitirdiniz, ithal hayvanlar geldi; Afrika’dan geldi, Bulgaristan’dan geldi,
Yunanistan’dan geldi, Rusya’dan geldi, onların üstünde gelen keneler bu
hastalığı getirdiler değerli arkadaşlarım.
TÜLAY BAKIR (Samsun) – Hangi yılda
geldi?
ORHAN DÜZGÜN (Devamla) – 2002 yılında
ilk vaka Hocam.
TÜLAY BAKIR (Samsun) – 2002’den önce
efendim, ben biliyorum. Kendim Ondokuz Mayıs Üniversitesinde…
ORHAN DÜZGÜN (Devamla) – Ben ilk vakayı
bizzat tanıyorum Hocam, bu konuda benimle iddiaya girmeyin, benim hemşiremdi
ilk vaka.
TÜLAY BAKIR (Samsun) – Henüz
bilmiyorduk Kırım Kongo ateşi olduğunu.
BAŞKAN – Karşılıklı konuşmayalım
lütfen. 
Sayın Bakır, lütfen…
ORHAN DÜZGÜN (Devamla) – Onu konuşuruz
Hocam, meraklanmayın, konuşuruz.
TÜLAY BAKIR (Samsun) – İstediğiniz
kadar konuşuruz, hiç çekinmem. 
ORHAN DÜZGÜN (Devamla) – Şimdi, değerli
arkadaşlarım, evet, az önce de bahsedildi, Kırım Kongo kanamalı ateşiyle
ilgili, Bakanlığın bu bölgede, saydığım, işte, Tokat, Sivas, Amasya’da yaptığı
işleri size söyleyeyim, vatandaşa diyor ki: “Sokağa çıkarken beyaz pantolon
giyin. Pantolonunuzun paçasını içeri sokun. Tarladan eve gelince mutlaka her
gün duş alın.” Değerli arkadaşlarım, bunlar bir bakanlığın söyleyeceği şeyler
değil. Oradaki hekim, oradaki hemşire, sağlık personeli bunları söyleyebilir
ama Bakanlık bu işle ilgili daha ciddi önlemler almalı. Maalesef, böyle bir
önlem alınmadı. 
Bakın, klasik, gene sizin yaptığınız,
size özgü bir taktik; ne oldu biliyor musunuz bu Kırım Kongo kanamalı ateşi?
Bakanlık bu bölgedeki bütün hastanelere emir verdi, dedi ki: “Bundan sonra bu
rakamları kimseye söylemeyeceksiniz, söyleyenin gereğini yaparız.” Şimdi, artık
ne basın yazıyor ne de bizim, oralarda bu hastalıklardan kimler ölüyor, hiçbir
bilgimiz yok. Dolayısıyla, Kırım Kongo kanamalı ateşini hallettik Allah’a şükür!
Sayın milletvekilleri, bu işler
yasaklarla olmaz. Sağlık işi ciddi bir iştir, sağlık işi şakaya gelmez. 
Domuz gribinden bahsediyorduk, bir şey
soracağım, bir hafızalarınızı yoklayalım: Bundan önceki Sağlık Bakanımız domuz
gribi aşısı almıştı, hatırlıyor musunuz? Şimdiki Cumhurbaşkanı, o zamanki Sayın
Başbakan da demişti ki: “Ben aileme bu aşıyı yaptırmam kardeşim.” Basına
söylemişti bunu, hepiniz biliyorsunuz. O zaman alınan aşı, Çin’in ihtiyacının,
1,5 milyar nüfusu olan Çin’in ihtiyacının tam 2 katıydı. Peki, bu aşılar ne
oldu arkadaşlar? Milyonlarca dolar vererek alınan bu aşılar ne oldu, şu anda
nerede, ne yapıldı? Peki, bu aşıları alıp daha sonra yok eden, devletin
parasını çöpe atan adamlardan kimse hesap sormayacak mı bu memlekette?
Başbakanın yaptırmayı kabul etmediği bir aşıyı Sayın Bakan kime sorarak almıştı
o zaman? Bu paralar Sayın Bakanın cebinden çıkmadı, devletin cebinden çıktı. 
Değerli arkadaşlarım, bunların hepsini
aklımızda tutuyoruz ve bu yaklaşımla Türkiye'nin sağlık sorunlarının çözülmeyeceğini
de çok iyi biliyoruz. İnşallah, biz iktidar olduğumuzda bu sorunların hepsini
de çözeceğiz. 
Hepinizi saygıyla selamlıyorum. (CHP
sıralarından alkışlar)
BAŞKAN – Teşekkür ederim.
Halkların Demokratik Partisi…
ALİ ÖZ (Mersin) – Sayın Başkan…
BAŞKAN – Buyurun Sayın Öz.
ALİ ÖZ (Mersin) – Bu, Mersin’in Anamur
ilçesinde ölümle sonuçlanan vakalarla alakalı, o hastanelerde çalışan sağlık
personelinin duymuş olduğu birtakım rahatsızlıklar var önlem alınmamasıyla
alakalı. Eğer uygun görürseniz onların söylediklerini Meclisle paylaşmak
istiyorum. Yerimden bir dakika söz istiyorum.
BAŞKAN – Bir dakika yerinizden…
V.-
AÇIKLAMALAR (Devam)
3.- Mersin
Milletvekili Ali Öz’ün, Mersin’in Anamur ilçesinde grip nedeniyle ölüm
vakalarına ve bu konuda acilen tedbir alınması gerektiğine ilişkin açıklaması
ALİ ÖZ (Mersin) – Teşekkür ediyorum
Sayın Başkanım.
Sayın Başkan, değerli milletvekilleri;
son bir hafta içerisinde, hepinizin malumu, bildiği gibi etiyolojik sebebi
henüz tam belli mi, değil mi bile belli olmaksızın ama oradaki halkın büyük
çoğunluğunun domuz gribine bağlı olarak insanların hayatını kaybettiğine
yönelik bir iddiası var. Orada, genç, yaşları 30 yaşın altında olan 4
insanımızı… Hatta birisinin de şu anda Mersin Devlet Hastanesinde yoğun bakımda
yattığını -trakeostomisi falan kapatıldı- onun hayata tekrar dönme ihtimalinin
olduğunu söylüyorlar. Ama, önceki gün, Anamur Devlet Hastanesinde yatan ve
yatmakta iken de sağlık çalışanlarıyla yakın temas içerisinde olup aynı
lavaboları, aynı tuvaletleri kullandıklarını ifade eden sağlık çalışanları,
kendilerinin bu hastalıktan korunmak için hangi tedbirleri almaları
gerektiğinin, dolayısıyla gerçek etiyolojik sebebin, eğer bu H1N1’se,
kendilerine bildirilmesini talep ediyorlar. 
(Mikrofon otomatik cihaz tarafından
kapatıldı) 
ALİ ÖZ (Mersin) – Bu konudaki bir
gecikme, bu konuda halkı aydınlatmayan görüşmeler oradaki vatandaşın paniğini
artıracak. Dolayısıyla, açıklıkla ifade edilmesi gerekiyor. 
Teşekkür ediyorum.
BAŞKAN – Teşekkür ederim.
VII.-
ÖNERİLER (Devam)
A) Siyasi
Parti Grubu Önerileri (Devam)
1.- HDP
Grubunun, Grup Başkan Vekili Bingöl Milletvekili İdris Baluken tarafından, grip
hastalıklarına karşı alınacak önlemlerin belirlenmesi ve grip aşılarından
kaynaklı sorunların önüne geçilmesi amacıyla 23/1/2013 tarihinde Türkiye Büyük
Millet Meclisi Başkanlığına verilmiş olan Meclis araştırması önergesinin, Genel
Kurulun 17 Mart 2015 Salı günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN - Halkların Demokratik Partisi
grup önerisinin aleyhinde İstanbul Milletvekili Sayın Tülay Kaynarca konuşacak.
Buyurun. (AK PARTİ sıralarından
alkışlar)
TÜLAY KAYNARCA (İstanbul) – Sayın
Başkan, değerli milletvekilleri; Halkların Demokratik Partisi grup önerisi
aleyhinde söz aldım. Genel Kurulu saygıyla selamlıyorum.
Grubun önerisi grip hastalıklarıyla
ilgili Meclis araştırması açılmasıyla ilgili. Benden önceki çok değerli
konuşmacıların verdiği bilgilerin öncelikle çok değerli olduğunu ifade etmek
isterim. Konu çok hassas, konu sağlıkla ilgili çünkü. Kayseri Milletvekilimiz
İsmail Tamer de özellikle Hükûmetimizin bu konuda aldığı aşamaları dillendirdi.
Dolayısıyla, ayrıntıya girmek istemem ama şunu ifade etmem gerekir ki Türkiye
kamuoyunda, AK PARTİ Hükûmetlerinin her birinin döneminde -22, 23 ve 24’üncü
Dönemde- özellikle sağlık ve özellikle ulaşımla alakalı halkın memnuniyet
oranının çok yüksek olduğuna ve sağlık sektörüyle ilgili atılan adımların ne
kadar yerinde tespitler olduğuna da bu anlamda dikkat çekmek isterim. 
Önümüzde bir
seçim süreci olması nedeniyle Meclis çalışma takvimi de Meclis araştırması
açılması yönündeki zaman diliminin çok yeterli olmadığının da bir göstergesi
çünkü nisan ayının ilk haftasına kadar çalışılacak ve bir taraftan da Plan ve
Bütçe Komisyonunun, Adalet Komisyonunun şu anda ilgili teklif ve tasarılarla
ilgili çalışmaları da var. Dün başladığımız 688 sıra sayılı kanunun birinci
bölümünün maddelerine geçtik. Dolayısıyla, öngörümüz odur ki bu kanunun
görüşmelerine bugün itibarıyla devam edelim ve Genel Kurulumuz çalışmayı
sürdürsün.
Bu duygu ve
düşüncelerle HDP grup önerisi aleyhinde olduğumu ifade ediyor, Genel Kurulu
saygıyla selamlıyorum. (AK PARTİ sıralarından alkışlar) 
BAŞKAN –
Teşekkür ederim.
İDRİS BALUKEN
(Bingöl) – Sayın Başkan, sadece tutanaklara geçmesi açısından bir durumu ifade
etmek istiyorum. 
BAŞKAN –
Buyurun.
İDRİS BALUKEN (Bingöl) – Mecliste
bekleyen hiçbir yasa tasarısı insan yaşamından daha değerli değildir. Bizim
buraya getirdiğimiz konu insan yaşamını doğrudan ilgilendiren ve genel halk
sağlığıyla doğrudan ilgili olan bir konudur. Dolayısıyla, burada Meclis
gündemindeki, komisyon gündemindeki yoğunluğu, bazı yasa tasarılarının gündemde
bekletilmesini gerekçe göstermek doğru bir yaklaşım değil. Biz uyarıyoruz. Daha
önce madenlerle ilgili uyardık, inşaatlarla ilgili uyardık, çalışma alanıyla
ilgili uyardık, maalesef, dikkate alınmadığı için çok kötü toplu ölümlerle
karşılaştık. Sağlıkla ilgili de kaygılıyız. Bu Meclisin bir an önce gerekli
önemleri alması, bu konuda ortak bir irade ortaya koyması gerekir. Zaman
açısından illaki üç aylık bir çalışma gerekmez. Hele hele bu tarz, mevsimlik
endemi yaratabilecek hastalıklarla
ilgili bir haftalık bir çalışma bile yeterli olur düşüncesindeyiz. Özellikle
iktidar partisi milletvekillerinin bu hususu dikkate almalarını bilgilerinize
sunuyorum.
Sağ olun. 
BAŞKAN – Teşekkür ederim. 
AYTUĞ ATICI (Mersin) – Sayın Başkan…
BAŞKAN – Sayın Atıcı…
AYTUĞ ATICI (Mersin) – Sayın Başkan, Mersin’de insanların
öldüğü bir ortamda, hastalığın giderek yayıldığı bir ortamda sağlıkçı olmayan
milletvekillerinin bir dakika elli saniye konuşarak bu işi geçiştirmelerini
AKP’nin sağlığa bakışı olarak yorumluyorum. Kayıtlara geçirmek için söz aldım. 
RECEP ÖZEL (Isparta) – Bizim takdirimizde o ya. İsteyen
istediğini konuşur. 
BAŞKAN – Teşekkür ederim. 
Halkların Demokratik Partisi grup önerisi…
ENGİN ALTAY (Sinop) – Karar yeter sayısı…
BAŞKAN – Halkların Demokratik Partisi grup önerisini
oylarınıza sunacağım ve karar yeter sayısı arayacağım. 
Kabul edenler… Kabul etmeyenler… Karar yeter sayısı yoktur. 
Birleşime on beş dakika veriyorum. 
Kapanma Saati : 16.13
İKİNCİ OTURUM
Açılma Saati:
16.29
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin İkinci Oturumunu açıyorum. 
Halkların Demokratik Partisi grup
önerisinin oylamasında karar yeter sayısı bulunamamıştı. 
Şimdi, öneriyi tekrar oylarınıza sunacağım
ve karar yeter sayısı arayacağım. 
Öneriyi kabul edenler… Kabul
etmeyenler… 
YUSUF HALAÇOĞLU (Kayseri) – Yine yok.
ABDULLAH LEVENT TÜZEL (İstanbul) – Yine
yok Sayın Başkan. 
BAŞKAN – Peki, elektronik cihazla
yapalım. 
İki dakika süre veriyorum ve süreyi
başlatıyorum. 
(Elektronik cihazla oylama yapıldı) 
BAŞKAN – Karar yeter sayısı yoktur.
Birleşime on dakika ara veriyorum.
Kapanma Saati:
16.32
ÜÇÜNCÜ OTURUM
Açılma Saati:
16.43
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Üçüncü Oturumunu açıyorum. 
Halkların Demokratik Partisi Grubu
önerisinin ikinci oylamasında da karar yeter sayısı bulunamamıştı. 
Şimdi öneriyi tekrar oylarınıza
sunacağım ve karar yeter sayısını arayacağım. 
Öneriyi kabul edenler… Kabul
etmeyenler… Öneri kabul edilmemiştir, karar yeter sayısı vardır. 
Sayın milletvekilleri, şimdi,
Milliyetçi Hareket Partisi Grubunun, İç Tüzük’ün 19’uncu maddesine göre
verilmiş bir önerisi vardır; okutup işleme alacağım ve oylarınıza sunacağım. 
2.- MHP
Grubunun, Kahramanmaraş Milletvekili Mesut Dedeoğlu ve arkadaşları tarafından,
ülkemizde yaşanan işsizlik sorununun araştırılarak alınması gereken önlemlerin
belirlenmesi amacıyla 20/1/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 17
Mart 2015 Salı günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi
Tarih:
17/03/2015
Türkiye Büyük
Millet Meclisi Başkanlığına
Danışma Kurulunun 17 Mart 2015 Salı
günü (bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük'ün 19'uncu maddesi
gereğince Genel Kurulun onayına sunulmasını arz ederim.
Saygılarımla. 
Yusuf
Halaçoğlu 
Kayseri 
MHP Grup
Başkan Vekili 
Öneri:
20 Ocak 2015 tarih ve 2015/3897 sayıyla
TBMM Başkanlığına, Kahramanmaraş Milletvekili Mesut Dedeoğlu ve arkadaşlarınca,
ülkemizde yaşanan işsizlik sorununun araştırılarak alınması gereken önlemlerin belirlenmesi
amacıyla verilmiş olan Meclis araştırması önergemizin 17 Mart 2015 Salı günü
(bugün) Genel Kurulda okunarak görüşmelerinin bugünkü birleşimde yapılması
önerilmiştir.
BAŞKAN – Sayın Halaçoğlu, buyurun. 
V.-
AÇIKLAMALAR (Devam)
4.- Kayseri
Milletvekili Yusuf Halaçoğlu’nun, MHP Grubu olarak 18 Mart Şehitleri Anma Günü
ve Çanakkale Zaferi’nin 100’üncü yıl dönümünde Meclisin özel gündemle
toplanmasını teklif ettiklerine ilişkin açıklaması
YUSUF HALAÇOĞLU (Kayseri) – Teşekkür
ederim Sayın Başkanım. 
Sayın Başkanım, yarın, Çanakkale
savaşlarının başlangıcının 100’üncü yıl dönümü. Türkiye’de ve yurt dışı
temsilciliklerimizde heyecanla kutlanmakta. Yarın, Türkiye Büyük Millet
Meclisinin özel gündemle toplanmasının, araştırma önergeleri yerine bu konunun
görüşülmesinin diğer partilerle istişare edilip karara bağlanmasını teklif
ediyorum Milliyetçi Hareket Partisi Grubu adına. 
Teşekkür ederim. 
BAŞKAN – Teşekkür ederim. 
Grup başkan vekilleriyle görüşürseniz…
Elbette ki bizim bu konuda yapacağımız başka bir şey yok. 
VII.-
ÖNERİLER (Devam)
A) Siyasi
Parti Grubu Önerileri (Devam)
2.- MHP
Grubunun, Kahramanmaraş Milletvekili Mesut Dedeoğlu ve arkadaşları tarafından,
ülkemizde yaşanan işsizlik sorununun araştırılarak alınması gereken önlemlerin
belirlenmesi amacıyla 20/1/2015 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin, Genel Kurulun 17
Mart 2015 Salı günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi
grup önerisinin lehinde ilk konuşmacı, Kahramanmaraş Milletvekili Sayın Mesut
Dedeoğlu. 
Buyurun. (MHP sıralarından alkışlar)
MESUT DEDEOĞLU (Kahramanmaraş) – Sayın
Başkan, değerli milletvekilleri; ülkemizde yaşanan işsizlik sorununun
araştırılarak alınması gereken önlemlerin belirlenmesi amacıyla vermiş
olduğumuz Meclis araştırması önergesi üzerine Milliyetçi Hareket Partisi Grubu
adına söz aldım. Bu vesileyle yüce heyetinizi saygılarımla selamlıyorum. 
Değerli milletvekilleri, ülkemizde son
yıllarda her alanda sorunlar artmıştır. Üretim ve istihdam konusunda önemli
sorunlar yaşanmaktadır. İşsizlik konusu ülkemizin en önemli sorunlarından biri
hâlindedir. Ülkemizde hemen hemen her meslek grubunda milyonlarca kişi işsiz
durumundadır. Okul sıralarında yıllarca dirsek çürüterek okul bitiren
gençlerimizin birçoğu maalesef ki işsiz durumdadır. Bunlar: İktisadi ve idari
bilimler fakültesi mezunları, atanamayan öğretmenler, mühendisler, mimarlar,
eczacılar, doktorlar, gazeteciler, iki yıllık yüksekokulunu bitirmiş
gençlerimiz, lise mezunlarımız ve bunlarla aynı durumda olan vasıfsız
elemanların büyük bir çoğunluğu da şu anda Türkiye’de işsiz durumdadır.
Kısacası ülkemizde her yaşta ve her seviyede işsizlik vardır ve devam
etmektedir. Özellikle genç nüfusta yaşanan işsizlik sorunu bugün ülkemizin
âdeta kanayan bir yarası hâline gelmiştir. Seçim bölgem Kahramanmaraş’ta da işsizlik
had safhadadır. Ülkemizde genç nüfustaki işsizlik oranı ne yazık ki yüzde 20
rakamlarına dayanmıştır. Bu, çok büyük bir rakamdır. 
Yaşanan işsizlik, ekonomik ve sosyal
sorunları da birlikte getirmektedir. Ülkemizde neredeyse her evde en az 1 kişi
işsiz durumdadır. Ekonomik kriz ve işsizlik nedeniyle vatandaşlar borcunu
ödeyemez hâle gelmişler. Ülkemizde bankalara olan bireysel kredi ve kredi kartı
borçlarını ödeyemeyen kişilerin sayısı 4 milyonu aşmıştır. Ülkemizde ekonomik
şartlar her geçen gün biraz daha ağırlaşmakta ve geçim sıkıntısı aile
reislerinin, aile bireylerinin sırtına binmektedir. İşsizlik konusuna çözüm
bulamayan Hükûmet, ülkemizde yaşanan yolsuzluk sayısını da artırmıştır. 
Sayın Başkan, değerli milletvekilleri;
yapılan son araştırmalara göre Türkiye’deki yoksul sayısı 29 milyona
yükselmiştir ki ülke nüfusunun yaklaşık üçte 1’ine tekabül etmektedir. Şubat
ayı araştırmalarına göre 4 kişilik bir ailenin açlık sınırı 1.308 liraya ve
yoksulluk sınırı da 4.259 liraya kadar yükselmiştir. Bu durumda, ülkemizde
çalışan asgari ücretli kesim hem açlık hem de yoksulluk sınırlarının altında
kalmıştır. İşçilerimizin, emeklilerimizin ve memurlarımızın büyük bir bölümü de
ülkemizde yoksulluk sınırı altında ücret almaktadır hatta son yıllarda Hükûmet politikaları
nedeniyle işleri iyice bozulan küçük esnaf ve çiftçilerimiz de yoksulluk
sınırının altında yaşam mücadelesi vermektedirler. 
Ülkemizde ücretli kesimde bütün bu
sorunlar yaşanırken işsizlik oranı 3 milyon 43 bin kişiye ulaşmıştır. İşsizlik
konusundaki bu rakamlar 19 ilimizin toplam nüfusuna eşittir. Ülkemizde işsizlik
Kırıkkale’nin, Hakkâri’nin, Bingöl’ün, Burdur’un, Karaman’ın, Karabük’ün,
Kırşehir’in, Yalova’nın, Erzincan’ın, Bilecik’in, Sinop’un, Çankırı’nın,
Iğdır’ın, Bartın’ın, Gümüşhane’nin, Kilis’in, Ardahan’ın, Tunceli’nin ve
Bayburt’un toplam nüfusuna eşit hâle gelmiştir; bu da yaklaşık 19 milyon kişiye
tekabül etmektedir. 
Ayrıca, yapılan araştırmalar, Türkiye
İstatistik Kurumu hesaplaması dışındaki işsizlik rakamlarının da daha yüksek olduğunu
göstermektedir. AKP Hükûmeti, ülkemizdeki işsizlik konusunu görmezden gelmeye
de devam etmektedir. Ne yazık ki Hükûmet yıllardır milletimizin gündeminden
kopmuş durumdadır, Hükûmet milletimizin biriken ve artan sorunlarına kulak
tıkamaktadır. 
Sayın Başkan, değerli milletvekilleri;
Hükûmetin gündemi açılım politikaları ve paralel söylemler üzerine devam
etmekte ve Türkiye’ye zaman kaybettirmektedir. Milletimiz, Hükûmetten iş ve aş
konusunda çalışma beklemektedir. Ne yazık ki Hükûmet bu konularda çalışma
yapmak yerine, içinde milletin bulunmadığı ve tamamen kendine dönük hazırlamış
olduğu iç güvenlik yasası gibi yasa dışı çalışmalarıyla zaman harcamaktadır.
Milliyetçi Hareket Partisi Grubu olarak milletimizin yararına ve ülkemizin
selametine olan bütün çalışmalara katkı sağladık. 
Değerli milletvekilleri, Türkiye Büyük
Millet Meclisi gündeminde milletimizin sorunlarına çözüm olacak pek çok çalışma
bulunmaktadır ancak bunlar Genel Kurula gelmemektedir. Buradan AKP Hükûmetine
seslenmek istiyorum. Ülkemizde yaşanan sorunlar çok büyümüştür. Hemen hemen her
alanda sorun yaşanmaktadır. Eğitimden sağlığa, tarım ve hayvancılık alanından
sanayi sektörüne kadar çok önemli sorunları vardır Türkiye’nin. İşçilerimizin,
memurlarımızın, emeklilerimizin, çiftçilerimizin, esnafımızın, kısacası
toplumun bütün kesimlerinin sorunlarını çözüme kavuşturacak çalışmaları öncelik
sırasına göre görüşüp kanunlaştıralım diyoruz. Milliyetçi Hareket Partisi
olarak buna hazırız, bunu da her platformda söylüyoruz. 
İşsizlikle ilgili bugün gündeme
getirmiş olduğumuz çalışma da bunlardan bir tanesidir. Gelin, Hükûmet olarak bu
önergeye destek verelim, ülkemizde işsizlik konusuna çözüm bulalım, ülkemizde
işsizliği ortadan kaldıralım, çözüm yollarını hep beraber arayalım ve Meclis
kürsüsünde görüşmeye açalım. Çözüm bulalım ki evine ekmek götüremeyen
vatandaşlarımız evine ekmek götürsün. Ülkemizin kalkınması ancak üretim ve
istihdamdan geçer. 
Sayın Başkan, değerli milletvekilleri;
hemen hemen her alanda ithalata yönelen Hükûmet, ülkemizde neredeyse üretimi ve
istihdamı da unutmuş durumdadır. İşsiz vatandaşlarımıza devlette iş kapısını
kapatan Hükûmet, özel sektör kesiminde de rekabet gücünü ortadan kaldırmıştır. 
Sanayi ülkemizin
can damarı durumundadır. Tarım ve hayvancılık alanında ülkemizde mazot, gübre,
ilaç gibi girdileri yükselten Hükûmet, sanayi sektörüne de çok pahalı elektrik
ve doğal gaz vermektedir. 
Seçim bölgem ve
memleketim olan Kahramanmaraş’ta da sanayi teşvik beklemektedir.
Kahramanmaraş’ın teşvik bölgelerindeki yeri 5’inci bölgede değil, 6’ncı bölgede
olmalıydı ve özel bir kanun çıkarılmalıydı. Neden? Kahramanmaraş 1984 yılında
verilen teşvikleri yerinde ve zamanında kullanmış, üretime, istihdama, Türkiye
ekonomisine katkı sağlamış sayılı illerden bir tanesi; daha doğrusu kendi
imkânlarıyla, kendi müteşebbisleriyle bölgeye de, Kahramanmaraş’a da, ülkeye de
ekonomik anlamda katkı sağlamış, istihdam sağlamış bir şehirdi. Özel bir kanun
çıkarılması lazımdı, daha önceden bu yatırımları sağlıklı bir şekilde yaptığı
için ödüllendirilmesi gerekirdi ama maalesef ki Kahramanmaraş 5’inci teşvik
bölgesinde kaldı. Durum böyle olunca, üretim ve istihdam içerisinde yer alan
şirketlerin büyük bir kısmı kapanmakta ve kapanma noktasına gelmektedir.
Uygulanan yanlış Hükûmet politikaları yüzünden özel sektörde iş kapısı giderek
azalmaya başlamıştır. İşsiz vatandaşlarımızın üretime ve istihdama katılması
konusunda mutlaka geniş çaplı bir çalışma yapılması gerekmektedir. 
Ülkemizde üretim
ve istihdama katkı sağlamak, işsizlik konusuna çözüm bulmak amacıyla Milliyetçi
Hareket Partisi Grubumuz olarak vermiş olduğumuz bu önergeye tekrar
desteklerinizi bekliyorum, bu önergenin kabulünü diliyorum. Bu vesileyle de
yüce heyetinizi saygılarımla selamlıyorum. (MHP sıralarından alkışlar)
BAŞKAN –
Teşekkür ederim.
Milliyetçi
Hareket Partisi grup önerisinin aleyhinde ilk konuşmacı, Çorum Milletvekili
Sayın Salim Uslu.
Buyurun. (AK
PARTİ sıralarından alkışlar)
SALİM USLU (Çorum) – Sayın Başkanım çok
teşekkür ediyorum. 
Saygıdeğer milletvekilleri, Milliyetçi
Hareket Partisinin vermiş olduğu -işsizlikle ilgili- araştırma önergesiyle
ilgili grup önerisinin aleyhinde söz almış bulunuyorum. 
Doğrusu, bu önergeyi, aslında önergenin
konusunu çok önemli buluyorum, on sekiz günlük çalışma süresinin kaldığı bir
ortamda bu kadar ciddi bir konunun sağlıklı bir biçimde tartışılamayacağını
düşünüyorum. Oysa, 25’inci dönemde, konunun ciddiyetine uygun bir zaman
diliminde ele alınmasının daha doğru olduğuna inanıyorum. Bu vesileyle
böylesine ciddi bir konunun on beş on sekiz gün gibi kısa bir süre içerisinde,
ağırlığına uygun bir zaman dilimi içerisinde tartışılmasının, önemli bulgular
elde edilmesinin mümkün olmadığına inanıyorum. 
Bilindiği gibi, işsizlik konusu Hükûmet
politikaları kadar küresel konjonktürle de ilgili bir konudur ve makroekonomik
politikalarla işsizliğin kontrol edilebilmesinin ilk ve temel şartı siyasal
istikrarın sağlanmasıdır. Aziz milletimiz, son yıllardaki ekonomik
göstergelere, parasal değerlere, dengelere bakıldığında siyasal istikrarın
keyfini sürmektedir, sonuçlarını görmüştür ve inanıyorum ki bu seçimlerde de
istikrarın devamı yönünde önemli adımlar atacaktır. 
Bir diğer husus, burada, sizlerle
paylaşmak istediğim: Hükûmetimiz böylesine önemli bir konuda önemli
düzenlemeler yapmıştır. Bütün hükûmetlerimiz için geçerlidir bu. Söz gelimi,
Sayın Başesgioğlu’nun Çalışma Bakanlığı yaptığı dönemde çıkardığımız
düzenlemeler, ondan sonra çıkardığımız 4857 sayılı Yasa, İşsizlik Sigortası
Yasası, Ücret Garanti Fonu oluşturulması; bütün bunlar aslında yapısal sorunları
yasal bir kısım sosyal koruma sistemleriyle çözmeye yöneliktir ve bu konuda
önemli adımlar atılmıştır. Bunlardan birkaçını örnek vermek gerekirse: Prim
teşvikleri getirilmiştir. Benim ilim Çorum’da 2005’ten bugüne kadar aşağı
yukarı 350 milyon liralık prim desteği sağlanmıştır. 5 puanlık prim teşviki,
yine işveren sigorta prim payının beş yıl süreyle teşvik edilmesi, AR-GE
faaliyetlerinde çalışanların beş yıl süreyle işveren sigorta prim payının
devlet tarafından karşılanması, engelli çalışanların istihdamında sigorta
priminin devlet tarafından karşılanması, işsizlik ödeneği alan işçilerimizi işe
alan işverenlerin ödeyeceği sigorta primlerinin devlet tarafından karşılanması,
ilave istihdam sağlayan işverenlerin işveren sigorta prim payının devlet
tarafından karşılanması, işsizlik ödeneği miktarlarının artırılmış olması, kısa
çalışma ödeneğinin işler hâle getirilmesi -ki aşağı yukarı 200 bin kişi işsiz
kalmaktan kurtarılmıştır- il istihdam ve il mesleki eğitim kurullarının
birleştirilerek daha etkin hâle getirilmesi, mesleki eğitim, girişimcilik
eğitimi, staj programı ve toplum yararına çalışma gibi programlardan daha çok
kişinin yararlanması yine bu dönemde sağlanmış bulunmaktadır. 
Bunun dışında,
özellikle, sosyal devletin gündelik yaşama tekabül eden bir kısım önemli
düzenlemeleri de öne çıkmıştır. Özürlü çalıştırma, hükümlü çalıştırma, terör
mağduru çalıştırma konusundaki işveren yükleri hafifletilmiştir. İş yerlerinin
sağlık birimlerini hizmet satın almak suretiyle yerine getirmesi sağlanmış
bulunmaktadır. Ayrıca, emzirme odası, kreş açılması, anaokulu, spor tesisi
kurulması gibi işverenlere bazı ilave maliyetler getiren yükler hizmet alımı
yoluyla karşılandığı için de bu konuda önemli adımlar atılmış bulunmaktadır. 
Buradaki en önemli
hususlardan bir tanesi de 2023 hedefleri içerisinde, bildiğiniz gibi 2014 6
Mayısında Resmî Gazete’de yayınlanmış olan Ulusal İstihdam Stratejisi’dir.
Ulusal İstihdam Stratejisi birkaç ana noktadan oluşmaktadır. Bir tanesi:
Yapısal sorunların çözümü esas alınmıştır yani eğitim ve istihdam ilişkisi
burada öngörülmüştür. 
İkincisi: Sosyal diyalog esas
alınmıştır. O nedenle işçi-işveren tarafları ve devlet birlikte çözüm
üretmektedirler.
Üçüncü bir husus da: Eğitim-istihdam
ilişkisinin güçlenmesi amaçlanmıştır. Yine, bu da çok önemlidir. 
Bir dördüncü husus da: Emek yoğun
yatırımların özellikle teşvik edilmesi, emek yoğun sektörlerin teşvik edilmesi,
desteklenmesi öngörülmüştür. Bu nedenle de 2023 vizyonunda muhtemelen işsizlik
oranının yüzde 5’lere indirilmesi, istihdam oranının da yüzde 55’lere
çıkartılması hedeflenmiştir.
İşsizlik sorunu sadece Türkiye'nin
değil, aynı zamanda gelişmiş ülkelerin de çok önemli sorunlarından bir
tanesidir. İtalya’da işsizlik oranı yüzde 12,7, Fransa’da yüzde 10,2,
Portekiz’de yüzde 14,1, Yunanistan’da yüzde 26,5 ve yine İspanya’da aynı
orandadır. Dolayısıyla, bunlara baktığımız zaman, Türkiye'de özellikle İŞKUR’un
yeniden yapılandırılmış olmasıyla, İŞKUR’a sadece iş bulan değil, aynı zamanda
işsizlik sorununda nitelik kazandırmak suretiyle meslek edindirilmesi konusunda
da önemli işlevler yüklenmiştir. Bu nedenle, 1 milyon 28 bin kişiye meslek
eğitimi verilmiştir. Yine belli bir cep harçlığı karşılığı 190 bin kişiye
işbaşı eğitimi verilmiştir, yine belli bir cep harçlığı karşılığı 130 bin
kişiye girişimcilik eğitimi verilmiştir, 757 bin kişi Toplum Yararına Çalışma
Projesi’nde yer almıştır, 4 bin kişi de iş ve meslek danışmanı olarak göreve
başlamış ve 5 milyon 487 bin 645 kişiyle yüz yüze görüşerek onların
yönlendirilmesi sağlanmıştır.
Burada asıl amaç, İŞKUR danışmanlarıyla
yapılmak istenen asıl amaç: İş gücü piyasasının fotoğrafı çekilmektedir, MR’ı
çıkartılmaktadır. Böyle olunca biz şunu apaçıkça görmekteyiz ki: Bir defa hem
maliyetlerin aşağı çekilmesi, devletin burada fedakârlık yapması hem de beraberinde,
işsizlik sorununun, meslek edindirilmesi suretiyle işsizlere nitelik
kazandırılması gibi temel amaç söz konusu olmuştur. 
İşsiz engellilere yönelik önemli
adımlar atılmıştır. Kendi işini kurmak isteyenlere 36 bin liralık hibe desteği
söz konusudur. Yine, İşsizlik Sigortası Fonu 2002’de faaliyete geçmiştir
-konuşmamın başında söyledim- şu ana kadar 78 milyar TL’lik fon varlığı vardır
ve yaklaşık 3 milyon 736 bin kişi de bundan istifade etmiştir. Kısa çalışma
ödeneğinden –söyledim- 200 bin kişi istifade etmiştir ve birçok işçinin işsiz
kalması önlenmiştir. Ücret Garanti Fonu’ndan 53.610 kişiye 109 milyon TL
ödenmiş bulunmaktadır. 
Bu örnekleri elbette artırmak mümkündür
ama böylesine önemli, böylesine ciddi bir konuyu gündeme getirdiği için burada
ben değerli Maraş milletvekilimize teşekkür ediyorum. Keşke bu önemli konuyu
25’inci Dönemde çok daha telaşsız bir ortamda ele alabileceğimiz ve gerçekten
sağlıklı çözümler üretebileceğimiz bir zaman diliminde konuşabiliyor olsak diye
düşünüyorum. 
Bu vesileyle Genel Kurulu saygıyla
selamlıyor ve önergenin aleyhinde olduğumu belirtmek istiyorum. 
Saygılar sunuyorum. (AK PARTİ
sıralarından alkışlar)
BAŞKAN – Teşekkür ederim.
Milliyetçi Hareket Partisi grup
önerisinin lehinde Sayın Umut Oran konuşacak, İstanbul Milletvekili.
Buyurun.
UMUT ORAN (İstanbul) - Sayın Başkan,
değerli milletvekilleri; ben de yüce Meclisi saygıyla selamlıyorum. 
İşsizlik gerçekten önemli bir konu,
Türkiye’nin ve hepimizin öncelikli konusu olmalı ve aslında işsizlik konusuna
bir ülkede iktisadi politikalar açısından da baksak, siyasi iktidar açısından
da baksak, başarı var mı yok mu, bunun ölçümü en doğru şekilde işsizlik
oranlarıyla belirleniyor açıkçası. Bu konu önemli, bu konunun bugün gündeme
alınması önemli çünkü son on iki yıldır işsizlik sürekli olarak, kronik olarak
çift haneyle devam ediyor ve bu devam eden… Tabii, hesaplama yöntemlerine
girmek istemiyorum yani hesaplama yöntemleriyle ilgili birçok tartışma
açabiliriz ama bugün Hükûmetin elindeki TÜİK’in açıklamalarına baktığımız zaman
da, oradaki rakamlarla da işsizlik Türkiye için çok büyük bir tehdit, hepimiz
için çok büyük bir tehdit, çift hanelerde. Hatırlarsak 2001’de, bizim dip
yaptığımız, en büyük kriz yaşadığımız dönemde bile işsizlik yüzde 8,9’du. Şu
anda işsizlik rakamlarımız bizim çift haneli, yüzde 11’lere gelmiş durumda.
Yüzde 11 büyük bir rakam yani bunu bir kenara bırakamayız. 
Onunla beraber tabii gençlerde işsizlik
ayrı bir konu yani Türkiye’nin yaş ortalaması 29. Geleceğimiz gençler diyoruz
ama şu anda gençlerdeki işsizlik oranımız yüzde 20. Kadınlarda işsizlik
oranımız daha da yüksek, yüzde 30’larda. Özellikle, üniversite bitiren
kadınlarımızda -son bir yıl üzerinden- yani üniversiteli genç kızlarımızda
işsizlik oranındaki artış yüzde 70. Yani böyle baktığımız zaman bu konunun
bizim, bu Meclisin, dört siyasi partinin en önemli, en öncelikli konusu olması
gerekiyor. Bu, hiç tartışmasız, mutlaka “Şu kadar zaman kaldı, seçim zamanı
var.” demememiz lazım. Gece gündüz oturup bu konunun üzerinde durmamız ve bu
dönemde de bununla ilgili somut adımlar atmamız gerekir diye düşünüyorum.
Bakın, şöyle bir süreç yaşadık, hep
denildi ki işte: “Türkiye’de bir algı var, istikrar var. İstikrar sürsün,
Türkiye büyüsün.” Yani hep bu algı ortaya konuldu “Ekonomi iyi gidiyor, işler
fena değil.” diye ama bugün rakamlara baktığımız zaman, verilere baktığımız
zaman işsizlikte olduğu gibi, esasında Türkiye’de öyle bir istikrarın
olmadığını ve Türkiye’nin esasında büyümediğini, bu büyümenin insanın hayatına
dokunmadığını, insanlara iş, aş yaratmadığını görüyoruz. İş, aş yaratmadığı
zaman sosyal barış da olmuyor yani bir ülkede iş yoksa, bir ülkede aş yoksa o
ülkede sosyal barış olmuyor. Bakın, bugün kaç parçaya bölündük, ne kadar
ayrıştık, ne kadar kutuplaştık. Âdeta bir çatışma durumundayız, insanlarımız,
gençlerimiz, kadınlarımız sokaklarda, mahallelerde. Bu, Türkiye için gerçekten
son derece büyük bir tehdit. Biraz evvel söylediğim gibi, yani Türkiye’de işler
iyi gitmiyor, birçok alanda olduğu gibi ekonomide de iyi gitmiyor. Şöyle bir
mukayese yaparsak yani mesela işsizlik oranlarına, mesela büyüme oranlarına,
mesela cari açık oranlarına, mesela borç oranlarına baktığımız zaman, şöyle bir
bakarsak, on iki, on üç yıl tek başına bir iktidar var, dolayısıyla güçlü
olduğunu da ifade eden bir iktidar var ama hangi parametreye bakarsak
ekonomide, hangi verilere bakarsak ekonomide biz işlerin iyi gitmediğini
görüyoruz. Neyle kıyaslıyoruz bunu? İşte, bir tarafta son on iki yıl var, bu
tarafta da ondan evvelki seksen yıl var. Şimdi, o seksen yılda neler var? O
seksen yılda darbeler var, bu seksen yılda koalisyon hükûmetleri var, petrolün
1 dolara indiği dönemler var, o seksen yılda dünyada savaşlar var, ekonomik
krizler var, gıda krizleri var yani yok, yok seksen yıl boyunca. Bakıyoruz
büyüme rakamlarına o seksen yıl boyunca yani hangi zaman dilimiyle, beş yıl
aralarla bakıyorum, on yıl arayla bakıyorum, 1946’dan sonraki yaklaşık elli
yedi yıla bakıyorum, hep 5’in üzerinde büyümüş Türkiye. Şimdi, on iki yıl, on
üç yıl, son 2002 ile 2014 arasına baktığım zaman da şu anda ortalamada bizim 5
büyümediğimizi görüyorum. Bunu bizim dikkate almamız gerekiyor yani “İşler
iyi.” demememiz gerekiyor. Aynı şey işsizlik rakamlarında da, biraz evvel
söyledim, 2002 yılında, en kötü olduğumuz dönemde, büyük bir kriz yaşadığımız
dönemde 8,9; son on iki yıla bakıyoruz, ortalama hep çift hane. 
Yine aynı şeklide borç stokuna
bakıyoruz. Mesela, yine mukayese edersek seksen yılı ayıralım şöyle, 58
başbakan seksen yılda görev yapmış, hükûmete başkanlık yapmış. Bu 58 başbakan
seksen yılda borç stokunu 260 milyar liraya taşımışlar; seksen yıl, 58
başbakan, borç stoku 260 milyar lira. Şimdi bakıyorum, on iki yıl, tek Hükûmet,
tek parti, uzun dönemler, işte, Sayın Erdoğan Başbakan, baktığınız zaman, işte,
istikrar diyoruz, istikrar var; borca bakıyoruz, borcun toplamı 600 milyar
liraya gelmiş yani borcumuzda 340 milyar liralık bir artış var. Şimdi, bunları
dikkate almamız lazım. Ben bir kez daha… 
İşsizlik konusu Türkiye’nin en yakıcı,
en can alıcı, en önemli konusudur. Bu yüce Meclis birçok yasa için gece gündüz
çalışıyor, bunun için de bu Meclis, bu yüce Meclis gece gündüz çalışmalıdır. Bu
sorunu bu Meclisin çözmesi lazım. En azından, bir sonraki döneme, bu sorunun
çözümleriyle ilgili önemli adımları atarak devretmesi gerekiyor.
Bakın, ekonomiyi ele aldığımız zaman
mesela şöyle eleştiriler olabiliyor: “Ya, muhalefet, ana muhalefet her konuda
da iktidarı eleştiriyor.” Ana muhalefetin işi bu belki ama mesela, iktidar
partisinin sayın milletvekilleri, sizin bir hedefiniz vardı, diyordunuz ki:
“2023’te Türkiye Cumhuriyeti ilk 10 ekonomiden birisi olmalıdır.” Ben ve
partimdeki arkadaşlarım da, onu söylediğiniz andan itibaren “Evet, doğrudur,
olmalıdır. Yani bu, Türkiye’ye yakışır. Türkiye ilk 10’da olmalıdır ve biz bu
konuda da üstümüze ne düşüyorsa ne gerekiyorsa da desteklemeye hazırız.” dedik
ama sizden şöyle bir farkımız var, şurada ayrılıyoruz… Tabii, onu söylerken de
şunu da ifade etmemiz lazım: Yani hedefimiz ilk 10, tamam, ortak hedefimiz bu
ama ne olmuşuz? 14’üncüymüşüz 1984, ondan sonra 16, 17, şimdi 19. Yani,
gelişmiş 20’den aşağı doğru iniyoruz, hedeften uzaklaşıyoruz. Ama sizden
farkımız şu: Biz diyoruz ki ekonomide Türkiye güçlü olmalıdır, doğru ama güçlü
Türkiye için, itibarlı Türkiye için de güçlü bir adalet sistemi de olmalıdır
diyoruz. Çünkü, temelde adalettir, adalet mülkün temelidir. Eğer adalet sağlam
olursa, yargı bağımsız olursa, tarafsız olursa, özgür olursa, evet, o temelin
üzerine güçlü bir ülke inşa edilebilir. Artı, o adalet sisteminin üzerinde de
mutlaka çok güçlü bir demokrasi olması lazım. Yani, ülkenin ilk 10 ekonomide
olması yetmez, kişi başı gelirde de biz 90’ıncı sırada değil, ilk 10’u
hedeflememiz lazım. Bugün biz, kişi başı gelirde 93’üncü sıradayız. Bizim gelir
dağılımı eşitsizliğini çözmüş ülkeler arasında ilk 10’u hedeflememiz lazım.
Bugün gelir dağılımı eşitsizliğinde ilk sıralardayız. 
İşte, bizim, sosyal demokratlarla iktidar parti
arasında ekonomide anlaşamadığımız nokta bu. Güçlü ekonomi, evet, biz ilave
olarak "güçlü demokrasi" diyoruz, "güçlü adalet" diyoruz.
Demokrasinin, tüm kurum ve kurallarıyla bağımsız olarak çalışması gerekiyor.
Kuvvetler ayrılığının olması gerekiyor, hukukun üstünlüğü olması gerekiyor.
Bunun üzerine, eğer güçlü bir ekonomiyi yine hep beraber ortak akılla, yeni
akıllar ortaya koyarak, yeni çözümler ortaya koyarak inşa edebilirsek, evet,
işte o zaman o ülke, aynı zamanda, güçlü bir adalet sistemine, güçlü bir
demokrasi sistemine, güçlü bir ekonomiye ve güçlü, itibarlı bir Türkiye'ye, bir
ülkeye dönüşebilir. Bunu sağlamak hepimizin görevi.
Ben, bu vesileyle, bir kez daha
Milliyetçi Hareket Partisinin bu önerisinin mutlaka olumlu bir şekilde
karşılanmasını ve bu konunun gündeme alınması görüşüne katıldığımı ifade
ediyorum.
Evet, yarın Çanakkale zaferimizin 100'üncü yıl dönümü.
Bakın, yüz yıl önce, atalarımız toprağın üstünde mücadele verirken de sonra
toprağın altında yatarlarken de bir araya gelebildiler. Biz de bu Meclis olarak
ülkenin ortak sorunlarıyla ilgili, ülkenin ortak gündem ve öncelikleriyle
ilgili -aynı işsizlik gibi- bir araya gelmek ve hep beraber bunu gündeme ve
önceliklere taşımaktan sorumluluğunda ve zorundayız.
Hepinize saygılar sunuyorum. (CHP sıralarından
alkışlar)
BAŞKAN - Teşekkür ederim.
Milliyetçi Hareket Partisi grup
önerisinin aleyhinde İstanbul Milletvekili Sayın Osman Aşkın Bak, konuşacak.
Buyurun. (AK PARTİ sıralarından alkışlar)
OSMAN AŞKIN BAK (İstanbul) -
Sayın Başkan, değerli milletvekilleri; Milliyetçi Hareket Partisinin ülkemizde
yaşanan işsizlik sorununun araştırılarak alınması gereken önlemlerin belirlenmesi
amacıyla Meclis araştırması açılması konusunda verdiği önergenin aleyhinde söz
aldım. Yüce heyetinizi saygıyla selamlıyorum.
Yarın, Çanakkale zaferinin
100'üncü yılı. Tüm şehitlerimizi rahmetle anıyorum.
Hükümetimiz işsizlikle etkin
şekilde mücadele etmektedir. İstihdamın artırılmasına yönelik bir dizi teşvik
uygulanmaktadır. Bunun en son örneğini, 2015 yılının Ocak ayı sonunda
Sayın Başbakanımız Ahmet Davutoğlu, Onuncu Ekonomik Kalkınma Planı’nda
işsizliğin azaltılmasına yönelik paketler ve programlar olarak açıklamıştır.
Bunların bazılarını Etkinleştirme Programı, Mesleki Geliştirme Programı, Beyin
Göçü Programı olarak sıralayabiliriz.
Biraz evvel de
Sayın Salim Uslu, Hükûmetimiz döneminde yapılan işsizlikle mücadeleyle ilgili
konular hakkında bilgiler verdi. Tabii, işsizlikle en etkin mücadele ekonomik
istikrar, yatırımların artırılması ve siyasi istikrarla gerçekleştirilebilir.
Burada, bugün de ülkemizdeki büyük projelerden birini örnek vermek istiyorum:
Bugün, Sayın Cumhurbaşkanımız Recep Tayyip Erdoğan ve Azerbaycan Cumhurbaşkanı
İlham Aliyev’in katılımıyla TANAP projesinin temeli atıldı. Ülkemiz için, çevre
coğrafya için hayırlı olsun diyoruz. Bu proje yaklaşık 12 milyar dolarlık bir
proje ve yaklaşık 20 bin kişilik bir istihdam sağlayacak. 1.850 kilometrelik
bir boru hattı döşenecek. Bu da, ülkemizdeki büyük projelerin artmasıyla
istihdamın artacağını, büyüyen ekonominin ortaya çıkacağını göstermektedir.
Tabii, şunu da ifade etmek lazım:
Hedefimiz, 2023 yılında dünyanın 10’uncu büyük ekonomisi olmak. Bunun için de
siyasi istikrar, büyüyen ekonomi ve nitelikli iş gücüne ihtiyacımız var diyorum
ve sözlerimi “Durmak yok, çalışmaya devam.” diyerek tamamlıyorum.
Hepinizi saygıyla, sevgiyle
selamlıyorum. (AK PARTİ sıralarından alkışlar)
BAŞKAN – Teşekkür ederim.
Milliyetçi Hareket Partisi grup
önerisini oylarınıza sunacağım…
ENGİN ALTAY (Sinop) – Karar yeter
sayısı…
YUSUF HALAÇOĞLU (Kayseri) – Karar yeter
sayısı…
BAŞKAN – …ve karar yeter sayısı
arayacağım: Kabul edenler... Kabul etmeyenler... (CHP ve MHP sıralarından “Yok,
yok.” sesleri)
Elektronik yapalım.
İki dakika süre veriyorum.
(Elektronik cihazla oylama yapıldı) 
BAŞKAN – Karar yeter sayısı yoktur.
Birleşime on beş dakika ara veriyorum.
Kapanma Saati:
17.19
DÖRDÜNCÜ OTURUM
Açılma Saati:
17.32
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muhammet Bilal MACİT (İstanbul)
-----0----- 
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Dördüncü Oturumunu açıyorum.
Milliyetçi Hareket Partisi Grubu
önerisinin oylamasında karar yeter sayısı bulunamamıştı.
Şimdi, öneriyi tekrar oylarınıza
sunacağım ve karar yeter sayısı arayacağım.
Öneriyi kabul edenler… Kabul
etmeyenler… Karar yeter sayısı vardır, öneri kabul edilmemiştir. 
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır. Okutup işleme
alacağım ve oylarınıza sunacağım.
3.- CHP
Grubunun, İstanbul Milletvekili Mustafa Sezgin Tanrıkulu ve 24 milletvekili
tarafından, TBMM’de gerçekleri araştırma komisyonu Türkiye modeli oluşturma
çalışmalarını yürütmek üzere Meclis araştırması açılması amacıyla 16/1/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 17 Mart 2015 Salı günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi
17/3/2015
Türkiye Büyük
Millet Meclisi Başkanlığına
Danışma Kurulunun 17/3/2015 Salı günü
(bugün) yaptığı toplantısında, siyasi parti grupları arasında oy birliği
sağlanamadığından, grubumuzun aşağıdaki önerisini İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
Engin Altay
Sinop
Grup Başkan Vekili
Öneri:
İstanbul Milletvekili M. Sezgin
Tanrıkulu ve 24 milletvekilinin, “TBMM’de gerçekleri araştırma komisyonu
Türkiye modeli oluşturma çalışmalarını yürütmek üzere Meclis araştırması
açılması” amacıyla 16/1/2013 tarihinde Türkiye Büyük Millet Meclisi
Başkanlığına verilmiş olan Meclis Araştırma Önergesi’nin (653 sıra no.lu),
Genel Kurulun bilgisine sunulmak üzere bekleyen diğer önergelerin önüne
alınarak, 17/3/2015 Salı günlü Birleşimde sunuşlarda okunması ve görüşmelerinin
aynı tarihli Birleşiminde yapılması önerilmiştir. 
BAŞKAN – Cumhuriyet Halk Partisi grup
önerisinin lehinde ilk konuşmacı, İstanbul Milletvekili Mustafa Sezgin
Tanrıkulu.
Buyurun Sayın Tanrıkulu. (CHP
sıralarından alkışlar)
MUSTAFA SEZGİN TANRIKULU (İstanbul) –
Sayın Başkan, değerli milletvekilleri; bu çatı altında dört yılını geçirmiş
olan her milletvekili hayatının geri kalan bölümünde bu dönemi öyle veya böyle
anlatacaktır. Meclise bir daha gelemeyecek olanlar belki kitap yazacak, belki
de çocuklarına, torunlarına burada yaptıklarını anlatacaktır. 
Siyasetçiler sıradan insanlardan farklı
olarak sadece kendi onur ve haysiyetleri için değil, aynı zamanda temsilcisi
oldukları kitlelerin de onur ve haysiyetleri için mücadele ederler.
Değerli arkadaşlar, torunlarımız
soracak bize: “Roboski katliamı olunca ne yaptın? Soma’da 301 işçi hayatını
kaybederken Mecliste ne yaptın? Berkin Elvan isimli bir çocuk öldürülürken ne
yaptın? Her gün en az bir kadın katledilirken, işçiler ölürken, gençler
hapishanede zulüm görürken, çocuklar hapishanede tecavüz görürken ne yaptın?
Dört yıllık milletvekilliği döneminde millet için ne yaptın?” Onlar sormadan
biz kendimize soralım: Geçmişte yaşanan acıların sebeplerini ortaya çıkarmak,
geçmişle hesaplaşmak için ne yaptım? Binlerce anne çocuklarının kemiklerini
ararken ben ne yaptım? Berfo Ana gözü açık bir şekilde giderken Cemil Kırbayır’ın
akıbetini ortaya çıkarmak için ne yaptım? Askeriyle köylüsüyle, dağa çıkmış
genciyle korucusuyla, ülkücüsüyle solcusuyla bu ülkenin toprakları kefensiz
yatanlarla dolu. Ne oldu da bunlar oldu? Çocuklarımız sormayacak mı: “Baba,
anne, ne oldu da bunca insan öldü?” 
Değerli milletvekilleri, İnsan Hakları
Derneğinin toplu mezar haritasını gördünüz mü? O haritayı açınca karşınıza 45
tane sarı, 303 tane kırmızı ünlem işaretli yer çıkıyor. Sarı işaretler açılmış
toplu mezarları gösteriyor, kırmızılar ise henüz açılmamış olanları. Bu
mezarlarda 4.201 insanın kemiklerinin olduğu sanılıyor. Toplu mezarların -3
tanesi, 1’i Konya, 1’i Ankara, 1’i İstanbul- hepsi Doğu ve Güneydoğu’da. Bu bir
tesadüf değil, olağanüstü hâl rejiminin olağan sonucudur. Aslında şu an bu
topluma dayatılan iç güvenlik yasasının da öngördüğü gelecek, geçmişte yaşanan
da zaten bu. O yüzden isyan ediyoruz: Bu yasa çıkmamalı, yeni infazlar, yeni
faili meçhuller gerçekleşmemeli. 
Bakın, değerli arkadaşlar, geçen
cumartesi Galatasaray Meydanı’nda Cumartesi Anneleri 520’nci haftalarında
oturma eylemi yaptılar. En az 300’ünde ben de bulundum, en az 300’ünde. Her
cumartesi aynı çığlığı duyuyoruz o meydanda, “Kemiklerimizi verin.” Anneler,
torunlar, çocuklar, eşler yakınlarının kemiklerini arıyor. Yakınlarının bir
daha dönmeyeceklerine inanmalarının tek yolu da bu. Yoksa hepsi, bir gün çıkıp
gelir diye kapısını aralık bırakıyor. Siz hangi anneyi cenazesini görmediği
çocuğunun öldüğüne ikna edebilirsiniz? Berfo Ana, öldüğü güne kadar da içinde bir
umut taşıyordu. Kayıp yakınlarının çığlığı sadece CHP’ye, HDP’ye değil, aynı
zamanda, AKP’ye ve MHP’ye de. 
Dört yıl boyunca çok kavgalar ettik,
tartıştık. AKP, bu ülke demokrasisi için getirdiğimiz tek bir öneriyi kabul
etmedi. Bu dönem de böyle geçti fakat siyasette ortaklaşamadık ama hiç olmazsa
burada, insaniyette ortaklaşalım. 
Dünyada geçmişle hesaplaşmak konusunda
oluşturulmuş çok fazla örnek var. Bu deneyimlerden yararlanabiliriz.
Yapacağımız bir araştırmayla Türkiye’ye özgü bir model ortaya çıkarabiliriz.
Bundan ne AKP ne MHP ne de diğer partiler zarar görür. 
Hakikatin sağı solu yok. Anneler
çocuklarını sağcı veya solcu, Kürt veya Türk oldukları için sevmezler, onları
doğurdukları için, onları büyüttükleri için severler. Bu sevgi öğrenilmiş değil,
içgüdüsel bir sevgidir. Türkiye Büyük Millet Meclisi de kendi yurttaşlarını
Kürt, Türk; sağcı, solcu; Sünni, Alevi diye değil, bu ülkenin yurttaşı olduğu
için kollamak durumundadır. Çünkü bu Meclisi var eden de bizzat yurttaşlardır.
O bakımdan, bu koltuklarda oturan herkese yani sizlere, sağıyla soluyla aynı
görev düşüyor: Yurttaşın canına kast eden karanlıkları ortaya çıkaracak bir
gerçekleri araştırma komisyonu. Biz diyoruz ki: Bu komisyon kaçınılmazdır,
gelin nasıl bir model oluşturacağımızı araştıralım. Eğer buna bile iktidar
partisi “Hayır.” diyorsa, “Hayır, araştırmayalım.” diyorsa bu artık muhalefet
fobisinden başka da bir şey değildir.
17 bin faili meçhulden bahsediliyor
değerli arkadaşlar. Bu ülkenin uzak ve yakın geçmişinde Maraş’tan Çorum’a, Sivas’tan
Roboski’ye, Gazi’den Soma’ya kadar onlarca katliam, toplu ölüm, toplumsal
travma olduğu yerde duruyor. Gelin, Kulp’un Hamzalı köyünde 1995 yılında
katledilen 23 köylü için, Başbağlar’da katledilen 33 köylü için, Bingöl’de
katledilen 33 asker için, Roboski’de katledilen 34 köylü için, bu ülkede
katledilen herkes için bir çabanın içerisine girelim, onları katleden karanlığa
karşı hakikatleri ortaya çıkaracak bir mum yakalım. Bu mum hem karanlığı delsin
hem de hayatını kaybedenlerin ruhlarına bir anma olsun. 
Değerli milletvekilleri, toplumsal
hafıza hesaplaşılmamış hiçbir hadiseyi silmez ve unutmaz. Geçmişte
aydınlatılmamış her vaka geleceğin önüne konmuş birer mayın gibidir. Eninde
sonunda ya siyaset kurumu veya toplumsal dinamikler bu mayınlarla karşı karşıya
kalır ve geçmişte bırakılmış, hesabı sorulmamış olayların bedelini ödemek durumunda
kalır. Geçmişini aydınlatmamış, geçmişiyle yüzleşmemiş, geçmişteki hakikatlere
erişememiş toplumlar ve devletler geleceklerini de göremezler. Geçmişe yönelik
objektif bir gerçeklik arayışına girilmesi mağdurların yaşadıklarının tarihin
kaydına geçirilmesi için dünya genelinde kullanılan yöntem resmî hakikat
komisyonları olmuştur. 1974’ten 2007’ye Gana’dan Almanya’ya, Şili’den Fas’a,
Sri Lanka’ya kadar çok farklı coğrafyalara dağılan bir yelpazede çok farklı
siyasi özelliklere sahip 40’tan fazla ülkede gerçekleri araştırma komisyonları
kuruldu. Gerçekleri araştırma komisyonları çekilen acıların farkında
olunduğunun toplumun geneli tarafından tasdiki yani bir toplumsal mutabakata
varılması için, kutuplaşmaları yeniden üretir hâle gelmemesi için çok
önemlidir. Toplumsal barış ve demokratikleşme ihtiyaçlarımıza uygun düşecek
hakikat komisyonu modelini hep birlikte araştırıp bir dahaki döneme
önermeliyiz. Komisyonun bir yasayla kurulması, bağımsız ve geniş yetkilere
sahip olması, devlet kurumlarının komisyon çalışmalarına her türlü destek ve
kolaylığı sağlamakla yükümlü tutulması yeni bir sayfa açmanın da yoludur.
Gelin, yeni Meclise böyle bir öneride bulunalım ve beşyüzyirmi haftadadır
İstanbul’da Galatasaray Meydanı’nda, Diyarbakır’da Koşuyolu’nda, Yüksekova’da,
Cizre’de, Türkiye’nin her yerinde çığlık çığlığa bağıran annelerin feryadına
bir derman olalım ve bu Meclis bir komisyon kursun, bu komisyon dönem kapanana
kadar çalışsın ve bir dahaki döneme bir komisyonun nasıl kurulacağı konusunda
bir rapor bırakalım ve Cumartesi Annelerine bu Meclis borcunu ödesin. 
Teşekkür ediyorum. (CHP sıralarından
alkışlar) 
BAŞKAN – Teşekkür ederim ben de.
Cumhuriyet Halk Partisi grup önerisinin
aleyhinde Ankara Milletvekili Sayın Özcan Yeniçeri konuşacak.
Buyurun. (MHP sıralarından alkışlar) 
ÖZCAN YENİÇERİ (Ankara) – Sayın Başkan,
değerli milletvekilleri; Cumhuriyet Halk Partisinin gerçekleri araştırma
komisyonu kurulması için Meclis araştırması açılması yönündeki bakış açısına ya
da önergesine Milliyetçi Hareket Partisi adına söz almış bulunuyorum. Bu
vesileyle yüce Meclisi saygıyla selamlıyorum.
Türkiye, kurumsallaşmış bir PKK terörü
ve bölücü sorunuyla karşı karşıyadır. AKP iktidarı terörle mücadele yerine
doğrudan ya da dolaylı olarak terörle müzakereyi esas alan bir politika
yürütüyor. On üç yıldır Türkiye’yi tarihten nasibini almamış hafızasızlar grubu
yönetmektedir. Teröristlerin iddialarını kabul ederek, onlarla pazarlık
masasına oturarak, onların taleplerini yerine getirerek onların şerrinden
korunmaya çalışıyorlar. AKP’nin çözüm süreci dediği politika, terör örgütünü
6-7 Ekim olaylarını gerçekleştirecek yeteneğe kavuşturmuştur. Çözüm süreci
sayesindedir ki terör örgütü bölgede yargı yapar, vergi toplar, yol keser,
kimlik kontrolü yapar hâle gelmiştir. AKP’nin “çözüm süreci” adı altında
yürüttüğü politika Yunan isyanı sırasında Halet Efendi’nin yürüttüğü politikaya
benzemektedir. Yunan isyanı sırasında isyancılara karşı tedbir almayan, hatta
isyancıların sadık tebaa olduğunu yayan zamanın Sadrazamı Halet Efendi,
kendisine “Neden isyanı bastıracak tedbirler almıyorsun?” diye soranlara “Bir
dert ortaya çıkınca idari ve siyasi tedbirlerle önünü almak silah kullanmaktan
iyidir.” Yani, “siyasi çözüm” diye bugün ifade edilen şeyi söylemiştir. “Şimdi,
sürekli olarak Mora’ya asker gönderiliyor. Bu kadar askerin ölümünden başka,
dünya kadar para gidiyor. Sonucun ne olacağı belli değil. Rahmetli Efendi’nin
hatasız, barışçı fikri elbette daha iyi ve devlet çıkarlarına uygun.” gibi
değişik sözlerle de onun kusurları ve gafleti kapatılmaya çalışılıyor. Halet
Efendi’nin sözleri Tayyip Erdoğan’ın ve Davutoğlu’nun söyledikleriyle tam,
birebir örtüşmektedir. Osmanlı, Mora’yı bu zihniyet ve kafanın yüzünden
kaybetmiştir. 
Değerli milletvekilleri, PKK’nın
İmralı’daki başı sürekli olarak AKP iktidarına ne yapması gerektiğini, hangi
adımların hangi sırayla atılması lazım geldiğini söylüyor. Bu durum kamuoyunun
da malumu. Bu bağlamda, İmralı’daki kitle katliamcısı teröristbaşıyla
görüşmeler kurumsallaştırılmıştır. Heyetler kurulmuş, komisyonlar teşekkül
ettirilmiş, bebek katili Öcalan’ın talep ve istemleri doğrultusunda yasalar
çıkartılmaktadır. İmralı’nın talepleri doğrultusunda yapılan düzenlemeleri,
kurulan komisyonları sanki iktidar partisi kendi iradesiyle yapıyormuş gibi
halka sunmaktadır. Bir zamanlar “Kim ‘Öcalan’la görüşüyor.’ diyorsa
şerefsizdir.” diyen de bu zihniyettir. Şimdi, alenen İmralı’yla görüşmelerini
tarifeye bağlamış bulunmaktadırlar. Öcalan, sözde çözüm bağlamında, hiçbir
zaman PKK terör örgütünün çekilmediği süreçte iktidara şunları söylemiştir:
“Çekilme Parlamento kararıyla olacak, Türkiye Büyük Millet Meclisinde
onaylanacak; hakikatleri araştırma komisyonu kurulacak, akil adamlar komisyonu
kurulacak, çözüm ve çekilme komisyonu kurulacak.” Öcalan’ın dayatması
bağlamında akil adamlar komisyonu teşekkül ettirilmiştir. Onların ne
yaptıkları, neyi başarmaya çalıştıkları kamuoyunun malumudur. Öcalan’ın talep
ettiği çözüm ve çekilme komisyonu da Toplumsal Barış ve Çözüm Süreci Araştırma
Komisyonu adı altında Türkiye Büyük Millet Meclisinde kurulmuştur. Bu Komisyon
teröristlere düşman değil, suçlu gözüyle bakmak gerektiğini ifade etmiş; bu
rapor gerçeklere gözünü yumarak teröriste “terörist” dememek suretiyle çözüm
geleceğini büyük bir buluş olarak bize sunmuştur. Ayrıca, aynı raporda
“Kafaların silahsızlandırılması sürecin ilerleyeceği zemin açısından da dikkate
değerdir.” şeklinde ifadede bulunmuşlardır. Rapor, silahların gölgesinden
kurtulmaktan söz ediyor, bunun nasıl olacağına ise hiç değinmiyordu. Teröristin
sırtındaki silahı, belindeki bombayı almadan, daha açıkçası, vücudunu
silahsızlandırmadan kafasındaki düşüncelerin nasıl silahsızlandırılacağından
raporda hiç söz edilmiyordu. Raporun özü, suçlu olan teröristler değil,
toplumdur. Rapora göre, sanki sorunu çözümsüz kılan, barışı zehirleyen, kitle
katliamları yapan teröristler değil de toplumdur, toplumsal şartlardır. Rapor,
teröristler ve onlara destek verenler hariç toplumun her kesimine sorumluluk
yüklemektedir. Rapor, avami tabirle terörün asıl aktörünü ve sorununu dışarıda
bırakmıştır. Rapor, Kürdistan’ı namlunun ucunda görenlere hoşgörü, demokrasi,
insan hakları, hukukun üstünlüğü ve benzeri kavramlarla yaklaşmak gerektiğinden
söz etmektedir. Kısacası, hazırlanan bu rapor gerçeklerden, asıl zeminden
kopuk, ütopik bir temenniler metni olarak arşivdeki yerini almıştır. İşin
ilginç yanı, Öcalan’ın İmralı’dan dayattıklarını AKP’nin bir ihtiyaç olarak
hâlâ görmeye devam etmesidir, Öcalan’ın koyduğu kurallarla çözüm oyununu
AKP’nin oynamasıdır. Bu, kabul edilemez. 
Değerli milletvekilleri, kitle
katliamcısı Öcalan çözüm süreci başladığında aynen şunları söylemişti: “Daha
önce bahsettiğim hakikatleri araştırma komisyonu mart ayına kadar mutlaka kurulmalıdır.
Burada önemli olan toplumsal statüdür. Her ilde, her bölgede demokratik özerklik geliştirilmelidir. Süreç
tıkanırsa devrimci halk savaşı devreye girer.” 
Gördüğünüz gibi, hakikatleri araştırma komisyonu, doğrudan
doğruya Öcalan’ın talebi olarak, arzusu olarak, iradesi olarak ortaya
çıkmaktadır. Bu bağlamda kitle katliamcısı Öcalan’ın, “hakikatleri araştırma
komisyonu, gerçekleri araştırma komisyonu” adı altında kurulması Darbeleri
Araştırma Komisyonu Raporu’nda da yer almıştır. Bu komisyonun kurulmasıyla
Öcalan’ın bir talebi daha yerine getirilmiş olacaktır. 
İş o hâle gelmiştir ki, AKP Hükûmeti Öcalan’a sekreterya
tayin etmiştir. Öcalan’a kurulan sekreterya bir katiller sekreteryasıdır ve bu
katillerin içerisinde 13 askeri şehit eden bir katil, aynı zamanda 13 kişinin
yakılarak öldürülmesine sebep olan bir başka katil baş katille bir araya
gelecek ve o, görüş ve düşünce ortaya çıkaracak, bu görüş ve düşünce sayesinde
de AKP Türkiye’yi barışa ulaştıracak. Katiller Türkiye’yi barışa ulaştırsaydı, caniler
dünyayı barışa ulaştırsaydı, demokrasi getirseydi, insan hakları getirseydi,
hukuk getirmiş olsaydı bugün bir caniler hukuku, caniler ahlakı, caniler
yönetimi ortaya çıkmış olurdu ama bizim geleneklerimizde eşkıyanın dünyaya
padişah olamayacağı vardır ve bu, tarihin derinliklerinden bugüne kadar da
devam eden bir olgudur. 
Değerli milletvekilleri, Öcalan, Dolmabahçe’de AKP
iktidarına demokratik siyaset, demokratik cumhuriyet, anayasa, kimlik,
vatandaşlık gibi kavramları dayatmıştır. Yalçın Akdoğan da huşu içinde bunları
dinlemiştir. Sanki, Mondros’u, Calthorpe karşısında oturup dayatan 30 Ekim
1918’deki 25 madde yerine, Öcalan lütfetmiş 10 madde dayatmış, arkadaşlarımız
da devlet adına oturmuş onları dinlemişlerdir. Aslında bu maddelerin özü Türkiye
Cumhuriyetini var eden bütün dayanakları ortadan kaldırmaya yöneliktir. Öcalan
ve AKP, Dolmabahçe’de buluşmaları ve yaptıkları açıklamalarla Kurtuluş
Savaşı’nı, Atatürk’ü, Türk milletini, Türk tarihini ve Lozan’ı
anlamsızlaştırmaya çalışmışlardır. 
Değerli milletvekilleri, AKP ve kurmaylarının demokrasiye demokratik
siyaseti, demokratik cumhuriyeti, kimliği, Anayasa’yı, vatandaşlık kavramını
Öcalan veriyor. Birileri Öcalan’dan ev ödevi ve ders almaktadır. 
Türk milleti, dizliye diz çöktüren,
başlıya baş eğdiren tarihî bir geleneğe sahiptir. Hiç kimse, hiçbir baskı Türk
milletine dayatmada bulunamaz. Eli kanlı terörist sürülerinden bu milletin
öğreneceği hiçbir şey yoktur. Türkiye bir çadır devleti değildir, Türk milleti
de aşiret değildir. Herkesin aklını başına devşirmesinin kendisi için sayısız
yararları olduğunun altını çizmek isterim. 
Türk milleti, AKP Hükûmetini
teröristlerle pazarlık yapsın, ülke üzerindeki PKK terör örgütüyle birlikte
istediği tasarrufu yapsın diye işbaşına getirmedi. Titreyin, kendinize gelin;
teröristlerle Türkiye’yi, Anayasa’yı, Türk milletini tartışmak suçtur ve bu
suçu işleyen, kim olursa olsun, yargı karşısında ve tarih karşısında hesap
vermek durumunda kalacaktır. 
Unutulmamalıdır ki Türkiye’nin varlığı
ve bağımsızlığı pazarlıkla elde edilmiş değildir, zorla alınmıştır, silahla
alınmıştır, kanla, şehitle alınmıştır. Teröristbaşlarıyla pazarlık masalarında
verebileceğimiz herhangi bir malımız yoktur, herhangi bir özgürlüğümüz yoktur,
herhangi bir kişiliğimiz de yoktur. Cumhuriyet Halk Partisinin siyasal anlamda
AKP’den rol kapmak amacıyla getirdiği ve Öcalan’ın talebi olan, hakikatleri
araştırma komisyonu kurulmasına şiddetle karşıyız. 
(Mikrofon otomatik cihaz tarafından
kapatıldı) 
BAŞKAN – Teşekkür ederim. 
ÖZCAN YENİÇERİ (Devamla) – İşte
hakikatler burada. Bunu araştıracaksanız istediğiniz kadar araştırabilirsiniz. 
Hepinize saygılar sunuyorum. (MHP
sıralarından alkışlar) 
BAŞKAN – Teşekkür ederim. 
MEHMET NACİ BOSTANCI (Amasya) – Sayın
Başkan… 
MUSTAFA SEZGİN TANRIKULU (İstanbul) –
Sayın Başkan…
BAŞKAN - Sırayla başlayalım. 
Buyurun. 
MEHMET NACİ BOSTANCI (Amasya) – Sayın
konuşmacı grubumuza, Hükûmet üyelerine yönelik benzetmeler üzerinden,
hafızasızlıktan, terörle müzakere etmekten kaynaklı hakaretlerde bulunmuştur.
Söz talep ediyorum. 
BAŞKAN - Buyurun. 
İki dakika… 
Sonra da size söz vereceğim. 
ABDULLAH LEVENT TÜZEL (İstanbul) –
Sayın Başkan, benim de söz talebim var. 
BAŞKAN – Görmedim. 
Tamam, sizi de dinlerim. 
Buyurun. 
VIII.-
SATAŞMALARA İLİŞKİN KONUŞMALAR (Devam)
3.- Amasya
Milletvekili Mehmet Naci Bostancı’nın, Ankara Milletvekili Özcan Yeniçeri’nin
CHP grup önerisi üzerinde yaptığı konuşması sırasında AK PARTİ Grubuna
sataşması nedeniyle konuşması
MEHMET NACİ BOSTANCI (Amasya) – Sayın Başkan, değerli arkadaşlar; Özcan Bey
tahmin ediyorum her gün çok ateşli basın toplantıları yapıyor. Onun getirdiği
bir alışkanlıkla buradaki arkadaşları da kıymetli basın mensupları zannetti.
Mecliste konuşmayla basın karşısında belli bir siyasetin repliklerini tekrar
etme arasında bir fark olmalı. Gerçi burada Özcan Bey konuştu ama yapmış olduğu
konuşma çok anonim bir konuşma, çok bildik bir konuşma. Yıllardır bu
arkadaşların söylediği sözler üzerine dayalı bir konuşma. Bu konuşma siyaseten,
hakikaten para etmiyor. İnsanın yanlışlıktan kurtulması lazım ama bu da bir yol
ve yöntem demek ki. Herkesin aklı kendine.
AK PARTİ’nin müzakere ettiği tek zemin
milletin kendisidir. Temsilcisi olduğu tek kesim millettir. Onun iradesi adına
buradadır, onun iradesi adına toplumsal barış ve çözüm yolunda ilerler. Bugünün
işi değildir. Yıllardır AK PARTİ’nin çizgisi budur, bu da millet tarafından
teyit edilmiştir. Eğer “millet, millet” derken hayalî, ufukta birtakım
insanları düşünmüyor, gerçekten bu ülkede yaşayan halka bakıyorsanız, bu halkın
söylediği budur. Halk barış ve çözüm istiyor. Otuz yıldır yaşanan, evet, kanlı
bir mücadele var. Bunun bir netice getirmediği görüldü. Başka ülkelerin
tecrübeleri var. İçerideki problemleri akılla çözersiniz. Ateşli bir dil ancak
çatışmanın, savaşın dili olabilir. Barışın dili güvercin kanatlarıyla gelen
dildir, daha yumuşak bir dil gerekir. Eğer Özcan Bey’in böyle bir dili olsaydı,
onu da barışa katkı adına görmek mümkündü. Biz, çözümü sağlamak istiyoruz. Bu,
düşman-suçlu meselesi de: Ülkenin içindeki insanlara karşı dışarıdan gelen bir
düşman muamelesi yapamazsınız. O insanlar şundan bundan, suç işlemişlerdir,
cezasını verirsiniz ama düşman farklıdır. 
Saygılarla. (AK PARTİ sıralarından
alkışlar)
BAŞKAN – Teşekkür ederim.
Sayın Tanrıkulu buyurun.
MUSTAFA SEZGİN TANRIKULU (İstanbul) –
Sayın konuşmacının konuşmasında şahsıma yönelik kastetmediğim cümleler vardı,
ona yönelik olarak söz almak istiyorum.
BAŞKAN – Buyurun, iki dakika.
4.-
İstanbul Milletvekili Mustafa Sezgin Tanrıkulu’nun, Ankara Milletvekili Özcan
Yeniçeri’nin CHP grup önerisi üzerinde yaptığı konuşması sırasında şahsına
sataşması nedeniyle konuşması
MUSTAFA SEZGİN TANRIKULU (İstanbul) –
Değerli arkadaşlar, bu kürsü bir demagoji kürsüsü değil. Yani burada yüksek
nutuklar atabiliriz. Ben biraz önce konuşma yaparken Cumartesi Annelerinin beş
yüz yirmi haftadır Galatasaray Meydanı’nda çocukları için, eşleri için,
anneleri için haykırdığını ifade ettim. Geçtiğimiz cumartesi de oradaydım. Ben
isterdim ki milletvekillerimizden herhangi birisi de orada olsun ve gerçekten
de bu annelerin haykırışına bir kulak versin. Burada demagoji yapmak kolay,
bağırır çağırırsınız. Peki, yirmi yıldır, yirmi beş yıldır kaybedilmiş
kemikleri arayan annelere ne diyeceğiz biz? Zaman aşımı süresi doluyor,
yasalarımızda bunlar var. Nasıl araştıracağız? Nasıl adaleti sağlayacağız?
Nasıl barışı sağlayacağız? Ya da gösterdiğiniz o fotoğrafta… Hamzalı’da
olmuştu, Başbağlar’da olmuştu onlar, o fotoğraf o. Konuşmamın içeriğinde aynen
şu cümle var: Gelin, Kulp’un Hamzalı köyünde 95 yılında katledilen 23 köylü
için, Başbağlar’da katledilen 33 köylü için de kuralım ve araştıralım,
gerçekten nasıl oldu bütün bunlar? Burada bağırıp çağırmak, “şunun önerisi,
bunun önerisi” demekle olmaz ki. Nasıl bu barışı sağlayacağız? Annelerle nasıl
barışacağız? Nasıl adaleti sağlayacağız? O haykırışlara kulağımız hep tıkalı mı
kalacak? 17 bin faili meçhul cinayet var, 17 bin. Ne diyorsunuz, bunu söyleyin.
Sivas davası zaman aşımına uğradı. Bunu söyleyin, buna ilişkin bir cümle
söyleyin, bir tek cümle söyleyin. Benim ömrüm bununla geçti. 
Bakın, değerli arkadaşlar, milletvekili
olmadan önce, 2007 yılında, Diyarbakır Barosu Başkanıyken, Profesör Doktor Alex
Boraine’yi Diyarbakır’a getirttim hakikatleri nasıl araştırırız diye, dünya
örnekleri nasıldır diye; oraya getirttim. O zaman bu öneri mi vardı? Diyarbakır
Barosunun yayınlarında var. Her şeyi bir yere bağlayıp kaçamayız ki. Bu
Meclisin bir sorumluluğu var millete karşı. Adaleti sağlayamazsak, özgürlüğü
sağlayamazsak ne yapacağız? Geleceğiz, burada bağırıp çağıracağız. Yok böyle
bir şey değerli arkadaşlar. 
Teşekkür ediyorum. 
Bu komisyonun kurulması lazım. (CHP
sıralarından alkışlar) 
BAŞKAN – Teşekkür ederim. 
Sayın Tüzel, buyurun. 
ABDULLAH LEVENT TÜZEL (İstanbul) –
Sayın Başkan, Sayın Özcan Yeniçeri yapmış olduğu konuşmada, hem benim hem
grubumuzun desteklediği, çaba sarf ettiği, talep ettiği çözüm sürecini
küçümseyici, aşağılayıcı, sataşma içeren ifadelerle konuşmuştur. Buna cevap
vermek istiyorum. 
BAŞKAN – Buyurun, size de iki dakika
verelim. 
5.-
İstanbul Milletvekili Abdullah Levent Tüzel’in, Ankara Milletvekili Özcan
Yeniçeri’nin CHP grup önerisi üzerinde yaptığı konuşması sırasında şahsına ve
HDP Grubuna sataşması nedeniyle konuşması
ABDULLAH LEVENT TÜZEL (İstanbul) –
Teşekkür ediyorum. 
Sayın Başkan, değerli milletvekilleri;
bugün, ülkemizde, her ne kadar Sayın Cumhurbaşkanı “Kürt sorunu yoktur.” demiş
olsa da, milyonlarca Kürt halkının eşit, özgür, onurlu yurttaşlar olarak yaşama
talebi vardır. Geçmişte bundan kaynaklı son derece acı şeyler yaşadık ve bütün
bunları telafi edecek bir çaba içerisindeyiz. Devletin İmralı’da Sayın
Öcalan’la yapmış olduğu görüşmelerin arkasında da bunları aramak gerekir. O
nedenle, geçmişteki yaşanmış acıları yeniden bu şekilde hatırlatarak, bu tür
resimlerle hatırlatarak buradan bir çözüm üretmek mümkün değildir. Aslolan, bu
süreci oyalamadan bir an önce halkın mutluluğunu, barışını, toplumsal bir arada
yaşayışını sağlayacak adımlar atmaktır. 
Şimdi, Sayın Sezgin Tanrıkulu’nun
söylediği Cumartesi Analarının yaşamış olduğu acılar, 17 bin faili meçhul;
bunların aydınlatılması, geçmişin aydınlatılması tekrar yaşanmaması açısından
önemlidir ama Cumartesi Analarımızın acılarının üzerine yeni acılar
konmaktadır. Bakın, bunlardan bir tanesini paylaşmak istiyorum. Bugün üzerinden
dokuz ay geçmiş, Adana’da, 15 yaşındaki İbrahim Aras’ın son derece kuvvetli
enerji yayan bir harp silahıyla vurulmasına dair bir araştırma yapılması
talebimiz vardır. Bugün Meclisi ziyaret ettiler. Bakın, İbrahim Aras Adana’da
15 yaşında bir genç; kalekolları protesto eden 2 insanın öldürülmesi nedeniyle
Adana’daki gösterilerde polisin yakından ateş etmesi sonucu bir bütün olarak
kafatası ortadan kalkacak şekilde katlediliyor. Şimdi bunu vuran polis
memurları soruşturulmuyor ve bir cezasızlık örneği yaşanıyor. İşte, bunların
üzerine gidilmesi gerekiyor. Gidilsin ki hem Kürt sorunu çözülsün hem de hiçbir
olay faili meçhul olarak kalmasın. O nedenle, halkımızın bu talepleri
yapıcıdır. Bunları küçümseyici bir ifade de kullanmamak gerekiyor. 
Teşekkür ederim. 
BAŞKAN – Teşekkür ederim Sayın Tüzel. 
Buyurun Sayın Yeniçeri. 
ÖZCAN YENİÇERİ (Ankara) – Sayın
Bostancı ve diğer her iki konuşmacı da benim sözlerimi çarpıtmıştır ve aynı
zamanda “zehirli dil” şeklinde bir ifade kullanmıştır. Bu tam bir sataşmadır.
Sataşmadan dolayı söz istiyorum. 
BAŞKAN – Buyurun, iki dakika da size
verelim. 
MEHMET NACİ BOSTANCI (Amasya) –
“Hepsine birden meydan okuyor olmalı.” 
BAŞKAN – E, Özcan Yeniçeri onun ismi. 
6.- Ankara
Milletvekili Özcan Yeniçeri’nin, Amasya Milletvekili Mehmet Naci Bostancı,
İstanbul Milletvekili Mustafa Sezgin Tanrıkulu ve İstanbul Milletvekili
Abdullah Levent Tüzel’in sataşma nedeniyle yaptıkları konuşmaları sırasında
şahsına sataşması nedeniyle konuşması
ÖZCAN YENİÇERİ (Ankara) – Sayın Başkan, değerli milletvekilleri; ben
burada bir resim ortaya koydum ve bu resmin her tarafı kamuoyu tarafından
biliniyor. 
Şimdi Sayın Bostancı dedi ki: “Siyaset
para etmiyor yani bu tür bir siyaset para etmiyor.” Siyaseti parayla eğer siz
özdeşleştirirseniz paganist ve materyalist bir noktaya gelmiş olursunuz. Bu
noktaya nasıl geldiğinizi de ben çok merak ediyorum doğrusu. Halk barış ve
çözüm istiyor, bu tamamen doğrudur. Halk hiçbir zaman savaş istemedi ki. Halk
“PKK önünde, katiller önünde diz çök.” demiyor size. Mondros’ta yapılan gibi
diz çökmeyeceksiniz, Sevr’de yapılan gibi aynı şekilde diz çökmeyeceksiniz.
Halk sizden… Onurlu Türkiye Cumhuriyeti Hükûmetinin davranması gibi
davranacaksınız. 10 madde size dayatılırken, Sayın Önder orada bu metni okurken
sizin kuzu kuzu Başbakan Yardımcınız onu dinliyordu. Orada ha Sırrı Süreyya
Önder ha Agamemnon zırhlısındaki İngiliz Amiral Calthorpe; arasındaki fark
nedir, bana bir açıklayabilir misiniz? Hapishaneden bir metin gelmiş, birileri
tarafından dayatılıyor ve siz de onu dinliyorsunuz ve bunu da millete
gösteriyorsunuz. Bu resim, resim değildir, ben onu söyledim. 
Şimdi bu komisyonlarla, ben de
katılıyorum, nerede bir cinayet olmuş, nerede bir mazlum zulme uğramışsa onları
bulup ortaya çıkarmak bizim elbette görevimizdir, onda hiç kimsenin kuşkusu
yoktur ama bunlar istismar ediliyor. Bunlar çözmek için değil. Komisyon kurduk,
işte çözümü izleme süreci komisyonu kuruldu, başkanı da burada. Başka
komisyonlar da kurduk. Hangi netice alındı ki oradan da istenen netice alınmış
olsun. 
Yani şunu mu demek istiyorsunuz? Siz
çok iyi niyetlisiniz, barışseversiniz, barış havarisisiniz, her biriniz bir
Hazreti İsa; buna karşılık biz, “Efendim, bu çok kötü bir iş.” diyoruz. Biz
size herkesin durması gerektiği yeri söylüyoruz. Her şeyin bir sınırı vardır. O
sınır çerçevesinde hareket etmenizi söylüyoruz. Yasalar çerçevesinde hareket
edilmesini, devlete ve millete saygının gereği davranılmasını istiyoruz. Hepsi
bu. 
BAŞKAN – Teşekkür ederim Sayın
Yeniçeri. 
Buyurun Sayın Bostancı. 
MEHMET NACİ BOSTANCI (Amaysa) –
Efendim, “terörün karşısında diz çökmek” bildik bir replik ama tekrar ettiği
için söz hakkı talep ediyorum. 
BAŞKAN – Daha önce bu konuda açıklama
yaptınız Sayın Bostancı. 
MEHMET NACİ BOSTANCI (Amaysa) –
Siyasetin para etmediği deyiminin ne olduğunu Özcan Bey bilir, parayla illiyet
bağı kurması…
BAŞKAN – Peki, iki dakika…
Buyurun. (AK PARTİ sıralarından
alkışlar) 
7.- Amasya
Milletvekili Mehmet Naci Bostancı’nın, Ankara Milletvekili Özcan Yeniçeri’nin
sataşma nedeniyle yaptığı konuşması sırasında Adalet ve Kalkınma Partisine
sataşması nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar, Özcan Bey’in engin dilbilgisi “Siyasetiniz para
etmiyor.” deyiminin parayla ilişkili olmadığını bilir ama dehası dilbilgisinin
önüne geçtiği için öyle anlamak konusunda ısrar ediyor fakat bizi ikna
edemiyor. 
Terör karşısında diz çökenleri kimse
sevmez, halkımız hiç sevmez. Eğer AK PARTİ Hükûmeti kaç zamandan beri
söylediğiniz gibi terörün karşısında diz çökmüş olsa idi tarihin çöp sepetine
atılırdı. AK PARTİ nerede Sayın Özcan Bey? 
ÖZCAN YENİÇERİ (Ankara) – Halkı
aldattınız. 
MEHMET NACİ BOSTANCI (Devamla) - AK
PARTİ nerede?
ÖZCAN YENİÇERİ (Ankara) – Algısını
yönetiyorsunuz.
MEHMET NACİ BOSTANCI (Devamla) – Kimin
oylarıyla burada? Kimin oylarıyla burada? 
ÖZCAN YENİÇERİ (Ankara) – O halk size o
oylarda karşılığını verecek hiç merak etmeyin. 
MEHMET NACİ BOSTANCI (Devamla) – “Algı
malgı” diyerek, “algı malgı” diyerek halkımızı topyekûn aldatılan bir kitle
gibi gösterme huyundan da vazgeçin. 
ÖZCAN YENİÇERİ (Ankara) – Sayenizde…
Aldatıyorsunuz o televizyonlarla, o gazetelerle ve buradaki o gerçek dışı
beyanlarla. 
MEHMET NACİ BOSTANCI (Devamla) –
Halkımız bu şekilde görmeye çalışanlardan daha akıllı, ne olduğunu çok daha iyi
biliyor ve kararını o çerçevede veriyor kardeşim. 
ÖZCAN YENİÇERİ (Ankara) – Ne oldu
Dolmabahçe’de? 
MEHMET NACİ BOSTANCI (Devamla) –
Saygılar. (AK PARTİ sıralarından alkışlar)
ÖZCAN YENİÇERİ (Ankara) – Dolmabahçe’de
ne oldu, ne oldu? Açıklasana Dolmabahçe’yi. 
BAŞKAN – Teşekkür ederim. 
SIRRI SÜREYYA ÖNDER (İstanbul) – Sayın
Başkan…
BAŞKAN – Sayın milletvekilleri, hepimiz
biliyoruz ki bu Mecliste herkes barıştan yanadır; kimin daha fazla barışın
yanında olduğunu ifade etmesi, ifadeye dönüştürmesi doğru bir şey değil. Herkesin
bütün samimiyetle barıştan yana olduğunu düşünüyorum, bunu da tartışma konusu
yapmayalım diye öneriyorum. 
Buyurun Sayın Önder. 
SIRRI SÜREYYA ÖNDER (İstanbul) – Sayın
Başkan, sayın hatip ismimi vererek sataştı. 
Grup adına da konuşacağım; dolayısıyla
bu sataşma süresinin de konuşmama eklenmesini…
BAŞKAN – On iki dakika mı istiyorsunuz?

SIRRI SÜREYYA ÖNDER (İstanbul) – Evet.
BAŞKAN - Peki, o zaman bir okuyayım… 
SIRRI SÜREYYA ÖNDER (İstanbul) –
İngiliz amirali etti bizi!
BAŞKAN - Durun bir dakika… 
Cumhuriyet Halk Partisi grup önerisinin
lehinde İstanbul Milletvekili Sırrı Süreyya Önder konuşacak.
SIRRI SÜREYYA ÖNDER (İstanbul) – Süreyi
eklediniz mi?
BAŞKAN – Ekledim; on artı iki eşittir
on iki oldu.
Buyurun. 
8.-
İstanbul Milletvekili Sırrı Süreyya Önder’in, Ankara Milletvekili Özcan
Yeniçeri’nin sataşma nedeniyle yaptığı konuşması sırasında şahsına sataşması
nedeniyle konuşması
SIRRI SÜREYYA ÖNDER (İstanbul) – Sayın Yeniçeri İngiliz amirale benzetti
beni. Milliyetçilikle uzak, yakın hiçbir sevgi ilişkim yok benim. Hangi ulus
adına yapılırsa yapılsın yapıldığı coğrafyalara kan, gözyaşı ve zulümden başka
bir şey götürmemiştir. Ama kendisi bir bilim insanıdır. Bu topraklarda da
dünyanın bütün geri bıraktırılmış bölgelerinde de özellikle İngiliz emperyalizminin
başını çektiği bütün espiyonaj örgütleri, bütün istihbarat örgütleri, başta
Türk milliyetçiler olmak üzere, altını kazıdığınızda arkasında hep İngiliz
amiraller çıkmıştır. Öncelikle “milliyetçilik” dediğin de daima emperyalizmin
tezgâhladığı bir entrikalar silsilesi olarak ortaya çıkar. Bunu Sayın
Yeniçeri’ye aynen iade ediyorum. İngiliz…
Efendim Sayın Toprak?
BİNNAZ TOPRAK (İstanbul) – Sarışın
olmanız benziyor biraz.
SIRRI SÜREYYA ÖNDER (Devamla) – Sarışın
değilim yahu, marsık gibiyim, nerem sarışın benim? 
İngilizleri bu ülkedeki Türk
milliyetçileri iyi bilirler, vaktiyle çok sarmaş dolaştılar. 
Bir diz çökme meselesi var. Hükûmet ile
biz siyasi mücadelemizi hepinizin de tanık olduğu üzere, hiç bir santim
erozyona uğratmadan yürütüyoruz.
ALİ ÖZGÜNDÜZ (İstanbul) – Mücadele mi
müzakere mi?
SIRRI SÜREYYA ÖNDER (Devamla) – Ama
müzakerede, değil Hükûmet kim olursa olsun, karşımızda diz çökerse biz bundan
derin bir utanç duyarız çünkü bunun adı müzakere olmaz. Müzakereye dönük en
yanlış kavranan meseleyle başlamak istiyorum bu sözümüze. Yani bizde biri diz
çökerse ne adına olursa olsun biz tutar kaldırırız onu. Eşitler arası bir
müzakere yürütüyoruz. Bu dizimiz bizim hiç toprağı görmemiştir. Kendini bilen
hiçbir insana da bunu yakıştırmam ben. 
Bu çözüm sürecinin başta Sayın Yeniçeri
ve Türk milliyetçileri ve hassasiyet gösteren, anlamak isteyen herkes
tarafından bilinmesi gereken olmazsa olmaz bir mottosu vardır; bu müzakere
mağlubu ve galibi olan bir şey değildir. Eğer inşallah biz bunu hitamına
erdirirsek hep beraber; sizlerin de katkılarıyla, önerileriyle, yıkıcı olmayan
eleştirileriyle hep beraber bunu hitamına erdirebilirsek bundan bizler,
çocuklarımız, gelecekte bu ülkede yaşayacak olanlar, herkes muazzep olmak
yerine derin bir mutluluk duyacaklar. Galibiyeti insanlık olacak, galibiyeti
demokrasi olacak, hassasiyet gösterdiğiniz Türklük olacak. Esas hacir altında
olan Türklüktür ama sebebi Kürtler değildir. Dönün o İngiliz emperyalizminin, o
Amerikan emperyalizminin bu ülkeyi ne hâle getirdiğine bakın, sebebi bir tek
Kürtler değildir. Onun için bu bilindik jargonla konuşmak seçim öncesi
hamasidir ama bir tek Türk, Kürt, Arap evladımızın canından daha aziz değildir.
Teessüf ediyorum, bu müzakere galibi, mağlubu olmayan bir anlayışla
yürümektedir, böyle de yürüyecektir, böyle de yürümesinin hepimiz açısından
sonsuz faydaları vardır. 
Sayın Öcalan’a dair söylediklerinize…
Kendisine son 4 ya da 5 görüşmede Türkmenlerin özel selamlarını götürdüm ben;
Irak’taki, Suriye’deki Türkmenlerin özel selamlarını ve teşekkür duygularını
götürdüm. Aynen şöyle dediler: “Bize askerî lojistik anlamında belli yardımlar
geliyor, götürüp bunları YPG savaşçılarına veriyoruz çünkü bizim izzetimizi,
şerefimizi, haysiyetimizi onlar koruyorlar.” Türkmenlerle hepinizin ilişkisi,
aşinalığı, tanıdıklığı var, açın onlarla konuşun.
MEHMET ŞANDIR (Mersin) – Doğru değil.
SIRRI SÜREYYA ÖNDER (Devamla) – Doğru
değil; işte, göreceğiz, doğru mu değil mi?
MEHMET ŞANDIR (Mersin) – Doğru değil,
ben o işin içerisindeyim.
SIRRI SÜREYYA ÖNDER (Devamla) – Doğru
mu değil mi, göreceğiz Sayın Şandır.
MEHMET ŞANDIR (Mersin) – Öyle karşılığı
olmayanı ortaya yerde konuşma.
SIRRI SÜREYYA ÖNDER (Devamla) – Öyle
karşılığı olmayan değil, karşılığı olmayan değil.
MEHMET ŞANDIR (Mersin) – Kim teşekkür
etti size?
SIRRI SÜREYYA ÖNDER (Devamla) – Bütün
Türkmenler.
MEHMET ŞANDIR (Mersin) – Hadi canım,
yalan.
SIRRI SÜREYYA ÖNDER (Devamla) – Bütün
Türkmenler. İstihbarat örgütlerinin oyuncağı olmayı reddeden bütün Türkmenler.
MEHMET ŞANDIR (Mersin) – Hayır, hiç
öyle bir şey yok.
SIRRI SÜREYYA ÖNDER (Devamla) – Gerek
yok, çok uzağa gitmeyin, burada cengâverliğe gerek yok, gitseydiniz Süleyman
Şah’ı siz emniyete alsaydınız. Kobani savaşçıları “Türk’ün haysiyeti, Türk’ün
izzeti, şerefi bizim izzetimiz, şerefimizdir.” dedi, emnü emân içerisinde bir
Kürt toprağına nakledilmesini sağladı. Daha başka bir tanıklığa gerek yok ki.
Buradan kurusıkı atmak kolay, vukuatsız kabadayılık bu, vurduğu çok, ölüsü yok;
böyle bir anlayış olmaz. Orada insanlar IŞİD barbarlığına karşı bedenlerini
siper ettiler, canlarını verdiler. Süleyman Şah’ı da bu şekilde aldılar ve bir
Kürt toprağına emnü emân içinde gelmesini sağladılar. 
MEHMET ŞANDIR
(Mersin) – Hangi Kürt toprağı?
SIRRI SÜREYYA
ÖNDER (Devamla) – Ben bu sürecin bizatihi içindeyim Sayın Şandır, hiç de yalan
söylemedim, yalan söylemem. Ben müzakere heyetinin bir üyesiyim, yalan bu
konuda en fazla beş dakikalık olur.
MEHMET ŞANDIR
(Mersin) – Doğru değil söyledikleriniz.
BAŞKAN –
Karşılıklı konuşmayın lütfen.
SIRRI SÜREYYA
ÖNDER (Devamla) – Çıkar, derler ki: “Sen bu güvene layık davranmıyorsun.” Onun
için bu ciddi bir iştir. Süleyman Şah, Kürt savaşçıların, Kobanili Kürt
savaşçıların nezareti ve sağladığı güvenlikle emnü emân içerisinde bir Kürt
toprağına nakledilmiştir. Çünkü, sadece Kürt’ün de değil…
SELÇUK ÖZDAĞ
(Manisa) – Orası Kürt toprağı değil, Suriye toprağı orası!
SIRRI SÜREYYA
ÖNDER (Devamla) – O zaman tarihe bakacaksın.
BAŞKAN – Sayın milletvekilleri,
lütfen, konuşmacıya müdahale etmeyiniz, lütfen.
Buyurun.
SIRRI SÜREYYA
ÖNDER (Devamla) – O zaman tarihe bakacaksınız. 
SELÇUK ÖZDAĞ
(Manisa) – Ben sana veririm tarih dersi.
SIRRI SÜREYYA
ÖNDER (Devamla) – Ben size şimdi sıfırdan tarih dersi veremem, ne haddimdir ne
hakkımdır. Peki, orası Türk toprağıysa niye Kobanili Kürtler ölüyor orada? Niye
sen gidip Süleyman Şah’ı emnü emân içerisine alamıyorsun? Türk toprağıymış!
BAŞKAN – Sayın Önder,
siz Genel Kurula hitap ediniz lütfen. 
Sayın milletvekilleri,
konuşmacıya lütfen müdahale etmeyiniz, lütfen.
SIRRI SÜREYYA
ÖNDER (Devamla) – O zaman dinleyecekler. 
BAŞKAN – Söz
hakkına saygılı olalım lütfen.
SELÇUK ÖZDAĞ
(Manisa) – O zaman doğru konuşsun.
BAŞKAN –
Buyurun.
SIRRI SÜREYYA
ÖNDER (Devamla) – Hamasetle tarih olmaz, o Emin Oktay zamanında kaldı, hayata
da hiçbir faydasının olmadığını hepimiz yaşayarak gördük. 
BİNNAZ TOPRAK
(İstanbul) – Şimdiki tarih kitapları daha kötü.
SIRRI SÜREYYA
ÖNDER (Devamla) – Sayın Başkan, çok interaktif bir…
BAŞKAN – Sayın Önder,
siz Genel Kurula hitap edin.
Sayın milletvekillerinden
de, lütfen, rica ediyorum, ciddiyetle konuşmacıyı dinleyelim, laf atmayalım,
söz hakkına saygılı davranalım. 
Bir dakika daha ekleyeceğim size. 
Buyurun. 
VII.-
ÖNERİLER (Devam)
A) Siyasi
Parti Grubu Önerileri (Devam)
3.- CHP
Grubunun, İstanbul Milletvekili Mustafa Sezgin Tanrıkulu ve 24 milletvekili
tarafından, TBMM’de gerçekleri araştırma komisyonu Türkiye modeli oluşturma
çalışmalarını yürütmek üzere Meclis araştırması açılması amacıyla 16/1/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 17 Mart 2015 Salı günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi (Devam)
SIRRI SÜREYYA ÖNDER (İstanbul) –
Teşekkür ederim. 
Bir türkü var, hepiniz bilirsiniz ya da
aşinasınızdır: “Şu dağlarda kar olsaydım/Bir asi rüzgâr olsaydım/Arar bulur
muydun beni/Sahipsiz mezar olsaydım?”
Bu önerge, işte bu toprakların
bağrındaki on binlerce sahipsiz mezarın önce kendisini, sonra müsebbiplerini
bulup bu mezar sahiplerinin yas tutma hakkını, boynumuzun borcu olan yas tutma
hakkını bunlara iade etmek, müsebbiplerinin de adalet önünde hesap vermesini
sağlamak… Bu önerge bu yönüyle hayatidir, kıymetlidir.
Sayın hatip Roboski’den bahsetti, şunu
kısacık hatırlatarak geçiyorum: Roboski’de havalanan uçaklar CHP’nin verdiği
sınır ötesi önergesine verdiği desteklerle havalandılar. CHP’nin o noktadan bu
noktaya gelmiş olmasını da çok kıymetli, çok hakiki, çok gerçek buluyorum. (CHP
sıralarından alkışlar) Tekrar tekrar teşekkür ediyorum bunun için. 
Şimdi, bu mezarları bulacağız.
Hakikatleri araştırma komisyonu bahsinde, burada hiçbir vekilin ve hiçbir
siyasi partinin itiraz edemeyeceği bir argüman var, o da bu topraklardaki
adaletin içine düşürüldüğü hâldir. Düşünün, siz iktidarsınız “Bu mahkemelere
güvenmiyoruz.” diyorsunuz. Bizim böyle bir lüksümüz yok. Sabaha karşı
evlerimizden alındık, götürüldük ve “Bu mahkemelerde yargılanacaksınız.”
dediniz. Biz “Bu mahkemeler adil değil, böyle hıyar doğrar gibi ceza
doğruyorlar.” dediğimizde, “Adaletin kestiği parmak acımaz.” dediniz, sıra size
geldiğinde “Biz bu mahkemeye güvenmiyoruz.” dediniz. İşi ve çıtayı o kadar
yükselttiniz ki şuursuzlukta had safhaydı. Özünde doğru olabilir belki,
“Anayasa Mahkemesine de güvenmiyoruz.” dediniz. Daha sonra “Kolluğa da güvenmiyoruz.”
dediniz. Ee, erenler, biz bunların üçünün de mağduru olduk. Hadi, Anayasa
Mahkemesini bir an için bir kenara bırakalım, birkaç kere partimizi kapattılar
ama son zamanlarda hakkaniyetli kararlar verme noktasında bir gayret seziyoruz.
Peki, bunun yolu ne? Yüz binlerce dosya var. Bunun yolu işte bu önergeye
hayatiyet vermektir, bunları araştırmakla başlayacağız. Adalet kaybolduğu
zaman, adalet duygusu kaybolduğu zaman çok şeyimizi yitiririz. Onun için, bunda
bir beis yok; üstelik, buradan ilanen ve açıkça söylüyorum -Sayın Yeniçeri de
dinlesin- bu heyetin bir üyesi ve sözcüsü olarak söylüyorum: Hakikat komisyonu
bu müzakerelerin olmazsa olmaz bir parçasıdır. Peki, bunda ne kötülük var?
Hakikatten niye kaçıyoruz? Bu komisyonun adı “yalan komisyonu” değil ki. Kimin
ne suçu, sorumluluğu, günahı, vebali varsa ortaya dökeceğiz, ondan sonrasına bu
millet helalleşme mi der, rıza alma mı der, cezalandırma mı der, ne derse onu
yapacağız. Bıçağına pakız. Ne şartla? Objektif olarak bu hakikatler araştırılıp
ortaya çıkarılması şartıyla. Onun için, bu önerge desteklenmelidir, bu önerge
barışa giden yolda çok önemli bir köşe taşıdır.
BAŞKAN – Artı bir dakikanızı veriyorum
Sayın Konuşmacı, buyurun. 
SIRRI SÜREYYA ÖNDER (Devamla) –
Teşekkür ediyorum. 
Bu ülkenin en büyük derdi konusunda, en
büyük meselesi konusunda bütün kurumlar bir şeyler yaptı ama hayrına, ama
şerrine. Bir şey yapmayan bir tek Meclis oldu. Ya, gelin, bizim memleketimizin
böyle bir derdi var. Buraya çıkan ya sövüyor, ya tağyir ediyor, ya tahfif ediyor;
bununla bir yere varamayız. Gerçekten bu dönemin en şerefli işlerinden birisi
olacaktır çünkü geleceğimize dair bir iş yapmış olacağız. 
Burada Avrupa Birliğinden sorumlu Sayın
Bakan var, daha önce de komisyonlarda görevliydi. Kendisinden ricamdır, bu
kadar bağıran çağıran arkadaşlara karşı, sadece bu ülkede hiçbir şey yok idiyse
kardeşim, bu devlet çok aziz bir devlet idiyse siz AİHM’e giden dosyalardan
dolayı ne kadar tazminat ödediniz, daha ne kadar dosya var, bunun maddi
büyüklüğü ne kadar? Bu soruya bir cevap…
(Mikrofon otomatik cihaz tarafından
kapatıldı) 
SIRRI SÜREYYA ÖNDER (Devamla) –
…verdiğiniz zaman, sadece bilgisini aldığınız zaman bu meselenin ne kadar vahim
ve ne kadar ivedilikle ele alınması gereken bir mesele olduğu anlaşılacaktır.
Hepinizi saygıyla selamlıyorum. (HDP
sıralarından alkışlar) 
BAŞKAN – Teşekkür ederim Sayın Önder. 
BİNNAZ TOPRAK (İstanbul) – Sayın
Başkan…
ÖZCAN YENİÇERİ (Ankara) – Sayın Başkan…
BAŞKAN – Sayın Toprak, buyurun.
BİNNAZ TOPRAK (İstanbul) – Ben Sırrı
Süreyya’nın ilk cümlesine dikkat etmemişim anlaşılan, başka bir şey
düşünüyordum, alkışladım.
BAŞKAN – Alkışladınız, evet. 
BİNNAZ TOPRAK (İstanbul) – Alkışımı
geri alıyorum ve kınıyorum kendisini CHP ve Roboski hakkında söylediklerine
ilişkin olarak.
BAŞKAN – Tamam, peki. 
BİNNAZ TOPRAK (İstanbul) – Çünkü, gerçekten
de CHP bu konuda elinden gelen her şeyi yaptı, sürekli gündemde tuttu. Hassas
olduğumuz konulardan biri. Orada CHP’ye laf etmiş olmasını gerçekten kınıyorum
ve lütfen, alkışladığımın da tutanaklardan çıkarılmasını istiyorum. 
Teşekkür ederim. 
SIRRI SÜREYYA ÖNDER (İstanbul) – Hemen
bir düzeltme yapabilir miyim?
BAŞKAN – Teşekkür ederim. 
Ben buradan fark ettim öyle olduğunu,
siz de düzelttiniz.
Sayın Yeniçeri…
ÖZCAN YENİÇERİ (Ankara) – Şimdi,
milliyetçilikle ilgili çok vahim, çok bühtan ve çok cahilce sataşmalarda
bulundu. 
SIRRI SÜREYYA ÖNDER (İstanbul) –
“Cahilce” deme.
BAŞKAN – Hocam, talep ederken bile
sataşmada bulunuyorsunuz. 
ÖZCAN YENİÇERİ (Ankara) – Bir
milliyetçi olarak, çok iyi milliyetçi olarak buna cevap vermek istiyorum. 
BAŞKAN – Şimdi, Sayın Yeniçeri…
ÖZCAN YENİÇERİ (Ankara) – O zaman ben
kayıtlara…
BAŞKAN – …milliyetçilikle ilgili olarak
hatibin düşüncelerinden dolayı… Burada milliyetçi olmayan…
SIRRI SÜREYYA ÖNDER (İstanbul) – Ben
değilim, ben milliyetçi falan değilim. 
ÖZCAN YENİÇERİ (Ankara) – Keşke
milliyetçi olsa, etnik ırkçı kendisi. 
BAŞKAN – …yani sizin anladığınız veya başka
türlü anladığınız milliyetçi olmayan insanlar da var, olanlar da var. Ama,
sizin düşüncelerinize göre yorumlayıp ifadede…
ÖZCAN YENİÇERİ (Ankara) – Hayır, bizi
esas alarak konuştu da onun için.
SIRRI SÜREYYA ÖNDER (İstanbul) – Hayır,
hayır, Sayın Yeniçeri’yi esas alarak konuşmadım ya da MHP’yi esas alarak
konuşmadım. 
BAŞKAN – Bakın, Sayın Yeniçeri, ben bir
cümlemi bitireyim. 
ÖZCAN YENİÇERİ (Ankara) – Peki,
buyurun.
BAŞKAN – Sizin isminizi anmadı. 
MEHMET ŞANDIR (Mersin) – Andı, andı. 
SIRRI SÜREYYA ÖNDER (İstanbul) – Yok,
yok, anmadım.
BAŞKAN – Sadece yani kendi diline,
kendi anlayışına göre milliyetçiliğe olan eleştirisini söyledi. Sizin
milliyetçilik anlayışınızla ilgili herhangi bir şey söylemedi.
ÖZCAN YENİÇERİ (Ankara) – Bütün
milliyetçilikleri katarak bizim anlayışımızı da dâhil etmiş oldu. 
BAŞKAN – Ama, bütün milliyetçiler adına
siz söz alamazsınız. 
ÖZCAN YENİÇERİ (Ankara) – O zaman ben
bir açıklama yapayım yani bu muallakta kalmasın. 
BAŞKAN – Sayın Şandır’ı da dinleyeyim,
bir dakika. 
MEHMET ŞANDIR (Mersin) – Sayın
Başkanım, tartışma Sayın Yeniçeri’nin konuşması üzerine oldu. Dolayısıyla…
BAŞKAN – Anladım, onun üzerine oldu ama
biliyorsunuz ki sataşmadan dolayı söz vermemin de koşulları var. 
MEHMET ŞANDIR (Mersin) – Yani o
noktada takdir size ait ama söz konusu olan Sayın Yeniçeri’nin konuşmasıydı.
BAŞKAN – Bütün milliyetçiler adına da
doğal olarak sizin sözcü olabilmeniz mümkün değil. Bir dakika oturduğunuz
yerden, buna rağmen söz vereyim size. 
Buyurun.
V.-
AÇIKLAMALAR (Devam)
5.- Ankara
Milletvekili Özcan Yeniçeri’nin, İstanbul Milletvekili Sırrı Süreyya Önder’in
CHP grup önerisi üzerinde yaptığı konuşmasındaki bazı ifadelerine ilişkin
açıklaması
ÖZCAN YENİÇERİ (Ankara) – Teşekkür
ederim Sayın Başkan. 
Milliyetçilerin veya milliyetçiliğin
aslında kazıldığı zaman arkasından İngiliz çıkacağını söylüyor. Son derece
yanlış ve vahim bir hata. Biliyorsunuz, Mustafa Kemal Atatürk’ü Sivas Kongresi
sırasında tutuklamaya gelenlerin arkasında Binbaşı Noel ve Bedirhan vardı.
Seyit Rıza aynı zamanda bir İngiliz ajanlığı sürecini yürütmüştür. Şeyh Sait de
oradan destekli olarak hareket etmiştir. Herhâlde arkadaş karıştırdı. 
Türkiye Cumhuriyeti’ni Türk
milliyetçileri kurmuştur. Milliyetçilik, bağımsızlığı, egemenliği ve millet
sevgisini esas alan bir değerler sistemi ve manzumesidir. Sizin de ifade
ettiğiniz gibi milliyetçi olmayan kimse yoktur, milliyetçi olduğunun farkında
olamayanlar vardır, tıpkı Sırrı Süreyya’nın olduğu gibi.
BAŞKAN – Hocam “Ben milliyetçi
değilim.” dedikten sonra kimsenin ona bir şey yapacak durumu söz konusu değil. 
ÖZCAN YENİÇERİ (Ankara) – Değil de
yani davranışı öyle.
BAŞKAN – Lütfen…
MEHMET ŞANDIR (Mersin) – Sayın
Başkan…
SIRRI SÜREYYA ÖNDER (İstanbul) –
Sayın Başkan…
BAŞKAN – Sayın Önder, size de söz
vereceğim.
Sayın Şandır…
MEHMET ŞANDIR (Mersin) – Efendim,
Sayın Önder benim soy ismimi kullanarak benimle ilgili de sözler söyledi. 
BAŞKAN – Siz laf attınız, onun
üzerine cevap verdi size Sayın Şandır.
SIRRI SÜREYYA ÖNDER (İstanbul) –
Hakaret yok, bir şey yok.
MEHMET ŞANDIR (Mersin) – Anladım da
ama yani beni de bağlayıcı sözler söyledi.
BAŞKAN – Sayın Şandır, siz laf
attınız. Türkmenler üzerine hiçbir…
MEHMET ŞANDIR (Mersin) – Sayın
Başkanım, hadise şu…
BAŞKAN – Bir dakika, ben anlatayım
meramımı.
MEHMET ŞANDIR (Mersin) – Başkanım,
önce…
BAŞKAN – Hiçbir Türkmen’in Sayın
Süreyya Önder’in söylediği gibi davranmayacağını belirttiniz. Size buradan
cevap verdi, şahsınızı da rencide etmedi.
MEHMET ŞANDIR (Mersin) – Sayın
Başkanım, ben Suriye Türkmen Millî Meclisinin…
BAŞKAN – Bir dakika size de açıklama
için yerinizden söz veriyorum. 
MEHMET ŞANDIR (Mersin) – Efendim,
69’e göre…
BAŞKAN – Lütfen, şahsınızla ilgili
bir şey söz konusu değil.
MEHMET ŞANDIR (Mersin) – Sayın
Başkanım, ismimi anarak benim doğruyu söylemediğimi söyledi. Dolayısıyla ben
doğruyu söylüyorum. Sayın Sırrı Önder dedi ki: “Suriye Türkmenleri teşekkür
ediyor, selam söylüyor.” Bu doğru değil.
BAŞKAN – Evet.
MEHMET ŞANDIR (Mersin) – Benim doğru
söylemediğimi söyledi, buna cevap vermem lazım. 
SIRRI SÜREYYA ÖNDER (İstanbul) – Sen
Suriye Türkmeni miydin?
BAŞKAN – Peki, buyurun iki dakika. (MHP
sıralarından alkışlar) 
MEHMET ŞANDIR (Mersin) – Ben Suriye
Türkmeni’yim ve bu Meclisin de Başkan Yardımcısıyım. Nereden biliyorsun?
MEHMET NACİ BOSTANCI (Amasya) -
Efendim, ben de açıklama talep ediyorum.
ENGİN ALTAY (Sinop) – Ne oluyor böyle?
Forum mu yapıyoruz, Parlamento mu çalıştırıyoruz?
BAŞKAN – Sayın Altay…
VIII.-
SATAŞMALARA İLİŞKİN KONUŞMALAR (Devam)
9.- Mersin
Milletvekili Mehmet Şandır’ın, İstanbul Milletvekili Sırrı Süreyya Önder’in
sataşma nedeniyle yaptığı konuşması sırasında şahsına sataşması nedeniyle
konuşması
MEHMET ŞANDIR (Mersin) – Sayın Başkan,
değerli arkadaşlarım; öncelikle şuna cevap verilmesi lazım: Süleyman Şah
Türbesi’nin bulunduğu yerden şimdiki olduğu yere getirilmesi için YPG güçlerine
teşekkür edilmesi bir zillettir, Türkiye Cumhuriyeti devletine hakarettir.
Türkiye Cumhuriyeti devleti kendi emanetini eğer oradan getiremiyorsa, Sayın
Önder’in söylediği gibi Kobani’deki YPG militanlarının himmetine muhtaçsa, bu
kabul edilemez. Öncelikle bunu reddediyorum Türkiye Cumhuriyeti devleti ve Türk
milleti adına.
İkinci husus şu: Değerli arkadaşlar,
İmralı canisi diye nitelediğimiz Abdullah Öcalan’ın vermiş olduğu terör
mücadelesi her bulunduğu yerde önce Türkmenleri hedef almıştır Irak’ta da
Suriye’de de. 
Ben Suriye Türkmen Millî Meclisinin
onursal Başkanıyım, İstişare Kurulu Başkanıyım. Bütün detayını biliyorum. Bütün
bölgeyi takip ediyorum. Hiçbir Suriye Türkmeni, Abdullah Öcalan’a teşekkür
etmez, selam göndermez. Bu doğru değil. Bu doğrudan yalan bir beyandır.
Türkmenlerin Abdullah Öcalan’a ne selamı olur ne teşekkürü olur. Bunu herkes
böyle bilmelidir.
Teşekkür ederim. (MHP sıralarından
alkışlar) 
İDRİS BALUKEN (Bingöl) – Telafer’de
katliamı kim önledi Sayın Şandır?
SIRRI SÜREYYA ÖNDER (İstanbul) – Sayın
Başkan…
BAŞKAN – Sırayla gidiyoruz.
Size de söz hakkı vereceğim Sayın Altay’ı
da dinleyelim.
Buyurun.
ENGİN ALTAY (Sinop) – Sayın Önder biraz
önceki konuşmasında Roboski katliamına Kuzey Irak’a sınır ötesi operasyona
destek vermek suretiyle bizi katkı sağladığımızla itham etti. Söz talep
ediyorum.
BAŞKAN – Buyurun iki dakika.
10.- Sinop
Milletvekili Engin Altay’ın, İstanbul Milletvekili Sırrı Süreyya Önder’in CHP
grup önerisi üzerinde yaptığı konuşması sırasında Cumhuriyet Halk Partisine
sataşması nedeniyle konuşması
ENGİN ALTAY (Sinop) – Teşekkür ederim
Sayın Başkan.
Genel Kurulu saygıyla selamlıyorum.
Sayın Önder bu söylediklerini inanarak
söylediyse kendisine güceniriz. Roboski katliamının yaşandığı gün Cumhuriyet
Halk Partisi en üst düzeyde oradaydı, Genel Başkanından milletvekillerine
kadar. Şu Meclis tutanaklarını açıp bakın, Roboski’yle ilgili, Cumhuriyet Halk
Partili vekillerden daha fazla konuşmuş, bu konuyu gündeme taşımış başka bir
siyasi parti yoktur, sizin partiniz de dâhil. 
Ancak, Cumhuriyet Halk Partisi olarak
biz, sınırlarımız dışından Türkiye’ye yönelik bir tehdit algısı gördüğümüzde
doğal olarak bir devlet ciddiyetiyle sınır ötesi operasyona, tezkereye “Evet.”
oyu vermişizdir, doğrudur. 
Burada şunun altını çizmek isterim:
Şimdi “Kürt sorunu var mı, yok mu?”yu tartışacak Türkiye bir müddet,
Cumhurbaşkanının yeni açıklamasından sonra ama biz başından beri “Türkiye’nin
bir Kürt sorunu vardır.” diyegeldik, böyle demeye de devam edeceğiz. Ancak
hiçbir hak ve özgürlük talebi de teröre, terörizme dayanak olamaz. Nasıl ki
hiçbir güvenlik kaygısı temel hak ve özgürlüklerin daraltılmasına dayanak
olmamalıysa, hiçbir hak ve özgürlük talebi de terörizme başvurulmasına dayanak
olamaz. Bizim açımızdan, Cumhuriyet Halk Partisi açısından Türkiye’nin bir Kürt
sorunu olmakla beraber “PKK terör örgütü” diye de bir sorunu vardır. Bu tehdit
var olduğu sürece bu tür tezkerelere biz Cumhuriyet Halk Partisi olarak da
“Evet.” demek durumundayız. 
Genel Kurulu saygıyla selamlarım. (CHP
sıralarından alkışlar) 
BAŞKAN – Teşekkür ederim. 
MEHMET NACİ BOSTANCI (Amasya) – Sayın
Başkan…
BAŞKAN – Sayın Bostancı, nedir
talebiniz?
MEHMET NACİ BOSTANCI (Amasya) –
Efendim, Sayın Önder’in açıklamaları çerçevesinde, Türkiye Cumhuriyeti
Hükûmetinin âdeta YPG’nin himayesinde Süleyman Şah Türbesi’ne ilişkin
operasyonu gerçekleştirdiğine yönelik beyanı üzerine…
BAŞKAN – Buyurun.
İki dakika… (AK PARTİ sıralarından
alkışlar)
11.- Amasya
Milletvekili Mehmet Naci Bostancı’nın, İstanbul Milletvekili Sırrı Süreyya
Önder’in sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET NACİ BOSTANCI (Amasya) – Sayın
Başkan, değerli arkadaşlar; reel politiği böyle bağırarak çağırarak yahut da
birtakım kelime oyunlarıyla farklı bir tasvir içinde sunmak çok doğru olmaz.
Sayın Önder neyle neyi mukayese ediyor?
Kobani’de IŞİD’e karşı mücadele eden bir grup savaşçıyla Türkiye Cumhuriyeti
devletini mukayese ediyor ve âdeta YPG’nin himayesinde iş görmüş bir devlet
resmi çiziyor. Bu, bir kere hiçbir bilginiz olmasa dahi akıl sahibi bir
değerlendirme olarak yani aklın kabul edebileceği bir değerlendirme olarak
görülemez.
AYTUN ÇIRAY (İzmir) – Yalanlanmadı.
MEHMET NACİ BOSTANCI (Devamla) –
Türkiye Cumhuriyeti devleti bölgede kendi çıkarlarını koruyacak kudrete
sahiptir, civarda da başka türlü operasyonları da vardır. 
ALİ ÖZGÜNDÜZ (İstanbul) – O zaman
tabutu niye taşıdınız, tabutu niye sınır ötesine getirdiniz sırtlayıp da? Ayıp
yani!
MEHMET NACİ BOSTANCI (Devamla) –
Süleyman Şah Türbesi’ne ilişkin operasyonu da kendi kudretiyle sağlamıştır. (AK
PARTİ sıralarından alkışlar) 
ALİ ÖZGÜNDÜZ (İstanbul) – Operasyon
değil, geri çekilme, resmen geri çekilmedir ya! Geri çekilmeyi operasyon diye
yutturmayın millete! Ayıp yani!
MEHMET NACİ BOSTANCI (Devamla) – Bu
bölgede kudreti olmayana kimse merhamet etmez, kudretin yoksa kimse sana
merhamet etmez. Dolayısıyla, Türkiye Cumhuriyeti devletinin yapmış olduğu işi
doğru ve yerinde değerlendirmek gereklidir. 
AYTUN ÇIRAY (İzmir) – Orduyu koyarsın
sınıra, “Erkek olan oraya gitsin.” dersin! Devlet öyle yönetilir.
MEHMET NACİ BOSTANCI (Devamla) – Ayrıca
Kobani’de IŞİD’e karşı oradakiler mücadele ederlerken Türkiye Cumhuriyeti
devletinin himayesinin nasıl oluştuğunu da bilmek gerekir, onu da ayrıca
değerlendirmek gerekir. 
Şu milliyetçilik konusuna gelince -bu
alanda çalışma yapmış birisi olarak- milliyetçiliği bir İngiliz oyunu olarak
göstermek yanlış. İngilizler kendilerine de mi oyun yaptılar? İngiliz
milliyetçiliği var, Alman milliyetçiliği var, Fransız, İtalyan
milliyetçilikleri var. İngilizler mi yaptılar? İki yüz yıllık bir hikâye; bir
tarafı kış, bir tarafı yazdır; bir tarafı kan döker, barbarlıktır, bir tarafı
toplumsal seferberlik sağlar, insanlara bu modern dünyada bir kimlik ve anlam
verir. Irkçılıkla milliyetçiliği karıştırmamak lazım. İnsanların bir kimliği
var. Biz Yunan değiliz, biz İngiliz değiliz, biz bu topraklarda bir milletiz
arkadaşlar. Bu iki şeyi birbirine karıştırmamak lazım. (AK PARTİ sıralarından
alkışlar)
BAŞKAN – Teşekkür ederim Sayın
Bostancı.
Sayın Önder, talebinizi kayıtlara
geçirelim lütfen.
SIRRI SÜREYYA ÖNDER (İstanbul) – Söyleyeceğim
Sayın Başkan, 4 hatip ayrı ayrı sataştılar ismimi vererek.
BAŞKAN – Arkadaşlarımızınki başka bir
şeydi, burada usule göre davranacağız.
İki dakika…
12.-
İstanbul Milletvekili Sırrı Süreyya Önder’in, Ankara Milletvekili Özcan
Yeniçeri, Mersin Milletvekili Mehmet Şandır, Sinop Milletvekili Engin Altay ve
Amasya Milletvekili Mehmet Naci Bostancı’nın sataşma nedeniyle yaptıkları
konuşmaları sırasında şahsına sataşması nedeniyle konuşması
SIRRI SÜREYYA ÖNDER (İstanbul) – Esas
usulden evladır. 
Şimdi, sanırım Sayın Binnaz Toprak beni
yanlış anladı, sayın CHP’li üyeler de. Roboski katliamına dönük CHP’li
üyelerden –tek tek isim saymak istemiyorum ama- bir kişiye özel bir teşekkür
gerekirse Sayın Levent Gök başta olmak üzere bütün CHP’li milletvekillerinin
seferber olma biçimleri, katkıları ne bizim ne Türkiye halklarının gözünden
kaçmamıştır, teşekkür de gerekmez ama bu duyarlılığın altını çizmek de
boynumuzun borcudur. 
Ben sadece şunu söyledim: Hatırlayın, o
savaş tezkeresi geldiği zaman CHP’li üyeler dediler ki: “Biz bu sefer bu
tezkereye ‘hayır’ diyeceğiz.” Bir aradaydık arkadaşlar, bütün konuştuğumuz
CHP’li arkadaşlar böyle dediler. Bu kürsüde de ben konuştum, CHP’nin son 9
tezkeredeki sözcülerinin söylediklerini söyledim. Hepsinin ortak noktası şuydu:
“Son olarak olmak üzere bu defa onay veriyoruz, bir daha bununla bize
gelmeyin.” Bütün CHP sözcüleri… Ki ağırlıklı olarak -yanılıyor olabilirim- 4 ya
da 5 konuşmayı Sayın Onur Öymen yapmıştı. Biz de sevindik çünkü bu savaş
tezkerelerinin nerelerde patlayacağı belli değil, işte Roboski’ye yol açıyor,
bunu söyledik, ondan önce başka köylerin bombalanması meselesi vardı, onu
söyledik. Sayın Faruk Loğoğlu çıktı burada, birçok CHP’li vekilin haberi
olmadan, grubunuz adına da Sayın Loğoğlu konuştu, dedi ki: “Biz yine son olarak
bu tezkereyi destekliyoruz.” 
HAYDAR AKAR (Kocaeli) – Tamam, son
olarak vermişiz. 
SIRRI SÜREYYA ÖNDER (Devamla) – Benim
söylediğim budur, benim söylediğim… 
ALİ ÖZGÜNDÜZ (İstanbul) – İyi de
Roboski’de sınır ötesi…
SIRRI SÜREYYA ÖNDER (Devamla) – Ya,
tamam işte. Benim söylediğim budur, bilir bilmez konuşmayın. Ben bu konudaki
gelişimi ve değişimi de…
(Mikrofon otomatik cihaz tarafından
kapatıldı) 
HAYDAR AKAR (Kocaeli) – Biz ne
yaptığımızı biliyoruz Sayın Önder. 
SIRRI SÜREYYA ÖNDER (Devamla) – …çok
olumlu bir şey olarak kayda geçtim, bunu herkesin bilmesi lazım. 
BAŞKAN – Teşekkür ederim. 
HAYDAR AKAR (Kocaeli) – Biz ne
yaptığımızı biliyoruz, ne konuştuğumuzu biliyoruz. 
SIRRI SÜREYYA ÖNDER (Devamla) – Son bir
şey Sayın Başkan, 4 sataşma olunca… Son bir şey, Telafer…
BAŞKAN – Sayın Özcan Yeniçeri’ye de
aynı şekilde oldu, iki dakika verdik Sayın Önder. 
SIRRI SÜREYYA ÖNDER (Devamla) – Sayın
Şandır’ın Telafer Türkmenlerinin izzetlerinin, şereflerinin nasıl emniyet
altına alındığını, ne şekilde emniyet altına alındığını şu grupla paylaşmasını
istiyorum. Bakın, ben söylemiyorum, doğrusu neyse Sayın Şandır gelsin söylesin,
Sayın Şandır gelsin söylesin. Bu da zillet değildir. 
BAŞKAN – Tamam, teşekkür ederim. 
SIRRI SÜREYYA ÖNDER (Devamla) – Bu da
zillet değildir, zillet değildir. 
BAŞKAN – Sayın Önder, teşekkür ederim,
lütfen… 
(AK PARTİ sıralarından gürültüler)
SIRRI SÜREYYA ÖNDER (Devamla) – Bir
kere Kürt’ün Türk’e ihtiyaç duyması, Kürt’ün Türk’e yardım etmesi zillet
değildir; şereftir, kardeşler arası dayanışmadır, borçtur, insanlıktır. Ne
demek çuvaldız saplanmış gibi emniyetçi oradan kalkıp bir şey diyor. (AK PARTİ
sıralarından gürültüler)
OĞUZ KAĞAN KÖKSAL (Kırıkkale) – Ne
bağırıyorsun?
SIRRI SÜREYYA ÖNDER (Devamla) –
Konuşma.
BAŞKAN – Sayın Önder, lütfen. 
SIRRI SÜREYYA ÖNDER (Devamla) –
Şereftir bu ya.
Teşekkür ederim.
VII.-
ÖNERİLER (Devam)
A) Siyasi
Parti Grubu Önerileri (Devam)
3.- CHP
Grubunun, İstanbul Milletvekili Mustafa Sezgin Tanrıkulu ve 24 milletvekili
tarafından, TBMM’de gerçekleri araştırma komisyonu Türkiye modeli oluşturma
çalışmalarını yürütmek üzere Meclis araştırması açılması amacıyla 16/1/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 17 Mart 2015 Salı günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi (Devam)
BAŞKAN – Cumhuriyet Halk Partisi grup
önerisinin aleyhinde, son konuşmacı Bartın Milletvekili Sayın Yılmaz Tunç,
buyurun. (AK PARTİ sıralarından alkışlar) 
YILMAZ TUNÇ (Bartın) – Sayın Başkan,
değerli milletvekilleri; Cumhuriyet Halk Partisi grup önerisi aleyhinde söz
aldım. Bu vesileyle Genel Kurulu saygılarımla selamlıyorum. 
Çözüm sürecinin lehinde, aleyhinde
biraz önce burada konuşmalar yapıldı. Ama ortada olan bir gerçek var, o da
şudur: Yılda ortalama 400 askerimiz şehit düşüyordu. İki yıldır devam eden
çözüm süreci sayesinde 800 ocağa ateş düşmedi. Milletimiz için bundan daha
büyük bir kazanç ne olabilir değerli milletvekilleri? İşte, çözüm süreci
başladığından bu yana da iki seçim geçti, iki seçimde de bu süreci başlatan ve
yürüten iktidarı, bu politikaları destekleyen siyasi iradeyi milletimiz
sandıklarda açık ara destekledi. 
Değerli milletvekilleri, CHP grup
önerisiyle Türkiye’nin özellikle son çeyrek yüzyılında meydana gelen faili
meçhuller, kayıplar, toplu infazlar, işkence, güç kullanılarak yerleşim
yerlerinin boşaltılması ve zorunlu göç gibi ihlallerle karşı karşıya kaldığımız
belirtilmekte, bu nedenle geçmişe yönelik objektif bir gerçeklik arayışına
girilmesi, mağdurlarının yaşadıklarının tarihin kaydına geçirilmesi için benzer
olayların yaşandığı bazı ülkelerde olduğu gibi, Türkiye’de de gerçekleri
araştırma komisyonu kurulması istenmektedir. 
Önergenin gerekçesinde ifade edilen ve
son çeyrek yüzyılda gerçekleşen olaylar, AK PARTİ’nin iktidara gelmesiyle
birlikte temel insan hakları alanındaki ilerlemeler, demokratikleşmede sessiz
devrim sayılabilecek adımlar sayesinde son bulmuştur. 
Ülkemizde özellikle 2000’li yıllara
kadar geçen dönem, faili meçhul cinayetlerin ve terör olaylarının zirveye
çıktığı yıllar olarak tarihimize geçmiştir. O dönemde terör, faili meçhuller,
demokrasi eksikliği ekonomimize de yansımış, bir taraftan cinayetler devam
ederken diğer taraftan da hazinenin kasası boşaltılmış, bunun faturası da
milletimize çıkarılmıştır. Toplumda kaos ve güvensizlik ortamı oluşturmak
isteyenlerin ve demokrasi karşıtı hedeflerini gerçekleştirmek isteyen kirli
odakların en önemli silahı olan faili meçhuller AK PARTİ iktidarıyla birlikte
son bulmuştur. Güneydoğu’da yaşanan faili meçhul olaylarla ilgili soruşturma ve
kovuşturmalar bu dönemde açılmış, karanlıkta kalmış onlarca olay yargının önüne
bu dönemde çıkarılmıştır. 
2002 yılından itibaren kararlı bir
şekilde uygulanan demokratikleşme adımlarının bir devamı olarak daha güçlü,
demokratik, özgür ve huzurlu bir Türkiye için “çözüm süreci” olarak
adlandırılan süreç başlatılmıştır. 2009 yılında başlatılan Millî Birlik ve
Kardeşlik Projesi’nin devamı niteliğinde olan ve nihai hedefi terörün tamamen
sonlandırılması olan çözüm süreci sayesinde ülkemizin özellikle Doğu ve
Güneydoğu Bölgeleri on yıllardır özledikleri normalleşme görüntülerine
kavuşmaya başlamışlardır, bu bölgelerde gidilemeyen yerlere gidilir,
çıkılamayan yerlere çıkılır olmuştur, bölgede ekonomi ve turizm canlanmaya,
olağan manzaralar görülmeye başlamıştır. Çözüm sürecine çok geniş toplumsal
kesimlerden ciddi bir destek verildiği ve toplumda sürece ilişkin olumlu bir
beklentinin hâkim olduğu gözlenmektedir. Esasen giderek artan kamuoyu desteği
bu sürecin başarıya ulaşmasının en önemli teminatıdır. 
Son on üç yılda ülkemiz normalleşmiştir
değerli milletvekilleri. İnsan hakları alanında alınan mesafeler sayesinde
demokrasimizin standardı yükselmiş, bu gelişme ekonomiyi de olumlu etkileyerek
Türkiye 4 kat büyümüş, dünyanın dev projelerine ev sahipliği yapmaya
başlamıştır. Türkiye’nin normalleşmesi, demokratik standartları yükselten yasal
ve idari düzenlemelerin gerçekleştirilmesi sayesinde olmuştur. İktidara gelir
gelmez yirmi yıldan bu yana Güneydoğu Anadolu Bölgemizde devam eden olağanüstü
hâli uzatmayarak kaldıran iktidardır AK PARTİ iktidarı. Devlet güvenlik
mahkemelerini kaldıran, özel yetkili mahkemeleri kaldıran, Anayasa Mahkemesine
bireysel başvuru imkânını getiren iktidardır. Vatandaşlarımızı Avrupa
mahkemelerinde sıra beklemekten kurtaran ve kendi ülkesinde hakkını arayabilme
imkânını getiren iktidardır. Türkiye İnsan Hakları Kurumu gibi, insan hakları
alanında birçok yeni kurumlar kuran ve düzenlemeler yapan iktidardır. Farklı
dillerde yayına izin veren, yerleşim birimlerinin eski isimlerini iade eden,
vatandaşlarımızın çocuklarına istedikleri ismi verme özgürlüğü getiren, özel
okullarda ana dilde eğitim imkânını getiren iktidardır AK PARTİ. Cezaevlerinde
tutuklu ve hükümlülerin yakınlarıyla ana dillerinde görüşebilmeleri mümkün
değildi ülkemizde. Ana dilde görüşebilmeyi, ana dilde savunma yapabilmeyi
getiren iktidardır AK PARTİ. Bazı harflerin kullanılması yasaktı. Farklı dil ve
lehçelerde siyasi propaganda yapan siyasetçilerimiz hapse atılırdı bu ülkede.
Yasak harflere serbestlik getiren, farklı dil ve lehçelerde siyasi propaganda
imkânı getiren iktidardır AK PARTİ. Yayla ve meralarda yasakları kaldıran,
üniversitelerde farklı dil ve lehçelerde enstitü kurulması ve akademik çalışma
yapılabilmesini sağlayan iktidardır bu iktidar.
Araştırma önergesinde, bahsedilen,
geçmişte meydana gelen ve ülkemize zaman kaybettiren, demokrasiyi sekteye
uğratan karanlık dönemlerin arka planındaki gerçeklerle yüzleşmek için
gerçekleri araştırma komisyonu kurulması istenmektedir. 
Değerli milletvekilleri, araştırma
önergesinde bahsedilen karanlık olaylar, ülkemizi 1960 darbesine, 1971
muhtırasına, 1980 darbesine, 28 Şubat sürecine sürükleyen olaylardır. Bu
olayların arka planı AK PARTİ döneminde deşifre olmuştur ve ülkemiz bu karanlık
olaylarla inşallah hiçbir zaman artık karşılaşmayacak bir toplumsal bilince de
ulaşmıştır. Milletimiz bu olayların arka planını artık öğrenmiştir. Bu
girişimlere fırsat vermeyeceğini de son on üç yılda gelişmeler karşısındaki
tavrıyla göstermiştir, demokratik hakkını kullanırken de göstermiştir.
Meclisimizde geçmiş dönemlerde faili meçhul olayların araştırılmasıyla ilgili
komisyonlar kurulmuştur. Yine, bu yasama döneminde de darbe komisyonu olarak
bilinen, Ülkemizde Demokrasiye Müdahale Eden Tüm Darbe ve Muhtıralar İle
Demokrasiyi İşlevsiz Kılan Diğer Tüm Girişim ve Süreçlerin Tüm Boyutlarıyla
Araştırılarak Alınması Gereken Önlemlerin Belirlenmesi Amacıyla Kurulan Meclis
Araştırma Komisyonu da önemli tespitlerde bulunmuştur. Ülkemizin gerçeklerle
yüzleşmesi adına bu komisyonun raporu da Meclis literatüründe yerini almıştır.
Toplumsal Barış Yollarının Araştırılması ve Çözüm Sürecinin Değerlendirilmesi
Amacıyla Kurulan Meclis Araştırma Komisyonu da yine AK PARTİ’nin öncülüğünde
kurulmuş ve önemli tespitler yapmıştır. Meclis İnsan Hakları Komisyonumuzun da
yine faali meçhul olaylarla ilgili şikâyetler üzerine yaptığı suç duyurularında
yargı da bu konuda önemli çalışmalar yapmıştır. Aynı mahiyette geçmişte
kurulmuş komisyonlar vardır ve raporları da önümüzdedir. Meclisin yasama
döneminin bitmesine de iki hafta gibi bir kısa zaman var. Bu komisyonun
kurulması ve iki hafta içerisinde çalışmalarını tamamlayamayacağı zaten
hepimizin malumudur. 
Bu duygu ve düşüncelerle önerinin
aleyhinde olduğumu belirtiyor, Genel Kurulu saygılarımla selamlıyorum. (AK
PARTİ sıralarından alkışlar) 
BAŞKAN – Teşekkür ederim.
III. - YOKLAMA
(CHP sıralarından bir grup milletvekili
ayağa kalktı)
ENGİN ALTAY (Sinop) – Yoklama istiyoruz
Sayın Başkan.
BAŞKAN – Cumhuriyet Halk Partisi
Grubunun önerisini oylarınıza sunacağım, yalnız, yoklama talebi var.
Sayın Altay, Sayın Tanrıkulu, Sayın
Akar, Sayın Çıray, Sayın Kaplan, Sayın Toprak, Sayın Küçük, Sayın Kaleli, Sayın
Düzgün, Sayın Öğüt, Sayın Haberal, Sayın Eryılmaz, Sayın Aldan, Sayın
Canalioğlu, Sayın Tayan, Sayın Köktürk, Sayın Oran, Sayın Oyan, Sayın
Hamzaçebi, Sayın Ediboğlu.
Yoklama için iki
dakika süre veriyorum ve süreyi başlatıyorum.
(Elektronik
cihazla yoklamaya başlandı)
BAŞKAN – Pusula
veren arkadaşlar lütfen salondan ayrılmasın.
(Yoklamaya devam
edildi)
BAŞKAN – Toplantı yeter sayısı vardır.
VII.-
ÖNERİLER (Devam)
A) Siyasi
Parti Grubu Önerileri (Devam)
3.- CHP
Grubunun, İstanbul Milletvekili Mustafa Sezgin Tanrıkulu ve 24 milletvekili
tarafından, TBMM’de gerçekleri araştırma komisyonu Türkiye modeli oluşturma
çalışmalarını yürütmek üzere Meclis araştırması açılması amacıyla 16/1/2013
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 17 Mart 2015 Salı günkü birleşiminde
sunuşlarda okunmasına ve görüşmelerinin aynı tarihli birleşiminde yapılmasına
ilişkin önerisi (Devam)
BAŞKAN - Öneriyi oylarınıza sunuyorum:
Kabul edenler... Kabul etmeyenler... Öneri kabul edilmemiştir.
Sayın milletvekilleri, İç Tüzük’ün
37’nci maddesine göre verilmiş bir doğrudan gündeme alınma önergesi vardır,
okutup işleme alacağım ve oylarınıza sunacağım.
VI.-
BAŞKANLIĞIN GENEL KURULA SUNUŞLARI (Devam)
C)
Önergeler
1.- Ardahan
Milletvekili Ensar Öğüt’ün, (2/1750) esas numaralı Üreticilerin T.C. Ziraat
Bankası A.Ş. ve Tarım Kredi Kooperatiflerine Olan ve Yeniden Yapılandırılan
Borçlarının Faizsiz Ödenmesine Dair Kanun Teklifi’nin doğrudan gündeme
alınmasına ilişkin önergesi (4/244)
Türkiye Büyük
Millet Meclisi Başkanlığına
(2/1750) esas numaralı Kanun Teklifi
kırk beş gün içinde Komisyonda görüşülmediğinden İç Tüzük’ün 37’nci maddesi
gereğince doğrudan gündeme alınması konusunda gereğinin yapılmasını
saygılarımla arz ederim. 28/11/2013
Ensar Öğüt
Ardahan
BAŞKAN – Teklif sahibi olarak Ardahan
Milletvekili Sayın Ensar Öğüt konuşacak. 
Süreniz beş dakika.
Buyurun. (CHP sıralarından alkışlar)
ENSAR ÖĞÜT (Ardahan) – Değerli
milletvekili arkadaşlarım, çiftçilerin Ziraat Bankası ve tarım kredi
kooperatiflerine olan borçlarının faizsiz ertelenmesi için vermiş olduğum kanun
teklifi üzerine söz almış bulunuyorum. Hepinizi saygılarımla selamlarım.
Değerli arkadaşlar, şu anda Türkiye
genelindeki bütün çiftçilerin yani Edirne’den Ardahan’a kadar herkesin Ziraat
Bankasına, tarım kredi kooperatiflerine borcu var. Yani hayvancılık yapanların,
tarım yapanların, herkesin var. Ve öyle bir duruma geldi ki halk… “Erteleme
yapıyoruz.” diyor Bakanlık veya Hükûmet, ertelemeyi yapıyor, faiziyle beraber
yapıyor, faizsiz erteleme yapmıyor. Bu Hükûmet iktidara gelmeden önce “Biz
faize karşıyız, faizi uygulamayacağız.” dediler ama en büyük tefeci oldular. En
büyük faizci oldunuz ve o faiz şu anda gariban köylüye yansıdı. Şu anda köylü,
beni arayan Göle’den, Çıldır’dan, Damal’dan, Posof’tan, Hanak’tan; Ardahan’dan,
Kars’tan, Iğdır’dan İstanbul Milletvekilimiz Ali Özgündüz’ün vermiş olduğu
kanun teklifiyle beraber… Iğdırlı çiftçiler “Tarlalarımızı artık bankalara
ipotek verdik, geri alamıyoruz, tarlalarımız icrada satılıyor.” diyor.
Ardahan’da öyle, Kars’ta öyle, bütün Türkiye'de öyle. 
Burada bir şey istirham ediyoruz,
diyoruz ki: “Bu bizim kanun teklifimiz kabul edilirse, çiftçilerin borcu
faizsiz beş yıl ertelenecek.” Şu anda erteleme oluyor, ama faizi olduğu için,
limitinin de dolu olması nedeniyle, vatandaş gidip 10 bin lira kredi alamıyor
arkadaşlar, 20 lira veya 5 lira kredi alamıyor. 
Bu krediyi alamadığı zaman ne oluyor
biliyor musunuz? Krediyi alamadığı zaman gübre alamıyor, hayvanını besleyecek
yem alamıyor, şimdi çiftçi traktörüne mazot alamayacak. 
Ya, Allah aşkına, bir bankadan 5 bin
lira kredi için, çiftçiden “Kardeşim, anlamam, bana memur kefil getir, esnaf
kefil getir veya ipotek getir, köydeki gayrimenkulünü kabul etmem, şehirden
bana ev getir, şehirde binan varsa onu getir.” 
Kardeşim, şimdi soruyorum: Vatandaşın,
yani köylünün şehirde evi varsa niye gelsin köyde otursun ki? Köyde köylüyü
istihdam etmek istiyorsak, o zaman köylüye imkân tanımamız lazım, ona teşvik
vermemiz lazım, kredi vermemiz lazım, kredi kolaylığı sağlamamız lazım. 10 bin
lira vermişler, “Başka vermem.” Vermediği zaman ne oluyor? O krediyi vatandaş
kullanamıyor, kullanamadığı zaman da hayvanına yem alamıyor. 
Şimdi, bahar geldi. Bir traktörün
deposu, traktörün büyüklüğüne göre 350 lirayla 500 lira arasında doluyor
arkadaşlar. Yani inanın, samimi söylüyorum… 
Düşünebiliyor musunuz arkadaşlar,
bakın, pırlantadan, elmastan -ithal getiriyorsunuz ya- onlardan vergi
almıyorsunuz, ama üreten köylüden, çiftçiden mazot üzerinden vergi alıyorsunuz.
Ya, Allah aşkına, bu kul hakkı değil mi, kul hakkı yemek değil mi? 
Bakın, bir şey daha söyleyeyim: Lüks
yatlardan, gemileri olanlardan -kimin gemileri var bu Mecliste?- ÖTV, KDV
alınmıyor. Ya, arkadaş, Allah aşkına bakın, çiftçiden, traktörcüden,
kamyoncudan, otobüsçüden, minibüsçüden, taksiciden ÖTV alıyorsunuz. Bu kul
hakkıdır arkadaşlar. Kul hakkını yiyorsunuz, samimi söylüyorum. AKP Hükûmeti
kul hakkı yiyor. 
RECEP ÖZEL (Isparta) – Yemiyoruz ya. 
ENSAR ÖĞÜT (Devamla) – Recep, evet,
doğru söylüyorum. Şimdi, sana soruyorum: Gemisi olan mı zengin, köydeki çiftçi
mi zengin, onu bana söyle, gemileri olan mı zengin, köyde çiftçi olan mı
zengin? Gemisi olandan vergi alınmıyor, köydeki adamdan vergi alınıyor. 
Arkadaşlar, bakın, samimi söylüyorum,
hakikaten bu kul hakkıdır. Hepimiz burada, elhamdülillah, Müslüman’ız. Burada,
Büyük Millet Meclisinde bütün vatandaşlarımızı eşit tutmamız lazım. Ya,
arkadaşlar, elmas, pırlanta takan insanlar mı zengin, köydeki köylü mü zengin?
Ondan vergi almıyorsunuz, ondan alıyorsunuz. Ama Cumhuriyet Halk Partisi iktidarında
mazot 4 liraya değil, 1,5 liraya verilecek arkadaşlar. Evet, tekrar söylüyorum,
mazot 4 liraya değil, 1,5 liraya verilecek; köylü kalkınacak, çiftçi
kalkınacak, traktörcü kalkınacak, tırcı kalkınacak, kamyoncu kalkınacak,
otobüsçü kalkınacak, taksici kalkınacak. Bu defa, 2015’te herkes Cumhuriyet
Halk Partisine oy versin, hem mazotu ucuz alsın hem de görsün bakalım,
kardeşim, devlet nasıl yönetiliyor. 
Hepinize saygılar sunuyorum. (CHP
sıralarından alkışlar) 
BAŞKAN – Teşekkür ederim. 
Bir diğer milletvekili olarak da
Kocaeli Milletvekili Sayın Haydar Akar konuşacak. 
Buyurun, sizin de süreniz beş dakika.
(CHP sıralarından alkışlar) 
HAYDAR AKAR (Kocaeli) – Sayın Başkan,
değerli milletvekilleri; çiftçilerin Ziraat Bankasına olan borçlarının yapılandırılması
ile tarım kredi kooperatiflerine olan borçlarının yapılandırılması konusunda
Ensar Öğüt tarafından verilmiş olan kanun teklifi üzerinde konuşuyoruz. 
Ziraat Bankasının kuruluş amacına
baktığınızda, Ziraat Bankasının kuruluş amacının tarıma finansal destek
sağlamak olduğunu görüyoruz ve bunun yanında bankacılık faaliyetleri de var,
her türlü bankacılık faaliyetlerinin yapılması gerektiğini söylüyoruz. Ama
bugün Ziraat Bankasına baktığınızda, 2013 sonu itibarıyla bankacılık
faaliyetlerine baktığınızda, 110 milyar TL’lik yani 110 katrilyonluk bir
kredilendirme yapmış, bu kredilendirmenin yüzde 43,9’u ticari krediler, yüzde
35,7’si bireysel, yüzde 20,3’ü de tarımsal. Baktığınızda, ticari kredilerin ve
bireysel kredilerin tarım kredilerinden çok fazla olduğunu görüyorsunuz. Demek
ki Ziraat Bankası işlevini yerine getirmiyor. Ne yapıyor Ziraat Bankası? Bir
talimatla -hani havuz medyasına 100’er milyon dolar var ya- çiftçiden aradığı
tapuyu, çiftçiden aradığı tarlayı, çiftçiden aradığı bordroyu aramıyor ve
100’er milyon dolarlık krediler veriyor. Ziraat Bankasını bu hâle getirmişsiniz
ve bugün de Ziraat Bankasını bu hâle getirdiğiniz için çiftçi büyük bir
finansal sıkıntı içerisine girmiş. Şimdi, çiftçi bu finansal sıkıntılar
içerisine girmiş ama çiftçiye baktığımızda, Türkiye'nin tüm genelinde,
Edirne’den Kars’a kadar bütün çiftçinin bireysel kredi borcu, tarım kredisi
borcu, bir de kredi kartı borcu olduğunu görüyoruz ama mutlaka, çiftçinin bir
nefes alabilmesi için banka kredisinin daha ucuz faizlerle kullanması
gerektiğini söylüyoruz. Bunun için de Ziraat Bankasına baktığınızda -yine
Ziraat Bankasına adres olarak bakıyorsunuz- bu bankaya baktığınızda yüksek
faizlerle ve bordrolu insanların kefaletleri aranmakta, yine bütün tarlalar
ipotek altına alınmakta, çiftçi borcunu ödeyemediğinde bu tarlaların hepsini
icraya vermekte ve tarlalardan çıkarttırmakta çiftçilerimizi. Yine, 5488 sayılı
Kanun’la devletin tarımı, çiftçiyi desteklemesi kararı kılınmış ve gayrisafi
millî hasıladan en az yüzde 1’lik bir pay ayrılması öngörülmüş ama AKP
iktidarları döneminde bu hiçbir zaman 0,5’i geçmemiş. 2007’den 2014 rakamlarına
baktığımızda AKP iktidarlarının çiftçiye 43,8 milyar TL yani 43,8 trilyon borcu
olduğunu görüyoruz. Buraya gelip söylüyorsunuz ya: “Şu kadar destekleme primi
verdik, bu kadar destekleme primi verdik.” Bunların hepsinin bir yalan olduğunu
hem Ziraat Bankası belgelerinde hem de Tarım Desteklemenin rakamlarına
baktığınızda çok rahat görebiliyorsunuz. 
AKP iktidarlarında nüfus 10 milyon
artmıştır Türkiye'de yani nüfusumuz 10 milyon artmış ama tarımsal üretim, gıda
üretimi, bitkisel üretim ve hayvansal üretim AKP iktidarları döneminde
artmamıştır. Ki derdik hani: “Dünya aç kalsa Türkiye aç kalmaz. Türkiye bir
tahıl deposu.” Ama maalesef AKP iktidarlarında tahıl deposu olmaktan
uzaklaşmış, ithal eden bir ülke durumuna gelmişiz. Nasıl gelmişiz? Bakalım
buğdaya: 2003’ten 2014’e kadar 19 milyon ton buğday ithalatı yapmışız ve 19
milyar TL para ödemişiz.
2003’ten 2014’e 8 milyon 100 ton arpa ithal etmişiz, bunun karşılığında da 6
milyar 300 milyon TL para ödemişiz. (x)
Tütüne gelince tütünü bitirme noktasına getirmişsiniz. 
Kuru fasulyeyi 2003’te 250 bin ton üretirken 2014’te 215 bin
tona düşürmüşüz. 
Türkiye, AKP Hükûmetleri döneminde 31 milyon ton buğday
ithal etti, karşılığında da 9,2 milyar dolar yani 24 milyar TL para ödedi. 
10 milyon ton mısır ithal etti, karşılığında 2,5 milyar
dolar yani 6,6 milyar TL ödedi. 
Yağlı tohum ve türevleri bir felaket. 24,5 milyar dolarlık
ithalat yapılmış AKP hükûmetleri döneminde, 64 milyar TL yani 64 trilyon para
ödenmiş. 
Hele pamuğa gelince Akdeniz’de, Ege’den pamuğu yok ettiniz;
ürettiği kadar ithal eden bir ülke hâline dönüştürdünüz. 
Tütüncülük bitme noktasına geldi, şeker pancarına kota
koydunuz. 
Sonuç olarak AKP hükûmetleri döneminde üretici
desteklenmedi, ithalat patladı. Dünya tarım desteğinin 4,5 katını ithalata
harcayan başka bir ülke yoktur diyor, Cumhuriyet Halk Partisi iktidarlarında
bunların çözüleceğini ifade ediyorum.
Teşekkür ediyorum.
BAŞKAN – Teşekkür ederim Sayın Akar.
Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Sayın milletvekilleri, gündemin “Seçim” kısmına geçiyoruz.
IX.-
SEÇİMLER
A)
Komisyonlarda Açık Bulunan Üyeliklere Seçim
1.- İnsan
Haklarını İnceleme Komisyonunda açık bulunan üyeliğe seçim
BAŞKAN - İnsan Hakları İnceleme Komisyonunda boş bulunan ve
bağımsız milletvekillerine düşen 1 üyelik için seçim yapacağız.
İzmir Milletvekili Birgül Ayman Güler aday olmuştur.
Oylarınıza sunuyorum: Kabul edenler… Kabul etmeyenler… Kabul
edilmiştir.
Sayın milletvekilleri, saat 19.00; saat 20.00’ye kadar ara
veriyorum.
Kapanma Saati: 19.00
BEŞİNCİ
OTURUM
Açılma
Saati: 20.03
BAŞKAN:
Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri,
Türkiye Büyük Millet Meclisinin 78’inci Birleşiminin Beşinci Oturumunu
açıyorum.
Alınan karar gereğince, sözlü soru
önergeleri ile diğer denetim konularını görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz.
1'inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu'nun görüşmelerine kaldığımız yerden devam edeceğiz.
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun
Tasarı ve Teklifleri
1.- Adalet
ve Kalkınma Partisi Grup Başkanvekilleri İstanbul Milletvekili Ayşe Nur
Bahçekapılı, Kayseri Milletvekili Mustafa Elitaş, Giresun Milletvekili Nurettin
Canikli, Kahramanmaraş Milletvekili Mahir Ünal ve Adıyaman Milletvekili Ahmet
Aydın’ın; Türkiye Büyük Millet Meclisi İçtüzüğünde Değişiklik Yapılmasına Dair
İçtüzük Teklifi ile Tunceli Milletvekili Kamer Genç’in; Türkiye Büyük Millet
Meclisi İçtüzüğünün Bir Maddesinin Değiştirilmesi Hakkında İçtüzük Teklifi ve
Anayasa Komisyonu Raporu (2/242, 2/80) (S. Sayısı: 156)
BAŞKAN - Komisyon? Yok.
Ertelenmiştir.
BAŞKAN – 2'nci sırada yer alan,
Devlet Sırrı Kanunu Tasarısı ve Avrupa Birliği Uyum Komisyonu ile Adalet
Komisyonu Raporlarının görüşmelerine kaldığımız yerden devam edeceğiz.
2.- Devlet
Sırrı Kanunu Tasarısı ve Avrupa Birliği Uyum Komisyonu ile Adalet Komisyonu
Raporları (1/484) (S. Sayısı: 287) 
BAŞKAN – Komisyon? Yok.
Ertelenmiştir.
3’üncü sırada yer alan, Ceza İnfaz
Kurumları Güvenlik Hizmetleri Kanunu Tasarısı ve Adalet Komisyonu Raporu’nun
görüşmelerine kaldığımız yerden devam edeceğiz.
3.- Ceza
İnfaz Kurumları Güvenlik Hizmetleri Kanunu Tasarısı ve Adalet Komisyonu Raporu
(1/742) (S. Sayısı: 616)
BAŞKAN – Komisyon? Yok.
Ertelenmiştir.
4’üncü sırada yer alan, Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu’nun görüşmelerine kaldığımız yerden devam edeceğiz.
4.- Askeri
Hakimler Kanunu ile Bazı Kanunlarda Değişiklik Yapılmasına Dair Kanun Tasarısı
ve Adalet Komisyonu Raporu (1/1008) (S. Sayısı: 685)
BAŞKAN – Komisyon? Yok.
Ertelenmiştir.
5’inci sırada
yer alan, Polis Vazife ve Salahiyet Kanunu ile Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı ile İstanbul
Milletvekili Sayın Mahmut Tanal'ın; Nüfus Hizmetleri Kanununda Değişiklik
Yapılmasına Dair Kanun Teklifi, İstanbul Milletvekili Sayın Bülent Turan'ın;
Nüfus Hizmetleri Kanununda Değişiklik Yapılması Hakkında Kanun Teklifi,
Çanakkale Milletvekili Sayın İsmail Kaşdemir'in; Kimlik Bildirme Kanununda
Değişiklik Yapılmasına Dair Kanun Teklifi, İstanbul Milletvekili Sayın Mustafa
Sezgin Tanrıkulu ve Kocaeli Milletvekili Sayın Mehmet Hilal Kaplan'ın; 2559 Sayılı
Polis Vazife ve Salahiyet Kanununda Değişiklik Yapılmasına İlişkin Kanun
Teklifi, Adana Milletvekili Sayın Osman Faruk Loğoğlu'nun; Emniyet Teşkilatı
Kanununda Değişiklik Yapılması Hakkında Kanun Teklifi, Mersin Milletvekili
Sayın Ertuğrul Kürkcü'nün; Polis Vazife ve Salahiyet Kanununda Değişiklik
Yapılması Hakkında Kanun Teklifi, İstanbul Milletvekili Sayın Mustafa Sezgin
Tanrıkulu ve Cumhuriyet Halk Partisi Grup Başkanvekilleri Sinop Milletvekili
Sayın Engin Altay, Ankara Milletvekili Sayın Levent Gök ile 4 Milletvekilinin;
Nüfus Hizmetleri Kanununda Değişiklik Yapılması Hakkında Kanun Teklifi,
İstanbul Milletvekili Sayın Mustafa Sezgin Tanrıkulu'nun; 5490 Sayılı ve
25/4/2006 Tarihli Nüfus Hizmetleri Kanununda Değişiklik Yapılması Hakkında
Kanun Teklifi ile Avrupa Birliği Uyum Komisyonu ve İçişleri Komisyonu
Raporlarının görüşmelerine kaldığımız yerden devam edeceğiz.
5.- Polis
Vazife ve Salahiyet Kanunu ile Bazı Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ile İstanbul Milletvekili Mahmut
Tanal'ın; Nüfus Hizmetleri Kanununda Değişiklik Yapılmasına Dair Kanun Teklifi,
İstanbul Milletvekili Bülent Turan'ın; Nüfus Hizmetleri Kanununda Değişiklik
Yapılması Hakkında Kanun Teklifi, Çanakkale Milletvekili İsmail Kaşdemir'in; Kimlik
Bildirme Kanununda Değişiklik Yapılmasına Dair Kanun Teklifi, İstanbul
Milletvekili Mustafa Sezgin Tanrıkulu ve Kocaeli Milletvekili Mehmet Hilal
Kaplan'ın; 2559 Sayılı Polis Vazife ve Salahiyet Kanununda Değişiklik
Yapılmasına İlişkin Kanun Teklifi, Adana Milletvekili Osman Faruk Loğoğlu'nun;
Emniyet Teşkilatı Kanununda Değişiklik Yapılması Hakkında Kanun Teklifi, Mersin
Milletvekili Ertuğrul Kürkcü'nün; Polis Vazife ve Salahiyet Kanununda
Değişiklik Yapılması Hakkında Kanun Teklifi, İstanbul Milletvekili Mustafa
Sezgin Tanrıkulu ve Cumhuriyet Halk Partisi Grup Başkanvekilleri Sinop
Milletvekili Engin Altay, Ankara Milletvekili Levent Gök ile 4 Milletvekilinin;
Nüfus Hizmetleri Kanununda Değişiklik Yapılması Hakkında Kanun Teklifi,
İstanbul Milletvekili Mustafa Sezgin Tanrıkulu'nun; 5490 Sayılı ve 25/4/2006
Tarihli Nüfus Hizmetleri Kanununda Değişiklik Yapılması Hakkında Kanun Teklifi
ile Avrupa Birliği Uyum Komisyonu ve İçişleri Komisyonu Raporları (1/995,
2/422, 2/514, 2/909, 2/1518, 2/1579, 2/1632, 2/2443, 2/2469) (S. Sayısı: 684) 
BAŞKAN –
Komisyon? Yok.
Ertelenmiştir.
6’ncı sırada yer
alan, Konya Milletvekili Kerim Özkul ve Kırıkkale Milletvekili Ramazan Can ile
45 Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı
Tezkerelerinin görüşmelerine kaldığımız yerden devam edeceğiz.
6.- Konya
Milletvekili Kerim Özkul ve Kırıkkale Milletvekili Ramazan Can ile 45
Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı Tezkereleri
(2/2616) (S. Sayısı: 688) (*)
BAŞKAN –
Komisyon? Burada.
Hükûmet? Burada.
İç Tüzük’ün
91’inci maddesine göre temel kanun olarak görüşülen teklifin geçen birleşimde
birinci bölümü üzerindeki görüşmeler tamamlanmıştı. Şimdi birinci bölümde yer
alan maddeleri, varsa o madde üzerindeki önerge işlemlerini yaptıktan sonra
ayrı ayrı oylarınıza sunacağım.
1’inci maddede
iki adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 1 inci maddesinin sonuna aşağıdaki fıkranın eklenmesini arz ve
teklif ederiz.
 Erkan Akçay Özcan
Yeniçeri Mehmet Günal
 Manisa Ankara Antalya
 Alim Işık Ali
Öz
 Kütahya Mersin
"Ebeler çalıştıkları kurum ve
kuruşlarda, ebelikle ilgili yönetim görevlerini yürütürler. Ebelikle ilgili
yönetim görevlerinde lisans üstü eğitime sahip ebelerin rüçhan hakları vardır.
Bu kanunun yürürlüğe girdiği tarihten itibaren, ebelerin çalıştıkları kurum ve
kuruluşlarda baş ebelik, ebelik hizmetleri müdürlüğü kadroları açılır."
Türkiye Büyük Millet
Meclisi Başkanlığına
Görüşülmekte olan 688 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi 1. maddesinin aşağıdaki şekilde değiştirilmesini arz ve teklif ederiz. 
 Rahmi Aşkın Türeli Vahap
Seçer Müslim Sarı
 İzmir Mersin İstanbul İzzet
Çetin Mehmet Hilal Kaplan
 Ankara Kocaeli 
MADDE 1 - 11/4/1928 tarihli ve 1219
sayılı Tababet ve Şuabatı San'atlarının Tarzı İcrasına Dair Kanunun 47 nci
maddesine aşağıdaki fıkralar eklenmiştir.
"Lisans mezunu ebeler meslekleriyle
ilgili lisansüstü eğitim alarak uzmanlaştıktan ve diplomaları Sağlık
Bakanlığınca tescil edildikten sonra uzman ebe olarak çalışırlar.
Ebeler meslekleri ile ilgili olan
özellik arz eden birimlerde ve alanlarda belirlenecek esaslar çerçevesinde
yetki belgesi alırlar. Yetki belgesi alınacak eğitim programlarının
düzenlenmesi, uygulanması, koordinasyonu, belgelendirme ve tescili,
kredilendirme ve yetki belgelerinin iptali gibi hususlar ile uzman ebelerin ve
yetki belgesi alanların görev, yetki ve sorumlulukları Sağlık Bakanlığınca
çıkarılacak yönetmelikle düzenlenir."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU BAŞKAN VEKİLİ
SÜREYYA SADİ BİLGİÇ (Isparta) – Katılmıyoruz Sayın Başkan.
BAŞKAN – Hükûmet?
AVRUPA BİRLİĞİ BAKANI VOLKAN BOZKIR
(İstanbul) – Katılmıyoruz.
BAŞKAN – Önerge üzerinde Sayın Kaplan
konuşacak.
Buyurun. (CHP sıralarından alkışlar)
MEHMET HİLAL KAPLAN (Kocaeli) –
Teşekkür ediyorum Sayın Başkan.
688 sıra sayılı Kanun Teklifi’nin
1’inci maddesi üzerine vermiş olduğumuz önerge üzerinde söz almış
bulunmaktayım. Yüce Meclisi saygıyla selamlıyorum.
Değerli milletvekilleri, bu kanun
teklifi önceden hemşirelere verilen hakların şimdi ebelere verilmesi ve
uzmanlık statüsü kazandırılması açısından bir eksikliği gidermektedir, bu
nedenle de önemlidir. Dolayısıyla Cumhuriyet Halk Partisi olarak, geç de olsa,
ebelere verilen bu düzenlemeyi desteklediğimizi ifade etmek istiyorum.
Değerli milletvekilleri, Türkiye’de
2013 verilerine göre 54 bin ebe vardır. Bunların yüzde 90’ı Sağlık Bakanlığı
kadrosunda çalışmaktadır.
Ebeler, bildiğimiz üzere, doğum öncesi,
doğum, doğum sonrası 0-6 yaş çocukların bakım ve danışmanlık desteğiyle son
derece önemli bir görev icra etmektedirler. Bugün kalkınmışlık göstergelerini
ifade ettiğimiz, dönem dönem sizin de Hükûmet olarak buradan övünerek ifade
ettiğiniz anne ölüm oranlarının, bebek ölüm oranlarının azaltılmış olmasının;
Türkiye’de 0-6 yaş grubundaki çocukların aşılarının yapılmış olmasının birinci
derecede önemli kişisi ebelerdir ama gelin görün ki Hükûmetiniz döneminde
yapılan uygulamalarla, Sağlıkta Dönüşüm Programı’yla, aile hekimliği statüsüyle
ebelerin içinde bulunduğu durumu ifade etmekte zorlanıyorum. 
İçinizde değerli milletvekili
arkadaşlarımız var, hekim olan arkadaşlarımız var. Bugünkü uygulamada ebelerin
hangi kurumda çalıştıklarını sorsam bana yanıt verebilir misiniz? Ebelerin daha
önceki çalışma alanı sosyalizasyon çerçevesinde sağlık ocaklarında mahalle
gezileri, gebe takip noktasındayken bugün bu görevi yapamıyorlar. Ne yapıyorlar?
Sekreterlik yaptırılıyor, zorla aile sağlığı elemanı olarak çalıştırılıyor,
daktiloculuk yaptırılıyor, veznede ebeye görev veriliyor; bu yetmiyor, eğer
hastanelerde hemşire yetersizliği varsa hemşirelerin yetersiz olduğu yerlerde
ebeleri oraya çektirerek bir angarya daha yükletiyorsunuz. Hadi angarya kısmını
bir derecede kabul edelim diyelim, bu görevlerin her ne kadar tanımlaması aile
sağlığı hekimliğiyle uygulama alanındaki farklılık olsa da ama bunları yaparken
özlük haklarıyla ilgili hiçbir iyileştirme yapmıyorsunuz. Uzun çalışma saatleri
var, yirmi dört saate varan nöbetler var, döner sermayeden pay alıp almadıkları
belli değil çünkü kurumları belli değil, düşük maaşla çalışıyorlar. 
Sayın Başbakanın, eski Başbakanımızın,
şimdiki Sayın Cumhurbaşkanının ikide bir söylediği herkesin 3 çocuk yapması
önerisini acaba Sayın Cumhurbaşkanı bizim ebelere söylüyor mu? Ebelerin
başkalarının doğumunu yaparken, başkalarının çocuklarını takip ederken kendi
çocuklarına bakamadıkları, ebelerin çalıştığı kurumlarda kreşin olmayışı
nedeniyle 1.000 liraya yakın bir ücretle yaşamını idame ettirmek zorunda
kaldıkları bir noktada hiç bunları düşünüyor mu? Takdirlerinize bırakıyorum.
Değerli milletvekilleri, ebeler böyle
farklı kurumlarda çalıştırılıyor, zor şartlarda nöbet altında çalıştırılıyor
ama başka bir riskleri daha var: Çalışma ortamları belli olmadığı gibi, mahalle
gezilerinde, gebelik takiplerinde hangi eve gittiklerinde, hangi kapıyı
çaldıklarında neyle karşılaşacaklarının hiçbir bilgisi yok, hiçbir güvencesi
yok. Bugün, sağlık alanında, hastanelere kaydırılmaya çalışılan ebelerin hem
enfeksiyon hastalıkları açısından hem de hastanede karşılaştıkları hastalıklar
açısından ne yazık ki bir önlem alınmış değil.
Değerli milletvekilleri, bu yasa
teklifi konuşulurken, ebelerin bu olumlu yapısını desteklerken bizim Kocaeli’de
bu yasa tasarısının 3’üncü maddesinde de olan kamu-özel ortaklığıyla da ilgili
bir iki cümle söylemek istiyorum. Kocaeli’de 2013 yılında 1.180 yataklı,
kamu-özel ortaklığıyla bir şehir hastanesi kurulmasına karar verildi. Yaklaşık
on dokuz ay geçti, on dokuz ay süresi içerisinde sözleşmeyi imzaladı ama bu on
dokuz ay geçmesine rağmen henüz bir temel atma töreni yapılamadı. Gerekçesi:
Bizim Bakanımızın da olduğu, o bölgede bir mayın taramasıyla karşılaşabilirmişiz.
Neymiş: Askerî alanın içinde bulunduğu cephaneliği biz kamulaştırıp şehir
hastanesine devrederken acaba hâlâ bir mayın olabilir mi diye, böyle bir
engellemeyle karşı karşıyayız.
(Mikrofon otomatik cihaz tarafından
kapatıldı)
MEHMET HİLAL KAPLAN (Devamla) – On
dokuz ay geçti, hâlâ bir çivi çakılmadı, hâlâ ne yaptığını kimse bilmiyor.
BAŞKAN – Teşekkür ederim Sayın Kaplan.
MEHMET HİLAL KAPLAN (Devamla) – Ben
iktidar partisi yetkililerine ve Sayın Bakana, özellikle Sayın Fikri Işık’a
seslenmek istiyorum: Kocaeli halkı şehir hastaneleriyle ilgili bir an önce adım
atmasını bekliyor.
Hepinize saygılar sunuyorum.
Teşekkür ederim.
BAŞKAN – Teşekkür ederim.
Önergeyi oylarınıza sunacağım. 
III.- YOKLAMA
(CHP
sıralarından bir grup milletvekili ayağa kalktı)
ENGİN ALTAY (Sinop) – Yoklama
istiyoruz.
BAŞKAN – Yoklama talebi var.
20 kişi lütfen ayağa kalkabilir mi.
Sayın Altay, Sayın Türeli, Sayın Çetin,
Sayın Akar, Sayın Kaplan, Sayın Tamaylıgil, Sayın Düzgün, Sayın Tayan, Sayın
Aygün, Sayın Eryılmaz, Sayın Kuşoğlu, Sayın Oyan, Sayın Sarı, Sayın Çetin,
Sayın Çıray, Sayın Özkes, Sayın Aldan, Sayın Öztürk, Sayın Köktürk, Sayın
Seçer, Sayın Ayman Güler.
Yoklama için üç dakika süre veriyorum
ve süreyi başlatıyorum.
(Elektronik cihazla yoklama yapıldı)
BAŞKAN – Toplantı yeter sayısı yoktur.
Birleşime on beş dakika ara veriyorum. 
Kapanma Saati:
20.19
ALTINCI
OTURUM
Açılma
Saati: 20.35
BAŞKAN:
Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Altıncı Oturumunu açıyorum.
III.- YOKLAMA
BAŞKAN – 688 sıra sayılı Kanun
Teklifi’nin 1’inci maddesi üzerinde Kocaeli Milletvekili Mehmet Hilal Kaplan ve
arkadaşlarının önergesinin oylamasından önce yapılan yoklamada toplantı yeter
sayısı bulunamamıştı. 
Şimdi yoklama işlemini tekrarlayacağım.

Yoklama için iki dakika süre veriyorum.

(Elektronik cihazla yoklama yapıldı) 
BAŞKAN – Toplantı yeter sayısı vardır. 
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
6.- Konya
Milletvekili Kerim Özkul ve Kırıkkale Milletvekili Ramazan Can ile 45
Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı
Tezkereleri (2/2616) (S. Sayısı: 688) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Teklifin görüşmelerine devam edeceğiz. 
Komisyon burada. 
Hükûmet burada. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 1 inci maddesinin sonuna aşağıdaki fıkranın eklenmesini arz ve
teklif ederiz.
Ali Öz (Mersin)
ve arkadaşları
"Ebeler çalıştıkları kurum ve
kuruşlarda, ebelikle ilgili yönetim görevlerini yürütürler. Ebelikle ilgili
yönetim görevlerinde lisans üstü eğitime sahip ebelerin rüçhan hakları vardır. Bu
kanunun yürürlüğe girdiği tarihten itibaren, ebelerin çalıştıkları kurum ve
kuruluşlarda baş ebelik, ebelik hizmetleri müdürlüğü kadroları açılır." 
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ HÜSEYİN
ŞAHİN (Bursa) – Katılmıyoruz Başkanım. 
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerine Sayın Ali Öz
konuşacak. 
Buyurun. (MHP sıralarından alkışlar) 
ALİ ÖZ (Mersin) – Teşekkür ediyorum
Sayın Başkanım. 
Sayın Başkan, değerli milletvekilleri;
688 sıra sayılı Kanun Tasarısı’nın 1’inci maddesi üzerine vermiş olduğumuz
değişiklik önergesiyle alakalı olarak Milliyetçi Hareket Partisi Grubu adına
söz almış bulunuyorum. Bu vesileyle yüce heyetinizi saygılarımla selamlıyorum. 
Tabii ki bu 688 sıra sayılı Kanun
Tasarısı’nın içerisinde, maşallah, ne isterseniz var. Yani, hastanelerdeki
sağlık çalışanlarının birtakım sorunları, yeni bir sağlık tıp fakültesi
açılması, aklınıza ne geldiyse var ama işin garip tarafı, gerçek manada aslında
sağlıklı bir şekilde bu kanunların çıkarılabilmesi için, ilgili komisyonlar
tarafından bu çıkarılan tasarıda konulan maddelerin tartışılmamış olması, kanun
yapma tekniği olarak büyük bir eksiklik olarak karşımızda durmaktadır. 
Torba yasa garabetinin bir yenisini
daha Parlamentoda yaşıyoruz ama her şeye rağmen, tabii ki bu maddeyi, ebelerin
lisans tamamlaması, “uzman ebelik” gibi bir tanımın içerisine dâhil edilmesi ve
idari görevlerde daha önce yer bulamadıkları bir alanda görevlendirilmelerinin
önünü açan bir düzenleme olması münasebetiyle olumlu bulduğumuzu ifade etmek
isterim.
Ancak şunu unutmamak lazım ki tüm
sağlık çalışanlarında olduğu gibi ebelik görevini yerine getiren bu değerli
sağlık çalışanlarının -daha önceki hatibin de ifade ettiği gibi- özellikle
yüzde 90’ı kamu görev alanı içerisinde çalışan, Türkiye’de sayıları 53.500
civarında olan ancak çalışma şartları son derece zor olan bu ebelerin, diğer
sağlık çalışanlarından farklı olarak büyük alanlarda eksiklik yaşadıklarını da
ifade etmek isteriz. Çünkü aslında ebeler, sağlık hizmet sunumunu bir bütün
olarak değerlendirdiğiniz zaman, özellikle daha hayatın başlamadığı erken
dönemde yani doğum öncesi, doğum, doğum anı, doğum sonrası ve ilk çocukluk
yıllarının 0-6 yaş grubunda gerçekten tüm toplumda çok önemli görevleri yerine
getiren, önemli bir kamu çalışanı kesiminden bahsettiğimizi ifade etmek
isterim. 
Bunların sorunlarını gündeme getirmenin
ötesinde Bakanlığın çok iyi bilmesi gereken bir şey var. Özellikle ebelere TÜRK
SAĞLIK-SEN’in yaptırmış olduğu bir anket var. Bu ankette belki de sorunlarını
gündeme getirmiş olmalarına rağmen ebe arkadaşlarımızın, üzülerek ifade
ediyorum ki “En fazla sorununuz ne?” diye kendilerine sorulduğunda, yüzde 75
civarındaki ebe arkadaşlarımızın “Sağlık Bakanlığının kendi sorunlarıyla
ilgilenmemesini ve ilgisiz kaldığını” belirtmiş olmalarını sizlerin dikkatine
sunmak istiyorum.
Gerçekten, on iki yıllık Adalet ve
Kalkınma Partisi iktidarı döneminde ihmal ettiğiniz en önemli kesimlerin
başında sağlık çalışanları gelmekte. Bakın, her defasında bu kürsüye
geldiğinizde, sağlıkta tek çatı altında birleştirmeden, sağlıkta yaptığınız
iyileştirmelerden bahsediyorsunuz. Biz de bunların bir kısmının olumlu olduğunu
ve yapılması gereken gelişmeler olduğunu, dolayısıyla bunlardan dolayı da
takdir edilmeye değer bile bulunduğunuzu ifade ediyoruz. Ama hiçbir şekilde,
bir hekim olarak da on iki yıllık Adalet ve Kalkınma Partisi iktidarından,
hekimlik yaptığım süre içerisinde de sizin bu dönüşüm programınıza, kendim de
dâhil olmak üzere, hiçbir sağlık çalışanının size hakkını helal etmediğini
ifade etmek istiyorum. Yani, gerçekten bizi hep oyaladınız, hep kandırdınız,
dediniz ki “Yok, işte, emeklilik ücretlerinizi iyileştireceğiz, döner sermaye
gelirinden elde ettiğiniz kısımları emekliliğe yansıtacağız, fiilî hizmet
zamlarınızı vereceğiz.” Hep böyle bunları siyasi birer vaat olarak sundunuz ama
bunun karşılığında, ne hikmetse, grubunuzun içerisinde bulunan hekim
arkadaşlarımızla defaten görüşmemize rağmen sağlık çalışanlarının hak ettiği,
sık sık talep ettiği, emeklilerinin hakkı olan özlük haklarındaki iyileştirmeyi
gerçekleştirmediniz. 
Bu, sağlıkta hiçbir şey yapmadığınız
anlamını çıkarmasın. Dolayısıyla, bu kürsüye geldiğinizde de hemen
başlıyorsunuz, “Sağlıkta şöyle yaptık, şu yoktu, bu yoktu, bunu getirdik, onu
getirdik, bunu götürdük, ambulans aldık, hava ambulansı.” Bunlara itiraz eden
yok, bunlara “Kötü.” diyen de yok ama tekraren ifade etmek istiyorum ki sağlık
çalışanları, on iki yıllık Adalet ve Kalkınma Partisi iktidarı döneminde en çok
ihmal edilen kesim olmuştur, özlük haklarında hak ettikleri, gerçekten
kendilerinin haklı oldukları iyileştirmeyi bir türlü alamamışlardır. 
Bu konuda vermiş olduğunuz sözlerin
yerine getirilmesini özellikle istirham ediyorum. 13 Martta Adalet ve Kalkınma
Partisi Grubu adına konuşan arkadaşımızın da “Böyle bir çalışmamız var.” dediği
inşallah hayal değildir ve bir an önce yüce Meclise gelir diyor, yüce
heyetinizi saygılarımla selamlıyorum. (MHP sıralarından alkışlar)
BAŞKAN – Teşekkür ederim.
Önergeyi oylarınıza sunacağım. 
Kabul edenler… Kabul etmeyenler… Önerge
kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
2’nci maddede üç adet önerge vardır,
okutuyorum:
Türkiye Büyük Millet Meclisi Başkanlığına
Görüşülmekte olan 688 Sıra Sayılı Kanun
Teklifi’nin 2. maddesinde yer alan “Sağlık Bakanlığı ve bağlı kuruluşlarınca”
ifadesinin “Sağlık Bakanlığı ile bağlı kuruluşlarınca” olarak değiştirilmesini
arz ve talep ederiz.
İdris Baluken  Selma
Irma Halil Aksoy 
Bingöl Şırnak
 Ağrı 
Adil Zozani  Mülkiye
Birtane Demir Çelik 
Hakkâri Kars Muş
Abdullah Levent Tüzel Erol
Dora
İstanbul  Mardin
Türkiye Büyük Millet Meclisi Başkanlığına
Görüşülmekte olan 688 sıra sayılı Kanun
Teklifinin çerçeve 2 nci maddesiyle düzenlenen Geçici 8 inci maddede yer alan
"1.000" ibarelerinin "2.000" olarak değiştirilmesini,
Geçici 8 inci maddenin ikinci fıkrasının teklif metninden çıkarılmasını arz ve
teklif ederiz.
Erkan Akçay Özcan
Yeniçeri Mehmet Günal 
Manisa Ankara Antalya
Ali Öz Alim
Işık 
Mersin Kütahya

Türkiye Büyük Millet Meclisi Başkanlığına
Görüşülmekte olan 688 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifi 2. maddesinin aşağıdaki şekilde değiştirilmesini arz ve teklif ederiz. 
Rahmi Aşkın Türeli Vahap
Seçer Bülent Kuşoğlu 
İzmir Mersin Ankara
Bihlun Tamaylıgil  Haydar
Akar İzzet Çetin
İstanbul  Kocaeli Ankara
Müslim Sarı 
İstanbul 
MADDE 2 - 4/1/1961 tarihli ve 209
sayılı Sağlık Bakanlığına Bağlı Sağlık Kurumları İle Esenlendirme
(Rehabilitasyon) Tesislerine Verilecek Döner Sermaye Hakkında Kanuna aşağıdaki
geçici madde eklenmiştir.
"GEÇİCİ MADDE 8- (1) Sağlık
Bakanlığı ve bağlı kuruluşlarınca; sağlık hizmeti verildiği dönemde herhangi
bir nedenle ilgili mevzuatı kapsamında sosyal güvenlik sağlık yardımından
yararlanamayan gerçek kişilere sunulan sağlık hizmet bedellerinden 31/12/2014
tarihine kadar tahsil edilememiş alacak tutarlarının % 40'ı bu maddenin yayımı
tarihinden itibaren bir yıl içinde ilgililerce defaten veya taksitle ödenmesi
halinde, geri kalan kısmı fer'ileriyle birlikte terkin edilir. Şu kadar ki,
alacak tutarı 2.000 Türk Lirası ve altında ise resen terkin edilir; alacak
tutarının yarısının 2.000 Türk Lirasının altında olması halinde 2.000 Türk
Lirası terkin edilerek bakiye kısım tahsil edilir.
(2) Bu maddenin yürürlüğe girdiği
tarihten itibaren beş yıl süreyle Sağlık Bakanlığı ve bağlı kuruluşları; götürü
bedel üzerinden sağlık hizmeti sunmak üzere kamu kurum ve kuruluşları ile
protokol yapmaya, kamu kurum ve kuruluşları da söz konusu protokoller
doğrultusunda götürü bedel üzerinden sağlık hizmeti bedeli ödemeye yetkilidir.
Bu şekilde hizmet verilmesine ve götürü bedelin tespit edilmesine ilişkin usul
ve esaslar Maliye Bakanlığının görüşü alınarak protokollerde belirlenir. Götürü
bedel üzerinden sunulan hizmetler için ilgili kurumlara ayrıca fatura ve
dayanağı belge gönderilmez.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ HÜSEYİN ŞAHİN (Bursa) – Katılmıyoruz Başkanım.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN –
Cumhuriyet Halk Partisi önergesi üzerinde Ankara Milletvekili Sayın Bülent
Kuşoğlu konuşacak.
Buyurun. (CHP
sıralarından alkışlar)
BÜLENT KUŞOĞLU
(Ankara) – Sayın Başkan, değerli arkadaşlarım; herkesi saygıyla selamlıyorum. 
688 sıra sayılı
Teklif’in 2’nci maddesi üzerinde söz aldım, bu konuda verdiğimiz önergeyle
ilgili olarak söz aldım.
Bu madde, Sağlık
Bakanlığında sosyal güvenlik hizmetlerinden yararlanamayan, bu kapsamda olmayan
bazı kişilerin borçlarıyla ilgili bir düzenleme yapıyor, bir af getiriyor.
Yüzde 50’sini defaten veya taksitle ödemeleri hâlinde geri kalanının
ferîleriyle birlikte alınmayacağı hükmünü getiriyor, biz de katılıyoruz bu
düzenlemeye.
Ama bu vesileyle sağlık hizmetleriyle
ilgili olarak şunu söylemek istiyorum: Sağlık hizmetlerinde önemli sorunlar
var, sıkıntılar var, yeni dönemde de yeni sıkıntılar, sorunlar olacak gibi
görünüyor. Bunların ele alınması ve bunlarla ilgili bazı çalışmaların yapılması
lazım. Bunların başında da üniversite hastaneleri geliyor. Çok önemli bir konu.
Üniversite hastaneleri bu dönemde, özellikle son yıllarda çok büyük sıkıntıya
girmeye başladılar. Özel hastaneler, biliyorsunuz, kâr ediyor, Sosyal Güvenlik
Kurumuyla anlaşmaları var, hemen hemen hepsi kârlı ama üniversite hastaneleri,
kadroları çok iyi olmasına rağmen, profesörlerin, doçentlerin orada olmasına
rağmen son yıllarda zararda. Özellikle son dört yılda üniversite hastanelerinin
borçları 1,4 milyar liradan yüzde 93’lük bir artışla 2,7 milyar liraya çıkmış,
çok büyük bir artış söz konusu üniversite hastanelerinde. Büyük sıkıntılar var.
Bu konu, muhakkak araştırılması gereken, üzerinde çalışılması gereken bir konu.

Sağlık Bakanlığı kendi hastaneleriyle
ilgileniyor, bir sahibi var. Özel hastanelerin kendi sahipleri var ama
üniversite hastaneleri hakikaten sahipsiz kaldı. Üniversite hastaneleri şirket
değil, bir şirket gibi yönetilmemeleri gerekir değerli hocam. Yani Türkiye gibi
üniversite hastanelerinin de şirket gibi yönetilmemesi lazım, şirket mantığıyla
yönetilmemesi lazım çünkü üniversite hastanelerinin çok önemli işlevleri var.
Bir kere, tıp hizmeti veriyorlar, hekim yetiştiriyorlar ve özellikli hastalara
bakıyorlar. Dolayısıyla, daha farklı bir şekilde kamu hizmeti görüyor, daha
farklı görülmesi lazım. 
Bütçeden, sağlık kesimi her sene yüzde
6’lık, 7’lik bir pay alır. Üniversite hastaneleri bunun yüzde 10-12’sini alır,
çok az bir pay düşüyor. Üniversite hastanelerinin bir de gelirleriyle giderleri
arasında çok büyük bir farklılık var, yüzde 30’a yakın bir farklılık var, net
olarak bu görülüyor. Bunların muhakkak giderilmesi lazım. Buna karşılık biz ne
yaptık? Geçen yıl çıkardığımız bir torba kanunda bunların üzerlerindeki
sermayelerinin yani gayrimenkullerinin, arsalarının, vesaire, bunların satışını
öngördük, satılmasını kanuna bağladık. O zamana kadar, bunlar sadece yatırım
amacıyla kullanılabiliyordu. Tuttuk, torba kanunla “Bunları satabilirler.”
dedik. Kendi gayrimenkulünü, binasını, arsasını satması bir üniversite
hastanesi için, üniversite için sıkıntıdır, satılmaması gerekirdi, onların
yatırım için kullanılmaları gerekirdi. Önemli sorunlar, sıkıntılar getirecek. 
Biraz önce söylediğim gibi, gelirleri
ile giderleri arasında genelde büyük bir farklılık var. Bu konuda yapılmış bir
çalışma da var, bir rapor da var. Bunu da çok önemsiyorum. Bunun dikkate
alınması gerekir. Bu konuda ben bir araştırma önergesi de verdim ama Genel
Kurulda gündeme gelmedi maalesef, gelmesi iyi olurdu. Özel hastanelere -SGK’yla
yapılan anlaşma gereğince- yüzde 195’e kadar kendilerinin aldığı ücret dışında
katkı ödeniyor. Yani hastanın aldığı hizmet karşılığı yüzde 195’e kadar bir
katkı ödemesi var. Üniversite hastanelerinde bu yok, dolayısıyla üniversite
hastaneleri muhakkak zarar ediyor, sıkıntıya giriyorlar ve ayrıca üniversite
hastanelerinin yüzde 24’lük de bir öğretim üyesi kaybı var, bunu da yaşıyorlar.
Bunların hepsini birlikte ele alınca sağlık sektöründe önemli ölçüde sıkıntıya
girdiğimizi görüyoruz.
Çok vaktim kalmadı, şöyle bir rakam da
vereyim: 2007’de 4.980 olan üniversitelerde tıp fakültesi kontenjanı -4.980
dikkat edin- 13.500’e çıkmış hemen birkaç yıl içerisinde.
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Kuşoğlu.
BÜLENT KUŞOĞLU (Devamla) - Bunlar tabii
tıp eğitiminde de büyük sıkıntılar getiriyor.
Bu vesileyle herkesi saygıyla
selamlıyorum. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler... Kabul etmeyenler... Kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 688 sıra sayılı Kanun
Teklifinin çerçeve 2 nci maddesiyle düzenlenen Geçici 8 inci maddede yer alan
"1.000" ibarelerinin "2.000" olarak değiştirilmesini,
Geçici 8 inci maddenin ikinci fıkrasının teklif metninden çıkarılmasını arz ve
teklif ederiz.
Erkan Akçay
(Manisa) ve arkadaşları
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ HÜSEYİN ŞAHİN (Bursa) – Katılmıyoruz Başkanım.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN - Önerge
üzerinde Sayın Ali Öz konuşacak. (MHP sıralarından alkışlar) 
Buyurun.
ALİ ÖZ (Mersin) – Sayın Başkan, değerli
milletvekilleri; görüşülmekte olan 688 sıra sayılı Kanun Tasarısı’nın 2’nci
maddesi üzerinde verdiğimiz değişiklik önergesiyle alakalı söz almış
bulunuyorum. Bu vesileyle yüce heyetinizi saygılarımla selamlıyorum.
Evet, bu torba yasa tasarısının
içerisindeki 2’nci madde, daha önceden görmüş olduğu sağlık hizmeti dolayısıyla
hastaneye borçlanmış, borcunu ödeyememiş insanların bir şekilde affını gündeme
getiriyor.
Şimdi, şöyle bir düşünelim, bir insan
hastaneye gider ve hastaneye niye borçlu kalır? Demek ki Sosyal Güvenlik Kurumu
kapsamında kalmasını gerektiren bir durum var. Yani yeşil kartlı olabilir,
borçlu kalmaz; BAĞ-KUR’lu olur, borçlu kalmaz; 657 sayılı Devlet Memurları
Kanunu’na göre bir sosyal güvenlik kurumu kapsamındadır, borçlu kalmaz; borçlu
kaldığına göre bu vatandaş zaten bu kapsamların dışındadır. Şimdi, buraya
koymuş olduğunuz 1.000 TL, bunun da yüzde 50’sini affetseniz bile -ki genelde
hastanede yatarak tedavi gören ve Sosyal Güvenlik Kurumu kapsamında olmayan
birileri borçlu kalır- 500 TL’ye Türkiye’de hangi tedavi yapılıyor? Yani bir
hastaneye bu affettiğiniz 500 liralık borcu olan vatandaş var mı? Yani bunun
bir altyapısı olmaz mı, bunun bir incelemesi olmaz mı? Yani gerçekten büyük bir
araştırma sonucunda Sosyal Güvenlik Kurumu kapsamında olmayan, gerçekten mağdur
olan vatandaşların hastaneye ne kadar borçları var? Bu bir çıkartılmaz mı? Ona
göre bu affın getirilmesi lazım. 1.000 TL koyduk, yüzde 50’sini affediyoruz,
bundan çok fazla istifade edecek olan insan olmaz. Dolayısıyla, bu rakamın
yükseltilmesi talebimizin gerekçesi bu. 
Yani burada gerek Hükûmet gerekse
Komisyon tabii ki, doğal olarak sizleri de etkiler, “Kabul etmiyoruz.”
diyeceksiniz siz de muhtemelen ama gerçekten hesabı doğru yaptığınızda bu kadar
hastaneye yatmış olan bir insanın 500 lira borcu kalmaz zaten hastaneye, meblağ
olarak mutlaka daha yüksek miktarda borç olur. Yani attığımız taşın
ürküttüğümüz kurbağaya değmesi lazım. Bunu, madde içerisinde yer almış, ne
amaçlandıysa çok da tutarlı olmayan bir af maddesi olarak gördüğümü ifade etmek
istiyorum.
Tabii ki, burada sağlık
harcamalarındaki artışa da kısaca değinmek lazım. Özellikle özel hastanelerdeki
durumun lütfen herkes farkında olsun. Yani burada, giden hekim arkadaşlarımız,
tedavi amaçlı gittikleri doktorların büyük bir kısmı vatandaşlardan çok yüksek
meblağlarda fark talep ediyorlar. Dolayısıyla, vatandaşlar bunu ödemekte
zorlanıyorlar. Sizler de milletvekilisiniz, mutlaka size de bununla alakalı çok
sayıda “Aman bir araya girin, görüşün.” diye talepler geliyordur. Kendi kendimizi
kandırmayalım. Yani “Vatandaşın cebinden doktor elini çeksin.” derken
vatandaşın tam böğrüne hançeri saplattıracak şekilde düzenlemeler yapıyoruz. Bunlardan
lütfen haberdar olun.
Dolayısıyla, bunlarla alakalı,
gerçekten bu hekimlerin özlük haklarında iyileşme ve maaşlarında artış
sağlamadığınız sürece, hekim arkadaşlarımızı da zan altında bırakacak bir
şekilde, bunların kurumlarından fatura bile kesmeksizin, haksız kazanç mı
dersiniz -daha açık bir şekilde de ifade etmekten çekinmeyeceğim- vergi kaçırmak
mı dersiniz, zoraki kendi elinizle bu insanları bunlara mahkûm hâle
getirirsiniz. 
Lütfen ülkemizde olanları tüm
gerçekliğiyle değerlendirelim. Yani bu üniversitedeki gerek akademik kadro
yetersizlikleri gerekse dışarıda, özel hastanelerde yapılan işlemlerden bihaber
gibi durmayalım; gerçekte olanlar neyse, gerçekte yaşananlar, sıkıntılar neyse,
bunların önlenmesi, bunların bir rayına girmesi lazım. 
Ben şuna inanıyorum ki gerek iktidarda
gerekse muhalefette bu konuların farkında olanlarla bir komisyonda oturup,
enine boyuna tartışıp, bu sorunların çözümü için nelerin yapılması gerektiği
noktasında ortak bir kanaat, ortak bir akıl oluşturup, vatandaşımızın bu
konudaki mağduriyetini giderme noktasında birlikte bir çalışma yapabiliriz, ama
bunları sürekli halının altına süpürerek, maalesef, bu gerçekleri kapatamayız. 
Dolayısıyla, bu konuda ivedilikle bir
pozisyon belirlemek, alınması gereken önlemleri almak, vatandaşı bu
mağduriyetten gerçekten kurtarmak gerekiyor, çünkü bununla alakalı çok sayıda
vatandaştan şikâyetler geliyor. 
Öncelikle, tabii ki bu iktidarın görevi
olsa gerek diye düşünüyor, yüce heyetinizi saygılarımla selamlıyorum. (MHP
sıralarından alkışlar)
BAŞKAN – Teşekkür ederim Sayın Öz.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifi'nin 2’nci maddesinde yer alan “Sağlık Bakanlığı ve bağlı
kuruluşlarınca” ifadesinin, “Sağlık Bakanlığı ile bağlı kuruluşlarınca” olarak
değiştirilmesini arz ve talep ederiz.
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ İLKNUR
DENİZLİ (İzmir) – Katılmıyoruz Sayın Başkan. 
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Sayın Başkanım.
BAŞKAN – Önerge üzerinde Sayın Levent
Tüzel konuşacak.
Buyurun.
ABDULLAH LEVENT TÜZEL (İstanbul) –
Sayın Başkan, değerli milletvekilleri; hepinizi selamlıyorum.
Değerli arkadaşlar, özellikle AKP
Grubuna seslenmek istiyorum. Getirilen bu kanun teklifiyle, daha önceki
oturumlarda sık sık atıfta bulunduğunuz kurucu Genel Başkanınız, Sayın
Cumhurbaşkanının “Ülkemizi şirket gibi yönetmek lazım.” fikrine âdeta katkı
yaparcasına düzenlemeler getiriyorsunuz. Yasanın tümünde de bu maddede de
özelleştirmeci mantık, bütün kamu hizmetlerinin özelleştirilmesi fikri egemen.
O nedenle, özellikle de bu şirket gibi yönetmek, anonim şirket gibi yönetmek,
ondan öte bir şahıs firmasını yönetir gibi ülkeyi yönetmenin aslında en uygun
uygulama alanı, biliyorsunuz, sağlık iş kolu, sağlık hizmetleri ve uzunca bir
zamandır iktidar partisi bir Dünya Bankası projesi olan Sağlıkta Dönüşüm
Programı’nı yürütüyor.
Biliyorsunuz, içinde bulunduğumuz hafta
14 Mart Tıp Haftası, Tıp Bayramı ama sağlık emekçileri bunu bir bayram olarak
kutlayamadılar. Biliyorsunuz, 13 Martta bütün ülkede sağlık emekçileri iş
bıraktılar, acil hizmetler dışında. Neden böyle? Çünkü hayli dertliler, hem
kendileri adına dertliler hem de hizmet götürdükleri hastalar ve yurttaşlar
adına dertliler.
Aslında bugün sağlık hizmetlerinin bir
sağlık hizmeti üretmekten öte hastalık üretiyor olmasındaki nedeni bu
özelleştirme ve piyasaya açılmakta görmek mümkün. Hani, hatırlarsınız, bu
Soma’da sistem vardı ya “daha çok, daha çok sistemi”… Şimdi, sağlıkta da özel
sektör ne ister? Daha çok hasta gelsin, daha çok muayene, daha çok tetkik, daha
çok hasta yatırma ve bunu övünme hâline getiren bir iktidar “Bakın, biz size ne
güzel hizmet sunuyoruz. İstediğinizde açıyorsunuz telefonu, gidiyorsunuz,
istediğiniz doktora, istediğiniz hastaneye muayene oluyorsunuz.” diye. Sonra
bir bakmışız, özeldeki muayene şeyleri, başvuran hasta sayısı tam bu dönemde 13
kat artmış. Yani, iktidar tarafından bir kışkırtıcı propaganda, özellikle
hastaları bu şekilde özel hastanelere teşvik eden ama öbür taraftan da başka
bir kışkırtıcılık. “Eğer istediğinizi bulamıyorsanız, gerektiği gibi muayene
olamıyorsanız bilin ki kusurlu olan, sorumlu olan oradaki sağlık personelidir.”
deyip bu sefer sağlık hizmeti sunan emekçilere, doktoruna, hemşiresine şiddet
uygulatan, şiddeti teşvik eden bir kışkırtıcı propaganda. 
Elbette sağlık emekçileri hayli dertli.
Bakın, o günlerde Okmeydanı Eğitim ve Araştırma Hastanesindeki hemşirelerin
-100 civarında hemşire kadrosu var- hepsi dertli. Neden? Çünkü asıl kendi
işlerini yapmıyorlar; masa başında, başka alakasız işlerde
çalıştırıldıklarından dert yanıyorlar.
En çok performans sistemi, yine sağlık
emekçilerini vurmuştur, rekabete sokulmuştur, yani hasta başına ayrılan zaman
beş dakikalarla sınırlı. Bir günde 120 hastanın muayene edilmesi… Bundan doktor
bir şey anlamıyor, hasta hiçbir şey anlamıyor. 
Şimdi, dolayısıyla, hani sağlıklı olma
hâli, fiziken, ruhen, sosyal, siyasal koşullarla sağlıklı olma hâli kesinlikle
mümkün olmamış ama iyilik hâli yerine götürü hâli gelmiştir, tıpkı bu maddede
konuşulduğu gibi. Yani havuzu, bu sosyal güvenlik kurumlarındaki havuzu
vatandaş, yurttaş, halk doldurmuş ama havuzun içini boşaltanlar, hortumlayanlar
yine özel sektör olmuş. Yani, kelimenin anlamıyla, kazanan özel sektör olmuş
ama kaybeden bizim hizmet bekleyen insanımız olmuş, yurttaşımız olmuş,
vergileriyle, bütün bu birikimleriyle bu havuzu dolduran halkımız olmuş. O
nedenle, bir kez daha, seçime üç kala bu torba yasayla vurgunun en çok
yapılacağı bu alanda, bu sağlık iş kolunda getirilen bu düzenlemeyi kabul etmek
mümkün değil.
Biz bir kez daha söylüyoruz: Ey
iktidar, yurttaşın, hastanın cebinden elini çek! Artık halkımız bu oyunlara, bu
numaralara, bu götürü usulü işlere gelmek istemiyor. 
Hepinize saygılar sunuyorum. (HDP
sıralarından alkışlar) 
BAŞKAN – Teşekkür ederim Sayın Tüzel. 
İDRİS BALUKEN (Bingöl) – Karar yeter
sayısı…
BAŞKAN – Önergeyi oylarınıza sunacağım
ve karar yeter sayısı arayacağım. 
Kabul edenler… Kabul etmeyenler…
Elektronik cihazla yapalım. 
İki dakika süre veriyorum. 
(Elektronik cihazla oylama yapıldı)
BAŞKAN – Karar yeter sayısı vardır,
önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
3’üncü maddede üç adet önerge vardır.
Önergeler aynı mahiyette olduğundan birlikte işleme alacağım.
Okutuyorum:
Türkiye Büyük Millet Meclisi Başkanlığına
Görüşülmekte olan 688 Sıra Sayılı
Kanun Teklifi’nin 3. maddesinin kanun metninden çıkarılmasını arz ve talep
ederiz.
 İdris Baluken  Adil
Zozani Abdullah Levent Tüzel
 Bingöl Hakkâri İstanbul
 Selma Irmak Halil
Aksoy Erol Dora
 Şırnak Ağrı
 Mardin
 Mülkiye Birtane Demir
Çelik
 Kars Muş
Türkiye Büyük Millet Meclisi Başkanlığına
Görüşülmekte olan 688 sıra sayılı
Bazı Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 3. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz.
 Rahmi Aşkın Türeli Bihlun
Tamaylıgil Müslim Sarı
 İzmir İstanbul İstanbul
 Haydar Akar Vahap
Seçer Bülent Kuşoğlu
 Kocaeli Mersin Ankara
 İzzet Çetin 
 Ankara
Türkiye Büyük Millet Meclisi Başkanlığına
Görüşülmekte olan 688 sıra sayılı
Kanun Teklifinin 3 üncü maddesinin teklif metninden çıkarılmasını arz ve
teklif.
 Erkan Akçay Özcan
Yeniçeri Mehmet Günal
 Manisa Ankara Antalya
 Alim Işık Ali
Öz
 Kütahya Mersin
BAŞKAN – Aynı mahiyetteki önergelere
Komisyon katılıyor mu?
PLAN VE BÜTÇE KOMİSYONU SÖZCÜSÜ
İLKNUR DENİZLİ (İzmir) – Katılmıyoruz Sayın Başkan.
BAŞKAN – Hükûmet?
ORMAN VE SU İŞLERİ BAKAN VEYSEL
EROĞLU (Afyonkarahisar) – Katılmıyoruz Başkanım.
BAŞKAN – Kim konuşacak sayın
milletvekilleri?
Erkan Akçay, sizden başlayalım.
Buyurun.
ERKAN AKÇAY (Manisa) – Sayın Başkan,
değerli milletvekilleri; görüştüğümüz kanun teklifinin 3’üncü maddesindeki
önergemiz üzerine söz aldım. Hepinizi saygıyla selamlıyorum.
Değerli milletvekilleri, bu 3’üncü
madde gerçekten tam bir skandal madde. Hepinizin hatırlayacağı gibi Adalet ve
Kalkınma Partisi iktidarının bazı şehirlerde şehir efsanesine dönüşen şehir
hastaneleri efsanesi vardı. Şimdi, onunla ilgili bir düzenleme yapılmak
isteniyor. Hatırlayacaksınız, sürekli Sayın Başbakanın da ifadesiyle… Ne
zamandı? Eylül 2013’te bu kamu-özel iş birliğiyle yapılacak hastaneler için
zamanın Başbakanı Sayın Recep Tayyip Erdoğan şöyle demişti: “Şehir hastaneleri,
bu kardeşinizin on bir yıl önceki önemli hayallerinden biridir.” Şimdi, bu
hayale göre Manisa’da, İstanbul, Ankara, Yozgat, Trabzon gibi illerde temelleri
atılmıştı ama temelleri atılalı iki yılı geçmesine rağmen, daha henüz bu
inşaatlara çivi çakılmış değil, sadece inşaat barakaları var; Manisa’da da
böyle, diğer yerlerde de var. Daha vahimi, bu şehir hastanelerinin henüz
projesi yok. Projesi olmayan bir hastaneyi yapacakmış gibi söylem getirerek
oyalıyorlar insanları. Manisa’da 2004 yılından beri bir şehir efsanesi hâline
geldi, “Şehir hastanesi yapacağız.” Yerleri belirlenemedi sekiz senede. Şimdi,
belirlenen yerde de bir temel atma töreni yapıldı, zannediyorum iki yılı da
buldu fakat ortada proje yok. Kaça, ne kadara biteceğine, yıllık ne kadarlık
kira ödemesinin olacağına ilişkin bütün sorularımız cevapsız.
Şimdi, bu 3’üncü
maddeyle kamu-özel iş birliği sözleşmelerinin uygulanması sırasında taraflar
arasında doğabilecek ve milletlerarası tahkim yoluyla çözümlenebilecek hukuki
ihtilaflarda tahkim yerinin Türkiye dışında da belirlenebilmesine imkân
tanınması öngörülüyor. Yani, Adalet ve Kalkınma Partisi iktidarı, bu
değişiklikle kamu-özel iş birliği projelerinin finanse edilebilirliğinin
kolaylaştırılmasını hedeflediğini söylüyor. Görünürde sanki olumlu bir cümle
var ama altında çok vahim, facia bir sebep yatıyor. Bu gerekçe ve düzenlemeyle,
AKP, Türk hukukuna olan güveni tamamen yerle bir etmektedir. Hükûmetin
kamu-özel iş birliği modelinde, Türk yargı sistemine olan güvenin zedelendiği
varsayımıyla “Uluslararası yatırımcıya yeni fırsat ve imkânlar sunmak suretiyle
güven verilmesi amaçlanıyor.” diyor. Güven yoksa güven verilir, demek ki güven
yok, bu bir itiraftır ve on iki yıldır yönettiği Türkiye Cumhuriyeti’ne
uluslararası güvenin de kalmadığını göstermektedir. 
Bu okuyacağım ifadeler aynen Sağlık
Bakanlığının yani AKP Hükûmetinin ifadeleridir. Lütfen dikkat ediniz.
Tutanaklardan okuyorum: “Kamu hastanelerinin finansmanı için yüklenici
firmaların 30 milyar dolar kaynağa ihtiyacı var. Firmalar gerekli kaynağın
ancak yüzde 20’sini Türkiye’den buluyor, kalan yüzde 80’inin yurt dışından
getirilmesi gerekiyor. Ancak bu projeye kredi açacak yabancı şirketlerin şöyle
bir tereddüdü var: Devlet de bir anlamda projeye taraf olduğu için olur da bir
anlaşmazlık yaşanırsa, Türkiye’de görülecek davalara siyasi baskı olacağı ve
davaları kaybedebileceklerini düşünüyorlar. Onun için de tahkim merkezinin
Türkiye’de olması şartının yasadan çıkartılmasını, davaların Türkiye yerine
yabancı bir tahkim merkezinde görülmesini istiyorlar.” 
Bir itiraf ki yani -özür diliyorum- tam
bir rezalet. Bu, tutanaklarda Hükûmetin ifadesi; bu, muhalefetin ifadesi değil.
Türkiye’yi bu hâle getirmeye ne hakkınız var, ne hâle getirdiniz hukuk
sistemini. 
Hepinize saygılar sunuyorum. (MHP
sıralarından alkışlar)
BAŞKAN – Teşekkür ederim. 
Diğer konuşmacı Sayın Müslim Sarı. 
Buyurun. (CHP sıralarından alkışlar)
MÜSLİM SARI (İstanbul) – Teşekkür
ederim Sayın Başkan.
688 sıra sayılı Teklif’in 3’üncü
maddesiyle ilgili önergede söz almış bulunuyorum. Hepinizi saygıyla
selamlıyorum.
3’üncü maddede yap-işlet-devret
modeliyle şehir hastaneleri yapılması çerçevesinde tahkime uygun bir düzenleme
varsa eğer sözleşmede, tahkim merkezinin Türkiye dışında farklı bir ülke
olabileceğine ilişkin bir düzenleme var. Esasen, bu yeni model, şehir
hastanelerinin yap-işlet-devret yöntemiyle yapılmasına ilişkin model, bizim,
Plan ve Bütçe Komisyonunda 2013 yılından beri, bu yasa ilk geldiği andan
itibaren şiddetle karşı çıktığımız ve kamu maliyesine çok ciddi yükler
bindirdiğini iddia ettiğimiz, ancak bu yüklerin ne kadar olduğunu iktidar
partisine mensup milletvekillerinin bile bilmediği, ne muhalefetin ne iktidarın
ne Sayın Bakanın bildiği bir durumla karşı karşıyayız.
Bakınız, bu model nasıl bir model? Bu
model şöyle işliyor: Bir yatırımcı geliyor, diyor ki: “Ben bir şehir hastanesi
yapacağım.” Devlet de diyor ki: “Buyurun size kamu arazisi, bu arazide şehir
hastanesini yapabilirsiniz.” Yaptınız, sürecin sonunda da -bedava veriliyor bu
arazi- yapılan bina ve tesisler için ilgili özel sektör firmasına kira ödemesi
yapıyor devlet. Aynı zamanda, bu binaların yapılabilmesi için eğer söz konusu
firma uluslararası piyasalardan bir dış kredi temin edecekse bu dış krediye de
hazine garanti veriyor, garantör oluyor. Böylece, dış kredisi garanti altına
alınmış, arsası bedava olarak verilmiş, yapılan bina ve tesisler için de kira
ödemesi, belirli bir süre kira garantisi alan ve bunların işletilmesi üzerine
yapılmış bir sözleşmeyle yürüyen bir sistem bu. Bu şekilde AKP hükûmetleri
dönemi boyunca 34 tane hastane yapılması planlanıyor, bunların 16 tanesinin
sözleşmesi yapılmış ve yaklaşık 17 milyar dolarlık bir sözleşme bağıtlanmış
durumda.
Şimdi, bakın, değerli arkadaşlar, bu
model son derece tehlikeli, orta ve uzun vadede bütçe üzerinde çok ciddi
yükleri olabilen bir model. Bir defa, bu model bir koşullu yükümlülük
yaratıyor. Önümüzdeki on yıl, on beş yıl, yirmi yıl boyunca hazine o şehir
hastanesini kendi bütçesinden yapmak yerine özel sektör firmasına vererek bu
kadar süre boyunca kira ödeme yükümlülüğü altında kalıyor. Dolayısıyla, bunun
çok ciddi bir koşullu yükümlülük olduğu açıktır ve biz 2001 krizinde koşullu
yükümlülüklerin Türk hazine sistemini nereye getirdiğini çok iyi biliyoruz.
Bir başka boyutu
bu meselenin finansmanıyla ilgilidir. Bakınız, ben Sayın Bakana, hem bundan
önceki Bakana hem de şu anki Bakana defalarca her fırsatta bu modelin klasik
bütçe olanaklarıyla yapılmak yerine bu modelle yapılması sebebiyle ne kadarlık
bir kamu maliyesi, bütçesi yüküyle karşı karşıya kaldığımıza ilişkin sorular
sorduğum hâlde bugüne kadar bunun cevabını alabilmiş değilim. Sadece muhalefet
partisi milletvekilleri için değil, iktidar partisine mensup milletvekili
arkadaşlarım da bunun cevabını alabilmiş değil. Klasik modelden farklı olarak
bu modelle şehir hastanesi yapıldığında bu 34 proje için bütçeden önümüzdeki on
yıl, yirmi yıl boyunca toplam ne kadar kira ödemesi yapılacağına ilişkin bir
projeksiyon şu anda kamunun elinde yok, şu anda Sağlık Bakanlığının elinde yok,
varsa da biz bunu bilmiyoruz. Bununla ilgili çeşitli spekülasyonlar var.
Bakınız, 30 milyar-35 milyar dolara klasik yöntemle yapılacak bu yatırımlar
yerine orta ve uzun vadede kamunun bütçesinden 180 milyar dolar kira gideri
çıkacağına ilişkin yapılan çalışmalar var, bununla ilgili dedikodular var,
bununla ilgili spekülasyonlar var. Dolayısıyla, ben Sağlık Bakanını bu kürsüye
davet ederek bu projenin maliyetinin orta ve uzun vadede bütçe üzerine ne kadar
yük getirdiğini açıklamaya davet ediyorum. Bunu yapmadığınız sürece bu tür
spekülasyonların önünü alma şansınız yoktur ama her hâlükârda bu modelle sağlık
harcamalarının, sağlık yatırımlarının finansmanının artacağı kesindir ve orta
ve uzun vadede bunun sağlıkta katkı payı olarak vatandaşlara faturasının
çıkartılması da kesindir. Ayrıca, sağlık çalışanları da bundan olumsuz
etkilenmektedir çünkü kira bedelleri öncelikli olarak döner sermayelerden
verilecektir, Döner
sermayeli bütçeler yetersiz kaldığında o zaman merkezi yönetim bütçesinden
karşılanacaktır.
(Mikrofon otomatik cihaz tarafından
kapatıldı)
BAŞKAN – Teşekkür ederim Sayın Sarı.
MÜSLİM SARI (Devamla) – Dolayısıyla
tehlikeli bir iştir, maliyetli bir iştir, ucu ve sonu belli değildir.
Türkiye’yi ciddi şekilde yükümlülük altına sokmaktadır. Bu konuyla ilgili
doyurucu açıklamalara ihtiyaç var diye düşünüyorum. 
Hepinizi saygıyla selamlıyorum. (CHP
sıralarından alkışlar) 
BAŞKAN – Teşekkür ederim.
Aynı mahiyetteki diğer önerge
üzerinde Sayın İdris Baluken konuşacak.
Buyurun.
İDRİS BALUKEN (Bingöl) – Teşekkür
ediyorum.
Sayın Başkan, değerli
milletvekilleri; hepinizi saygıyla selamlıyorum. 
3’üncü maddedeki bu önergemiz, bu
maddenin kanun metninden çıkarılmasını öngörüyor çünkü bu madde de sağlıkta
özelleştirmenin yolunu açan, özel sektöre alan yaratan, özel sektöre rant
sağlayan bir düzenleme. Biz, sağlıkta özelleştirmeyle ilgili, AKP Hükûmeti
döneminde zirveye ulaşan bütün uygulamalara karşıyız. Özellikle yürüttüğünüz bütün
politikaların bugüne kadar özelleştirmenin önünü açan politikalar olduğunu
defalarca dile getirdik. Bu maddede de yine aynı şekilde, kamuya ait arazilerin
özel sektör aracılığıyla işletilmesiyle ilgili bir düzenleme var. 
Halkların Demokratik Partisi olarak,
Anayasa’da da belirtilen sosyal devlet olma ilkesi gereği bu devletin bütün
vatandaşlarına eşit, ulaşılabilir, ücretsiz, nitelikli ve ana dilde sağlık
hizmeti vermesinin bir görev ve sorumluluk olduğunu ve Hükûmetinizin de bunu
yerine getirmekle mükellef olduğunu bir kez daha hatırlatıyoruz. 
Tabii, bütün bu sağlıktaki
uygulamalarınızın, özelleştirmeyle ilgili yapmış olduğunuz düzenlemelerin bazı
istatistiki verilerini sizinle paylaşmak istiyorum. Bakın, 2008 yılında
vatandaştan yüzde 30 oranında bu özel hastanelerle ilgili katkı payı alırken
2010 yılında bunu yüzde 90’a çevirdiniz, şu anda da bu oran yüzde 200’ün
üzerine çıkmış durumda. Yani başlangıçta SGK’lılara özel hastanelerin yolunu
açarak iyi bir propaganda yaptınız, seçimde oy aldınız, politik bir rant
devşirdiniz ama sonra ortaya çıktı ki o oy aldığınız vatandaşın cebine de elinizi
uzatıp oradan alıp özel hastanelerin kasasına aktardınız. 
Burada özellikle şu veri önemlidir:
Özel hastaneye verilen fark ücretleri sadece son beş yıl içerisinde yüzde 700
gibi korkunç bir artış oranına sahiptir. 
Türkiye’de 2001 yılında özel
hastanelere ödenen miktar 284 milyonken 2009 yılında tam 17 kat artmış ve 4
milyar 682 milyon TL’ye yükselmiştir. 
2002 ile 2010 yılları arasında özel
sektörün sağlık içerisindeki payı yüzde 6’lardan yüzde 30’lara yükselmiştir.
Yani bütün sağlıktaki uygulamalarınız vatandaşın sağlık sorunlarının çözümüne
yönelik değil, hizmet alanların ya da hizmet veren sağlık emekçilerinin daha
rahat koşullarda sağlık hizmeti vermesiyle ilgili değil, tam tersine özel
sektörün pastadan daha fazla pay almasına yönelik olarak gerçekleşmiştir.
Sadece özel hastane sayısı üzerinden
bunu değerlendirebiliriz. 2002 ile 2010 yılları arasında 180 olan özel hastane
sayısı 500’ün üzerine çıkmıştır. Dünyanın hiçbir yerinde, hiçbir ülkesinde
kendisini “sosyal devlet” olarak tanıtan, addeden bir ülkede bu rakamları
görmek mümkün değildir. Dolayısıyla, burada, sağlık politikasıyla ilgili
tavrınız son derece nettir. Siz özel sektöre alan yaratmak, o bölgede bir rant
alanı oluşturmak ve bunu da hastaların sağlığı ve sağlık emekçilerinin hakkının
aleyhine bir şekilde işletmekte kararlısınız.
Bakın, döneminizde, Sağlık Bakanlığı
bünyesinde çalışan taşeron işçi sayısı 11 binken bugün bu rakam 150 binin
üzerine çıkmıştır. Yani “modern kölelik” olarak tanımladığımız taşeron
sistemini âdeta sağlık sisteminin bir parçası hâline getirmişsiniz. Dolayısıyla
sağlıkla ilgili yaptığınız bütün düzenlemeler emek karşıtıdır, sağlık
karşıtıdır, sermaye yanlısıdır, rant yanlısıdır.
O nedenle, bu 3’üncü maddedeki
düzenlemenizi de biz doğru bulmuyoruz. 3’üncü maddenin kanun metninden
çıkarılmasını burada tavsiye ediyoruz. Aynı zamanda “Sağlıkta Dönüşüm Projesi”
adı altında yürütmüş olduğunuz özel sektöre rant sağlama işinden de bir an önce
vazgeçmeniz gerektiğini söylüyor, Genel Kurulu saygıyla selamlıyoruz. (HDP
sıralarından alkışlar)
BAŞKAN – Teşekkür ederim.
Önergeleri oylarınıza sunuyorum… 
III.- YOKLAMA
(CHP sıralarından bir grup milletvekili
ayağa kalktı)
RAHMİ AŞKIN TÜRELİ (İzmir) – Sayın
Başkan, yoklama istiyoruz.
BAŞKAN – Sayın Türeli, Sayın Seçer,
Sayın Kaplan, Sayın Tayan, Sayın Özkoç, Sayın Atıcı, Sayın Küçük, Sayın
Tamaylıgil, Sayın Haberal, Sayın Kuşoğlu, Sayın Aldan, Sayın Susam, Sayın
Köktürk, Sayın Öztürk, Sayın Sarı, Sayın Özgündüz, Sayın Aygün, Sayın Akar,
Sayın Günaydın, Sayın Düzgün.
İki dakika süre veriyorum ve süreyi
başlatıyorum.
(Elektronik cihazla yoklama yapıldı) 
BAŞKAN – Toplantı yeter sayısı vardır.
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
6.- Konya
Milletvekili Kerim Özkul ve Kırıkkale Milletvekili Ramazan Can ile 45
Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı
Tezkereleri (2/2616) (S. Sayısı: 688) (Devam)
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önergeler kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… 3’üncü madde kabul edilmiştir.
4’üncü maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 4 üncü maddesinin aşağıdaki şekilde değiştirilmesini arz ve teklif
ederiz.
 Erkan Akçay Özcan
Yeniçeri Murat Başesgioğlu
 Manisa Ankara İstanbul
 Ali Öz Mehmet
Günal Alim Işık
 Mersin Antalya Kütahya
"MADDE 4- 24/5/2013 tarihli ve
6487 sayılı Bazı Kanunlar ile 375 sayılı Kanun Hükmünde Kararnamede Değişiklik
Yapılması Hakkında Kanunun 33 üncü maddesinin dördüncü fıkrası Kanun metninden
çıkarılmıştır."
BAŞKAN – Şimdi okutacağım iki önerge
aynı mahiyettedir, birlikte işleme alacağım.
Türkiye Büyük
Millet Meclisi Başkanlığı’na
Görüşülmekte olan 688 Sıra Sayılı Kanun
Teklifi'nin 4. Maddesinin kanun metninden çıkarılmasını arz ve talep ederiz.
 İdris Baluken Adil
Zozani Abdullah Levent Tüzel
 Bingöl Hakkâri İstanbul
 Selma Irmak Halil
Aksoy Mülkiye Birtane
 Şırnak Ağrı Kars
 Erol Dora Demir
Çelik
 Mardin Muş
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 4. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz.
 Rahmi Aşkın Türeli Bihlun
Tamaylıgil İzzet Çetin
 İzmir İstanbul Ankara
 Müslim Sarı Haydar
Akar Vahap Seçer
 İstanbul Kocaeli Mersin
 Bülent Kuşoğlu
 Ankara
BAŞKAN – Aynı mahiyetteki önergelere
Komisyon katılıyor mu?
PLAN VE BÜTÇE KOMİSYONU SÖZCÜSÜ İLKNUR
DENİZLİ (İzmir) – Katılmıyoruz Sayın Başkan.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Önerge üzerinde Sayın Bülent
Kuşoğlu konuşacak.
Buyurun. 
BÜLENT KUŞOĞLU (Ankara) – Sayın Başkan,
değerli arkadaşlarım; hepinizi saygıyla selamlıyorum. 
Bu 4’üncü madde gerçekten çok enteresan
bir madde. Hukukçular var aramızda, onların bir incelemesini tavsiye ediyorum.
Hukuk tarihine geçecek bir düzenleme yapılmış burada. 
Bakın, ilginç bir kanun var: Bazı
Kanunlar ile 375 Sayılı Kanun Hükmünde Kararnamede Değişiklik Yapılması
Hakkında Kanun. Bu 6487 sayılı Kanun 24/5/2013 tarihinde çıkmış. Çok enteresan
ve bunun 33’üncü maddesi Türkiye Yeşilay Cemiyeti tarafından bir vakıf
kurulmasını öngörüyor ve bu vakfın kurumlar vergisinden, her türlü vergiden
muaf olmasını, veraset ve intikal vergisi de dâhil olmak üzere bütün bağış ve
yardımların vergiden muaf olmasını getiriyor. Normalde herhangi bir kuruma,
vakfa bağışta bulunursanız kazancınızın yüzde 5’ini indirim konusu
yapabilirsiniz, şirketinizin kazancının yüzde 5’ini. Ama buraya “Bu vakfa
yapılacak bağışların yüzde 100’ünü indirim konusu yapabilirsiniz.” diye bir
hüküm getirilmiş. Bu vakıf, biraz önce söylediğim gibi, 2013’te kuruluyor.
Şimdi, bu madde ile vakfa, amaçlarını gerçekleştirmek üzere, bütçe
denetiminden… Yani Sayıştay denetiminden de muaf. 5018 sayılı Kamu Malî
Yönetimi ve Kontrol Kanunu’ndan da muafiyet getirilerek bir düzenleme yapılıyor
ve Sağlık Bakanlığı bütçesinden her yıl -bu yıl için daha doğrusu- 15 milyon,
ondan sonra da her yıl yeniden değerleme oranında da artırılarak bütçeden bir
kaynak sağlanıyor.
Vakıf nedir? Vakıf belli bir amacı
gerçekleştirmek için kişilerin yaptığı mal, para veya mülk bağışıdır, bir bağış
olması gerekir. Burada Yeşilay Cemiyeti bir vakıf kuruyor. Bu vakıf 2013’te
kuruluyor, vakfın yönetimi belli değil, yönetim kurulu belli değil. Bakın,
vakfın yönetim kurulu belli değil. Biz geçen yıl bu vakfa para aktarıyoruz
Bütçe Kanunu’yla, daha yönetim kurulu belli değil ve bu sene 18 Ocakta yine
Başbakanlık Vakıflar Genel Müdürlüğünün bir tebliği Resmî Gazete’de
yayınlanıyor. Burada bazı özellikleri vakfın sıralanıyor, Türkiye Yeşilay
Vakfının kuruluşuyla ilgili mahkeme kararı açıklanıyor. Bundan önce hem Sağlık
Bakanlığı bütçesinden buraya aktarma yapılıyor hem kanun çıkıyor ama yönetim
kurulu hâlâ belli değil, ne yaptığı belli değil. 
Şimdi, değerli arkadaşlar, vakıflar çok
önemli kuruluşlardır, önemli işlevleri vardır yani bir kâr amacı gütmezsiniz,
uzun yıllar bir amacı gerçekleştirmek üzere özellikle eğitim ve sağlık gibi
alanlarda vakıf kurarsınız. Çok önemlidir, burada değerli hocam da var bir
vakıf kurmuş, bir sağlık kuruluşunun başında ama bu vakıfları her konuyla
ilgili kuramazsınız, böyle kanunsuz hiç yapamazsınız. Bu kanunsuzdur; bu,
hukuku altüst ederek bir vakfa ya da birilerine kaynak sağlamaktır. Burada bir
bağış söz konusu değil, bir amaca vakfedilmiş bir kaynak söz konusu değil.
Niçin bunu yapıyoruz? Bir cemiyet var, cemiyet bünyesinden vakıf kuruyoruz,
bunu da kanunsuz yapıyoruz, bu vakfın yönetimi hâlen belli değil. Tahsisler
yapılıyor, paralar aktarılıyor, ondan çok sonra vakıf kuruluyor, mahkeme kararı
daha bu sene Resmî Gazete’de yayınlanıyor ama ondan önce aktarmalar yapılıyor.
Bu hukuk garabetidir, bu hukuksuzluktur, bu ayıptır, bu günahtır, bu -nasıl
ifade edeyim- yapılmaması gereken bir şey. Ama, ne var? Yeşilay Cemiyetinin
yönetiminde çok değerli insanlar var. Olabilir tabii. Sayın Cumhurbaşkanının
kızı da var. Ama, bakın, bu vasıtayla, vakıflar vasıtasıyla Türkiye’de bir
şeyler yapılmaya çalışılıyor. Kocaman bir soru işareti oluşuyor kafalarda, bir
hukuksuzluk oluşuyor. Bunlar yanlış işlerdir. Bunlar Sayın Cumhurbaşkanını da
sıkıntıya sokacak işlerdir…
(Mikrofon
otomatik cihaz tarafından kapatıldı) 
BÜLENT KUŞOĞLU
(Devamla) -…kendisiyle ilgili soru işaretleri yaratacak işlerdir. Bunlar yanlış
işlerdir, yapılmaması gerekir.
BAŞKAN –
Teşekkür ederim Sayın Kuşoğlu. 
BÜLENT KUŞOĞLU
(Devamla) – Buna onay verecek de hiç kimse yoktur, vicdan sahibi yoktur. 
Teşekkür ederim.
(CHP sıralarından alkışlar) 
BAŞKAN –
Teşekkür ederim. 
Önerge üzerinde
Sayın İdris Baluken konuşacak, buyurun. 
İDRİS BALUKEN
(Bingöl) – Teşekkür ediyorum. 
Sayın Başkan,
değerli milletvekilleri; hepinizi saygıyla selamlıyorum. 
4’üncü madde
üzerinde, yine, bu maddenin kanun metninden çıkarılmasını teklif etmişiz çünkü
gerekli olmayan, ihtiyaç olmayan bir vakıfla ilgili bir vergi muafiyeti ve o
vakfa avantaj sağlayan bir durum söz konusu. Bunun arka planındaki sebeplere
tabii bakmak gerekiyor. 
Aslında,
Türkiye’deki vergi sistemini baştan sona ele almak lazım. Demokratik hukuk
ülkelerinde bütün vergi sistemlerinin şeffaf bir şekilde ve gelir dağılımına
uygun bir şekilde planlanmasıyla ilgili durum söz konusuyken Türkiye’de vergi
sistemi maalesef bahsetmiş olduğumuz kriterlerin hiçbirisine uygun olmayacak
bir biçimde planlanıyor. 
Buradaki vergi
sisteminde yoksuldan daha çok vergi, orta sınıf ya da zenginden daha az vergi
almak şeklinde bir planlama var. Yani, sadece bu maddedeki bir vakfa sağlanan
avantajların dışında, Türkiye’deki vergi sisteminin kimlere avantaj
sağladığıyla ilgili bu Meclisin ayrıntılı bir kanunu Komisyonda tartışması ve
Genel Kurulda yasalaştırması gerektiğini düşünüyoruz. 
Bu ülkede eğer işçiler, emekçiler,
köylüler, çiftçiler, ezilenler daha fazla vergi veriyorsa bu sistemde temel bir
problem var demektir, bu sistemi baştan sona değiştiren birtakım uygulamaları
devreye koymak gerekir demektir ancak siz, bütün olarak ele alınması gereken
bir vergi sistemini küçük kesitlerle bu şekilde torba kanunlara yedirerek,
kendi yandaşlarınıza sermaye birikimi doğrultusunda ele alma konusunda hâlâ
anlamsız bir ısrar içerisindesiniz. Bunun hiçbir şekilde kabul edilmesi mümkün
değildir. 
Burada, özellikle Yeşilay Vakfıyla
ilgili bir önceki sayın hatibin dile getirmiş olduğu iddialar da son derece
vahim iddialardır. Yani iktidar partisinden burada bulunan grup başkan
vekillerinin ya da milletvekillerinin çıkıp burada cevap vermesi hepimizin
beklentisidir. Eğer Sayın Cumhurbaşkanının kızıyla ilgili ya da AK PARTİ
Grubuna yakın olan yandaşların bu vakıfla bir ilişkisi üzerinden böyle bir
düzenleme yapılmışsa, her şeyden önce buna AK PARTİ Grubunun karşı çıkması
gerekiyor. Adaletli, hakkaniyetli bir vergi sistemi içerisinde toplumun genel
sorunlarını düşünmeden buraya bu şekilde, belli gruplara avantaj sağlayacak bir
düzenlemenin getirilmesi etik açıdan da, siyasi etik açıdan da hiçbir şekilde
uygun düşmemiştir. 
Türkiye’de muazzam bir gelir dağılımı
adaletsizliği var. Eğer vergi sistemiyle ilgili bir şey yapmak istiyorsanız işe
bu gelir dağılımı adaletsizliğini masaya yatırarak, yoksulun hakkını zengine
karşı koruyarak başlayabiliriz. Bu ülkede milyonlarca insan açlık sınırının altında
yaşıyor, yine milyonlarca insan yoksulluk sınırının altında, ayın sonunu zor
getirecek koşullarda yaşamak zorunda kalıyor. Getireceğimiz vergi sisteminde,
biz bu dezavantajlı kesimlere, emekçi kesimlere biraz soluk alabilecek birtakım
uygulamaları gündemleştirmek zorundayız diye düşünüyoruz. 
Dolayısıyla, burada yapmış olduğunuz
düzenlemenin de hiçbir şekilde uygun olmadığı ve bu maddenin de mutlaka kanun
metninden çıkarılması gerektiğini ifade ediyor, Genel Kurulu saygıyla
selamlıyorum. (HDP sıralarından alkışlar)
BAŞKAN – Teşekkür ederim.
HAYDAR AKAR (Kocaeli) – Karar yeter
sayısı istiyorum.
BAŞKAN - Aynı mahiyetteki önergeleri
oylarınıza sunacağım ve karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime beş dakika ara veriyorum.
Kapanma
Saati: 21.41
YEDİNCİ
OTURUM
Açılma
Saati: 21.45
BAŞKAN:
Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Yedinci Oturumunu açıyorum.
688 sıra sayılı Kanun Teklifi’nin
4’üncü maddesinin metinden çıkartılmasına ilişkin iki önergenin oylamasında
karar yeter sayısı bulunamamıştı. Şimdi aynı mahiyetteki önergeleri tekrar
oylarınıza sunacağım ve karar yeter sayısı arayacağım. 
Önergeleri oylarınıza sunuyorum: Kabul
edenler… Kabul etmeyenler… Karar yeter sayısı vardır. Önergeler kabul
edilmemiştir. 
Teklifin görüşmelerine devam edeceğiz. 
Komisyon burada, Hükûmet burada. 
Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte olan 688 sıra sayılı Kanun
Teklifinin 4 üncü maddesinin aşağıdaki şekilde değiştirilmesini arz ve teklif
ederiz.
Murat
Başesgioğlu (İstanbul) ve arkadaşları
"MADDE 4- 24/5/2013 tarihli ve
6487 sayılı Bazı Kanunlar ile 375 sayılı Kanun Hükmünde Kararnamede Değişiklik
Yapılması Hakkında Kanunun 33 üncü maddesinin dördüncü fıkrası Kanun metninden
çıkarılmıştır."
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ İLKNUR
DENİZLİ (İzmir) – Katılmıyoruz Sayın Başkan. 
BAŞKAN – Hükûmet?
EKONOMİ BAKANI NİHAT ZEYBEKCİ (Denizli)
– Katılmıyoruz Başkanım. 
BAŞKAN – Önerge üzerinde Sayın Murat
Başesgioğlu konuşacak. 
Buyurun. (MHP sıralarından alkışlar)
MURAT BAŞESGİOĞLU (İstanbul) – Sayın
Başkan, değerli milletvekilleri; 688 sıra sayılı Kanun Teklifi’nin 4’üncü
maddesine ilişkin vermiş olduğumuz önerge üzerinde söz aldım. Bu vesileyle yüce
heyetinizi saygıyla selamlıyorum. 
Değerli arkadaşlarım, 4’üncü madde
Sağlık Bakanlığı bütçesinden Yeşilay Vakfına ödenek aktarılmasına ilişkindir.
Bu tamamen hem anayasal hem de meri mevzuatımız açısından son derece
aykırılıklar taşıyan bir hükümdür, 5018 sayılı Yasa’nın da denetim imkânını
tamamen ortadan kaldırmaktadır. Arkadaşlarımız komisyonda ve Genel Kurulda bunu
uzun uzun izah ettiler. Önergemiz bu ilgili maddenin kanun metninden
çıkartılmasına ilişkindir. 
Genel Kurula
esas arz etmek istediğim husus, 5’inci maddeden sonra gelmek üzere yeni bir
madde ihdasına ilişkin önergemiz hakkında yüce Genel Kurulu bilgilendirmektir.
Değerli milletvekilleri, bu önergemiz Kastamonu’da Candaroğulları Sağlık
Bilimleri Üniversitesi kurulmasına ilişkin yeni bir madde ihdasını
öngörmektedir. Şimdi, bu üniversite mevzu, lafı olunca belki bir gülümseme, bir
tebessüm söz konusu olabilir ama istirhamım şudur ki: Bu önergenin içi boş
değildir, hatta bu kanun teklifinde bulunan üniversite teklifinden fiziki
şartları itibarıyla ve yasal yapısı itibarıyla daha ileri bir önergedir. Niçin
böyledir? Kastamonu’da 2007 yılında Hacettepe Üniversitesine bağlı bir tıp
fakültesi kurulmuştur ve bu fakültenin öğrencileri mezun olmuşlardır. 235 dönüm
arazisi söz konusudur, kadro söz konusudur, poliklinik binaları tamamlanmak
üzeredir, eğitim ve araştırma hastanesi de bitmek üzeredir. Bu tıp fakültesi
yanına diş hekimliği fakültesi, eczacılık fakültesi, hemşirelik fakültesi,
sağlık bilimleri fakültesi, sağlık hizmetleri meslek yüksekokulu ve sağlık
bilimleri enstitüsünden oluşan bölümleri de ilave etmek istiyoruz.
Tabii,
Kastamonu, sağlık ihtiyaçları açısından önem arz etmektedir. Kastamonu ilinde
maalesef anjiyo yapılmamaktadır. Ağır risk taşıyan hastalıkların teşhisi ve
tedavisi konusunda da Batı Karadeniz Bölgesi’ndeki insanlarımız büyük şehirlere
gitmek durumunda kalıyorlar, bu açıdan bir önem arz etmektedir.
Değerli milletvekilleri, Sayın
Başkanım; ikincisi, Batı Karadeniz’de sadece Kastamonu değil, Sinop, Bartın,
Karabük, Zonguldak bir sosyoekonomik çöküntü içerisindedir. Köylerde artık
çocuk sesleri duyulmaz olmuştur. Türkiye’de emeklisi çalışanından daha çok,
emekli paralarıyla ekonomisi dönen illerdir Batı Karadeniz illeri. Bunun için
de cumhuriyetin kuruluşunda önemli roller üstlenmiş bu bölgeye bu Meclisimizin
son döneminde hak ettiği bu hizmeti yüce Meclisimizin uygun görmesini bütün
gruplarımızdan ve teker teker değerli milletvekillerimizden istirham ediyorum. 
Gerçekten bu bölgeye devletimizin daha
yakın ilgi göstermesi lazım. Hâlâ göç olgusu devam etmekte, İstanbul başta
olmak üzere Türkiye'nin büyük kentlerine Batı Karadeniz Bölgesi illerinden göç
devam etmekte ve bu, bu bölgelerdeki sosyaekonomik geriliği de beraberinde
getirmektedir. 
5’inci maddeden sonra bu önergemiz söz
konusu olacak ama muhtemelen önergede konuşma imkânım olmayacağı için bu 4’üncü
maddede görüşlerimi yüce Genel Kurula arz ettim. 
Bu vesileyle, hepinizi saygıyla
selamlıyorum. (MHP sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum…
ENGİN ALTAY (Sinop) – Karar yeter
sayısı…
BAŞKAN – Karar yeter sayısı arayacağım.

Kabul edenler… Kabul etmeyenler… 
Oylamayı elektronik cihazla yapalım. 
Bir dakika süre veriyorum. 
(Elektronik cihazla oylama yapıldı) 
BAŞKAN – Karar yeter sayısı vardır.
Önerge kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Kabul edilmiştir. 
5’inci maddede üç adet önerge vardır,
okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 5 inci maddesinin aşağıdaki şekilde değiştirilmesini arz ve teklif
ederiz.
"MADDE 5- 28/3/1983 tarihli ve
2809 sayılı Yükseköğretim Kurumları Teşkilatı Kanununa aşağıdaki ek madde
eklenmiştir.
"Sağlık Bilimleri Üniversitesi
EK MADDE 158- İstanbul'da Sağlık
Bilimleri Üniversitesi adıyla yeni bir üniversite kurulmuştur.
Bu Üniversite, Rektörlüğe bağlı olarak;
a) Tıp Fakültesi,
b) Hemşirelik Fakültesi,
c) Yaşam Bilimleri Fakültesi,
d) Sağlık Bilimleri Fakültesi,
e) Sağlık Hizmetleri Meslek Yüksek
Okulu,
f) Sağlık Bilimleri Enstitüsünden, 
oluşur."
Erkan Akçay Özcan
Yeniçeri Ali Öz
Manisa Ankara Mersin
Mehmet Günal Alim
Işık Zühal Topcu
Antalya Kütahya Ankara
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 5. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz.
Rahmi Aşkın Türeli Vahap
Seçer Bülent Kuşoğlu
İzmir Mersin Ankara
Aytuğ Atıcı Müslim
Sarı Haydar Akar
Mersin İstanbul Kocaeli
Bihlun Tamaylıgil İzzet
Çetin
İstanbul Ankara
BAŞKAN – Şimdi okutacağım önerge
Anayasa'ya aykırılık önergesidir, öncelikle işleme alacağım:
Türkiye Büyük
Millet Meclisi Başkanlığına
Görüşülmekte olan 688 Sıra Sayılı Kanun
Teklifi’nin 5. Maddesinin Anayasa'ya aykırılık nedeniyle kanun metninden
çıkarılmasını arz ve talep ederiz.
İdris Baluken Selma
Irmak Halil Aksoy
Bingöl Şırnak Ağrı
Mülkiye Birtane Adil
Zozani Erol Dora
Kars Hakkâri Mardin
Demir Çelik Abdullah
Levent Tüzel
Muş İstanbul
BAŞKAN – Okunan son önergeye Komisyon
katılıyor mu?
PLAN VE BÜTÇE KOMİSYONU SÖZCÜSÜ İLKNUR
DENİZLİ (İzmir) – Katılmıyoruz Sayın Başkan.
BAŞKAN – Hükûmet?
EKONOMİ BAKANI NİHAT ZEYBEKÇİ (Denizli)
- Katılmıyoruz Başkanım.
BAŞKAN – Sayın Levent Tüzel konuşacak.
(HDP sıralarından alkışlar) 
Buyurun.
ABDULLAH LEVENT TÜZEL (İstanbul) –
Sayın Başkan, değerli milletvekilleri; evet, bu yasa maddesiyle birlikte
iktidarın gerçekten yenilikçi, gerçekten herkese parmak ısırtan bir madde
getirdiğini görüyoruz. Bu maddeyle birlikte bir Sağlık Bilimleri Üniversitesi kuruluyor
ve tabii, asıl Anayasa’ya aykırılık teşkil eden husus, bir devlet
üniversitesinin mütevelli heyetine sahip olması, bu mütevelli heyetinin
başkanlığını da Sağlık Bakanlığının müsteşarının yapması, müsteşarın
katılmadığı toplantılarda bu sefer rektörün başkanlık yapması gibi abes, ucube,
biraz önce bir vekil arkadaşımızın söylediği gibi hukuk garabeti bir düzenleme
getiriliyor. Yani gerçekten bakanlığa bağlı bir üniversite kuruluyor olması,
Türkiye'de herhâlde ilk defa böyle bir girişimde bulunuluyor. Bunun Anayasa’yla
bağdaşır bir yanı yok. Bu kadar tıp fakültesi varken, özellikle onlardan doğru
bir ihtiyaç, meslek odasından doğru bir ihtiyaç dile getirilmemişken buna neden
ihtiyaç duyulduğu meselesi gerçekten soru işaretleri getiriyor. 
Üniversitelerin bilimsel üretim
yapabilmesi için, bildiğiniz gibi, bağımsız, özerk, kendi yönetimine, kendi
seçilmişlerinden oluşan bir yönetime sahip olması gerektiği açık. Yani
gerçekten darbe hukukuyla, darbecilikle mücadele ettiğini söyleyen bir
iktidarın, bir politik anlayışın, dönüp dönüp hep böyle arayışlar içerisinde
olmasına insan gerçekten şaşırıyor. 
Değerli milletvekilleri, bakın, bugün
17 Mart, dün 16 Marttı. 16 Mart, Türkiye'de tarihî bir gündür. 16 Mart 1978’de,
biliyorsunuz İstanbul Üniversitesinde bir katliam yaşandı, bir kontra
saldırıyla birlikte 7 devrimci genç hayatını kaybetti. Ben o zaman Davutpaşa
Lisesinde son sınıftaydım, kalktık gittik protesto etmeye. Ve o sene de
İstanbul Üniversitesi Hukuk Fakültesini kazandık ve orada, İstanbul Üniversitesinde
bu türden kontra tezgâhlar hiç eksik olmadı, ama şimdi, bugün gelmiş olduğumuz
noktada, İstanbul Üniversitesinde yüz ağartıcı bir gelişme var. Geçtiğimiz gün
yapılan rektör seçiminde Demokratik Üniversite Girişimi’nin ortak adayı olan
Sayın Profesör Doktor Raşit Tükel 1.202 oy alarak 1’inci sırada seçilmiştir ama
şimdi, Sayın Tükel’in seçilmiş olması yani oradaki üniversite iradesinin
sandıktan Sayın Tükel’i çıkarmış olması yetmiyor ne yazık ki. İşte bu
darbecilerin getirdiği, 12 Eylülün getirdiği hukuk! YÖK’ün öncelikle bir
sıralama yapmasını, bu adayları 3’e düşürmesini, ardı sıra da Sayın
Cumhurbaşkanının üniversitedeki tercihe, iradeye bağlı kalmaksızın istediğini,
bu 3 kişiden birini seçebilmesini getiren bir düzenleme var.
Şimdi, işte, dananın kuyruğunun
kopacağı belki de -kelimenin anlamıyla- bir sürece girmiş bulunuyoruz. Sayın
Cumhurbaşkanı yani millet iradesine, sandık iradesine, demokratik tercihe dönüp
dönüp vurgu yapan Sayın Cumhurbaşkanı, acaba İstanbul Üniversitesi öğretim
üyelerinin tercihine, sandık iradesine saygı gösterecek mi?
AHMET YENİ (Samsun) – AK PARTİ’den önce
nasıldı?
ABDULLAH LEVENT TÜZEL (Devamla) – 1.202
oy almış Sayın Raşit Tükel var, onun ardı sıra, çok daha gerilerden oy almış
ama iktidarın desteklediği yönünde propaganda yapılarak bu oyu kazanmış bir
profesör, bir başka aday var.
Şimdi, 42 üniversitenin oluşturduğu
Üniversite Dayanışma Platformu’nun, bilimsel, demokratik, özerk üniversite
mücadelesi yapan, ülkemizdeki çağdaş gelişimden yana olan bütün hocalarımızın
Sayın Cumhurbaşkanına çağrısı var: “İstanbul Üniversitesindeki öğretim
üyelerinin iradesine, sandık iradesine, demokratik geleneğe saygı gösterin ve
buradan 1’inci çıkmış Sayın Raşit Tükel’i orada Yunus Söylet yerine yani aday
olarak istifa etmiş, milletvekili adayı olmayı tercih etmiş…” Niyeyse? Yani
“Bir rektör niye milletvekili adayı olmayı tercih eder?” diye de diğer taraftan
eleştiriliyor. “Bu yönde bir tercihte bulunun.” diye Cumhurbaşkanına çağrıda
bulunuyor.
İşte, ak ve karanın ayrılacağı zamanın
tam da vakti gelmiştir. Darbeciliğe karşıysanız, darbe anayasasına karşıysanız
burada söylediğiniz gibi, o zaman üniversitenin iradesine, sandık iradesine de
saygı gösterin diyorum.
Teşekkür ediyorum. (HDP sıralarından
alkışlar)
BAŞKAN – Teşekkür ederim.
XI.- OTURUM
BAŞKANLARININ KONUŞMALARI
1.- Oturum
Başkanı TBMM Başkan Vekili Ayşe Nur Bahçekapılı’nın, 16 Mart 1978’de İstanbul
Üniversitesinde 7 öğrencinin ölümüyle sonuçlanan olayların yıl dönümüne ilişkin
konuşması 
BAŞKAN – Günün yoğunluğu ve yorgunluğu
esnasında, sürecinde ben de 16 Mart öğrencilerini unuttum; Sayın Tüzel,
hatırlattınız. 16 Mart kontra saldırısı olduğu zaman ben de üniversitede
öğrenciydim. O öğrencileri sevgiyle anıyorum. (AK PARTİ sıralarından alkışlar)
X.- KANUN
TASARI VE TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun
Tasarı ve Teklifleri (Devam)
6.- Konya
Milletvekili Kerim Özkul ve Kırıkkale Milletvekili Ramazan Can ile 45
Milletvekilinin; Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Plan ve Bütçe Komisyonu Raporu ile Türkiye
Büyük Millet Meclisi Başkanlığı ve Plan ve Bütçe Komisyonu Başkanlığı
Tezkereleri (2/2616) (S. Sayısı: 688) (Devam)
BAŞKAN - Evet, önergeyi oylarınıza
sunuyorum…
ENGİN ALTAY (Sinop) – Karar yeter
sayısı istiyoruz Başkan. 
BAŞKAN - Karar yeter sayısı arayacağım.

Kabul edenler… Kabul etmeyenler… Önerge
kabul edilmemiştir, karar yeter sayısı vardır.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 5. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz.
Bihlun
Tamaylıgil (İstanbul) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ İLKNUR
DENİZLİ (İzmir) – Katılmıyoruz Sayın Başkan.
BAŞKAN – Hükûmet?
EKONOMİ BAKANI NİHAT ZEYBEKCİ (Denizli)
- Katılmıyoruz Başkanım.
BAŞKAN – Önerge üzerinde Sayın Aytuğ
Atıcı konuşacak.
Buyurun. (CHP sıralarından alkışlar)
AYTUĞ ATICI (Mersin) – Teşekkür ederim.
Sayın Başkan, değerli milletvekilleri;
688 sıra sayılı Kanun Teklifi’nin 5’inci maddesiyle ilgili olarak verdiğimiz
önerge üzerine söz aldım. Siyasi kariyerlerini ve kazanımlarını hiç kimsenin
gölgesine borçlu olmayan milletvekillerini saygıyla selamlarım.
Değerli arkadaşlar, bu maddeyle bir
sağlık bilimleri üniversitesi kurmaya çalışıyorsunuz. Sağlık Bakanlığı,
kendisine yasa ile tanımlanmış bir görev olmadığı hâlde bir üniversite kurmaya
kalkıyor. Kurulmak istenen üniversite Sağlık Bakanlığındaki siyasi iradenin
esiri olacak şekilde kurgulanıyor. 
Olayı birkaç açıdan ele alabilirsiniz.
Sayın Cumhurbaşkanının “Artık Türkiye’de tıp fakültelerine gerek kalmamıştır.”
ifadesini bir kenara koyacak olursak, bu üniversitenin niçin kurgulandığı
tartışılabilir. Bu tartışılabilir ama tartışılmayacak olan bir şey vardır ki bu
üniversitenin bu şekilde asla kurulamayacağıdır. Hiçbir üniversite hiçbir
bakanlığın arka bahçesi olamaz, olmamalıdır. İktidarda hangi partinin olduğunun
hiçbir önemi yoktur. İktidarda Cumhuriyet Halk Partisi de olsa bu önergeye
karşı çıkarım, siz de olsanız karşı çıkarım. Üniversiteye ömrünü veren bir
milletvekiliyim ben, bütün yaşamını akademik hayata adamış bir insanım ve size
diyorum ki: Bu üniversite bu şekilde ku-ru-la-maz, kurulmamalıdır. İçinizde
bulunan öğretim üyelerinden bir tek kişi bile vicdanıyla konuşup da “Bu
üniversite iyidir.” demez, demeyecektir. Çünkü bu üniversitenin bu şekilde
kurulmasıyla Adalet Bakanlığının hukuk fakültesi kurması arasında hiçbir fark
yoktur, Tarım Bakanlığının ziraat fakültesi kurması arasında hiçbir fark yoktur
veya TOKİ’nin inşaat mühendisliği fakültesi kurması arasında hiçbir fark
yoktur. 
Değerli arkadaşlarım, üniversiteler
hepimizin ortak değeridir. Zaten faşist, darbeci bir dönemde YÖK’ün
kurulmasıyla katledilen üniversitelerimiz şimdi yine aynı zihniyetle yok
edilmeye çalışılıyor. Buna alet olmayın. Bu üniversite bu şekilde
kurulmamalıdır. Bu üniversitenin bu şekilde kurulması demek, sizin üniversite
yaşamını birkaç yüz kişi için feda etmeniz demektir. Sayın teklif sahibi
konuşmasında “Biz bu üniversiteyi eğitim ve araştırma hastanelerinde bulunan
öğretim üyelerine kadro vermek için kuruyoruz.” dedi, geldi, burada söyledi,
“Efendim, kulağımızı öbür türlü gösteriyorduk, kısa yoldan göstermeye karar
verdik.” Ne demek istedi? Tıp dışından olan arkadaşlarım için anlatayım. Eğitim
ve araştırma hastanelerinde bulunan doçent arkadaşlarımız profesör olmak
istediklerinde herhangi bir üniversiteye bir günlüğüne atanıyorlardı ve ertesi
gün geçici görevle yine Ankara’ya, İstanbul’a geliyorlardı ve halk bunlara “jet
profesör” adını takmıştı ve profesörlük bu şekilde ayaklar altına alınmıştı. Bu
iyi bir şey değildi. Neden böyle olduğunu sorduk: Niçin bu insanları bir
günlüğüne, farzımuhal, Atatürk Üniversitesine veya Bingöl Üniversitesine
atıyorsunuz? “Efendim, ne yapalım, bunlara ihtiyacımız var.” Peki, madem
ihtiyacınız var, elinizde tutun; madem ihtiyacınız yok, bırakın bu insanlar üniversiteye
dönsünler ama bugün getirdiğiniz bu teklifle bu insanları doğrudan Sağlık
Bilimleri Üniversitesinde doçent kadrolarına atıyorsunuz. Benim bir itirazım
yok bu insanların doçent olmasına, profesör olmasına ama bu şekilde, üniversite
yaşamını yok edecek şekilde bir uygulamaya ömrüm yettiğince karşı çıkacağım.
Her yerde bunun üniversite yaşamını bitireceğini haykıracağım çünkü yaptığınız
iş yanlıştır. Eğer bu doçentlerin, bu profesörlerin özlük haklarıyla ilgili bir
endişeniz varsa -ki vardır, özlük haklarında da problem vardır, bunu kabul
ediyoruz- bir geçici maddeyle bütün özlük haklarını verebiliriz, deriz ki: “Bir
doçent, bir profesör hangi hastanede olduğuna bakılmaksınız üniversitede görev
yapanlarla eşit haklara sahiptir.” Bunu yapabiliriz arkadaşlar ama bunun için
bir üniversite kurmanıza ve üniversite yaşamını mahvetmenize gerek yok. Bunun
arkasından hukuk fakülteleri, ziraat fakülteleri gelecek. Bunu yapmayın; bakın,
bu gerçekten son derece tehlikeli bir yaklaşımdır, tekrar düşünün.
Saygılar sunuyorum. (CHP sıralarından
alkışlar)
BAŞKAN – Teşekkür ederim.
ENGİN ALTAY (Sinop) – Sayın Başkan…
BAŞKAN – Sayın Altay, buyurun.
ENGİN ALTAY (Sinop) – Sayın Başkan,
elde olmayan nedenlerden ötürü Başkanlık Divanı aynı partiye mensup üyelerden
oluşuyor. Bu doğal, elde olmayan nedenlerden ötürü. Biz de muhalefet partileri
olarak Genel Kurulda karar yeter sayısı talebimizi “Bizce karar yeter sayısı
yok.” diye talep ediyoruz, “Bizce yok.” diye. Başkanlık Divanı aynı partiye
mensup üyelerden oluştuğu için bence elektronik yapmanızda fayda var çünkü bu
konuda bizde, en azından bizim partimizde bu tutumunuzla ilgili bir kuşku
uyanıyor.
BAŞKAN – Zaman zaman elektronik cihazla
oylama yapacağız ama bunun ötesinde her şeyden öncesi güvendir.
Teşekkür ederim.
Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir, karar yeter sayısı vardır. 
ENGİN ALTAY (Sinop) – Sayın Başkan, karar yeter sayısı
istemedim ki. 
BAŞKAN – Bir şey demedim, dedim mi?
ENGİN ALTAY (Sinop) – “Var” dediniz. Biz istemedik.
BAŞKAN – Yani yanlışlık olmuş, ne yapalım.
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 5 inci maddesinin aşağıdaki şekilde değiştirilmesini arz ve teklif
ederiz.
Zühal Topcu
(Ankara) ve arkadaşları
"MADDE 5- 28/3/1983 tarihli ve
2809 sayılı Yükseköğretim Kurumları Teşkilatı Kanununa aşağıdaki ek madde
eklenmiştir.
"Sağlık Bilimleri Üniversitesi
EK MADDE 158- İstanbul'da Sağlık
Bilimleri Üniversitesi adıyla yeni bir üniversite kurulmuştur.
Bu Üniversite, Rektörlüğe bağlı olarak;
a) Tıp Fakültesi,
b) Hemşirelik Fakültesi,
c) Yaşam Bilimleri Fakültesi,
d) Sağlık Bilimleri Fakültesi,
e) Sağlık Hizmetleri Meslek Yüksek
Okulu,
f) Sağlık Bilimleri Enstitüsünden, 
oluşur."
BAŞKAN – Okunan önergeye Komisyon katılıyor mu?
PLAN VE BÜTÇE KOMİSYONU SÖZCÜSÜ MEHMET YÜKSEL (Denizli) –
Katılmıyoruz Sayın Başkanım.
BAŞKAN – Hükûmet?
EKONOMİ BAKANI NİHAT ZEYBEKCİ (Denizli) – Katılmıyoruz Sayın
Başkan.
BAŞKAN – Önerge üzerinde Sayın Zühal Topcu konuşacak.
Buyurun. (MHP sıralarından alkışlar) 
ZÜHAL TOPCU (Ankara) – Sayın Başkan, değerli
milletvekilleri; 688 sıra sayılı Bazı Kanun ve Kanun Hükmünde Kararnamelerde
Değişiklik Yapılması Hakkında Kanun Teklifi’nin 5’inci maddesi üzerine verilen
önerge üzerinde Milliyetçi Hareket Partisi adına söz almış bulunuyorum.
Hepinizi saygıyla selamlıyorum.
Evet “Sağlık Bilimleri Üniversitesi” adıyla baktığımızda,
gerçekten bunun artık çok anlamlı gündeme getirildiğini çok rahatlıkla
söyleyebiliriz. Çünkü TÜSEB yasası olarak bilinen tasarıda yer alırken daha
sonra AKP tarafından bu yasanın içerisinden çıkartılarak geri çekilmiş ve TÜSEB
yasasının kısa sürede kanunlaşması sağlanmıştı. Ama TÜSEB yasasının
kanunlaşmasının ardından, tekrar bu Sağlık Bilimleri Üniversitesinin, üstelik de
fakülte sayısının artırılarak gündeme getirilmesi gerçekten artık bizleri çok
rahatsız etmiştir. Çünkü günümüzde üniversiteler ile “kalite” kavramının
örtüşmediği gündeme geldiğinde, bu yeni kurulacak olan üniversitenin de acaba hangi
imkânlarla ve altyapıyla kurulacağı konusu gündeme gelmektedir. 
Özellikle,
yalnızca Plan ve Bütçe Komisyonundan geçirilerek getirilirken Millî Eğitim,
Kültür, Gençlik ve Spor Komisyonuna, Sağlık, Aile, Çalışma ve Sosyal İşler
Komisyonuna uğramadan getirilmiş bir tasarıdır bu. Şimdi, baktığımızda,
özellikle bu üniversite kurulurken…
Daha
önce Adalet ve Kalkınma Partisi üniversitelerdeki uygulamaların ve özellikle
YÖK yapısının darbeci bir kurum olduğunu gündeme getirmiş ve üzerinde sürekli
vurgulama yapmıştı ve YÖK’ün darbe kurumu olarak ayakta kaldığını belirtmişti.
Ama, her nedense, Adalet ve Kalkınma Partisi iktidara geldikten sonra, artık
YÖK’ün bir darbe kurumu olduğu söylemlerini bir kenara bırakarak şimdi o zaman
şikâyet ettiğiniz YÖK’ün aynı uygulamalarını, siz, kendiniz aynen
yapmaktasınız. Deminki konuşmacı arkadaşlarımız da aynı konulardan bahsettiler.
Eğer başka kurumlar da üniversite açmaya kalkarsa ne yapacaksınız, şimdiden
bunların tedbirini almanız gerekiyor. Özellikle AKP iktidarı artık hiçbir kural
tanımamaktadır. “Ben yaptım, oldu.” zihniyetiyle hiçbir yere varılmamaktadır.
Yani, yarın iktidarı kaybettiğinizde gelen iktidar aynı uygulamaları size karşı
yapmaya kalktığında söyleyecek hiçbir sözünüz olmayacaktır bundan sonra. Onun
için, bu ülke hepimizin, bir an önce aklınızı başınıza devşirmeniz
gerekmektedir. Çünkü özellikle “Sağlık Bilimleri Üniversitesi” adıyla
üniversite kurmaya kalkışılırken bir taraftan da özellikle üniversitenin hemen
her şeyini belirleyecek olan bir mütevelli heyetiyle yönetmeyi düşünmektesiniz
ve bu mütevelli heyetinin de siyasi kadrolar tarafından atandığını gündeme
getirdiğinizde karşılaşılacak tabloyla... Yani çok fazla yorum yapmaya da gerek
yok aslında çünkü bakıyorsunuz, mütevelli heyeti Sağlık Bakanlığı Müsteşarından,
Sağlık Bakanının seçeceği 2 üyeden, rektör ve Yükseköğretim Kurulunun seçtiği 1
üye olmak üzere toplam 5 üyeden oluşturuluyor. Şimdi, bunlar nasıl karar
alacaklar, nasıl icraat yapacaklar? Bu açılardan baktığımızda, aklın, mantığın,
sabrın sınırlarının zorlandığı bir durumla karşı karşıyayız. Bu işler nereye
kadar gider, bilmiyoruz ve devlet imkânlarıyla aslında artık vatandaşa değil,
özellikle kendi kendinize hizmet etmeyi amaçlayan böyle bir kurumlar silsilesi
oluşturmaya çalışmaktasınız. Bunu yapacağınıza acaba gündemi yorumlasaydınız,
nasıl hizmet götürüyoruz, Anayasa’ya uygun mu, uygun değil mi; bu tartışmaları
gündeme getirseydiniz, belki çok daha faydalı icraatlar yapılabilirdi. 
Teşekkür ediyorum. (MHP sıralarından
alkışlar)
BAŞKAN - Teşekkür ederim Sayın Topcu.
Önergeyi oylarınıza sunuyorum: Kabul
edenler... Kabul etmeyenler... Karar yeter sayısı vardır, önerge kabul
edilmemiştir. 
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
Sayın milletvekilleri, yeni madde
ihdasına dair bir önerge vardır. İç Tüzük’ün 91’inci maddesine göre, yeni bir
madde olarak görüşülmesine Komisyonun salt çoğunlukla katıldığı önergeler
üzerinde görüşme açılır ve bu maddede belirtilen sayıda önerge verilebilir. Bu
nedenle önergeyi okutup Komisyona soracağım. Komisyon önergeye salt çoğunlukla
yani 21 üyesiyle katılırsa önerge üzerinde yeni bir madde olarak görüşme
açacağım. Komisyonun salt çoğunlukla katılmaması hâlinde ise önergeyi işlemden
kaldıracağım.
Şimdi, önerge 500 kelimeyi geçtiği için
önergenin özetini okutuyorum:
Türkiye Büyük
Millet Meclisi Başkanlığına(x)
Konya
Milletvekili Kerim Özkul ve Kırıkkale Milletvekili Ramazan Can ile 45
Milletvekilinin, Bazı Kanun ve Kanun Hükmünde Değişiklik Yapılması Hakkındaki
688 Sıra Sayılı Kanun Teklifinin çerçeve 5. Maddesinden sonra gelmek üzere
aşağıdaki maddenin eklenmesini arz ve talep ederim.
MADDE 6 - 28/3/1983 tarihli ve 2809
sayılı Yükseköğretim Kurumları Teşkilatı Kanununa aşağıdaki ek madde eklenmiş
ve ekli (1) sayılı listeyle Kastamonu Candaroğulları Sağlık Bilimleri
Üniversitesi merkez teşkilatına 2450, ekli (2) sayılı listeyle, anılan
üniversitenin merkez teşkilatına 279 ve üniversitenin döner sermaye teşkilatına
6 adet kadro ihdas edilmiştir.
"Candaroğulları Sağlık Bilimleri
Üniversitesi 
EK MADDE:
Kastamonu'da Candaroğulları Sağlık
Bilimleri Üniversitesi adıyla yeni bir üniversite kurulmuştur. Bu Üniversite,
Rektörlüğe bağlı olarak;
a) Tıp Fakültesi,
b) Diş Hekimliği Fakültesi,
c) Eczacılık Fakültesi,
d) Hemşirelik Fakültesi,
e) Sağlık Bilimleri Fakültesi,
f) Sağlık Hizmetleri Meslek Yüksek
Okulu,
g) Sağlık Bilimleri Enstitüsünden,
oluşur.
Üniversitenin yönetim organları, 2547
sayılı Yükseköğretim Kanununa göre oluşur.
Hacettepe Üniversitesi Rektörlüğüne
bağlı iken, Kastamonu İlinde kurulan Hacettepe Üniversitesi Tıp Fakültesi
Kadroları ile birlikte, Kastamonu İlinde Kurulan Candaroğulları Sağlık
Bilimleri Üniversitesi Rektörlüğüne bağlanmıştır.
 Ali Öz Erkan
Akçay Emin Çınar
 Mersin Manisa Kastamonu
 Alim Işık Murat
Başesgioğlu
 Kütahya İstanbul
BAŞKAN –
Komisyon, önergeye salt çoğunlukla katılıyor musunuz?
PLAN VE BÜTÇE
KOMİSYONU SÖZCÜSÜ MEHMET YÜKSEL (Denizli) – Salt çoğunluğumuz yoktur Sayın
Başkanım, katılamıyoruz.
ERKAN AKÇAY
(Manisa) – Sayın Başkan, üyeler Komisyona davet edilsin.
PLAN VE BÜTÇE
KOMİSYONU SÖZCÜSÜ MEHMET YÜKSEL (Denizli) – Davet edelim, Erkan Bey’in davetine
uyalım, Erkan Bey “Kuvvetli çağır.” dedi, ben de kuvvetli çağırıyorum: Komisyon
üyeleri, arkadaşlar; madde ihdası vardır, Divana davet ediyorum. 
Sayın Başkanım, salt çoğunluğumuz
yoktur, katılamıyoruz.
BAŞKAN – Komisyon önergeye salt
çoğunlukla katılmamış olduğundan önergeyi işlemden kaldırıyorum.
6’ncı maddede üç adet önerge vardır,
okutuyorum:
Türkiye Büyük Millet Meclisi Başkanlığına
Görüşülmekte olan 688 sıra sayılı Kanun Teklifinin 6 ncı maddesinin
aşağıdaki şekilde değiştirilmesini arz ve teklif ederiz.
 Erkan
Akçay Özcan Yeniçeri Mehmet
Günal
 Manisa Ankara Antalya
 Alim
Işık Ali Öz Zühal
Topcu
 Kütahya Mersin
 Ankara
"10/12/2003 tarihli ve 5018 sayılı Kamu Malî Yönetimi ve Kontrol
Kanununa ekli (II) sayılı cetvelin "A) Yükseköğretim Kurulu, Üniversiteler
ve Yüksek Teknoloji Enstitüleri" bölümüne aşağıdaki ibare eklenmiştir. 
107) Sağlık Bilimleri Üniversitesi"
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 6. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz.
 Rahmi Aşkın Türeli Vahap
Seçer Bihlun Tamaylıgil
 İzmir Mersin İstanbul
 Bülent Kuşoğlu İzzet
Çetin Müslim Sarı
 Ankara Ankara İstanbul
 Haydar Akar
 Kocaeli
BAŞKAN – Sayın milletvekilleri, şimdi
okutacağım önerge Anayasa’ya aykırılık önergesidir, okutup öncelikle işleme
alacağım.
Türkiye Büyük Millet Meclisi Başkanlığına
Görüşülmekte olan 688 Sıra Sayılı Kanun
Teklifi'nin 6. Maddesinin Anayasa'ya aykırılık nedeniyle kanun metninden
çıkarılmasını arz ve talep ederiz.
 İdris Baluken Selma
Irmak Halil Aksoy
 Bingöl Şırnak Ağrı
 Mülkiye Birtane Adil
Zozani Erol Dora
 Kars Hakkâri Mardin
 Demir Çelik Abdullah
Levent Tüzel
 Muş İstanbul

BAŞKAN – Okunan son önergeye Komisyon
katılıyor mu?
PLAN VE BÜTÇE KOMİSYONU SÖZCÜSÜ MEHMET
YÜKSEL (Denizli) – Katılmıyoruz Sayın Başkan.
BAŞKAN – Hükûmet?
EKONOMİ BAKANI NİHAT ZEYBEKCİ (Denizli)
– Katılmıyoruz Sayın Başkan.
BAŞKAN – Önerge üzerinde Sayın İdris
Baluken konuşacak.
Buyurun.
İDRİS BALUKEN (Bingöl) – Teşekkür
ediyorum Sayın Başkan.
Değerli milletvekilleri, hepinizi
saygıyla selamlıyorum.
Biz verdiğimiz önergede de bu 6’ncı
maddenin Anayasa’ya aykırılık nedeniyle kanun metninden çıkarılmasını teklif
etmişiz. Benden önce konuşan sayın hatipler de dile getirdiler, özellikle bu
Sağlık Bilimleri Üniversitesiyle beraber siz üniversitenin özerk yapısını
tamamen ortadan kaldırıyorsunuz. Türkiye’de aslında bütün üniversitelerde
demokratik, özerk, bilimsel, tarafsız bir üniversite ortamının sağlandığını
söylemek mümkün değil ancak fiiliyatta bugüne kadar var olan bu durumu bugün
bir yasaya geçirmiş oluyorsunuz. Dolayısıyla, bu yönüyle aslında üniversiteyle
ilgili bilimsel bir kaygınızın olmadığını, demokratik, tarafsız, özerk bir
üniversiteyle ilgili bir kaygınızın olmadığını açık bir şekilde ilan etmiş
oluyorsunuz. Biz bunu son derece tehlikeli buluyoruz.
Bakın, bu Sağlık Bilimleri
Üniversitesiyle ilgili durum daha önce bir yasa tasarısında Genel Kurulun
gündemine getirildi. O dönem Sağlık Bakanıyla yapmış olduğumuz görüşmelerde,
Sayın Sağlık Bakanı diğer muhalefet partilerinin buna yapmış olduğu itirazları
dikkate alarak bunu çektiğini söyledi. Biz de bunu son derece olumlu bir adım
olarak değerlendirdik. Diyaloğa açık, muhalefetin önerilerine açık bir bakan
pratiğinin Kabinedeki diğer bakanlara da örnek olması gerektiğini söyledik. Ama
bugün bakıyoruz, aradan birkaç ay geçmiş, birkaç ay önce “çekiyoruz” dediğiniz
üniversite yapısını bir başka kanun metni içerisinde Genel Kurula
getiriyorsunuz. Bu doğru bir anlayış değildir. Bir bakanlığın arka bahçesi
şeklinde, bir bakanlığın mütevelli heyetin neredeyse karar alma süreçlerinin
tamamını etkileyecek şekilde üniversite kurmak doğru bir yaklaşım değildir. 
Siz bu anlayışa karşı olarak iktidara
geldiniz. Bunu söyleseydiniz halk sizi seçerek buraya göndermezdi. Siz darbecilerin
yapmış olduğu bu antidemokratik uygulamalara, kurumlara, üniversiteleri vesayet
altına almaya çalışan yapısına karşı olduğunuzu söylediğiniz için halk size oy
verdi ama şimdi darbecilerin getirmiş olduğu kurumlara dokunmuyorsunuz. YÖK
yerli yerinde duruyor, Millî Güvenlik Kurulu yerli yerinde duruyor, seçim
barajı yerli yerinde duruyor. Bütün bunlar yetmiyormuş gibi, tıpkı darbecileri
taklit edecek şekilde, Anayasa’yla özerkliği güvence altına alınmış olan
üniversitelerdeki mevcut durumu da geriye götürüyorsunuz. Büyük yanlış
yapıyorsunuz. Demin burada grubumuz adına konuşan Sayın Levent Tüzel İstanbul
Üniversitesindeki durumu ifade etti. Burada sizinle ilgili her yanlışı dile
getirdiğimizde “Sandık.” diyorsunuz. “Yolsuzluk.” diyoruz, “Sandık.” diyorsunuz;
“Çocuklar katlediliyor.” diyoruz, “Sandık.” diyorsunuz; “Antidemokratik
güvenlik yasası.” diyoruz, “Sandık.” diyorsunuz. 
Bakın, üniversitede kurulan bir
sandıktan çıkan iradeye bile bugün saygı duymayan bir anlayış var. Yani size
gelince “Sandık.” diyorsunuz ama üniversitedeki iradeye gelince “Benim dediğim
olur.” diyorsunuz. Bunu kabul etmek mümkün değil. İstanbul Üniversitesinde
Raşit Tükel’i seçen iradeye saygılı olmak gerektiğini her şeyden önce
Cumhurbaşkanının, halkın oyuyla seçilmiş bir Cumhurbaşkanının yapması gereken
bir tavır olarak buradan ifade etmek istiyoruz. Üniversitelerdeki rektörlerin
durumuyla ilgili bu kadar duyarlıysanız, tam on gündür Bingöl Üniversitesindeki
yolsuzlukları buradan dile getirdik. Bir rektör düşünün ki kendisine 1 milyon
Türk lirasına saray sayılabilecek bir konut yaptırsın, bir rektör düşünün ki
altına 350 bin liralık bir makam aracı çeksin, bir rektör düşünün ki tarihte
ilk defa üniversite öğrencilerini açlık grevine sevk etsin. Madem rektörlerle
ilgili bir duyarlılığınız var, madem rektörlerle ilgili yakından takip eden bir
anlayışınız var, o zaman üniversitedeki sandıklara değil yolsuzluklara müdahale
etmeniz lazım; üniversitedeki baskılara, öğrenciler üzerindeki zulüm
uygulamalarına dikkat etmeniz lazım diyorum. 
Üniversite özerkliğini kaldıran bu
maddenin de mutlaka metinden çıkarılması gerektiğini ifade ediyorum.
Genel Kurulu saygıyla selamlıyorum.
(HDP sıralarından alkışlar)
BAŞKAN – Teşekkür ederim.
ENGİN ALTAY (Sinop) – Karar yeter
sayısı…
BAŞKAN - Önergeyi oylarınıza sunacağım,
karar yeter sayısı arayacağım. 
Kabul edenler… Kabul etmeyenler…
Elektronik oylama yapalım.
Bir dakika süre veriyorum.
(Elektronik cihazla oylama yapıldı) 
BAŞKAN – Karar yeter sayısı vardır,
önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 6. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz. 
Müslim Sarı (İstanbul) ve arkadaşları
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ MEHMET
YÜKSEL (Denizli) – Katılmıyoruz Sayın Başkanım.
BAŞKAN – Hükûmet?
EKONOMİ BAKANI NİHAT ZEYBEKCİ (Denizli)
– Katılmıyoruz.
BAŞKAN – Önerge üzerinde Sayın Bihlun
Tamaylıgil konuşacak.
Buyurun. (CHP sıralarından alkışlar) 
BİHLUN TAMAYLIGİL (İstanbul) – Sayın
Başkan, değerli milletvekilleri; görüşülmekte olan 688 sıra sayılı Teklif’in 6’ncı
maddesindeki önerge hakkında söz aldım. Meclisi saygıyla selamlıyorum.
Şimdi, önümüzde 5018 sayılı Kanun’a bir
ekleme yapılıyor, tanım eklemesi yapılıyor. “5018 sayılı Kanun da ne
anlatıyor?” dediğimizde, devletin bütçe düzenini, kamu düzenini ve mali
yönetimini tanımlayan kanun. Bu kanun içerisinde kamunun para akışı ve mali
yönetimi ve denetimi tanımlanmış. Şimdi getiriyoruz, bu kanunun içerisine…
Biraz önce, gerek üniversitede öğretim görevlisi olarak görev yapmış olan
arkadaşlarımızın bu tanımlanan sağlık bilimleri üniversitesi hakkındaki
değerlendirmelerini de ortaya koyarak karşımıza çıkan tabloya bakıyoruz. Şimdi,
diyor ki bu teklifi hazırlayan arkadaşlarım: “Bu bir devlet üniversitesi.”
Peki, devlet üniversitesiyse niye burada, ayrı bir tanımla ortaya koyuyorsunuz?

Bakın, devlet yönetimi çok ciddi bir
iştir ve bu ciddiyetin farkında olup bu kanun içerisinde liste hazırlanırken de
hazırlayanlar üç ayrı liste ortaya koymuştur: Bir, genel bütçeye tabi kurumlar
ve bunun içinde bakanlıklar da var; ikincisi, baktığınızda, Yükseköğretim
Kurulu, üniversiteler, ileri teknoloji üniversiteleri, şimdi de siz bu sağlık
bilimleri üniversitesini getiriyorsunuz; üçüncüsündeyse özel kanuna tabi olan
özel bütçeli işletmeler. 
Şimdi, değerli arkadaşlar, bir hibrit üniversite
yapısı karşımıza çıkıyor. Bir taraftan, bakıyorsunuz, devlet üniversitesi mi?
Ya elimizde bir Anayasa var, üzerine yemin ettiğimiz, oradaki bütün maddelerini
kabul ettiğimiz Anayasa var. Anayasa’nın 130, 132’nci maddeleri bir üniversite
nasıl kurulur, tanımlamış. Devlet üniversitesi nasıl olur, vakıf üniversitesi
nasıl olur, bunların kuruluşunu, idaresini, yönetimini tanımlamış. Devlet
üniversite dediğiniz zaman, onun çalışma ilkelerinin kanuni açıdan açıklamasını
yapmış. 
Şimdi, karşımızda bir üniversite var,
59 tane eğitim ve araştırma hastanesini kanatları altına almış. Devlet
üniversitesiyim diyor ama bakıyorsunuz, ne bağımsızlık, ne özerklik,
üniversitede hiçbir şey yok. Mütevelli heyeti oluşturulup başına da Sağlık
Bakanlığı Müsteşarı getirilmiş, gerisi zaten 5’te, hepsinin hâkimiyetinde.
Üçüncüsü: Vakıf üniversitesi değil, e değil; zaten vakıf üniversitelerinde 7
tane mütevelli heyeti olması lazım, burada 5. Yani, adı ne, anlamı ne, tam bir
hibrit, tam bir garabetle karşımıza çıkan üniversite yapılanımı. Hadi kurdunuz
bu üniversiteyi, dediğim gibi, 59 tane eğitim araştırma hastanesi ve bu
Bakanlığa bağlı olan, Kamu Hastaneleri Kurumuna bağlı olan hastanelerde bunun
uygulama ve eğitim birimleri olacak. Üniversiteyle getiriyorsunuz, onca yıllık
Marmara Üniversitesinin Hukuk ve Eczacılık Fakültelerinin eğitim verdiği
binalara el koyarak bu yeni hibrit üniversiteye veriyorsunuz. Hak mı bu ya? Ben
1983’te İstanbul Üniversitesi İşletme Fakültesini kazanmıştım. O zaman da bu
ülkeyi darbeden sonraki zihniyet yönetiyordu ve benim fakülteme Rumeli Hisarı
üstünde bir bina tahsis edilmişti. Ondan sonra, bazı üniversiteler gözünü
koyunca, başta benim dekanım ve öğretim görevlileriyle, yağmur, çamur, okulun
içinde sular akarken biz okulumuzu terk etmedik ve okulumuzun gasbedilmesine
izin vermedik. Şimdi, siz Marmara Üniversitesinin binasını nasıl gasbedersiniz
bu üniversite için? Marmara Üniversitesi eksik eğitim mi yapıyor? Suçu ne,
cezası ne? 
Tamamen 5018’in dâhilinde bulunmaması
gereken, anayasal aykırılıkları bulunan, hatta üniversitenin eğitiminin nerede
verileceği, internlerinin, hemşirelerinin nerede pratik yapacağı belli olmayan
böyle bir tabela üniversitesinin kurulmasının son derece sakıncalı olduğunu
dile getiriyorum ve bu sevdadan vazgeçilmesi gerektiğine tüm kalbimle
inanıyorum, değerlendirmeyi de siz değerli, sayın milletvekillerine
bırakıyorum. 
Meclisi saygıyla selamlıyorum. (CHP
sıralarından alkışlar) 
BAŞKAN – Teşekkür ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 688 sıra sayılı Kanun Teklifinin 6 ncı maddesinin aşağıdaki şekilde
değiştirilmesini arz ve teklif ederiz.
Zühal Topcu (Ankara) ve arkadaşları 
"10/12/2003
tarihli ve 5018 sayılı Kamu Malî Yönetimi ve Kontrol Kanununa ekli (II) sayılı
cetvelin "A) Yükseköğretim Kurulu, Üniversiteler ve Yüksek Teknoloji
Enstitüleri" bölümüne aşağıdaki ibare eklenmiştir. 
107) Sağlık
Bilimleri Üniversitesi"
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EKREM ÇELEBİ (Ağrı) – Katılmıyoruz Başkanım. 
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN – Önerge
üzerinde Sayın Zühal Topcu konuşacak. 
Buyurun. (MHP
sıralarından alkışlar)
ZÜHAL TOPCU
(Ankara) – Sayın Başkan, değerli milletvekilleri; 688 sıra sayılı Bazı Kanun ve
Kanun Hükmünde Kararnamelerde Değişiklik Yapılması Hakkında Kanun Teklifi’nin
6’ncı maddesi üzerinde verilen önerge üzerine söz almış bulunuyorum. Hepinizi
saygıyla selamlıyorum. 
Bu üniversite
kurma çabaları Anayasa’nın özellikle 130, 131 ve 132’nci maddelerine aykırıdır
ama biz şunu görüyoruz ki her seçim döneminde Adalet ve Kalkınma Partisi on iki
yılda yaptığını tekrar yapmaya çalışmaktadır. Özellikle seçim dönemlerinde
böyle ataklara geçmekte ve sanki gerçekten yeni bir şeyler yapıyormuşçasına
birtakım vaatler ve sözler vererek ondan sonra da arkasını unutmaktadırlar.
Evet, yani bir eylem planına hazır mı acaba bu Türkiye? İşte, sürekli olarak
medyada görebiliyoruz, sürekli eylem planlarıyla oyalanmak isteniyor. İşte,
sağlıkta da bunların aynısı yapılıyor aslında.
Şimdi, şunu
sormak istiyoruz: Gerçekten, Türkiye’nin bir sağlık politikası var mı? Bu
konuda Türkiye’yi 2050’lere taşıyacak bir vizyon oluşturuldu mu? Bu vizyonun
altyapıları hazır mı? Acaba bu vizyonda, bu vizyonu gerçekleştirecek –eğer var
ise, oluşturuldu ise- çalışanların özlük hakları neler? Bunlara gerçekten
olumlu, motivasyonları yüksek bir çalışma ortamı sağlanabiliyor mu? Sağlık
çalışanları huzurla çalışabiliyorlar mı? Hemşire, ebe, diğer sağlık
personelinin acaba gelirleri hayat standartlarını karşılamaya yeterli mi, açlık
ve yoksulluk sınırının ne kadar üzerinde ve altında? Aslında, bunların düşünülmesi
lazım.
Ve özellikle, 14 Mart Tıp Bayramı’nı
daha yeni yaşadık ama diğer alanlarda olduğu gibi hastanelerde de şiddet
olayları başını almış gitmiş durumda. 14 Mart Tıp Bayramı’nda bile bir sürü
şiddet olaylarına şahitlik ettik. Ve bunlara baktığımızda, acaba böyle bir
üniversite girişiminde bulunmadan önce elinizde bulunan durumları on iki yılda
daha iyiye taşımanın çabalarını gösterdiniz mi? Maaşlarını düzeltmek için
sağlık çalışanlarının, neler yaptınız? Bu şiddeti hazırlayan, özellikle
hastanelerde ve sağlık kuruluşlarında şiddeti oluşturan ortamları gidermek için
sosyolojik, psikolojik veya ekonomik nedenler nelerdir? Bunların acaba
çalışmaları yapıldı mı? Biz bunları merak ediyoruz. Acaba, üniversitelerdeki
veya sağlık kurumlarındaki kalite sorunları neler, bunlar araştırıldı mı? Daha
iyi, kaliteli hizmeti yapmak için neler yapılmalı, nasıl bir politika
uygulanmalı, bunlar acaba dikkate alındı mı? Görüyoruz ki on iki yılda Adalet
ve Kalkınma Partisi bunları dikkate almadığı gibi, özellikle sorun üstüne sorun
yüklemeye çalışılan bir adımın içerisindeler. 
Şimdi, üniversitelerdeki, özellikle tıp
fakültelerindeki problemlere baktığımızda, onların da gerçekten dağ gibi
karşımızda durduğunu görmekteyiz. Öğrenci kontenjanlarının çok yüksek olduğunu
görüyoruz. Özellikle son zamanlarda yapılan araştırmalar bunlara vurgu yapıyor.
Üniversitelerde hoca ve altyapı eksiklikleri var, bunların tamamlanması
gerekiyor. Tıp fakültelerinde hizmet, eğitim ve araştırma arasında
dengesizlikler var, hizmetin eğitimi desteklemesi gerekirken hizmetin önde
olduğunu görüyoruz. Özlük haklarını alamıyor çalışanlar, hocalar veya diğer
çalışanlar. AR-GE çalışmalarına yeterince kaynak ayrılmadığını görüyoruz.
Özellikle yeni fakültelerde derslik, klinik, laboratuvarların yetersiz olduğunu
biliyoruz. Eski fakültelerde eski teknolojilerin takip edildiğini, kullanılan
araçların yenilenmediğini biliyoruz ve altyapının gerçekten eksik olduğunu çok
rahatlıkla söyleyebiliriz. Acaba üniversitelerimiz, tıp fakültelerimiz yeni
projelere veya yeni üretilen bilgilere ne kadar sahipler, hangi yüzdelere
sahipler, bu oranda dünyayla mukayesesi nedir? İşte iktidarın yapması gereken
bu iken ama bakıyoruz ki özellikle yeni eylem planları çerçevesinde farklı
alanlara kayıyorlar.
Teşekkür
ediyorum.
BAŞKAN –
Teşekkür ediyorum Sayın Topcu. (MHP ve CHP sıralarından alkışlar)
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Sayın milletvekilleri,
7’nci maddede üç adet önerge vardır, okutuyorum:
Türkiye Büyük Millet Meclisi
Başkanlığına
Görüşülmekte
olan 688 sıra sayılı Kanun Teklifinin çerçeve 7 nci maddesiyle 2/9/1983 tarihli
ve 78 sayılı Yüksek Öğretim Elemanlarının Kadroları Hakkında Kanun Hükmünde
Kararnameye eklenen Ek Madde 18 in ikinci cümlesinin madde metninden
çıkarılmasını arz ve teklif ederiz.
 Erkan Akçay Özcan
Yeniçeri Mehmet Günal
 Manisa Ankara Antalya
 Alim Işık Ali
Öz
 Kütahya Mersin
Türkiye Büyük Millet Meclisi Başkanlığına
Görüşülmekte
olan 688 sıra sayılı Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifinin 7. maddesinin kanun metninden çıkarılarak
diğer maddelerin madde numaralarının buna göre teselsül ettirilmesini arz ve teklif
ederiz.
 Rahmi Aşkın Türeli Vahap
Seçer Bihlun Tamaylıgil
 İzmir Mersin İstanbul
 İzzet Çetin Bülent
Kuşoğlu Müslim Sarı
 Ankara Ankara İstanbul
 Haydar Akar Aytuğ
Atıcı
 Kocaeli Mersin
BAŞKAN – Şimdi
okutacağım önerge Anayasa’ya aykırılık önergesidir, öncelikle işleme alacağım.
Türkiye Büyük Millet Meclisi
Başkanlığına
Görüşülmekte
olan 688 Sıra Sayılı Kanun Teklifi'nin 7. Maddesinin Anayasa'ya aykırılık
nedeniyle kanun metninden çıkarılmasını arz ve talep ederiz.
 İdris Baluken Selma
Irmak Halil Aksoy
 Bingöl Şırnak Ağrı
 Mülkiye Birtane Adil
Zozani Erol Dora
 Kars Hakkâri Mardin
 Demir Çelik Abdullah
Levent Tüzel
 Muş İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ EKREM ÇELEBİ (Ağrı) – Katılmıyoruz efendim.
BAŞKAN –
Hükûmet?
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım.
BAŞKAN –
Gerekçeyi okutuyorum:
Gerekçe: 
Bilimin, düşüncenin ve teknolojinin
üretildiği merkezler olan üniversiteler tarihleri boyunca özerk olması gereken
kurumlar olarak görülmüştür. Hem yönetimsellik hem de finansman anlamında
gerçekleştirilmesi düşünülen bu özerklik, teminat altına alınan hukuki
metinlere bağlanmıştır. Anayasa'da da tanımlandığı şekliyle üniversite
kurumları, mali ve idari açıdan özerk kurumlardır. Ve fakat AKP iktidarı diğer
tüm kurumlarda olduğu gibi üniversite kurumunda da mutlak anlamda iktidar olma
istenciyle kendisine bağlı üniversiteler geliştirmeye çalışmaktadır. Öncelikle
belirtmek gerekir ki bu uygulama tarihin akışına, bilime ve özelde ise
Anayasa'nın 130 ile 131 numaralı maddelerine aykırıdır. Sağlık Bakanlığı'nın
icracısı olduğu bir üniversite sadece AKP iktidarı döneminde değil, tüm
iktidarlar döneminde zararlıdır. Bu kapsamda ülkenin geleceği, bilimin
salahiyeti açısından 7’nci maddenin Anayasaya aykırı olduğunu ifade etmek
istiyoruz.
BAŞKAN – Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 7. maddesinin kanun metninden çıkarılarak diğer maddelerin madde
numaralanın buna göre teselsül ettirilmesini arz ve teklif ederiz. 
Rahmi Aşkın
Türeli (İzmir) ve arkadaşları
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) - Katılmıyoruz efendim. 
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerinde Sayın Aytuğ
Atıcı konuşacak. 
Buyurun. (CHP sıralarından alkışlar) 
AYTUĞ ATICI (Mersin) – Teşekkür ederim
Sayın Başkan.
Değerli arkadaşlar, 688 sıra sayılı
Kanun Teklifi’nin 7’nci maddesiyle ilgili verdiğimiz önerge üzerine söz almış
bulunuyorum. 
Değerli arkadaşlar, bu maddeyle sağlık
bilimleri üniversitesinin kadrolarını ihdas ediyorsunuz. Bu kürsüye çıkan bütün
milletvekilleri bu üniversitenin Türkiye’deki üniversite yaşamına ne kadar
zarar getireceğini sizlere anlatmaya çalıştılar, anlatmaya devam edeceğiz siz
anlayana kadar. Anlamadığınız zaman bu mücadeleyi Anayasa Mahkemesi düzeyinde
sürdüreceğiz. Anayasa Mahkemesinin böyle bir kararı reddedeceğini tahmin
ediyorum çünkü Anayasa’ya aykırı bir şekilde üniversite kuruyorsunuz. Bunu
Komisyonda defalarca size söyledik. Anayasa'yı çiğneyerek ayaklar altına alarak
hayallerinizi gerçekleştirmeye çalışıyorsunuz, Anayasa Mahkemesi de buna izin
vermeyecektir. Kazara izin verir ise bu üniversitenin yanlışlığını gücümüz
yettiğince, yüreğimiz yettiğince her yerde, her zaman anlatmaya çalışacağız.
Değerli arkadaşlar, istediğiniz kadar
kadro ihdas edin, istediğiniz kadar profesör, doçent yapın. Bu üniversite özgür
bir üniversite değildir ve hiçbir zaman da işinize yaramaz, yaramayacaktır.
Siz, kadro ihdas ettiğiniz öğretim üyelerine şunu diyorsunuz: “Sakın ha, benim
dediklerimin dışına çıkma. Eğer çıkarsan senin kadronu vermem.” Bunu diyen kim?
Sağlık Bakanlığı. Sağlık Bakanlığı bugün bu Hükûmettedir, yarın başka bir
Hükûmettedir. Bunu bu şekilde yapmaya hakkınız yok. Üniversitelerin bu şekilde
özgürlüklerini yok etmeye hiçbir şekilde hakkınız yok. Eğer üniversiteler
özgürce düşünemiyorlar ise, eğer üniversiteler özgürce çıkıp bilimin ışığında,
aklın yolunda devleti yönetenlere yol gösteremiyor ise, devleti yönetenlerin
âdeta uşağı hâline gelmiş ise bu üniversitelerden hayır beklemeyin. Bunu
Türkiye'ye yapmaya hakkınız yok. Burada yetişen öğrenciler de, tıp fakültesinde
yetişen bu öğrenciler de özgür düşünceyle yetişmeyeceklerdir, “Padişahım en
iyisini bilir.” deyip alkışlayacaklardır. Ama devir şunu göstermiştir ki,
hükûmetler, kendini padişah zannedenler sık sık yanılmaktadır. Bu da gün gibi
ortaya çıkmıştır.
Değerli arkadaşlar, bu iş birkaç yönden
sakattır, verdiğiniz kadrolar da aynı şekilde sakattır. Niye sakattır? Çünkü
yaptığınız iş Anayasa'ya aykırıdır. Anayasa madde 130 diyor ki: “Bilimsel
özerkliğe sahip olan üniversiteler ihtiyaca uygun şekilde devlet tarafından
kurulur.” Kardeşim, Allah rızası için soruyorum: Bu ülkenin bu tıp fakültesine
ihtiyacı var mı?
CEVDET ERDÖL (Ankara) – Var.
AYTUĞ ATICI (Devamla) – Yok.
İstanbul’da birçok üniversite var, tıp
fakültesi var. Kalkıp da bu üniversiteyi İstanbul’a kurmanızın bir anlamı
yoktur. Götürüp Adıyaman’daki üniversiteyi güçlendirip, oraya para harcarsanız,
eyvallah, başım üstüne. Yanlış yaptınız, Adıyaman’a tıp fakültesi kurdunuz.
Yanlış yapılmıştır, şimdi, kalkıp derseniz ki “Ben burayı düzeltiyorum.”
eyvallah, en önde ben giderim, ama bu ülkenin İstanbul’da bir tıp fakültesi
kurulmasına ihtiyacı yoktur, yani ülke menfaatine değildir; sadece sizin emir
eriniz olacak olan, kurşun asker yetiştirecek olan öğretim üyelerine
ihtiyacınız vardır, bunun için siz bu üniversiteyi kuruyorsunuz.
Peki, Anayasa 130 diyor ki “Bilimsel
özerkliğe sahip olacak.” Allah aşkına, müsteşarın başkanı olduğu, Sağlık
Bakanının 2 tane de üye atadığı bir üniversite özerk olur mu? 5 kişinin 3
tanesini bakan atıyor. Allah aşkına, birisi bana çıksın, desin ki “Bu
özerktir.” Bir kişi söyleyemez. Bir kişi çıkıp, “Bu üniversite özerktir.” diyemez,
o yüzden Anayasa’ya aykırıdır. 
Yine, Anayasa 131’inci madde, 132’nci
madde kesinlikle böyle bir üniversitenin hiçbir şekilde kurulamayacağını
bizlere söylüyor. Bu üniversitenin sadece adı üniversite olacaktır, başka
hiçbir şey değil. Üniversitelerde olması gereken, artık mumla aradığımız özgür
düşünce, bilimsel özerklik ve toplumsal liderlik rolü… 
Bakın, bu kavramları unuttunuz.
Toplumsal liderliği siyasetçiler yapmaz, üniversiteler yapar. Üniversitelerin
ürettiği bilimden yararlanan siyasi liderler, alır, ülkelerini taşırlar. Şimdi
siz üniversiteleri peşinize taktınız, üniversiteler sizi peşinize takacağına.
Bu yanlıştır, bu yanlıştan acilen dönülmelidir. (CHP sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifi’nin çerçeve 7’nci maddesiyle 2/9/1983 tarihli ve 78 sayılı Yüksek
Öğretim Elemanlarının Kadroları Hakkında Kanun Hükmünde Kararname’ye eklenen Ek
Madde 18 in ikinci cümlesinin madde metninden çıkarılmasını arz ve teklif
ederiz.
Erkan Akçay
(Manisa) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) - Katılmıyoruz Başkanım.
BAŞKAN – Önerge üzerinde Sayın Özcan
Yeniçeri konuşacak.
Buyurun.
ÖZCAN YENİÇERİ (Ankara) – Bakan uyuyor,
Komisyon uyuyor.
BAŞKAN – Siz şimdi uyandırırsınız Hocam
onları.
ÖZCAN YENİÇERİ (Ankara) – Sayın Başkan,
değerli milletvekilleri; yani gökten ecdat inerek öpse o pak alnı, değer
diyeceğim de burada öpecek o pak alın kalmadı gibi görünüyor.
OSMAN AŞKIN BAK (İstanbul) – Burada
Hocam, burada.
ÖZCAN YENİÇERİ (Devamla) – Öbür tarafta
var.
Şimdi, önerge veriyoruz, soruluyor: “Katılıyor
musun?” Komisyon diyor ki: “Katılmıyorum Başkan.” Bakana soruyorlar. Bakan
fevkalade iştahlı bir şekilde “Katılmıyoruz.” diyor. Çünkü, ne olduğunu da çok
anlamış değil aslında, çünkü “tweet” atıyor. Yani, birisi katılmıyor, öbürü de
katıla katıla katılaşıyor ve dolayısıyla bu durumda da sizin getirmiş olduğunuz
önerinin bir anlamı ve bir mantığı kalmıyor.
Değerli milletvekilleri, öncelikle
ifade edeyim ki biz bir gerçekten kanun yapma tekniğine aykırı ve teamüllerin
dışında bir torba saldırısıyla karşı karşıyayız. Bu şekilde yapılan kanunlar,
sonunda tekrar bir başka kanunla değiştirilmek durumunda ve zorunda
kalınmaktadır. Koy, kaldır; yap, değiştir sistemiyle işleyen bu yasa yapma
sistemi, neredeyse AKP’nin temel bir politikası ve geleneği hâline gelmiştir.
Torba yasa, AKP’nin çadır devleti felsefesinin bir yansımasıdır. Zaten AKP,
devleti bir şirket, vatandaşı da bu şirketin hizmetkârı olarak görmektedir. İş
adamı tipi, yalnız başarı peşindedir. Bu amaç uğruna her türlü yüksek değeri
feda eder. Kazanmak, kazanmak, daima kazanmak… Gayesi kazanmak olduğu için de
kazandığını yemez, daha fazla kazanmaya sarf eder.
Bu bağlamda bakıldığında, getirmiş olduğunuz
yasaların aslında ta yıllar öncesinde Tevfik Fikret’in söylediği…
“Kanun diye topraklara sürtündü
cebinler;
Kanun diye, kanun diye kanun tepelendi…
Bihude figanlar yine, bihude eninler.”
diyor. 
Demek ki AKP bu yönü itibarıyla kanun
yapma değil, kanun tepeleme gibi bir yöntemle çalışmaktadır. Laubali,
ciddiyetten uzak, baştan savma ve keyfî kanun yapmayı, âdeta, AKP iktidarı
gelenek hâline getirmiş, kimlik edinmiştir. 
Değerli milletvekilleri, Sağlık
Bakanlığı fiilî kontrolünde sağlık bilimleri üniversitesi kurulması Anayasa’ya,
“üniversitelerin özerk ve bilimsel niteliklerini haiz olması” ilkesine tepeden
aykırı hükümler taşımaktadır. Biraz önce, benden önce konuşan hatibin de ifade
ettiği gibi, böyle bir üniversitenin üniversite olması, üniversitenin bilimsel
özerkliğe sahip olması söz konusu olmayacaktır. Böyle bir üniversite üzerinde
siyaset etkin bir biçimde rol oynayacak, mutlak hâkimiyet siyasetin kontrolü
altında bulunacaktır.
Diğer yandan, mevcut üniversiteler
ihtiyaçtan kıvranırken, öğretim üyeleri ihtiyacı had safhadayken yeni
üniversite kurmanın ne kadar akılcı bir iş olduğunu da burada sorgulamamız
gerekir. 
Üniversite bünyesinde kurulması
öngörülen mütevelli heyet de, bu görevin tanımı YÖK mevzuatına ve üniversitenin
“bilimsellik” ve “özerklik” ilkelerine zarar verici bir nitelik ortaya
koymaktadır. Bu madde hükmünün bu şekilde kabulü üniversitelerde zaten olmayan
özerkliği iyice yok etmiş olacaktır.
AKP döneminde üniversiteler yüksek
liselere dönüşmüştür, üniversitelerde özgür düşünce ve özerklik yok edilmiştir.
Türkiye’de hiçbir üniversite senatosunun Türkiye'nin hiçbir meselesi hakkında
herhangi bir bildirisi ve görüşü yoktur. Bu, üniversite üzerindeki despotizmi,
baskıyı gösteren tipik bir olgudur.
Şimdi, üniversite öğretim üyeleri
aslında erdem ile ekmek, onurları ile konforları, örs ile çekiç arasında, bir
anlamda, tercihe zorlanmaktadırlar. Ve dolayısıyla, mevcut üniversitelerde
biraz önce ifade ettiğim sebepler yüzünden, zaten vahim bir hâle gelmiş olan
bir üniversite meselesi… Yeni üniversiteler ihdas ederek yeni birtakım
sorunları da aslında kendi kendimize gündeme getirmiş oluyoruz. 
BÜLENT TURAN (İstanbul) – Süre bitti. 
ÖZCAN YENİÇERİ (Devamla) – Süre bitsin,
efkârlanmayın, biraz sonra bir daha konuşacağım, demek ki çok istiyorsunuz. 
Değerli milletvekilleri, kalkınma millî
varlığın çimentosudur, üniversite ise kalkınmanın yakıtıdır. Kalkınma doğrudan
doğruya eğitime endekslidir. Eğitimi mahvederseniz, eğitimi evcilleştirirseniz…
(Mikrofon otomatik cihaz tarafından
kapatıldı) 
ÖZCAN YENİÇERİ (Devamla) – …üniversiteyi
evcilleştirirseniz topluma en büyük kötülüğü yapmış olursunuz. 
Şimdilik saygılar sunuyorum. (MHP
sıralarından alkışlar)
BAŞKAN – Sayın Yeniçeri, teşekkür
ederim. 
Önergeyi oylarınıza sunuyorum: Kabul
edenler… Kabul etmeyenler… Kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
8’inci maddede üç adet önerge vardır,
okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 8 inci maddesinin aşağıdaki şekilde değiştirilmesini arz ve teklif
ederiz. 
"MADDE 8- 13/12/1983 tarihli ve
190 sayılı Genel Kadro ve Usulü Hakkında Kanun Hükmünde Kararnameye aşağıdaki
ek madde eklenmiştir.
EK MADDE 17-Yeni kurulan Sağlık
Bilimleri Üniversitesinde ekli (II) sayılı listede yer alan kadrolar ihdas
edilmiş ve bu Kanun Hükmünde Kararnameye bağlı cetvellere, ilgili üniversite
bölümü olarak eklenmiştir."
Erkan Akçay Özcan
Yeniçeri Mehmet Günal
Manisa  Ankara Antalya
Alim Işık Ali
Öz
Kütahya Mersin
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 8. maddesinin kanun metninden çıkarılarak diğer maddelerin madde
numaralarının buna göre teselsül ettirilmesini arz ve teklif ederiz. 
Rahmi Aşkın Türeli Vahap Seçer  Bülent
Kuşoğlu Müslim Sarı
 İzmir 
Mersin  Ankara İstanbul
Bihlun Tamaylıgil Haydar
Akar İzzet Çetin
 İstanbul Kocaeli Ankara
BAŞKAN – Şimdi okutacağım önerge
Anayasa’ya aykırılık önergesidir, öncelikle işleme alacağım. 
Türkiye Büyük
Millet Meclisi Başkanlığı’na
Görüşülmekte olan 688 Sıra Sayılı Kanun
Teklifi'nin 8. Maddesinin Anayasa'ya aykırılık nedeniyle kanun metninden
çıkarılmasını arz ve talep ederiz.
İdris Baluken Selma
Irmak Halil Aksoy
Bingöl Şırnak Ağrı
Mülkiye Birtane Adil Zozani Erol
Dora
 Kars Hakkâri
 Mardin
  Demir Çelik  Abdullah
Levent Tüzel
  Muş 
İstanbul
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) - Katılmıyoruz Başkanım.
BAŞKAN – Gerekçeyi okutuyorum:
Gerekçe:
Bilimin, düşüncenin ve teknolojinin
üretildiği merkezler olan üniversiteler tarihleri boyunca özerk olması gereken
kurumlar olarak görülmüştür. Hem yönetimsellik hem de finansman anlamında
gerçekleştirilmesi düşünülen bu özerklik, teminat altına alınan hukuki
metinlere bağlanmıştır. Anayasa'da da tanımlandığı şekliyle üniversite
kurumları, mali ve idari açıdan özerk kurumlardır. Ve fakat AKP iktidarı diğer
tüm kurumlarda olduğu gibi üniversite kurumunda da mutlak anlamda iktidar olma
istenciyle kendisine bağlı üniversiteler geliştirmeye çalışmaktadır. Öncelikle
belirtmek gerekir ki, bu uygulama tarihin akışına, bilime ve özelde ise
Anayasa'nın 130 ile 131 numaralı maddelerine aykırıdır. Sağlık Bakanlığının
icracısı olduğu bir üniversite sadece AKP iktidarı döneminde değil, tüm
iktidarlar döneminde zararlıdır. Bu kapsamda Sağlık Bakanlığına üniversite
kurma yetkisi veren maddelerden biri olan 8. maddenin Anayasa’ya aykırı
olduğunu belirtiyoruz.
BAŞKAN – Önergeyi oylarınıza sunuyorum…
ENGİN ALTAY (Sinop) – Karar yeter
sayısı…
BAŞKAN – Karar yeter sayısı arayacağım.
Kabul edenler… Kabul etmeyenler…
Elektronik cihazla oylama yapalım.
Bir dakika süre veriyorum.
(Elektronik cihazla oylama yapıldı)
BAŞKAN – Karar yeter sayısı yoktur. 
Beş dakika ara veriyorum.
Kapanma Saati:
22.58 
SEKİZİNCİ
OTURUM
Açılma
Saati: 23.02
BAŞKAN:
Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Sekizinci Oturumunu açıyorum.
688 sıra sayılı Kanun Teklifi’nin
8’inci maddesi üzerindeki Bingöl Milletvekili İdris Baluken ve arkadaşlarının
önergesinin oylamasında karar yeter sayısı bulunamamıştı. Şimdi önergeyi tekrar
oylarınıza sunacağım ve karar yeter sayısı arayacağım. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir, karar yeter sayısı
vardır.
Teklifin görüşmelerine devam edeceğiz. 
Komisyon burada. 
Hükûmet burada. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifinin 8. maddesinin
kanun metninden çıkarılarak diğer maddelerin madde numaralarının buna göre
teselsül ettirilmesini arz ve teklif ederiz. 
Bihlun
Tamaylıgil (İstanbul) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim. 
BAŞKAN – Hükûmet? 
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım. 
BAŞKAN – Önerge üzerinde Sayın Müslim
Sarı konuşacak.
Buyurun. 
MÜSLİM SARI (İstanbul) – Teşekkür
ederim Sayın Başkan.
Sayın Başkan, değerli milletvekilleri;
688 sıra sayılı Teklif’in 8’inci maddesinde vermiş olduğumuz önergeyle ilgili
söz almış bulunuyorum. Hepinizi saygıyla selamlıyorum.
Teklifin bu 8’inci maddesi -özet
olarak- Sağlık Bakanlığı tarafından kurulması düşünülen, planlanan Sağlık
Bilimleri Üniversitesinin kadrolarının tahsisiyle ilgili olan bir madde. Biz
Cumhuriyet Halk Partisi olarak Anayasa’ya açık bir biçimde aykırı olduğunu
düşündüğümüz bu düzenlemeye şiddetle karşıyız. Bir defa, her şeyden önce, bu
düzenlemenin getiriliş biçimi ciddi bir samimiyet testinden geçiyor çünkü aynı
düzenleme daha önce Meclise geldiğinde bütün grupların ortak önerisiyle kanun
metninden çıkartılmıştı dolayısıyla bunu olumlu bir adım olarak değerlendirdik.
Ancak daha sonra bir torba yasa önümüzde geldi ve daha önceden çıkartılmış olan
bu kanunun bu maddeleri bu torba yasanın içerisine aynen dercedildi.
Dolayısıyla, burada bir samimiyet problemi olduğunu düşünüyoruz. En başta bunu
belirtmek gerekir. 
Özellikle ihtisas sahibi
komisyonlardan, ihtisası olan, uzmanlık alanı olan komisyonlardan çekilerek
Plan ve Bütçe gibi daha teknik ağırlıklı bir komisyona getirilmesini, oradan
kaçırılarak uzmanlık sahibi arkadaşların görüşlerinin ve önerilerinin
yansıtılmamasını, onların sürecin içine katılmasından azade kılınmasını bu
anlamda doğru bulmadığımızı belirtmek isteriz. 
İkinci olarak: Başta da belirttiğim
üzere, bu düzenleme Anayasa’ya aykırıdır, çok açık biçimde, Anayasa’nın 130,
131 ve 132’nci maddelerine aykırılık teşkil etmektedir. Her şeyden önce,
yönetsel olarak aykırılık teşkil etmektedir çünkü bu düzenlemede 5 kişilik bir
mütevelli heyeti tanımı yapılmaktadır. Bu mütevelli heyetinin nasıl oluştuğuna
baktığımız zaman, bunun 1 kişisi zaten Sağlık Bakanlığı Müsteşarıdır, 2 kişi
Sağlık Bakanı tarafından belirlenmektedir, 1’i rektördür -ki rektörün de
siyasal iradeyle çok yakından ilişki içinde olduğu bellidir, açıktır- ve 1’i de
YÖK tarafından belirlenmektedir. Dolayısıyla, siyasal iradenin ya da siyasal
iktidarın belirlediği bir mütevelli heyeti vardır ve bu mütevelli heyetiyle
yönetilen bir üniversiteden bahsetmekteyiz. Bu üniversitenin yönetsel anlamda
özerk olduğunu kimse iddia edemez, kimse savunamaz. Dolayısıyla, bu kadrolarda
Sağlık Bakanlığının eğitim ve araştırma hastanelerinin kadrolarının
oluşturulmasının, bu mütevelli heyetinin yönetiminde bir üniversite tarafından
yapılıyor olmasının da ne kadar siyasetten uzak olduğunu değerlendirmelerinize
sunmak isterim.
Üçüncüsü: Esasen, bu, buraya gelen
arkadaşlarım tarafından da belirtildiği üzere, hibrit bir modeldir. Kamu
üniversiteleriyle ilgili olarak Anayasa’nın ilgili maddelerinde yer alan
hükümler çerçevesinde belirlenmiş olan yetkili organlardan biri değildir
mütevelli heyeti. Anayasa’da, 2547 sayılı YÖK Kanunu’nun 13, 14 ve 15’inci
maddelerinde kamu üniversitelerinin organları belirlenmiştir. Bu organlar,
rektör, senato ve üniversite yönetim kuruludur. Dolayısıyla, kamu
üniversiteleri için “mütevelli heyeti” diye bir düzenleme, böyle bir organ
tanımlanmış değildir. Bu daha çok, vakıf üniversiteleri için var olan bir
organdır. Dolayısıyla, biz vakıf üniversitesi mi kuruyoruz, yoksa bir kamu
üniversitesi mi? Kanunun bütün ruhundan ve metninden anlıyoruz ki bu bir kamu
üniversitesi, doğrudan doğruya Sağlık Bakanlığı tarafından kurulan bir
üniversite. Ancak mütevelli heyeti bizim hukuk sistemimizde kamu üniversiteleri
için düzenlenmiş bir yöntem değildir, bir organ değildir, buna aykırıdır. Bu,
Anayasa’nın 130’uncu maddesindeki mali özerkliğe de çok açık biçimde aykırıdır.
Bakınız, Anayasa’nın 130’uncu maddesi şunu söylüyor: “Üniversitelerin
hazırladığı bütçeler YÖK’çe tetkik ve onaylandıktan sonra devreye girer.”
Dolayısıyla, mali özerlik açısından bu hazırlanan bütçelerin YÖK tarafından,
YÖK’ün onayına sunulmuş olması burada bir denetim mekanizması olarak
belirlenmiştir. Dolayısıyla, mali özerklik açısından bu önemli ancak burada
biraz önce belirttiğimiz hibrit modelin bir uzantısı olarak oluşturulmuş
mütevelli heyetleri üniversitelerin bütçe teklifini onaylamakla yetkilendirilmiştir.
Dolayısıyla, bu şekilde kurulmuş üniversitenin ne mali özerkliği vardır ne
idari özerkliği vardır ne de bilimsel özerkliği vardır. Bunun çok açık biçimde
Anayasa’ya aykırı olduğu açıktır. Dolayısıyla, bunun çıkartılmasını teklif
ediyoruz. Değerlendirmelerinize, takdirlerinize sunarız.
Hepinize saygılar sunarım. (CHP
sıralarından alkışlar)
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte olan 688 sıra sayılı Kanun Teklifinin 8 inci maddesinin
aşağıdaki şekilde değiştirilmesini arz ve teklif ederiz. 
"MADDE 8- 13/12/1983 tarihli ve 190 sayılı Genel Kadro ve Usulü
Hakkında Kanun Hükmünde Kararnameye aşağıdaki ek madde eklenmiştir.
EK MADDE 17- Yeni kurulan Sağlık Bilimleri Üniversitesinde ekli (II)
sayılı listede yer alan kadrolar ihdas edilmiş ve bu Kanun Hükmünde Kararnameye
bağlı cetvellere, ilgili üniversite bölümü olarak eklenmiştir."
Erkan Akçay (Manisa)
ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkan.
BAŞKAN – Önerge üzerinde Sayın Özcan
Yeniçeri konuşacak.
Buyurun. (MHP sıralarından alkışlar)
ÖZCAN YENİÇERİ (Ankara) – Sayın Başkan,
değerli milletvekilleri; 688 sıra sayılı Yasa Teklifi’nin bu defa 8’inci
maddesi üzerinde söz almış bulunuyorum. Bu vesileyle yüce Meclisi saygıyla
selamlıyorum.
Şimdi, tabii, şunu hemen ifade etmek
lazım: Ben bu konuşmayı yaptıktan sonra Başkan soracak “Kabul edenler…
Etmeyenler… Kabul edilmedi.” denilecek. Ben de şunu anlamıyorum: Başkan sonucu
önceden belli olan bir oylamayı niye yapar, anlaşılır değildir. Aslında bu
gelenekleri sürdürmek bakımından yapılıyor ama çok da mantıklı gelmediğini
özellikle ifade etmek istiyorum.
Şimdi eğitimle ilgili bir zihniyeti
burada bu yasayla beraber sizin önünüze koymak istiyorum. Şimdi, eğitimin
seviyesi düşük olan bir ülkede, aynı zamanda kalkınmışlık, gelişme ve ilerleme
yönünden de sorun var demektir. Örneğin okuryazar oranı düşük, orta ve
yükseköğretimi bozuk, adaletsiz üniversiteler bilim ve teknoloji üretmede geri
kalmış demektir. Bu tür bir ülke, aynı zamanda gelişmiş ülkeleri geriden takip
eden bir durumda ve konumda bulunacaktır.
Toplumlar ve onların siyasi örgütleri
olan devletlerin nasıl bir yurttaş arzuladıkları, benimsedikleri eğitim ve onun
da üstünde üniversite anlayışlarıyla belirlenir. Devlet yöneticilerinin sahip
oldukları eğitim felsefesi yurttaşları faydalı, sosyal, nitelikli ve üretici
yapabileceği gibi yetersiz, bilgisiz, çaresiz ve değersiz de yapabilir. Önemli
olan üniversiteleri açmak değil, gerçek anlamda üniversite hüviyetine sahip kurumlar
inşa etmektir.
Bakın, bir şey söyleyeyim size de bunu
o manada bir değerlendirin. Harun Reşit öldükten sonra yerine gelen halifeye
demişler: “Hadi gözün aydın olsun, hayırlı olsun halife oldun.” O da demiş ki:
“Halife olmak önemli değil, halife gibi olmak önemli.” Üniversite açmak önemli
değil, gerçek anlamda üniversite gibi bir üniversite açmak önemli. Yoksa uydu
üniversite, kukla üniversite, bağlı üniversite, bağımlı üniversite üretirseniz
bu, o üniversiteden çıkacak insanların kimliği ve şahsiyetini de ezmek
suretiyle onlara en büyük kötülüğü yapmış olursunuz.
Şimdi, bir bakın, Millî Eğitimde
çıkarılan “4+4” sistemiyle bütün eğitim kurumlarının yöneticileri toptan
görevden alınmış ve yerlerine AKP yandaşı sendikanın üyeleri getirilmiştir.
Cumhuriyet tarihinde olmayacak kadar 18 bin okul müdürü üç ay içerisinde
görevden alınmış ve bunların yerine EĞİTİM-BİR-SEN sendikasının üyeleri
atanmıştır. Bu durum, maalesef, bizi çok rahatsız etmesine karşın, Adalet ve
Kalkınma Partili arkadaşları rahatsız etmediği gibi, bir de alkışla bunu
karşılamaktadırlar. Keser döner sap döner, gün gelir hesap döner. Yarın aynı
şey size döndüğü zaman nasıl bağıracağınızı ben şimdiden görüyorum.
Değerli milletvekilleri, eğitimi hallaç
pamuğu gibi atan bir Hükûmetin uygulamalarıyla biz bugün karşı karşıyayız.
Üniversiteler AKP’nin âdeta yan kuruluşu hâline getirilmiştir. Üniversiteye
rektörler de öncelikle AKP’ye yakınlık bağlamında değerlendirilmektedir. Türkiye’de
eğitim kurumları giderek parti kurumları hâline dönüştürülmüştür. Üniversite
mali yönden, bilimsel yönden, idari yönden hiçbir özerkliği olmayan, bağımlı,
edilgen, sesi çıkmayan sünepe kuruluşlar durumuna ve konumuna götürülmüştür.
Ülkemiz yönünden milletimizin beyni üniversiteler yani aklı üniversiteler,
yüreği de camilerdir. Yüksek bilime ve değerlere sahip bir eğitim sürülerden
kahramanlar çıkarır, maddi ve manevi değer yoksunu bir eğitim de kahramanları
sürüler hâline getirir. İktidarın siyaseti, keyfîliği, idareimaslahatı ve
particiliği sokmadığı yer kalmamıştır. Camiye sokmuştur, üniversitelere
sokmuştur, kışlaya sokmuştur, okula sokmuştur ve dolayısıyla biraz önce
söylediğim üniversitelerin, okulların bu yönü itibarıyla topluma yapacağı
katkıyı da neredeyse sıfırlamış duruma getirmiştir.
Değerli milletvekilleri, devletlerin
yapısı ile bireyin karakteri arasında ciddi bir ilişki vardır. Devletler hangi
vasıfta ve yetenekte bireyler istediği, uyguladığı eğitim stratejisinden
rahatlıkla anlaşılır. Bireylerin aldığı eğitimin kalitesi, biçimi ve felsefesi
bireylerin şahsiyetinin teşekkülünde de ciddi bir faktör olarak karşımızda
durmaktadır. 
(Mikrofon otomatik cihaz tarafından
kapatıldı) 
BAŞKAN – Teşekkür ederim.
ÖZCAN YENİÇERİ (Devamla) - Eğitimin
yeni tutumlar yaratmak şöyle dursun, daha çok mevcut topluma yayılan değer ve
eğilimleri yansıtıp bunları doğruladığına dair başka belirtiler de vardır. 
Yani durum, bu getirilen yasa
tasarısıyla aslında bir şeye katkı yapmıyoruz, bir şeyleri bozuyoruz, bir
şeyleri kelimenin tam anlamıyla yeniden yerinden oynatıyoruz. Onun için, iki
defa düşünmenizi size salık veriyor, hepinize saygılar sunuyorum. 
BAŞKAN – Sayın Yeniçeri, teşekkür
ederim. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Birleşime on beş dakika ara veriyorum.
Kapanma Saati:
23.16
DOKUZUNCU OTURUM
Açılma Saati:
23.35
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER:
Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Dokuzuncu Oturumunu açıyorum.
688 sıra sayılı Kanun Teklifi’nin
görüşmelerine devam edeceğiz.
Komisyon burada. 
Hükûmet burada.
9’uncu maddede üç adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte olan 688 Sıra Sayılı Kanun
Teklifi'nin 9. Maddesinin aşağıdaki şekilde değiştirilmesini arz ve talep
ederiz.
"Bu ücretler, Milli Eğitim
Bakanlığı'na bağlı eğitim ve öğretim verilen tüm okullarda görevli öğretmen ve
yöneticilere %100 fazlasıyla ödenir. Öğretmen ve yöneticilere ödenen bu miktar
kadarı her yardımcı hizmet personeline de ödenir.”
 İdris Baluken Selma
Irmak Halil Aksoy
 Bingöl Şırnak Ağrı
 Mülkiye Birtane Adil
Zozani Erol Dora
 Kars Hakkâri Mardin
 Demir Çelik  Abdullah
Levent Tüzel
 Muş İstanbul
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 9. maddesinin aşağıdaki şekilde değiştirilmesini arz ve teklif
ederiz.
Rahmi Aşkın Türeli Vahap
Seçer Bülent Kuşoğlu
 İzmir Mersin Ankara
 İzzet Çetin Bihlun
Tamaylıgil Haydar Akar
 Ankara İstanbul Kocaeli
 Müslim
Sarı
 İstanbul
"MADDE 9 - "14.07.1965
tarihli ve 657 Sayılı Devlet Memurları Kanununun 176 ncı maddesinin birinci
fıkrasında geçen "140" ve "150" rakamları sırasıyla
"280" ve "300" olarak ve ikinci fıkrası aşağıdaki şekilde
değiştirilmiştir.
"Bu ücretler, özel eğitime muhtaç
öğrencilerin eğitim ve öğretim gördüğü kurumlarda görevli öğretmen ve
yöneticiler ile bu öğrencilere yönelik olarak açılan özel sınıf öğretmenlerine
ve cezaevlerinde görevli öğretmen ve diğer personele % 25, Milli Eğitim
Bakanlığı Örgün ve Yaygın Eğitimi Destekleme ve Yetiştirme Kursları Yönergesi
kapsamında görev alan yönetici, öğretmen ve diğer personele % 100 fazlasıyla
ödenir"
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 9 uncu maddesinin aşağıdaki şekilde değiştirilmesini arz ve teklif
ederiz.
 Erkan Akçay Mustafa
Kalaycı Özcan Yeniçeri
 Manisa Konya Ankara
 Ali Öz Emin
Çınar
 Mersin Kastamonu
"MADDE 9- 14/7/1965 tarihli ve 657
sayılı Devlet Memurları Kanunun 176 ncı maddesi aşağıdaki şekilde
değiştirilmiştir.
"Bu Kanunun 89 uncu maddesine göre
kendilerine ders görevi verilenlere, ders saati başına gündüz öğretimi için
280, örgün ve yaygın eğitim kurumlarında yarıyıl ve yaz tatillerinde, cumartesi
ve pazar günleri ile saat 18.00'den sonra başlayan öğretim faaliyetleri için
300 gösterge rakamının bu Kanuna göre belirlenen aylık katsayısı ile
çarpımından oluşan miktar üzerinden ek ders ücreti ödenir.
Bu ücretler, özel eğitime muhtaç
öğrencilerin eğitim ve öğretim gördüğü kurumlarda görevli öğretmen ve
yöneticiler ile bu öğrencilere yönelik olarak açılan özel sınıf öğretmenlerine
ve cezaevlerinde görevli öğretmenlere % 25 fazlasıyla ödenir.
Okullarda nöbetçi olarak
görevlendirilen öğretmen ve yöneticilere haftalık altı saat ilave ek ders
ücreti ödenir.
Bu madde kapsamında ücretle ders vermek
üzere yükseköğretim kurumlarından görevlendirilen öğretim elemanlarına 2914
sayılı Kanun hükümlerine göre ek ders ücreti ödenir.
Konferans ücreti her yıl bütçe
kanunlarında gösterilir."
BAŞKAN – Komisyon okunan son önergeye
katılıyor mu?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Önerge üzerinde Erkan Akçay
konuşacak.
Buyurun. (MHP sıralarından alkışlar)
ERKAN AKÇAY (Manisa) – Sayın Başkan,
değerli milletvekilleri; 9’uncu maddede verdiğimiz önerge üzerinde söz aldım.
Hepinizi saygıyla selamlıyorum.
Bu, 36 maddelik kanun teklifi
içerisinde belki de olumlu diyebileceğimiz ender maddelerden birisi de bu yani
bütün noksanlıklarına rağmen olumlu gördüğümüz, desteklenebilecek, böyle,
Diyojen’in gündüz vakti fenerle aradığı ve zor bulacağı maddelerden birisi,
değerli milletvekilleri.
Şimdi, 657 sayılı Devlet Memurları
Kanunu’nun 176’ncı maddesine göre öğretmenlere ders saati başına gündüz
öğretimi için 140, yarıyıl ve yaz tatilleri için ve hafta içinde de saat
18.00’den sonra başlayan öğretim faaliyetleri için 150 gösterge rakamının memur
maaş katsayısıyla çarpımı tutarında ek ders ücreti ödenmektedir. Bu da bugün
itibarıyla brüt 11 lira tutmaktadır. Bu ücret kesintilerle 9 lira 35 kuruşa
düşüyor. Ve 6528 sayılı torba kanunun 12’nci maddesiyle 5580 sayılı Özel
Öğretim Kurumları Kanunu’na eklenen geçici maddeyle özel dershanelerin
faaliyetleri 1 Eylül 2015 tarihinden itibaren sona erecektir. Bu mevcut
teklifle Millî Eğitim Bakanlığı örgün ve yaygın eğitimi destekleme kurslarında
görev alacak yönetici ve öğretmenlere verilecek ek ders ücreti yüzde 100
nispetinde artırılarak 21 liraya kadar çıkarılmaktadır.
Bu düzenleme, konuşmamın başında da
ifade ettiğim gibi, iyi bir düzenleme olarak mütalaa edilse de kapsamı
itibarıyla yetersizdir çünkü yapılan düzenleme sadece özel öğretim kurumları ve
Millî Eğitim Bakanlığına bağlı okullarda verilecek sınavlara dönük kurslardaki
branş öğretmenlerini kapsamaktadır, oysa Türkiye’de on binlerce sınıf öğretmeni
ve kurslarda eğitim vermeyen branş öğretmenleri vardır. Örgün ve yaygın eğitimi
destekleme kurslarındaki öğretmenlerin ek ders ücretleri artırılırken Millî
Eğitim Bakanlığındaki diğer öğretmenlerin ek ders ücretlerinin artırılmaması
adaletsizliktir. Yani, burada da hani iyi bir şey yaparken dahi bir
adaletsizlik mutlaka yapılıyor. Ek ders ücretindeki artışın bütün öğretmenleri
kapsayacak şekilde düzenlenmesi eşit işe eşit ücret ve Anayasa’nın eşitlik ilkesi
gereğidir. 
TÜRKİYE KAMU-SEN Araştırma Geliştirme
Merkezinin 2015 Şubat ayına ait asgari geçim endeksi sonuçlarına göre, çalışan
tek kişinin yoksulluk sınırı 2.061 liradır, 4 kişilik bir ailenin asgari geçim
haddi ise 4.183 lira, çalışan tek kişinin açlık sınırı 1.593 liradır.
Türkiye’de 4 kişilik bir ailenin ortalama gıda ve barınma harcamaları toplamı
1.645 liradır. Şubat 2015 itibarıyla ortalama 2.298 lira ücret alan bir memur,
maaşının yüzde 71’ini yalnızca gıda ve barınma harcamalarına ayırmaktadır,
diğer ihtiyaçlarını karşılamak için maaşının yüzde 28,4’ü geriye kalıyor.
Ortalama ücretle geçinen bir memur ailesinin ulaşım, sağlık, eğitim,
haberleşme, giyim gibi diğer zorunlu ihtiyaçlarını karşılaması için Şubat 2015
maaşından geriye yalnızca 653 lirası kalmaktadır. 
Kamuda görev yapan 9’uncu derecenin
1’inci kademesindeki bir öğretmen Ocak 2015 itibarıyla 2.220 Türk lirası çıplak
ücret almaktadır. 1’in 4’ünde görev yapan bir öğretmenin maaşı ise 2.570
liradır. Dolayısıyla, TÜRKİYE KAMU-SEN’in bu araştırma sonuçlarına göre
öğretmenlerimiz yoksulluk sınırının çok altında maaş almaktadır. Bu rakamları
da bu mukayesenin rahatça yapılabilmesi için belirttik. Ayrıca, öğretmelere
nöbet görevinin karşılığı olarak hiçbir ücret de ödenmemektedir, bu da angarya
niteliği taşımaktadır.
Bu düşüncelerle önergemizin kabulünü
diler, saygılar sunarım. (MHP ve CHP sıralarından alkışlar)
BAŞKAN – Teşekkür ederim Sayın Akçay.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifinin 9. maddesinin aşağıdaki şekilde değiştirilmesini arz ve teklif ederiz.
Vahap Seçer
(Mersin) ve arkadaşları
"MADDE 9 - "14.07.1965
tarihli ve 657 Sayılı Devlet Memurları Kanununun 176 ncı maddesinin birinci
fıkrasında geçen "140" ve "150" rakamları sırasıyla
"280" ve "300" olarak ve ikinci fıkrası aşağıdaki şekilde
değiştirilmiştir.
"Bu ücretler, özel eğitime muhtaç
öğrencilerin eğitim ve öğretim gördüğü kurumlarda görevli öğretmen ve
yöneticiler ile bu öğrencilere yönelik olarak açılan özel sınıf öğretmenlerine
ve cezaevlerinde görevli öğretmen ve diğer personele % 25, Milli Eğitim
Bakanlığı Örgün ve Yaygın Eğitimi Destekleme ve Yetiştirme Kursları Yönergesi
kapsamında görev alan yönetici, öğretmen ve diğer personele % 100 fazlasıyla
ödenir"
BAŞKAN – Komisyon önergeye katılıyor
mu? 
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim. 
BAŞKAN – Hükûmet? 
ORMAN VE SU
İŞLERİ BAKANI VEYSEL EROĞLU (Afyonkarahisar) – Katılmıyoruz Başkanım. 
BAŞKAN – Önerge
üzerinde Sayın Vahap Seçer konuşacak. 
Buyurun. (CHP
sıralarından alkışlar) 
VAHAP SEÇER
(Mersin) – Sayın Başkan, sayın milletvekilleri; hepinizi saygıyla selamlıyorum.

Sayın Akçay’ın
da söylediği gibi, bu teklif içerisindeki belki de hepimizin onaylayabileceği
bir düzenleme ancak eksik olan bir düzenleme. Bu düzenlemeyle, özel eğitime
muhtaç öğrencilerin eğitim ve öğretim gördüğü kurumlarda görevli öğretmen ve
yöneticiler ile bu öğrencilere yönelik olarak açılan özel sınıf öğretmenlerine
ve cezaevlerinde görevli öğretmen ve diğer personele yüzde 25, Millî Eğitim
Bakanlığı Örgün ve Yaygın Eğitimi Destekleme ve Yetiştirme Kursları Yönergesi
kapsamında görev alan yönetici, öğretmen ve diğer personele de yüzde 100
fazlasıyla bir ek ders ücreti düzenlemesi yapılıyor. Bizim önergemizin farkı
şurada: Biz diyoruz ki: Bunu onaylayalım ancak aslında bütün öğretmenlerin ek
ders ücretine bir zam yapalım, onların 140 olan göstergelerini 280, 150 olan
göstergeyi de 300 olarak belirleyelim ve daha sonra 9’uncu maddede öngörülen bu
düzenlemeyi de yapalım. Ek ders ücretleri şu anda 9 lira ile 9 lira 73 kuruş
arasında. Bu yaptığımız değişiklikle bütün bu ek ders ücretlerini 18 ile 20
TL’ye çıkarıyoruz. Siz de öğretmenlerin bugünkü koşullarda hangi sıkıntılar
içerisinde yaşadıklarını biliyorsunuz. 
Değerli
arkadaşlarım, millî eğitim, gerçekten Türkiye için çok önemli bir konu.
Özellikle on iki yıllık iktidarlarınız süresi boyunca da aldığınız kararlar
aslında çok dramatik kararlar oldu. Gerçekten çok önemli yasal değişiklikler
oldu. Bugüne kadar 5 Millî Eğitim Bakanı görev yaptı. Sayın Hüseyin Çelik Sayın
Nimet Baş’a bu görevi devrederken millî eğitimle ilgili birçok olumlu
düzenlemeler yaptıklarını ve artık bunu bir otomatik pilota bağladıklarını,
âdeta her şeyin yolunda olduğunu söyleyerek o görevi devretmişti ama maalesef
otomatik pilota bağlanan o uçak şu anda yere çakılmış durumda.
Gerçekten çok önemli gelişmeler oluyor
Millî Eğitim teşkilatında. Özellikle 2014 yılında çıkartılan Millî Eğitim Temel
Kanunu’nda yapılan değişikliklerden sonra çok önemli sorunlarla karşı karşıya
kaldık ama her şeyden önemlisi de atanmayan öğretmenler sorunu. Türkiye'de şu
anda atama bekleyen 330 bin öğretmenimiz var. Geçtiğimiz günlerde Plan ve Bütçe
Komisyonunda görüşülen yeni torba yasada Millî Eğitim Bakanlığına 47 bin kadro
ihdası yapıldı ve bunun, 35 bin öğretmen atamasının da 2015 yılı sonuna kadar
yapılmasıyla ilgili bir düzenleme oldu. Umut ediyorum kısa sürede Genel Kurula
da iner ve o burada yasalaşır. Çünkü 330 bin atanamayan, atanmayan öğretmen bu
sevindirici haberi bekliyor. Bu düzenleme sevindirici olabilir ama yetersiz.
Zira, Millî Eğitim Bakanlığının 115 bin öğretmen ihtiyacı var. Bu yeni yapılan
kadro ihdasıyla, yani 35 bin öğretmen atamasından sonra 80 bin yine ihtiyacı
kalacak. Bu tartışmalar, müzakereler sırasında 35 bin atanacak öğretmenin bir
yıllık maliyeti üzerinde bir tartışma oldu ve hazineye 1,6 milyar TL yıllık
maliyeti olduğu ortaya çıktı. Ancak bunun yanında da 60 bin ücretli öğretmen
var, onun da 600 milyon TL hazineye maliyeti var. 
Şimdi, bu hesaptan yola çıkarak
baktığınız zaman, bu 35 bin öğretmen atamasından sonra geriye kalan 80 bin
öğretmen atamasını gerçekleştirdiğiniz zaman 35 bin öğretmen atamasıyla
hazineye yüklenen 1,6 milyar TL’nin üzerine bir 3 milyar TL daha yük binecek.
Şunu anlatmaya çalışıyorum: Türkiye 800
milyar doların üzerinde ciro yapan bir ekonomiye sahip, 400 milyar TL’ye yakın
bütçe yapan bir ekonomiye sahip. Birçok yere, 52 milyar TL sadece savunmaya
para harcayan bir Türkiye herhâlde gelecek kuşaklar için, eğitim için,
Türkiye’nin geleceği için, eğitimli toplum için ilave bir 3 milyar TL daha bulma
gücüne sahiptir. Dolayısıyla, 35 bin öğretmen ataması değil, Millî Eğitim
Bakanlığının…
(Mikrofon otomatik cihaz tarafından
kapatıldı)
VAHAP SEÇER (Devamla) – …ihtiyacı olan
115 bin öğretmen atamasının bir an önce gerçekleşmesini diliyorum.
Hepinize saygılar sunuyorum. (CHP ve
MHP sıralarından alkışlar) 
BAŞKAN – Teşekkür ederim Sayın Seçer.
Önergeyi oylarınıza sunuyorum: Kabul
edenler... Kabul etmeyenler... Önerge kabul edilmemiştir. 
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 Sıra Sayılı Kanun
Teklifi'nin 9. Maddesinin aşağıdaki şekilde değiştirilmesini arz ve talep
ederiz.
"Bu ücretler, Milli Eğitim
Bakanlığı'na bağlı eğitim ve öğretim verilen tüm okullarda görevli öğretmen ve
yöneticilere %100 fazlasıyla ödenir. Öğretmen ve yöneticilere ödenen bu miktar
kadarı her yardımcı hizmet personeline de ödenir.”
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
PLAN VE BÜTÇE KOMİSYONU SÖZCÜSÜ EKREM
ÇELEBİ (Ağrı) – Katılmıyoruz efendim.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Gerekçeyi okutuyorum:
Gerekçe: 
Milli Eğitim Bakanlığı'na çalışan
öğretmen, yönetici, yardımcı hizmet personellerinin geçim durumları ve ekonomik
gelirlerine bakıldığında Türkiye'nin haysiyete yakışır bir yaşam şansı
sunmadığı açıktır. Bu kapsamda ek ders ücretlerinin Milli Eğitim Bakanlığı'na
çalışan sadece spesifik bir kesime değil, tüm personele uygulanması
gerekmektedir. Bu önerge ile ayrım gözetmeksizin öğretmen ve yöneticilere
verilmesi planlanan ek ücretten yardımcı hizmet personelinin de
yararlandırılması öngörülmektedir.
BAŞKAN – Önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir.
Maddeyi oylarınıza sunuyorum: Kabul
edenler... Kabul etmeyenler... Madde kabul edilmiştir.
Sayın milletvekilleri, yeni madde
ihdasına dair bir önerge vardır. İç Tüzük’ün 91’inci maddesine göre yeni bir
madde olarak görüşülmesine Komisyonun salt çoğunlukla katıldığı önergeler
üzerinde görüşme açılır ve bu maddede belirtilen sayıda da önerge verilebilir.
Bu nedenle, önergeyi okutup Komisyona soracağım ve Komisyon önergeye salt
çoğunlukla, 21 üyesiyle katılırsa önerge üzerinde yeni bir madde olarak görüşme
açacağım, Komisyonun salt çoğunlukla katılmaması hâlinde ise önergeyi işlemden
kaldıracağım.
Şimdi önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifi’ne, çerçeve 9’uncu maddesinden sonra gelmek üzere aşağıdaki maddenin
eklenmesini ve diğer maddelerin buna göre teselsül ettirilmesini arz ve
teklif ederiz.
"MADDE 10- 657
sayılı Kanunun ek 33 üncü maddesindeki gösterge tablosu aşağıdaki şekilde
değiştirilmiştir."






Gösterge




a) Eğitim görevlisi, başasistan, uzman tabip


150




b) Tabip, tıpta uzmanlık
  mevzuatında belirtilen dallarda, bu mevzuat hükümlerine göre uzmanlık belgesi
  alan tabip dışı personel, aynı dallarda doktora belgesi alanlar


135




c) Diş tabibi ve eczacılar


120




ç) Mesleki yüksek öğrenim görmüş sağlık personeli


90




d) Lise dengi mesleki öğrenim görmüş sağlık personeli


75




e) Diğer personel


55



 Mustafa Elitaş Mehmet
Doğan Kubat Fehmi Küpçü
 Kayseri İstanbul Bolu
 Osman Aşkın Bak Recep
Özel Ramazan Can
 İstanbul Isparta Kırıkkale
 Cevdet Erdöl 
 Ankara
BAŞKAN – Komisyon, önergeye salt
çoğunlukla katılıyor musunuz?
PLAN VE BÜTÇE KOMİSYONU BAŞKANI RECAİ
BERBER (Manisa) - Sayın Başkanım, Komisyonumuzun salt çoğunluğu vardır, salt
çoğunlukla katılıyoruz. Oy birliğiyle…
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) - Katılıyoruz Başkanım.
BAŞKAN – Komisyon önergeye salt
çoğunlukla katılmış olduğundan, önerge üzerinde yeni bir madde olarak görüşme
açacağım.
Gruplar adına söz isteyen? Yok.
Şahsı adına söz isteyen? Yok.
Soru-cevap? Yok.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmiştir, böylece yeni bir madde
ihdas edilmiştir. 
Biz komisyon
raporu üzerinden görüşmelerimize devam ediyoruz.
10’uncu maddede
iki adet önerge vardır, okutuyorum: 
Türkiye Büyük Millet
Meclisi Başkanlığına
Görüşülmekte olan 688 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifinin 10’uncu maddesinin aşağıdaki şekilde değiştirilmesini arz ve teklif
ederiz.
MADDE 10- 19/9/2006 tarihli ve 5543
sayılı İskân Kanununa aşağıdaki geçici madde eklenmiştir.
"GEÇİCİ MADDE 9- (1) Konya İli
Hadim İlçesi Dedemli Beldesinde Bozkır Barajı yapımından etkilenen ailelerin,
belirlenecek yeni yerleşim alanına nakilleri, hak sahipliği duyuruları, hak
sahiplikleri ve borçlandırılmalarına ilişkin usul ve esaslar Bakanlar Kurulunca
bu kanunun yürürlüğe girdiği tarihten itibaren 3 ay içinde belirlenir."
 Rahmi Aşkın Türeli Müslim
Sarı  Bihlun Tamaylıgil İzmir İstanbul İstanbul Vahap
Seçer İzzet Çetin Ali Öz
 Mersin Ankara Mersin
Türkiye Büyük
Millet Meclisi Başkanlığına
Görüşülmekte olan 688 sıra sayılı Kanun
Teklifinin 10 uncu maddesinin aşağıdaki şekilde değiştirilmesini arz ve teklif
ederiz.
MADDE 10- 19/9/2006 tarihli ve 5543
sayılı İskan Kanununa aşağıdaki geçici madde eklenmiştir.
GEÇİCİ MADDE 9- (1) Konya İli Hadim
İlçesi Dedemli Mahallesinde Bozkır Barajı yapımından etkilenen ve bulundukları
yerlerden kaldırılan ailelerin, yeni yerleşim alanına nakilleri, hak sahipliği
duyuruları, hak sahiplikleri ve borçlandırılmalarına ilişkin usul ve esaslar
iki ay içerisinde Bakanlar Kurulunca belirlenir."
 Erkan Akçay  Özcan
Yeniçeri Mehmet Günal
 Manisa Ankara Antalya
 Alim Işık Mustafa
Kalaycı  Ali Öz
 Kütahya Konya Mersin
BAŞKAN – Son okunan önergeye Komisyon
katılıyor mu?
PLAN VE BÜTÇE KOMİSYONU BAŞKANI RECAİ
BERBER (Manisa) – Katılmıyoruz Sayın Başkanım.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU
(Afyonkarahisar) – Katılmıyoruz Başkanım.
BAŞKAN – Önerge üzerinde Sayın Mustafa
Kalaycı konuşacak.
Buyurun. (MHP sıralarından alkışlar)
MUSTAFA KALAYCI (Konya) – Sayın Başkan,
değerli milletvekilleri; hepinizi saygılarımla selamlıyorum.
Görüştüğümüz maddede 5543 sayılı İskân
Kanunu’na bir geçici madde eklenerek Konya’nın Hadim ilçesine bağlı Dedemli’de
Bozkır Barajı yapımından etkilenen ailelerin belirlenecek yeni yerleşim alanına
nakilleri, hak sahiplikleri ve borçlandırılmalarına ilişkin usul ve esasların
Bakanlar Kurulunca belirlenmesi öngörülmektedir.
Bu madde, içi boş, göstermelik bir
düzenleme olup seçim öncesi Dedemlili hemşehrilerime sözde sahip çıkılıyor ve
bir şey yapılıyormuş izleniminin verilmek istendiği açıkça görülmektedir.
Bakınız, maddede “Dedemli beldesi”
diyorsunuz. Daha Dedemli’nin statüsünü bile bilmiyorsunuz. Siz Konya’da belde
mi bıraktınız? İşin daha vahimi, bu kanun teklifini veren Konya Milletvekili
Kerim Özkul. Üzülerek söylüyorum, Konya Milletvekili ama Konya’da beldelerin
mahalle yapıldığından haberi yok. PKK istediği için çıkardığınız Büyükşehir
Yasası’yla beldeleri, köyleri yok ettiniz; adlarına “mahalle” diyerek tüzel
kişilikleri kaldırdınız; belde belediyelerini kapattınız. Siz yaptığınız yanlış
düzenlemeden dolayı vatandaşlarımızın yaşadığı sorunları görmüyor, bilmiyor,
bilseniz de hiç umursamıyorsunuz.
Evleri baraj altında kalacak Dedemlili
hemşehrilerimden yaklaşık 650 kişi başvuruda bulunmuş ancak 172 kişi hak sahibi
olabilmiştir. Bekâr olanların, kıraç arazide yerleri olanların ve nüfus kaydını
kısa süreli başka yere kaydıranların hak sahipliği kabul edilmemiştir. Bugüne
kadar iskân konusu da çözüme kavuşturulmamış, hemşehrilerim belirsizliğe
itilmiştir. Şimdi de, acele kamulaştırma kararının alınmasının üzerinden tam
iki yıl geçtikten sonra Dedemlili ailelerin nakil ve hak sahipliğiyle ilgili
usul ve esasları belirleme konusunda Bakanlar Kuruluna yetki veriyorsunuz. Onun
da süresi ve ne yapılacağı belli değil, yerleşim yeri belli değil, herkes hak
sahibi olabilecek mi, belirsiz. Zaten sizin işiniz gücünüz göz boyama, yalan
dolan.
Allah aşkına, bugüne kadar, yol, su,
elektrik, kanalizasyon vesair her türlü alt yapısı bitirilmiş, evleri, iş
yerleri, camisi, okulu, hastanesi, postanesi, çarşısı, pazarı yapılmış yeni bir
Dedemli yapılamaz mıydı? Devletimizin buna gücü yeter ama AKP Hükûmeti yapmadı,
beceremedi, üstelik Dedemlilileri mağdur etti.
Kamulaştırma işlemlerinde de evlere,
kiraz bahçelerine, kuyulara, bağlara, tarlalara çok düşük ve adaletsiz değerler
biçilmiştir.
Dedemli'de, Korualan'da hem baraj hem
de kara yolu için kamulaştırma yapılmıştır. Ancak, aynı alanda yer alan
araziler ve kiraz bahçeleri için DSİ tarafından belirlenen kamulaştırma bedeli
ile Karayolları tarafından belirlenen kamulaştırma bedelinin hem kendi içinde
hem de birbirleri arasında büyük farklılıklar bulunmaktadır. AKP Hükûmetinin bu
uygulamaları hakkaniyetle bağdaşmamaktadır. O nedenle, kapsamlı bir düzenleme
yapılmalı, iskân işlemi kısa sürede bitirilmeli, kıymet takdirleri doğru ve
tutarlı bir şekilde yeniden yapılmalı, hiçbir vatandaşımız mağdur edilmemeli ve
hakları verilmelidir.
Değerli milletvekilleri, bölgede,
Konya'nın birçok yerinde olduğu gibi, kadastro çalışmaları da çiftçimizi,
köylümüzü, vatandaşımızı mağdur etmiştir. Bugün bölgeye giderseniz en fazla bu
konuda şikâyet alırsınız. Hemşehrilerim atalarından, dedelerinden kalan ve
yıllardır kullandıkları arazilerin ormana çıkarıldığını, bu nedenle
kullanamadıklarını söylemekte ve bu arazilerle ilgili olarak "Burası
dedemizin, babamızın malıydı. AKP Hükûmeti döneminde devlet el koydu."
diye dert yanmaktadır. Arazi sahipliğine geçmiş dönemlerde saygı gösterilen
yüzlerce dekar arazi AKP Hükûmetinin uygulamaları neticesi orman arazisi
sayılarak sahipleri devre dışı bırakılmıştır. Yetkililere sorarsanız “Buralarla
ilgili 2/B çalışması yapılması gerekmektedir. Bu çalışma yapılınca vatandaşa
satılacak.” Allah aşkına, siz kimin malını kime satıyorsunuz? Bu, haksızlık
değil midir?
Bu konuda mutlaka yeni bir düzenleme
yapılmalı, en azından orman ağacı veya bahçe yetiştirilmek şartıyla ve köy
halkının şehadetiyle araziler sahiplerine iade edilmelidir.
Teşekkür ediyor, saygılar sunuyorum.
BAŞKAN – Teşekkür ederim.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 688 sıra sayılı Bazı
Kanun Ve Kanun Hükmünde Kararnamelerde Değişiklik Yapılması Hakkında Kanun
Teklifinin 10. maddesinin aşağıdaki şekilde değiştirilmesini arz ve teklif
ederiz. 
 Vahap
Seçer (Mersin) ve arkadaşları
MADDE 10- 19/9/2006 tarihli ve 5543 sayılı
İskân Kanununa aşağıdaki geçici madde eklenmiştir.
"GEÇİCİ MADDE 9- (1) Konya İli
Hadim İlçesi Dedemli Beldesinde Bozkır Barajı yapımından etkilenen ailelerin,
belirlenecek yeni yerleşim alanına nakilleri, hak sahipliği duyuruları, hak
sahiplikleri ve borçlandırılmalarına ilişkin usul ve esaslar Bakanlar Kurulunca
bu kanunun yürürlüğe girdiği tarihten itibaren 3 ay içinde belirlenir."
BAŞKAN – Komisyon önergeye katılıyor mu?
PLAN VE BÜTÇE KOMİSYONU BAŞKANI RECAİ BERBER (Manisa) –
Katılmıyoruz Sayın Başkan.
BAŞKAN – Hükûmet?
ORMAN VE SU İŞLERİ BAKANI VEYSEL EROĞLU (Afyonkarahisar) –
Katılmıyoruz Başkanım.
ENGİN ALTAY (Sinop) – Gerekçe okunsun.
BAŞKAN – Gerekçeyi okutuyorum:
Gerekçe:
Bu madde ile Konya'nın Hadim ilçesi Dedemli Beldesi'nde
Bozkır Barajı yapımından etkilenen ailelerin, belirlenecek yeni yerleşim
alanına nakilleri, hak sahipliği duyurularına ilişkin usul ve esasları kanunun
yürürlüğe girdiği tarihten itibaren 3 ay içinde Bakanlar Kurulu'nca
belirlenecektir. Söz konusu yerde 2013 yılında acele kamulaştırma işlemi kararı
alınmış olup, kararın üzerinden geçen 2 yıllık süre zarfında birtakım
mağduriyetler oluşmuştur.
BAŞKAN – Önergeyi oylarınıza sunuyorum: Kabul edenler… Kabul
etmeyenler… Önerge kabul edilmemiştir.
Sayın Komisyon, buyurun.
PLAN VE BÜTÇE KOMİSYONU BAŞKANI RECAİ BERBER (Manisa) –
Sayın Başkan, 10’uncu maddede bir düzeltme talebimiz olacak. “Konya ili Hadim
ilçesi Dedemli Beldesinde” ifadesi var. “Dedemli Mahallesi’nde” şeklinde
düzeltilmesini talep edeceğiz.
Teşekkür ederiz.
BAŞKAN – Not edilmiştir.
Bu düzeltmeyle birlikte maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
İki dakika ara veriyorum.
Kapanma Saati: 00.04
ONUNCU
OTURUM
Açılma
Saati: 00.07
BAŞKAN:
Başkan Vekili Ayşe Nur BAHÇEKAPILI
KÂTİP ÜYELER: Fehmi KÜPÇÜ (Bolu), Muhammet Bilal MACİT (İstanbul)
-----0-----
BAŞKAN – Sayın milletvekilleri, Türkiye
Büyük Millet Meclisinin 78’inci Birleşiminin Onuncu Oturumunu açıyorum.
688 sıra sayılı
Kanun Teklifi’nin görüşmelerine devam edeceğiz. 
Komisyon? Yok. 
Ertelenmiştir. 
7’nci sırada yer
alan 687 sıra sayılı Kanun Tasarısı’nın görüşmelerine başlayacağız. 
7.- İş Sağlığı ve Güvenliği Kanunu ile
Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ile Burdur Milletvekili Hasan Hami Yıldırım ve İzmir Milletvekili
Aydın Şengül ile 50 Milletvekilinin; Adana Milletvekili Ali Demirçalı ve
İstanbul Milletvekili Gürsel Tekin'in; İstanbul Milletvekili Abdullah Levent
Tüzel'in; Diyarbakır Milletvekili Nursel Aydoğan'ın; İzmir Milletvekili Rahmi
Aşkın Türeli'nin; İstanbul Milletvekili Mahmut Tanal'ın; İzmir Milletvekili
Ahmet Kenan Tanrıkulu'nun; Kocaeli Milletvekili Haydar Akar'ın; Balıkesir
Milletvekili Haluk Ahmet Gümüş'ün; Manisa Milletvekili Hasan Ören ve 2
Milletvekilinin; İstanbul Milletvekili Mahmut Tanal'ın; Manisa Milletvekili
Erkan Akçay ve Milliyetçi Hareket Partisi Grup Başkanvekili İzmir Milletvekili
Oktay Vural'ın; İstanbul Milletvekili Mahmut Tanal'ın; İstanbul Milletvekili
Mustafa Sezgin Tanrıkulu ile 2 Milletvekilinin; Cumhuriyet Halk Partisi Grup
Başkanvekili İstanbul Milletvekili Mehmet Akif Hamzaçebi'nin Benzer Mahiyetteki
Kanun Teklifleri ve Sağlık, Aile, Çalışma ve Sosyal İşler Komisyonu Raporu ile
Türkiye Büyük Millet Meclisi Başkanlığı ve Sağlık, Aile, Çalışma ve Sosyal
İşler Komisyonu Başkanlığı Tezkerelerinin (1/1006, 2/1449, 2/1511, 2/1664,
2/1670, 2/1691, 2/1788, 2/2068, 2/2182, 2/2183, 2/2205, 2/2235, 2/2295, 2/2534,
2/2541, 2/2546) (S. Sayısı: 687)
BAŞKAN –
Komisyon? Yok. 
Ertelenmiştir. 
Bundan sonraki işlerde de komisyonun
bulunmayacağı anlaşıldığından, (11/47) esas numaralı Gensoru Önergesi’nin
gündeme alınıp alınmayacağı hususundaki görüşme ile alınan karar gereğince,
kanun tasarı ve teklifleri ile komisyonlardan gelen diğer işleri sırasıyla görüşmek
üzere 18 Mart 2015 Çarşamba günü saat 14.00’te toplanmak üzere birleşimi
kapatıyorum. 
Kapanma Saati: 00.08




(x) Bu ifadeye ilişkin düzeltme 18/3/2015
tarihli 79’uncu Birleşim Tutanak Dergisi’nin 117’nci sayfasında “Geçen Tutanak
Hakkında Konuşmalar” bölümünde yer almıştır.


(*) 688 S.Sayılı Basmayazı 16/03/2015
tarihli 77’nci Birleşim Tutanağı’na eklidir.


(x) Önergenin tam metni tutanağa eklidir.




