


TÜRKİYE BÜYÜK MİLLET MECLİSİ




















Hızlı Erişim...
>ANA SAYFA
Son Tutanak
Gündem
Gelen Kağıtlar
>MİLLETVEKİLLERİ
Arama
Liste
Kaybettiklerimiz
Sandalye Dağılımı
E-Posta
Telefon Rehberi
>YASAMA
Tasarı ve Teklifler
Kanunlar
Kararlar
KHK'lar
Komisyon Raporları
>DENETİM
Yazılı ve Sözlü Soru Önergeleri
Araştırma Komisyonları
Soruşturma Komisyonları
>TUTANAKLAR
Son Tutanak
Tutanak Sorgu
Tutanak Metinleri
Gizli Oturum Tutanakları
>PARLAMENTOLARARASI İLİŞKİLER
Uluslararası Komisyonlar
Dostluk Grupları
>KURUMSAL
Genel Sekreterlik
Mevzuat
Telefon Rehberi
Etik Komisyon
Duyurular
>BASIN AÇIKLAMALARI
>ANAYASA
>İÇTÜZÜK
>TARİHTEN GÜNÜMÜZE
>KÜTÜPHANE
>BİLGİ EDİNME
>ARŞİV
>BAĞLANTILAR
>DUYURULAR






ANA SAYFA
MİLLETVEKİLLERİ
YASAMA
DENETİM
TUTANAKLAR
PARLAMENTOLARARASI İLİŞKİLER
KURUMSAL




Son Tutanak
Gündem
Gelen Kağıtlar

Arama
Liste
Kaybettiklerimiz
Sandalye Dağılımı
E-Posta
Telefon Rehberi

Tasarı ve Teklifler
Kanunlar
Kararlar
KHK'lar
Komisyon Raporları




Yazılı ve Sözlü Sorular
Araştırma Komisyonları
Soruşturma Komisyonları





Son Tutanak
Tutanak Sorgu
Tutanak Metinleri
Gizli Oturum Tutanakları










Uluslararası Komisyonlar
Dostluk Grupları






Genel Sekreterlik
Mevzuat
Telefon Rehberi
Etik Komisyon
Duyurular
















 DÖNEM : 20    CİLT : 18         YASAMA YILI : 2


T. B. M. M.

TUTANAK DERGİSİ

40 ıncı Birleşim

25 . 12. 1996  Çarşamba



İ Ç İ N D E K İ L E R

 I. - GEÇEN TUTANAK ÖZETİ

 II. - GELEN KÂĞITLAR

III. - BAŞKANLIĞIN GENEL KURULA SUNUŞLARI

A)  GÜNDEM DIŞI KONUŞMALAR

1. - Uşak Milletvekili Mehmet Yaşar Ünal'ın,
şekerpancarı üreticilerinin sorunlarına
ilişkin gündemdışı konuşması

2. - Hatay Milletvekili Mehmet Sılay'ın,
Suriye'de Türkmenlere yapılan muamelelere ilişkin
gündemdışı konuşması

3. - Malatya Milletvekili Ayhan Fırat'ın,
Sosyal Sigortalar Kurumu Genel Müdürlüğünce
personel alımı için yapılan sınavlara
ilişkin gündemdışı konuşması
ve Çalışma ve Sosyal Güvenlik Bakanı
Necati Çelik'in cevabı

B)  TEZKERELER VE ÖNERGELER

1. - Huzur Harekâtının 31.12.1996
tarihi itibariyle sona erdirildiğine dair Başbakanlık
tezkeresi (3/627)

2. - Amerika Birleşik Devletleri, İngiltere
ve Fransa hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece keşif ve gerektiğinde
önleme uçuşlarıyla sınırlı
hava harekâtında bulunulmasına ilişkin
Başbakanlık tezkeresi (3/628)


3. - Amerika Birleşik Devletleri, İngiltere
ve Fransa hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece keşif ve gerektiğinde
önleme uçuşlarıyla sınırlı
hava harekâtında bulunulmasına ilişkin
Başbakanlık tezkeresinden “ve Fransa” ibaresinin
çıkarıldığına ilişkin
Başbakanlık tezkeresi (3/629)

IV. - SATAŞMALARA İLİŞKİN
KONUŞMALAR

1. - Hatay Milletvekili Nihat Matkap'ın, Çalışma
ve Sosyal Güvenlik Bakanı Necati Çelik'in partisine
sataşması nedeniyle konuşması

2. - Çalışma ve Sosyal Güvenlik
Bakanı Necati Çelik'in, Hatay Milletvekili Nihat
Matkap'ın şahsına sataşması nedeniyle
konuşması

3. - Sıvas Milletvekili Temel Karamollaoğlu'nun,
İstanbul Milletvekili Ali Topuz'un partisine sataşması
nedeniyle konuşması

V. - KANUN TASARI VE TEKLİFLERİYLE
KOMİSYONLARDAN GELEN DİĞER İŞLER

1. - Cumhurbaşkanlığı 1995
Malî Yılı Kesinhesap Cetvelinin Sunulduğuna
İlişkin Cumhurbaşkanlığı
Genel Sekreterliği Tezkeresi ve Türkiye Büyük
Millet Meclisi Hesaplarını İnceleme Komisyonu
Raporu (3/446) (S. Sayısı : 172)

VI. - ÖNERİLER

A)  SİYASÎ PARTİ GRUBU ÖNERİLERİ

1. - Gündemdeki sıralamanın ve
çalışma saatlerinin yeniden belirlenmesine
ve 25.12.1996 Çarşamba günü sözlü
soruların görüşülmemesine ilişkin
RP ve DYP Gruplarının müşterek önerisi


VII. - SORULAR VE CEVAPLAR

A)  YAZILI SORULAR VE CEVAPLARI

1. - Çanakkale Milletvekili Ahmet Küçük'ün,
TMO'nin ekmeklik buğday stokuna ve yeterli buğday alımları
yapıp yapmadığına ilişkin sorusu
ve Tarım ve Köyişleri Bakanı Musa Demirci'nin
yazılı cevabı (7/1607)

2. - Adana Milletvekili Erol Çevikçe'nin,
beldelerin ilçe, ilçelerin il olmasının
yasal kurallara bağlanmasına ve Osmaniye'ye bağlanan
Kadirli İlçesinin Adana veya Osmaniye'ye bağlanması
konusunda referandum yapılmasına ilişkin Başbakandan
sorusu ve İçişleri Bakanı Meral Akşener'in
yazılı cevabı (7/1619)

3. - İstanbul Milletvekili Halit Dumankaya'nın,
Şehit Anaları Vakfına ve Genç Demokratlar
Vakfına ilişkin soruları ve Devlet Bakanı
Ahmet Cemil Tunç'un yazılı cevabı
(7/1751, 1752)







I. - GEÇEN TUTANAK ÖZETİ



TBMM Genel Kurulu saat 15.00'te açılarak
üç oturum yaptı.

İngiltere'ye gidecek olan Devlet Bakanı
H. Ufuk Söylemez'e, dönüşüne kadar,
Devlet Bakanı Ayfer Yılmaz'ın,

Sudan'a gidecek olan Devlet Bakanı T. Rıza
Güneri'ye, dönüşüne kadar, Çevre
Bakanı M. Ziyattin Tokar'ın,

Vekillik etmelerinin uygun görülmüş
olduğuna ilişkin Cumhurbaşkanlığı
tezkereleri,

İsrail Parlamento Başkanı ve
Filistin Yasama Konseyi Başkanının vaki davetine
icabetle TBMM Başkanının başkanlığında
bu ülkeye gidecek olan 7 kişilik,

Gürcistan Parlamentosu Türkiye Dostluk
Grubu Başkanının vaki davetine icabetle bu
ülkeye gidecek olan 6 kişilik,

Parlamento heyetlerinde yer alacak milletvekillerine
ilişkin TBMM Başkanlığı tezkereleri;

Genel Kurulun bilgisine sunuldu.

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
54 üncü sırasında yer alan 166 Sıra
Sayılı Yükseköğretim Kurumları
Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulüne Dair Kanunun Bir Maddesinin Yürürlükten
Kaldırılmasına ilişkin 9.10.1996 tarih
ve 4190 Sayılı Kanun ve Anayasanın 89 uncu
maddesi gereğince Cumhurbaşkanınca bir daha görüşülmek
üzere geri gönderme tezkeresinin bu kısmının
5 inci sırasına, 52 nci sırasında
yer alan 147 Sıra Sayılı Kanun Teklifinin
6 ncı sırasına alınmasına;
31.12.1996 Salı ve 2.1.1997 Perşembe günlerinde
Genel Kurul çalışmalarının yapılmamasına
ilişkin Danışma Kurulu önerisi kabul edildi.

Erzincan Milletvekilleri Tevhit Karakaya ve Naci
Terzi'nin, Yüksek Öğretim Kurumları Teşkilatı
Hakkında 41 Sayılı Kanun Hükmünde
Kararnamenin Değiştirilerek Kabulüne Dair 2809
Sayılı Kanun ile 78 ve 190 Sayılı
Kanun Hükmünde Kararnamelerin Eki Cetvellerde Değişiklik
Yapılması Hakkında (2/119),

Yozgat Milletvekilleri Yusuf Bacanlı ve İsmail
Durak Ünlü'nün, Yüksek Öğretim Kurumları
Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulü Hakkında 2809 Sayılı Kanunda
ve 78 ve 190 Sayılı Kanun Hükmünde Kararnamelerde
Değişiklik Yapılması Hakkında (2/250),

Kanun Tekliflerinin İçtüzüğün
37 nci maddesine göre doğrudan gündeme alınmasına
ilişkin önergelerinin, yapılan görüşmelerden
sonra, kabul edildikleri açıklandı.

İstanbul Milletvekili Halit Dumankaya ve 15
arkadaşının, Sait Halim Paşa Yalısında
meydana gelen yangının nedenlerini ve TURBAN Genel
Müdürlüğüyle ilgili yolsuzluk iddialarını
araştırmak amacıyla Meclis araştırması
açılmasına ilişkin önergesi ve
Meclis Araştırması Komisyonu Raporu (10/2)
(S. Sayısı : 115) üzerindeki görüşmeler
tamamlandı.

Kastamonu Milletvekili Murat Başesgioğlu,
Isparta Milletvekili Ömer Bilgin'in konuşmasında
Genel Başkanlarına ve Gruplarına,

İstanbul Milletvekili Halit Dumankaya, Isparta
Milletvekili Ömer Bilgin'in konuşmasında şahsına,

Sataşması nedeniyle, birer konuşma
yaptılar.


Amerika Birleşik Devletleri, İngiltere,
Fransa ve hava unsurlarının katılımıyla
Türkiye tarafından belirlenecek ilke ve kurallara
bağlı olarak sadece keşif ve gerektiğinde
önleme uçuşlarıyla sınırlı
hava harekâtında bulunulmasına Anayasanın
92 nci maddesi uyarınca izin verilmesine dair Başbakanlık
tezkeresi ile gündemde yer alan diğer işleri sırasıyla
görüşmek için, 25.12.1996 Çarşamba
günü saat 15.00'te toplanmak üzere, birleşime
19.55'te son verildi.


Yasin Hatiboğlu

Başkanvekili

 Ali Günaydın Kâzım Üstüner

 Konya Burdur

 Kâtip Üye Kâtip Üye






II. - GELEN KÂĞITLAR

25 . 12 . 1996  ÇARŞAMBA



Raporlar

1. - Yozgat Milletvekilleri İsmail Durak Ünlü,
Yusuf Bacanlı ve Lütfullah Kayalar'ın, Yüksek
Öğretim Kurumları Teşkilâtı
Hakkında 41 Sayılı Kanun Hükmünde
Kararnamenin Değiştirilerek Kabulü Hakkında
2809 Sayılı Kanunda ve 78 ve 190 Sayılı
Kanun Hükmünde Kararnamelerde Değişiklik Yapılması
Hakkında Kanun Teklifi ve İçtüzüğün
37 nci Maddesine Göre Doğrudan Gündeme Alınma
Önergeleri (2/250) (S. Sayısı : 193) (Dağıtma
tarihi : 25.12.1996) (GÜNDEME)

2. - Erzincan Milletvekili Tevhit Karakaya ve 20
Arkadaşının, Yüksek Öğretim
Kurumları Teşkilatı Hakkında 41 Sayılı
Kanun Hükmünde Kararnamenin Değiştirilerek
Kabulüne Dair 2809 Sayılı Kanun ve 78 ve 190
Sayılı Kanun Hükmünde Kararnamelerde Değişiklik
Yapılması Hakkında Kanun Teklifi ve İçtüzüğün
37 nci Maddesine Göre Doğrudan Gündeme Alınma
Önergesi (2/119) (S. Sayısı : 194) (Dağıtma
tarihi : 25.12.1996) (GÜNDEME)

BİRİNCİ OTURUM

Açılma Saati : 15.00

Tarih : 25 Aralık 1996 Çarşamba

BAŞKAN : Başkanvekili Kamer
GENÇ

KÂTİP ÜYELER : Kâzım
ÜSTÜNER (Burdur), Ali GÜNAYDIN (Konya)




BAŞKAN - Türkiye Büyük Millet
Meclisinin 40 ıncı Birleşimini açıyorum.

Sayın milletvekilleri, toplantı yetersayımız
vardır; çalışmalarımıza
başlıyoruz. (DSP sıralarından “sağ
ol” sesleri)

Nasıl olsa bugün açık oylama
var, önemli kritik oylamalar var; arkadaşlarımız
kulislerde, buralarda; geliyorlar.

Yeteri kadar da salonda arkadaşlarımız
var; sizinle biz istediğimiz kanunları çıkarabiliriz.

RİFAT SERDAROĞLU (İzmir) - Sen
buranın Başkanısın!.. Var mı
öyle şey... Git kuliste yönet o zaman!..

BAŞKAN - Efendim, kuliste değil işte...

RİFAT SERDAROĞLU (İzmir) - Olur
mu böyle şey Başkan!..

BAŞKAN - Canım, eğer tereddütünüz
olursa, yoklama isterseniz yoklama yaparım.

Gündeme geçmeden önce, üç
arkadaşımıza gündemdışı
söz vereceğim. 


III. - BAŞKANLIĞIN GENEL KURULA
SUNUŞLARI

A)  GÜNDEM DIŞI KONUŞMALAR

1. - Uşak Milletvekili Mehmet Yaşar
Ünal'ın, şekerpancarı üreticilerinin
sorunlarına ilişkin gündemdışı
konuşması

BAŞKAN - Birinci gündemdışı
söz DSP Uşak Milletvekili Sayın Mehmet Yaşar
Ünal'a verilmiştir; Sayın Ünal, şekerpancarı
üreticilerinin sorunları konusunda gündemdışı
söz istemiştir; buyurun efendim. (DSP sıralarından
alkışlar)

Süreniz 5 dakika Sayın Ünal.

MEHMET YAŞAR ÜNAL (Uşak) - Sayın
Başkan, değerli milletvekilleri; ülkemizde şekerpancarı
üreticilerinin sorunları hakkında söz
almış bulunmaktayım, hepinize saygılar
sunarım.

Türkiye, 1995-96 kampanya döneminde, pancardan
1 milyon 472 bin ton şeker üreterek Avrupa'da yedinci,
dünya sıralamasında ise sekizinci olmuştur.
Bu dönemde şeker tüketimimiz daha fazla olduğu
için şeker açığı meydana
gelmiştir. Oysa, Türkiye, iç tüketimi karşılayacak,
hatta dış ülkelere şeker ihraç
edecek arazi ve şeker sanayii altyapısına
sahip bir ülkedir. O halde, yanlış ve plansız
uygulamalarla, şeker sanayiinin neden güç duruma
düşürüldüğüne ve üretici
köylülerin perişan edildiğine bir bakalım.

1995 yılında pancar ekimine uygun 3
milyon 540 bin dekarlık arazi var iken; ancak, 2 milyon
890 bin dekarlık alanda ekim taahhüdü alınabilmiştir,
yani, pancar ekilebilir alanların ancak yüzde 71'inde
ekim yapılabilmiştir. Bunun nedeni şudur: Köylü
üreticimiz yaptığı hesaba göre, bu
işten kâr etmediğini görmekte, taban fiyat
bir yıl önce açıklandığı
halde ödeme bir yıl sonra olduğu için paranın
değeri enflasyonla uçup gitmekte, böylece köylümüz
pancar ekiminden uzaklaşmaktadır. İlk defa
1996'da, pancar taban fiyatları önceden ilan edilmiştir.

Türkiye şekeri biraz pahalıya mal
ediyor diye bizim bu ziraattan vazgeçip fabrikalara kilit
vurmamız düşünülemez. Tüm Avrupa
ülkeleri, hâlâ kendi çiftçilerini
direkt veya endirekt sübvansiyonlarla desteklemeye devam
ediyorlar. Pancar ziraatı Türkiye'de devam etmelidir,
çünkü bu, aynı zamanda köylünün
yaptığı besiciliği de desteklemektedir.
Eğer, bu işten vazgeçilirse, kırsal kesimde
gizli işsizlik yükselecektir. 

Ülkemizde üretilen şekerpancarı
Afyon, Ağrı, Alpullu, Ankara, Bor, Burdur, Çarşamba,
Çorum, Elazığ, Elbistan, Erciş, Ereğli,
Erzincan, Erzurum, Eskişehir, Ilgın, Kars, Kastamonu,
Kırşehir, Malatya, Muş, Susurluk, Turhal, Uşak,
Yozgat ile Adapazarı ve Kütahya Şeker Fabrikalarında
işlenmektedir. Bu fabrikalara gelen pancar ise, 62 ilde
450 bin üretici tarafından yetiştirilmektedir.

Şekere verilen ithalat izniyle başlayan
şeker girişi çok yüksek boyutlara ulaşmıştır.
Sonuç olarak, şeker fabrikalarından satılan
günlük tüketim 6 bin tondan 2 bin tonun altında
inmiş ve aradaki fark, ithal şeker ve kaçak
şekerden karşılanmaya başlamıştır.
Hükümetin, bu şeker akışını
durduracak tedbirleri almaması üzerine, Türkiye
Şeker Fabrikaları günlük tüketim miktarında
şeker satamamış ve depolar dolmaya başlamış,
şeker satılamayınca üreticilere olan
söküm avansı dahil, tüm ödemeler aksamış
ve üreticilere “paramız yok, bunun yerine şeker
verelim” demek durumuna gelinmiştir.

Biz, Hükümetimizden, bu tavrın değiştirildiğinin,
burada, açıkça ilan edilmesini istiyoruz.
Türkiye'ye giren ve stoklarda yığılan ithal
şeker ve kaçak şekeri getirenleri memnun edecek
yüzde 18 şeker zammı da yapılmış
ve bu kesim, bir gecede 7-8 trilyon lira kazanmıştır;
ayrıca, kaçak giren şekere yüzde 47 gümrük
vergisi de ödenmediğinden, aynı çevrelere
10-15 trilyonluk bir vurgun imkânı yaratılmıştır.


Bunlar, resmî fiyattan 2 bin 3 bin lira eksik
fiyatla piyasaya şeker sürerken, şeker fabrikaları
güç duruma düşürülmüştür.
Tarım ürünlerinde kontrolsüz ithalat kendi
köylüsünü vurmaktadır; et ithalinde
de olduğu gibi, besicilik ölmüştür. Şeker
fabrikalarını borçlanmaya ve zarara sokmaktadır.
Hükümetlerin görevi, ithalatçı ve
kaçakçıdan önce pancar üreticilerini
koruyup, gözetmek olmalıdır. 

Bizce, pancar taban fiyat belirlemesi şu şekilde
olmalıdır: Tüm faaliyetler; yani, pancarın
ekime hazırlanması, tohum bedeli, gübre -yeterli
ve dengeli gübre- masrafı, hava şartlarından
dolayı tahriple tekrar ekim olursa onun masrafı,
yabancı otlarla mücadele ve haşerelere karşı
ilaçla mücadele masrafları, çapalama
ve sulama masrafları, söküm, yaprak kesme, temizleme
ve taşıma masrafları, mazot zamları
ayrı ayrı hesap edilmeli, buna sarf edilen emek
de katılarak, enflasyon gözönüne alınarak
maliyet hesaplanmalı ve buna, belli bir kâr eklenerek
fiyat belirlenmesi için, köylü üreticilerle
şeker fabrikaları temsilcileri aynı masaya
oturup karar vermelidir; yani, köylü, kendi ürettiği
pancarın fiyatının ne olacağı
konusunda söz sahibi olmalıdır. Daha önce
verilen paralar da avans olarak kabul edilmeli, yeni bir taban
fiyat belirlenmelidir. Pancar taban fiyatı ilk belirtildiğinde,
Adana milletvekilimiz de, ileride bu fiyatın yeterli olmayacağını
söylemişti. Bugün, haklı çıktığımız
görüldü; fakat, Bakanlık o konuda, herhangi
bir...

(Mikrofon otomatik cihaz tarafından kapatıldı)

BAŞKAN - Sayın Ünal, size, kısa
bir süre veriyorum; yalnız, konuşmanızı
toparlayın lütfen, rica ediyorum.

1 dakika eksüre verdim; buyurun efendim.

MEHMET YAŞAR ÜNAL (Devamla) - Eğer,
üreticimizin hakları tam olarak verilirse, Türkiye,
bir daha şeker darboğazına girmez. Bugünkü
olumsuz tablo, şekerde çalışan işçilerimizi
de etkilemiş, avanslarını eksik almışlardır.
Şu anda yürütmekte oldukları toplu iş
sözleşmelerinde de haklı isteklerini almakta
zorlanmaktadırlar. Yılbaşında alacakları
ikramiye de henüz belli değildir. 

Bugün şeker fabrikalarının
yaşadığı durum, Hükümetler eliyle
KİT'lerin nasıl zarar ettirildiğine tipik bir
örnektir. Biz, DSP olarak, köylü kalkınmadan
ülke kalkınmasının mümkün
olmadığına inanıyoruz. Hükümet,
hiç vakit kaybetmeden, yaptığı hataların
bir kısmını da olsa telafi etmek için
Pankobirlik ile oturup yeni bir fiyat belirlemesine giderek, köylümüze
sahip çıkmalıdır.

Hepinize saygılar sunuyorum. (DSP, CHP ve
ANAP sıralarından alkışlar)

BAŞKAN - Teşekkür ederim Sayın
Ünal.

Gündemdışı konuşmaya
cevap verecek sayın bakan?.. Yok.

2. - Hatay Milletvekili Mehmet Sılay'ın,
Suriye'de Türkmenlere yapılan muamelelere ilişkin
gündemdışı konuşması

BAŞKAN - İkinci gündemdışı
söz, Kuzey Suriye'deki dram konusunda gündemdışı
söz almak isteyen Hatay Milletvekili Mehmet Sılay'a
verilmiştir. (RP sıralarından alkışlar)

Sayın Sılay, süreniz 5 dakikadır.

Buyurun efendim.

MEHMET SILAY (Hatay) - Sayın Başkan,
değerli milletvekilleri; önce, bugün, aziz milletimizin
ve 1,5 milyar İslam âleminin kutlamakta olduğu
Berat Gecesinin tüm insanlığa barış
ve huzur getirmesini diliyorum. Sonra da, hiçbir haber
ajansında çıkmayan, hiçbir yazılı
ve görsel basına yansımayan birkaç spot
haberle huzurlarınızdayım; sizleri saygıyla
selamlıyorum.

Suriye'nin Akdeniz'e açılan Lâzkiye,
Tartus ve Burç limanlarında bulunan ve Bayır-Bucak
Türkmenlerine ait balıkçı tekneleri,
geçtiğimiz son iki ay içerisinde müsadere
edilmiş ve 54 Bayır-Bucaklı Türkmen gözaltına
alınmıştır. Bugün, Halep hapishanelerinde
300 civarında Bayır-Bucak Türkü zor şartlar
altındadır. Ekim 1996'da Şam'da meydana gelen
patlamanın ardından 14 Bayır-Bucaklı
kaybolmuştur. 

Değerli milletvekilleri, iki sınır
vilayetinin valilerine -Lâzkiye ve Hatay Valilerine- tercümanlık
yapan Bayır-Bucaklı tercüman İbrahim
faili meçhul şekilde ortadan kaldırılmıştır.
1965'ten beri; yani, Hafız Esad'ın başa geçtiği
ve el-iştirakiyye gibi marksist sloganlarla yönettiği
bir polis devleti olan Suriye'de, Bayır-Bucak Türklerinin
yüzde 80'i, bugüne kadar karakoldan geçirilmiştir;
yani, sorgulamadan, dayaktan ve işkenceden... 

Spot haberlerim bu kadar.

Değerli milletvekilleri, Misakımillî
sınırları dışında kalan
Türk dünyasında kısa bir ufuk turu yaptığımız
zaman, Stalin despotizminin mağdur ettiği Ahıska
mazlumlarında olduğu gibi, Kuzey Suriye'de unutulan
Bayır-Bucak Türkmenlerinin vebalini de, bugün,
yüreğimizde hissediyoruz... 

ALİ DİNÇER (Ankara) - Sen onu,
Adalet Bakanına sor!..

MEHMET SILAY (Devamla) - Batı Trakya Türklerinin
sıkıntıları var; ama, hiç olmazsa,
Yunan Parlamentosunda 3 milletvekili var, seçilmiş
belediye başkanları ve müftüleri var. Kuzey
Irak Türkmenlerinin liderleri var, okulları var, dergileri
var. Azerbaycan, Kafkasya ve Orta Asya Türklüğü,
dünya konjonktüründe beş altı devletle
temsil ediliyor. Kıbrıslı kardeşlerimiz
uğruna, aziz milletimizin gösterdiği fedakârlık,
her türlü takdirin üzerindedir. Ancak, Ahıska
Türkleri yahut Çin sultasında yaşayan
Doğu Türkistan mazlumları gibi, Hafız Esad
cuntasının egemenliğindeki Bayır-Bucak
Türklüğü de, yıllardır, genosite
varan, soykırıma varan baskılar altında,
hâlâ, siyasî hafızaların dışında
yaşamaktadır. Bu mazlum topluluğun, ne Suriye
Parlamentosunda bir temsilcisi ne de dünyada esameleri var.
Birbuçuk milyon Türkün yaşadığı
Suriye'de, belli bir coğrafyada, toplu halde, toprağa
ve tarıma bağlı olarak yaşayan Bayır-Bucak
Türkleri, bir ulusal bilincin de ötesinde, bugün,
temel insan haklarından da yoksun bir hayata mahkûm
edilmişler...

ABBAS İNCEAYAN (Bolu) - Kimin sayesinde?!.

MEHMET SILAY (Devamla) - Toplam 80 bin Bayır-Bucak
Türkü, 2 nahiye ve 54 köyde, Yayla Dağımızın
güneyinde, hudut boyunca karşılıklı
sıralanmışlar; çağırsak
sesimizi duyacak kadar yakın; ama, ilgisizliğimizden,
bizlere kutuplar kadar uzaktalar ve 200 milyonluk Müslüman
Türk dünyasında unutulanlara karışmışlar.


Kuruluşundaki ilk yirmi yıl içerisinde
17 darbe ve kanlı ihtilal geçiren Suriye'de, en
ağır faturayı, her seferinde Bayır-Bucak
Türkmenleri ödemiştir. Canını kurtarabilenler,
Ahıska Türkleri gibi, zorunlu göçe zorlanmış;
bugün Kırıkhan, İskenderun ve Antakya'da,
anavatana göçebilenlerden mahalleler oluşmuştur.
Suriye'de kalanlara da hızla asimilasyon uygulanıyor.
Suriye'de, sadece Nusayriler ve gayrimüslimler rahat; ancak
-10 milyon içerisinde- Arap, Kürt, Çerkez ve
Türk kardeşlerimiz zor şartlar altında.
Bayır-Bucak Türkmenleri ise organik varlıklarını
bile korumakta zorlanıyorlar. Hatta, Suriye Anayasasında,
Kuzey Suriye Türkleriyle ilgili hiçbir yasal teminat
yok.

Değerli milletvekilleri, Şamda ve Halep'te
bir bomba patlasa yahut rejimi eleştiren bir slogan atılsa
veya sıradan rejim karşıtı bir tevatür
çıksa, hemen o gün, Bayır-Bucak'tan
onlarca Türkmen genci tutuklanıp Tadmur kamplarına
götürülür ve kayıplar listesine karışır.
Bugün, Suriye'de, 80 bin Bayır-Bucak Türkü,
bir açık hava hapishanesinde deney kobayı
gibi bir hayat sürmektedir. 

(Mikrofon otomatik cihaz tarafından kapatıldı)

BAŞKAN - Sayın Sılay, size 1
dakika eksüre veriyorum; lütfen toparlayın efendim.

MEHMET SILAY (Devamla) - Bu Ortadoğu kaosu içerisinde
ve devlerin ayakları altında tamamen çaresiz
ve savunmasız bırakılan Bayır-Bucaklı
kardeşlerimiz, Hafız Esad zaliminin insafına
terk edilmiştir.

ALİ DİNÇER (Ankara) - Sayın
Sılay, bunları Erbakan'a anlat, Erbakan'a...

MEHMET SILAY (Devamla) - Biliyoruz, uluslararası
husumet üzerine siyaset olmaz; ancak, siyaset de, iyiniyet
de karşılıklıdır. Bugün,
ortaçağdan kalan Şii-Batıni terör
metotları, Baas rejimi eliyle Bayır-Bucak Türkmenlerine
tatbik ediliyor. Endişemiz odur ki, Kuzey Suriye Türkmenlerini
de Ahıska Türklerinin acı akıbeti beklemektedir.


Değerli milletvekilleri, Bayır-Bucaklı
kardeşlerimizin millî ve kültürel değerlerini
koruma gayretine, devletimizin ve aziz milletimizin yardımcı
olacağına yürekten inanıyorum. Ben, bu
uykularımı kaçıran gelişmelerin
sorumluluğunu paylaşmak üzere, size tebliğ
ediyor ve Yüce Meclisinizi saygıyla selamlıyorum.
(RP, DYP, ANAP ve DSP sıralarından alkışlar)

BAŞKAN - Teşekkür ederim Sayın
Sılay.

Hükümetten, bu gündemdışı
konuşmaya da cevap gelmemiştir.

3. - Malatya Milletvekili Ayhan Fırat'ın,
Sosyal Sigortalar Kurumu Genel Müdürlüğünce
personel alımı için yapılan sınavlara
ilişkin gündemdışı konuşması
ve Çalışma ve Sosyal Güvenlik Bakanı
Necati Çelik'in cevabı

BAŞKAN - Şimdi, son gündemdışı
konuşmayı Cumhuriyet Halk Partisi Malatya Milletvekili
Sayın Ayhan Fırat yapacaktır.

Sayın Fırat, Sosyal Sigortalar Kurumu
Genel Müdürlüğünde yapılan sınavlarla
ilgili gündemdışı söz istemiştir;
kendisine gündemdışı söz veriyorum.
(CHP sıralarından alkışlar)

Buyurun efendim.

Süreniz 5 dakika. 

AYHAN FIRAT (Malatya) - Sayın Başkan,
Yüce Meclisin Sayın üyeleri; sözlerime başlarken,
Yüce Meclisi saygıyla selamlıyorum.

Bundan tam bir ay önce 28.11.1996 Perşembe
günü, burada yaptığım bir konuşmada,
SSK sınavları hakkında dedim ki, bu çocukları
iki defa Ankara'ya getirttiniz, üçüncü defa
da imtihan neticesini öğrenmek için getirteceksiniz
-ilanda öyle idi, kararnamede- dolayısıyla
bir gazetede ilan etmek aklınıza gelmiyor mu? Şimdi,
hakikaten onu yapmışlar, çok mutlu oldum.
Bu imtihanın baştan sona şaibe koktuğunu
söyledim. Yandaşlarınıza iş bulabilmek
için ÖSYM'yi devre dışı bıraktıklarını
söyledim. Sayın Bakan, çıktı,
bana cevap verirken “adil ve şeffaf bir imtihan yapacağız”
dedi, çok mutlu oldum. 

Şimdi, imtihan bitti; basında, hakkınızda
çıkan yazılara bakın: “SSK sınavında
akrabalar zaferi. Skandal sınavda torpiller yarışıyor.
İmtihanı kazananların 50'si Çelik
soyadlı. Abdullah Gül listesinden bir kişi imtihana
girmeden kazandı. Müsteşar Toptaş'ın
13 yakını, bacanağının 12 yakını,
Müsteşar Yardımcısının
12 yakını, SSK Genel Müdür Yardımcısının
18 yakını...”

Şimdi, soruyorum, temiz siyaset, temiz siyasetçi
bu durumda o koltukta oturur mu? 

ABBAS İNCEAYAN (Bolu) - Adil düzende
oturur...

AYHAN FIRAT (Devamla) - Dinleyin arkadaşlarım.


Bakın, ilkokul mezunları içerisinden
imtihanı kazananları okuyorum. Bir grup, 20 710,
11, 12, 13, 14, 15, 17, 19, 20, 21, 22, 23, 24, 25, 26, 27. İkinci
bir grup 11 216, 11 217, 218, 219, 220, 221, 222, 223... 90 bin
kişi arasında ta 11 248'e kadar... Bu da kimin listesiyse?
Yüksekokul mezunları: 6 504, 505, 506, 507, 508, 509...
512, 513, 514... 519'a kadar. Lise mezunlarından 48 092,
93, 94, 95, 96, 97, 98, 99, 100, 101, 102, 103, 104, 105, 106...
115'e kadar. (CHP, ANAP ve DSP sıralarından alkışlar)
Ayrıca, gene lise mezunlarından 33 431, 32, 33,
34, 35, 36, 37, 38... Tam 100 küsur kişi, kimin listesiyse...

 Sayın Başkan, sayın milletvekilleri;
şimdi soruyorum, bu sınav neticesini, yani, 88 binin
üzerinde imtihan kâğıtlarını
5 kişilik bir komisyon okumuş; kaç günde;
11 günde. Ben 13 gün diyorum. Günde 16 saat çalışmışlar
diyelim. 16 saat 13 günde 208 saat, 60 dakikadan 62 bin dakika...
Her dakika bir kâğıda baksalar 62 bin kâğıt
eder. Nasıl ?.. Bu 5 kişi ayrı ayrı
koltukta, hiç birbirleriyle konuşmadan; yani, bir
kişi bir heyet... Gene, 26 bin kişinin kâğıdı
kalıyor.

ALİ DİNÇER (Ankara) - Bunlar
piyangocu noter kâtibi!..

AYHAN FIRAT (Devamla) - Kâğıtlar
okunmamış, bu belli. 

Sayın Bakan, Sayın Genel Müdür,
ikaz ediyorum, bunun sonunda her türlü Meclis denetimi
-taa gensoruya kadar- gelecektir. Sakın kâğıtları
imha etmeyin. Bunu, sizi uyarmak için söylüyorum.
(CHP, ANAP ve DSP sıralarından alkışlar)

Niçin kurşunkalem?.. Kurşunkalem
olmalı ki, istenilenin kâğıt ona göre
ayarlansın.

Şimdi, Başbakanlık Yüksek
Denetleme Kurulunu göreve davet ediyorum. Derhal ara raporu
istiyorum -ben o kurulun üyeliğini yaptım- SSK
hakkında; Devlet Denetleme Kurulundan da Çalışma
Bakanlığı hakkında...

Türkiye'de, toplum temiz, insanlarımız
temiz, gençlerimiz tertemiz; ama, siyaset kirli. Bazı
siyasetçiler bu çirkinliğe alet oluyorlar. 

BAŞKAN - Sayın Fırat, sizin de
süreniz bitti; 1 dakika daha eksüre veriyorum; bağlayın...

AYHAN FIRAT (Devamla) - Teşekkür ederim,
bağlayacağım...

Sayın Müsteşar Toptaş bu
sınav için ne diyor: “Sınavın
objektif ve adil yapıldığını savunamam;
bir kere yanlış yola girildi ve dönüşü
olmadı.” SSK sınavı bir rezalet, bir
kepazelik, bir fiyaskodur. 

Sayın Bakan, sokakta gördüğünüz
her işsiz gencin önünde başınız
hep eğik olacak. O koltukta oturduğunuz müddetçe,
avucundaki üç beş kuruşuyla çocuğunu
Anadoludan Ankara'ya gönderen bu fakir fukaranın ahı
hep sizin boynunuzda olacak. 

Sayın Bakan, bu sınav süresince
yaşanan bunca olumsuzluğa ve çirkinliğe duyarsızlığınızı
sürdürmeyiniz; eğer sürdürürseniz,
Türk siyasal yaşamında, sınavlara görülmemiş
oranda çirkinlik bulaştıran bir bakan olarak
adınız yer edecektir.

(Mikrofon otomatik cihaz tarafından kapatıldı)

BAŞKAN - Sayın Fırat, lütfen
son cümlenizi söyleyin efendim. 

AYHAN FIRAT (Devamla) - Yüce Meclise saygılar
sunuyorum. (CHP, DSP ve ANAP sıralarından alkışlar)

BAŞKAN - Teşekkür ediyorum Sayın
Fırat.

Sayın Bakan, cevap verecek misiniz?

 ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Evet efendim.

BAŞKAN - Sayın Bakan cevap verecekler.

Buyurun efendim. (RP sıralarından alkışlar)

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, değerli milletvekili arkadaşlarım;
sözlerime başlarken hepinizi saygıyla selamlıyorum;
Cumhuriyet Halk Partisi Malatya Milletvekili Sayın Ayhan
Fırat'ın gündemdışı konuşmasını
cevaplamak üzere huzurlarınızda bulunuyorum.


Esasen, Sayın Fırat, bu konuda, daha
önce, yine bir gündemdışı konuşma
yapmıştır ve konuşması cevaplandırılmıştır.


İRFAN GÜRPINAR (Kırklareli) -
Uyarmış oldu!

ATİLÂ SAV (Hatay) -  Uyarmış
oldu!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Ne var ki,
Sayın Ayhan Fırat hızını alamamış...
(CHP sıralarından gürültüler) Bugün,
yine, burada, üzülerek ifade ediyorum, bir devlet denetleme
kurulunda görev yaptığını da öğrendim,
ayrıca üzüldüm; çünkü,
bir milletvekilinin gazete kültürüne dayanarak,
Meclis kürsüsünü işgal etmesi kadar
bir garabet düşünemiyorum. (RP sıralarından
alkışlar, CHP sıralarından gürültüler.)


Değerli milletvekilleri, gayet açık
ifade ediyorum: SSK için açılan sınav
yönetmeliğe ve mevzuata tamamen uygun olarak yapılmıştır.
(CHP sıralarından gürültüler)

TUNCAY KARAYTUĞ (Adana) - El insaf!.. El insaf!..


BAŞKAN -Arkadaşlar, dinleyelim...


ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Cumhuriyet
Halk Partililer, özelllikle siz dinleyin. Bakınız,
ben, hiçbir yeni sınav yöntemi geliştirmedim.

MAHMUT IŞIK (Sıvas) - 200 adam tayin
ettiniz, onlar ne?.. 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Bakınız,
sizin, dört yıl boyunca bakanlıktayken yaptığınız
sınavlarda kullandığınız yöntem
neyse -aynı yöntem ki, bir tartışmaya
neden olmayayım diye- o yöntemle sınav yapılmaktadır.


NİHAT MATKAP (Hatay) - Değil... Değil...


İRFAN DEMİRALP (Samsun) - Nasıl
bir yöntem?.. Nasıl bir yöntem?.. 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
milletvekilleri, SSK'da -Sosyal Sigortalar Kurumunda- personel
ihtiyacı, hepinizin bildiği gibi, had safhadadır.


MAHMUT IŞIK (Sıvas) - Niye 200 memur
doğuya tayin edildi?.. 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, 10 bine yakın eleman ihtiyacımız
var. Dolayısıyla, çok iyi niyetle; Sosyal
Sigortalar Kurumundan sigorta hizmeti alan, sağlık
hizmeti alan, ne var ki, aldığı hizmetten memnun
olmayan 25 milyon insanımız için SSK kapısının
bir çile kapısı olmaktan çıkarılması
amacıyla bu sınav açılmıştır.
Yapılan doğrudur. Niye doğrudur; bakınız
değerli arkadaşlarım, SSK'da son 15 yılda
sigorta hizmetleri yüzde 210 oranında arttığı
halde, idarî tesislerde çalışan sayısı
yüzde 22 azalmıştır. 

A. TURAN BİLGE (Konya) - Bunları, geçen
gün söyledin. 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Söyledim;
ama, anlamadığınız için, ne yazık
ki, beni de meşgul ediyorsunuz. (CHP sıralarından
gürültüler, sıra kapaklarına vurmalar,
RP sıralarından alkışlar)

AHMET KÜÇÜK (Çanakkale) -
Anlatamadın... Anlatamadın... 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
milletvekileri -kayıtlara geçmesi için söylüyorum-
poliklinik sayısı yüzde 130, yatak sayısı
yüzde 44, yatan hasta sayısı yüzde 113
oranında arttığı halde, SSK sağlık
tesislerinde çalışanların sayısı
sadece yüzde 37'dir. 

MAHMUT IŞIK (Sıvas) - Kazananlar niye
arka arkaya gelmiş?

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, yapılması gereken, işte
bu açığı kapatmaktır; ben de onu
yapıyorum. 

TUNCAY KARAYTUĞ (Adana) - Sınavı
anlat sınavı!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Oraya da
geleceğim. 

MAHMUT IŞIK (Sıvas) - Sayın Bakan,
kazananlar niye arka arkaya geldi, onu bir anlat.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Oraya da
geleceğim. 

BAŞKAN - Arkadaşlar, rica ediyorum...
Burası Meclis salonu, herkes yerinden laf atmasın...
Gündemdışı konuşmaya, Sayın
Bakan kendi üslubuyla cevap veriyor.  Rica ediyorum...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
Başkan, değerli milletvekilleri; personel yetersizliği
nedeniyle, SSK'nın inşaatı tamamlanmış
5 hastanesi eleman yetersizliği, yokluğu nedeniyle hizmete
açılamamaktadır, 20'den fazla hastane ise
randımanlı çalışamamaktadır.


ERDOĞAN TOPRAK (İstanbul) - Akrabalara
gel!..

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Oraya da
geleceğim. 

Değerli arkadaşlarım, bakınız,
bugüne kadar Sosyal Sigortalar Kurumu için her eleman
alımı, 1987 yılında yürürlüğe
konulmuş bir yönetmelik göz önünde bulundurularak
yapılmıştır; ben de bunu yapıyorum.
Yönetmelik var, kanun var. Bakınız, yönetmeliğe
ve kanuna aykırı hiçbir işlemimiz yoktur,
gayet açık bir biçimde, iddialı olarak
söylüyorum. 

CEMAL ALİŞAN (Samsun) - 100 bin kişiden
5 bin kişi mi kazandı? 

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, ben, daha önce, yine bu kürsüde,
bu sınavın adil ve şeffaf yapılacağını
ifade ettim. Evet, iddia ediyorum, bu sınav adildir ve
bu sınav şeffaf bir biçimde devam etmektedir.


MAHMUT IŞIK (Sıvas) - Kazananlar nasıl
arka arkaya geldi Sayın Bakan? 

BAŞKAN - Sayın Işık, rica
ediyorum...

MAHMUT IŞIK (Sıvas) - Cevap vermiyor.


ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Müsaade
et de, sizin söylediklerinize ne zaman cevap vereceğimin
kararını ben vereyim. 

MAHMUT IŞIK (Sıvas) - Tabiî, zaman
bitince...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Müsaade
et, sabret...

Değerli arkadaşlarım, bir yeni tartışma
başlatmamak için, sadece Cumhuriyet Halk Partisinin
elinde bulunduğu dönemde, dört yıl zarfında
yapılan usulsüzlükleri, yapılan kanunsuzlukları
buraya getirme niyetinde değilim. Sadece bir tanesini, Muhterem
Heyetinizin ıttılaına sunmak istiyorum.

AHMET KÜÇÜK (Çanakkale) -
Sınavı anlat, sınavı!..

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Bakınız,
sizin yaptığınız tayinlerden bir örnek
vereyim de, kamuoyu biraz bilgilensin. (CHP sıralarından
gürültüler)

BAŞKAN - Bir dakika efendim... Bir dakika...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, bakınız, yasadışı
Dev-Yol...

AYHAN FIRAT (Malatya) - Bırak bunları,
bırak...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) -  ... ve -şimdi
biraz sıkı durun- Silahlı Devrim Birlikleri
Örgütleri mensubu olmak, eylem ve faaliyetlerinde bulunmak,
öldürme olaylarına karışmak, örgütün
silahlarını saklamak suçlarından yargılanarak
3 yıl 8 ay 13 gün ağır hapis cezasına
mahkûm olmuş insanları, siz, memur olarak bu
Bakanlığa, bu Kuruma aldınız. İşte,
siz busunuz!.. İşte, siz busunuz!.. (RP sıralarından
“Bravo” sesleri, alkışlar; CHP sıralarından
“Yalan söylüyorsun” sesleri, gürültüler)

AYHAN FIRAT (Malatya) - Zavallı... Zavallı...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Evet... Siz,
özürlüleri işe almak için sınav
açtınız, sağlamları  aldınız;
işte, siz busunuz!.. (RP sıralarından “Bravo”
sesleri, alkışlar; CHP sıralarından
gürültüler)

AYHAN FIRAT (Malatya) - Zavallı... Zavallı...
Yazık... Size yazık!..

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım...

ERDOĞAN TOPRAK (İstanbul) - Sınava
gel!..

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Sınava
geliyorum...

Bakınız, bir denetleme kurulunda görev
yaptığını ifade eden Sayın Ayhan
Fırat, tamamen gazete kültürüyle gelmiştir,
burada konuşmuştur; bu, üzüntümü
artırmıştır. (CHP sıralarından
gürültüler)

MUSTAFA YILDIZ (Erzincan) - Doğrusunu siz söyleyin
o zaman!..

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Ancak, ben
şimdi esas bir şey söylüyorum: Değerli
arkadaşlarım, şimdi, bu gazete kupürlerinde,
Çelik soyadlı 50 adayın imtihanı kazandığı
ifade edilmektedir. Değerli arkadaşlarım, gayet
açık ifade ediyorum, bu 50 kişiden 1 tanesinin
benimle yakınlığını tespit ederseniz,
bu görevi bırakmak dahil her türlü kararı
almaya varım. (RP sıralarından “Bravo”
sesleri, alkışlar)

AYHAN FIRAT (Malatya) - Müsteşarınızın
beyanatı var!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - 50 kişinin
değil -bakınız, o kadar iddialı konuşuyorum-
1 kişinin benimle birinci derece değil onuncu derecede
yakınlığını tespit ederseniz,
bu görevi bırakmaya varım; işte bu kadar
iddialı konuşuyorum.

Değerli Başkan, değerli milletvekilleri;
dolayısıyla, diğer arkadaşlarımla
ilgili iddialar da bu kadar gerçekdışıdır
ve dün arkadaşlarım...

AHMET KÜÇÜK (Çanakkale) -Milletvekillerinin
önünde söz veriyor musun?

AYHAN FIRAT (Malatya) - Yalancı!

ÇALIŞMA VE SOSYAL GÜVENLİK
BAKANI NECATİ ÇELİK (Devamla) -  ...Yılmaz
soyadlı, Doğan soyadlı ne kadar kişi kazanmıştır
diye bir araştırma yapmışlar, 60'ın
üzerinde Yılmaz soyadlı arkadaşın
kazandığı tespit edilmiş. Şimdi,
bunu ne Şevki Yılmaz'ın akrabası olarak
nitelemek mümkündür ne de değerli bir liderin
akrabasıdır diye nitelemek mümkündür.

AYHAN FIRAT (Malatya) - Şevki Yılmaz.

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Değerli
arkadaşlarım, dolayısıyla, gazete kültürüyle
konuşmak, çoğu kez insanları yanıltır;
nitekim, sizi de yanıltmıştır. 

AYHAN FIRAT (Malatya) - Beni yanıltıyor;
siz yalan söylüyorsunuz... Ayıp, ayıp!..

BAŞKAN -Rica ediyorum efendim... Rica
ediyorum.

AYHAN FIRAT (Malatya) - Numaraları söyle
nasıl olmuş; 100 numara arka arkaya nasıl
gelmiş, sen onu söyle.

BAŞKAN - Sayın Fırat, lütfen
susar mısınız...

ÇALIŞMA VE SOSYAL GÜVENLİK
BAKANI NECATİ ÇELİK (Devamla) - Sayın
Başkan, değerli milletvekilleri; sınavla ilgili
tüm işlemler, ilgili yönetmeliğe ve kanuna
tamamen uygundur. İleri sürülen iddialarsa, siyasî
maksatlı olup, Hükümetimize, Bakanlığımıza
ve şahsıma, yürütmeye yöneliktir.
İş bilenin, kılıç kuşananındır.

Saygılar sunuyorum Muhterem Heyete. (RP sıralarından
“Bravo” sesleri, alkışlar)

BAŞKAN - Teşekkür ederim Sayın
Bakan.

AYHAN FIRAT (Malatya) - Sizden başka alkışlayan
var mı!

BAŞKAN - Sayın Fırat, lütfen...
Size söz hakkı vermedim... Sayın Fırat...
Sayın Fırat oturur musunuz... Rica ediyorum.

Sayın milletvekilleri, Sayın Fırat
konuşmasında “temiz toplum, gençlik tertemiz,
siyaset kirli” dedi. Bakın, hep kavramları
karıştırıyoruz; siyaset, topluma hizmet
etme mesleğinin en onurlu bir uğraş biçimidir.
(RP sıralarından “Bravo” sesleri, alkışlar)
Şimdi, siyasetle uğraşan insanların içinde
bir, on veya yirmi insan kötü birtakım suçlar
işleyebilir veya kötü birtakım yollarda
olabilir. Bu demek değildir ki, tüm siyasetçiler
kirlidir. Lütfen, sizlerden rica ediyorum...

AYHAN FIRAT (Malatya) - Ben “hepsi kirlidir”
demedim..

BAŞKAN - Bir dakika efendim... Bir dakika...
Siz söylediniz. 

Belirli kavramları birbirine karıştırmayalım
ve haksız da ithamlarda bulunmayalım; kimler kötü
işler yapıyorsa onları dile getirelim...

RİFAT SERDAROĞLU (İzmir) - Sen
ne diye izahat veriyorsun?!.

BAŞKAN - Bütün bir toplumu, siyasetle
uğraşan bütün insanları kirli diye
tanıtmayalım. 

RİFAT SERDAROĞLU (İzmir) - Senin
söylediklerine benim ihtiyacım yok!

BAŞKAN - Bu bazı insanların çok
hoşuna gidiyor; ama, bizlerin hoşuna gitmemesi lazım;
siyasetle uğraşan insanlar olarak bizim...

MAHMUT IŞIK (Sıvas) - Sayın Başkan,
sizin aklınıza ihtiyacımız yok bizim.



IV. - SATAŞMALARA İLİŞKİN
KONUŞMALAR

1. - Hatay Milletvekili Nihat Matkap'ın,
Çalışma ve Sosyal Güvenlik Bakanı
Necati Çelik'in partisine sataşması nedeniyle
konuşması

NİHAT MATKAP (Hatay) - Sayın Başkan...

BAŞKAN - Evet, Sayın Matkap, buyurun
efendim...

NİHAT MATKAP (Hatay) - Sınavla ilgili
birçok... (CHP sıralarından gürültüler)

BAŞKAN - Sesinizi anlamıyorum... Bir
dakika efendim... Grup Başkanvekiliniz konuşuyor.

NİHAT MATKAP (Hatay) - Sayın Bakan
“Cumhuriyet Halk Partisi dönemindeki sınav yöntemini,
aynı yöntemi kullandık” dedi; yanlış
söyledi, kamuoyunu yanılttı. İzin verirseniz,
düzeltmek istiyorum...

BAŞKAN - Yerinizden söyleyin peki.(CHP
sıralarından gürültüler) 

NİHAT MATKAP (Hatay) - Mahkemede mahkûm
olanları işe aldığımızı
söyledi.

BAŞKAN - Bir dakika efendim... Rica ederim...
Söyleyin yerinizden...

MAHMUT IŞIK (Sıvas) - Efendim, partiye
hakaret etti.

BAŞKAN - Aslında, Sayın Bakan,
kimin Dev-Yol davasında mahkûm olduğunun ismini
vermeniz lazım; ismini verirseniz, memnun olurum. Ondan
sonra konuşsun.

Sayın Matkap, efendim buyurun, bir dakika,
size söz vermedim. Önce kendisi açıklasın
ondan sonra... Bir dakika efendim... Siz yerinize gidin... Sayın
Matkap yerinize gidin.

Sayın Bakan, şimdi, genel bir ifade
kullandınız, bir isim de vermek zorundasınız.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Yerimden
mi?

BAŞKAN - Evet efendim... Bir dakika arkadaşlar...
Rica ediyorum......

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, değerli milletvekilleri; Gizli bir evrak; Ankara
Valiliği Emniyet Müdürlüğü 22.4.1996
tarihli evrak. Evrağın sayı numarası
06330 (CHP sıralarından “mahkeme kararı”
sesleri)

BAŞKAN - İsim verebilir misiniz Sayın
Bakan?

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Veriyorum.

“...Sıvas İli Zara İlçesi
Zoğallı Köyü nüfusuna kayıtlı,
Recai ve Altun oğlu, 1964 doğumlu, Hüsnü Ertürk
hakkında yaptırılan icelemede...”

BAŞKAN - Hüsnü Ertürk... İsim
verdiniz; tamam efendim...

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - “...
Yasadışı Dev-Yol örgütü ve
SDB (Silahlı Devrim Birlikleri) Örgütü mensubu
olmak, eylem ve faaliyetlerde bulunmak, öldürme olaylarına
karışmak, örgütün silahlarını
saklamak suçlarından dolayı 21.01.1982 tarihinde
yakalanarak, hakkında hazırlanan tahkikat evraklarıyla
birlikte Ankara Sıkıyönetim Komutanlığına
sevk edildiği, Ankara Sıkıyönetim Komutanlığı
1 Numaralı Askerî Mahkemesinde yapılan duruşması
neticesinde, mahkemenin 16.03.1989 gün ve Esas No: 1988/2,
Karar No:1989/6 sayısı ile 3 yıl 8 ay 13
gün ağır hapis cezasına mahkûm edilerek,
17.11.1981-14.05.1983 tarihleri arasında tutuklu kaldığı
süre dikkate alınarak şartla tahliyesinin yapılmış
olduğu şeklinde ilişiği kaydına rastlanılmıştır.”

BAŞKAN - Peki, Yargıtay o kararı
onaylamış mı efendim?

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - “Nihat
Özgöl -Vali adına- Vali Yardımcısı”

BAŞKAN - Peki.

Sayın Matkap, yalnız, sataşma
şu: “Sizin usullerle imtihan yaptım” ve
bir de “siz, Dev-Yol davasında 3 yıl 8 ay mahkûm
olmuş kişiyi imtihana aldınız”
diye...

NİHAT MATKAP (Hatay) - Artı, usulsüzlükler
yapıldığı...

BAŞKAN - Hayır efendim. 

Sataşmadan dolayı, size, 2 dakika süre
veriyorum.

Buyurun. (CHP sıralarından alkışlar)

NİHAT MATKAP (Hatay) - Sayın Başkan,
değerli milletvekilleri; fazla zamanınızı
almayacağım. 

Sayın Bakan, bu sınavla ilgili yaşanan
olumsuzluklar konusundaki tereddütleri dile getirirken -arkadaşımız
dile getirdi- bu konuya yanıt verirken, en azından
ben beklerdim ki, Çalışma ve Sosyal Güvenlik
Bakanlığı Müsteşarının,
bugün, gazetelere intikal eden bir açıklaması
var. 

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Hepsi yalan.


NİHAT MATKAP (Devamla) - Sayın Müsteşar
Ali Toptaş, bir gazeteye ne demiş “sınavın
objektif ve adil yapıldığını savunamam.
Bir kere yanlış yola girildi ve dönüşü
olmadı.” (RP sıralarından “hepsi
yalan” sesleri)

Şimdi, bu konuya yanıt verebilirdi.
Gündemi çarpıtmak için, değişik
konulara girdi. Bu, Cumhuriyet Halk Partili bakanlarla ilgili
üç ciddî iddia sergiledi; onunla ilgili düşüncemi
açıklayayım: 

Değerli arkadaşlarım, benim Bakanlık
dönemimde bir memur sınavı açıldı;
o da, Sosyal Sigortalar Kurumuna müfettiş yardımcısı
almak için açılan sınav; ÖSYM
kanalıyla oldu. Bunun altını çiziyorum;
kamuoyunu yanıltmaya gerek yok. (CHP sıralarından
“Bravo” sesleri, alkışlar) Dolayısıyla,
Sayın Bakanın biraz önce “ben, Cumhuriyet
Halk Partili bakanlar hangi yöntemi kullandıysa, aynı
yöntemi kullandım” demesi gerçekdışıdır;
bunu, bir tespit ediyorum. (CHP sıralarından “Bravo”
sesleri, alkışlar) 

İki; o mahkûmla ilgili, eski mahkûmla
ilgili bir iddia sergiledi.

ALİ OĞUZ (İstanbul) - Belge, belgesini
verdi.

NİHAT MATKAP (Devamla)-Eğer
memuriyetine engel bir durum varsa, zaten memur olamazdı.
Eski hükümlüleri kollamak -bütün yasalarımızda
geçiyor- hangi konuyla olursa olsun, eski mahkûmları
kazanmak hepimizin görevi olmalı.

BAŞKAN - Efendim, son cümlenizi söyleyin
de...

NİHAT MATKAP (Devamla) - Şimdi, sizi
üzecek başka bir şey söylerdim de onu geçiyorum.


Bir diğer husus: Değerli milletvekilleri,
sizin huzurunuzda Sayın Bakandan bir ricada bulunacağım;
Cumhuriyet Halk Partili bakanlar döneminde, gerek bakanlığında
gerek bakanlığa bağlı kurumlarda en ufak
bir usulsüzlük, bir yolsuzluk varsa ve bunu Meclise
taşımazsa, Sayın Bakan  namerttir. 

Hepinize saygılar sunuyorum. (CHP sıralarından
alkışlar)

BAŞKAN -Teşekkür ediyorum.


Efendim, gündemdışı konuşmalar
bitmiştir. 

2. - Çalışma ve Sosyal Güvenlik
Bakanı Necati Çelik'in, Hatay Milletvekili Nihat
Matkap'ın şahsına sataşması nedeniyle
konuşması

ÇALIŞMA VE SOSYAL GÜVENLİK
BAKANI  NECATİ ÇELİK (Kocaeli)- Sayın
Başkan!.. (RP sıralarından gürültüler)

BAŞKAN -Sayın Bakan, rica adiyorum...
Zaten, Sayın Matkap da pek bir şey de söylemedi.
 (Gürültüler) 

Bir dakika arkadaşlar; dinleyelim. 

Sayın Bakan, buyurun.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan_ (CHP sıralarından gürültüler)

BAŞKAN - Efendim bir dakika, kötü
birşey söyledim mi?.. Birşey varsa söylesin
canım. (RP sıralarından “söyleyecek
tabiî” sesleri)

Söyleyecek; ama, yeri şimdi midir.

Sayın Bakan, evvela bir maksadınızı
alayım.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, izin verirseniz, duyulması için, kürsüden
ifade edeyim.

BAŞKAN - Sayın Bakan, ama öyle
bir usulümüz yok. Siz yerinizden söyleyin de, ben
evvela bir anlayayım, ne söyleyeceksiniz.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, aynı metni ben de okuduğum halde, Sayın
Matkap'a söz verdiniz.

BAŞKAN - Efendim, siz dediniz ki “sizin
partinin yaptığı imtihan usulleriyle ben imtihan
yaptım.” Kendisi de çıktı “ben,
ÖSYM ile yaptım” dedi.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Ben de ÖSYM'ye
yaptırmadıklarını söyleyeyim.

BAŞKAN - Buyurun o zaman söyleyin. (RP
sıralarından alkışlar, CHP sıralarından
gürültüler)

Buyurun, size de 2 dakika veriyorum; yalnız,
yeni bir sataşmaya meydan vermemek suretiyle.

ÇALIŞMA VE SOSYAL GÜVENLİK
BAKANI NECATİ ÇELİK (Kocaeli) - Sayın
Başkan, değerli milletvekilleri; kamuoyun yanıltan
ben değilim; Sayın Matkap'tır. 1993 yılında
Kurumda -kendi dönemlerinde- yine memuriyet sınavı
açılmış, 130 bin kişi başvurmuş
ve bu 130 bin kişinin sınavı, benim yaptığım
yöntemle yapılmış. 

Bir diğer ifadeyle, benim yaptığım
yöntemle, sizin yaptığınız yöntem
aynıdır. Dolayısıyla, siz, aynı
yöntemle bu sınavı yaptınız ve
yazılı kağıtlarını da,
sınav komisyonuna okuttunuz; ÖSYM'ye okutmadınız.

Bu hususu, Muhterem Heyetin bilgilerine sunuyorum;
hepinizi yeniden saygıyla selamlıyorum. (RP sıralarından
alkışlar, CHP sıralarından gürültüler)

BAŞKAN - Teşekkür ederim Sayın
Bakan.

NİHAT MATKAP (Hatay) - Sayın Başkan_

BAŞKAN - Tamam efendim, bitti bu iş.

NİHAT MATKAP (Hatay) - O zaman, Sayın
Bakan o dönemi kapsayan, dört yılı kapsayan
ifadede bulunmasın.

MAHMUT IŞIK (Sıvas) - Sayın Bakan
yalan söylüyor; bilgisayarla okundu.

BAŞKAN - Efendim, Türkiye Büyük
Millet Meclisi Hesapları İnceleme Komisyonunun bir
raporu vardır; okutup bilgilerinizi sunacağım.


V. - KANUN TASARI VE TEKLİFLERİYLE
KOMİSYONLARDAN

GELEN DİĞER İŞLER

1. - Cumhurbaşkanlığı
1995 Malî Yılı Kesinhesap Cetvelinin Sunulduğuna
İlişkin Cumhurbaşkanlığı
Genel Sekreterliği Tezkeresi ve Türkiye Büyük
Millet Meclisi Hesaplarını İnceleme Komisyonu
Raporu (3/446) (S. Sayısı : 172) (1)

Yüksek Başkanlığa

  21.11.1996

Cumhurbaşkanlığı 1995 malî
yılı kesinhesaplarını ihtiva eden
bu cetvellerin içindekiler incelenerek kayıt defterine
uygun olduğu anlaşılmış olup, İçtüzüğümüzün
180 inci maddesi gereğince Genel Kurula arz edilmek üzere
Yüksek Başkanlığa sunulur.

  Komisyon Başkanı M. Altan Karapaşaoğlu

  ve Komisyon Üyeleri

Karşı Oy Yazısı

Türkiye Büyük Millet Meclisi, Sayıştay
ve Cumhurbaşkanlığına ait 1995 yılı
bütçe kesinhesap cetvelleri, Komisyonumuzca onaylanmak
üzere görüşme günü sabahı
üyelere dağıtılmıştır.


Komisyonun, kendisine aynı gün dağıtılan
belgeler üzerinde sağlıklı bir değerlendirme
yapması mümkün değildir. 

Bu belgelerin, bundan böyle, en az onbeş
gün önce komisyon üyelerine dağıtılması
gerekir. 

Yeterli inceleme imkânı bulamadığımdan
1995 yılı belgelerine onay vermem söz konusu
değildir. 

  Hikmet Aydın

  Çanakkale

BAŞKAN - Bilgilerinize sunulmuştur.

Refah Partisi ve Doğru Yol Partisi Gruplarının,
İçtüzüğün 19 uncu maddesine göre
verilmiş müşterek önerileri vardır;
okutup, oylarınıza sunacağım.

VI. - ÖNERİLER

A)  SİYASÎ PARTİ GRUBU ÖNERİLERİ

1. - Gündemdeki sıralamanın
ve çalışma saatlerinin yeniden belirlenmesine
ve 25.12.1996 Çarşamba günü sözlü
soruların görüşülmemesine ilişkin
RP ve DYP Gruplarının müşterek önerisi




(1) 172 S. Sayılı Basmayazı
tutanağa eklidir.

Türkiye Büyük Millet Meclisi
Başkanlığına

Danışma Kurulunun 25 Aralık 1996
Çarşamba günü yapılan toplantısında
siyasî parti grupları arasında oybirliği
sağlanamadığından, gruplarımızın
aşağıdaki önerisinin, İçtüzüğün
19 uncu maddesi gereğince Genel Kurulun onayına sunulmasını
arz ederiz.

Saygılarımızla.

 Temel Karamollaoğlu Ali Rıza Gönül

 Refah Partisi Doğru Yol Partisi

 Grup Başkanvekili Grup Başkanvekili

Öneri:

Gündemin “Kanun Tasarı ve Teklifleriyle
Komisyonlardan Gelen Diğer İşler” kısmının
64 üncü sırasında yer alan 175 sıra
sayılı kanun tasarısının bu
kısmın 5 inci sırasına, 70 inci sırasında
yer alan 183 sıra sayılı kanun teklifinin
6 ncı sırasına, 68 inci sırasında
yer alan 181 sıra sayılı kanun teklifinin
7 nci sırasına, 25.12.1996 tarihli gelen kâğıtlarda
yayımlanan 193 sıra sayılı kanun teklifinin
48 saat geçmeden 10 uncu sırasına, 194 sıra
sayılı kanun teklifinin 11 inci sırasına
alınması; Genel Kurulun, 25.12.1996 Çarşamba
günü gündemdeki yarım kalan işlerin
bitimine kadar, 26.12.1996 Perşembe günü de saat
24.00'e kadar çalışmalarını
sürdürmesi ve 25.12.1996 Çarşamba günü
sözlü soruların görüşülmemesi
önerilmiştir.

BAŞKAN - Doğru Yol Partisi ile Anavatan
Partisi Gruplarının bu önerisini oylarınıza
sunuyorum: Kabul...

MUSTAFA CUMHUR ERSÜMER (Çanakkale) -
Sayın Başkan, Doğru Yol Partisi ile Anavatan
Partisi?!.

BAŞKAN - Efendim, söz istemediniz...

MUSTAFA CUMHUR ERSÜMER (Çanakkale) -
Doğru Yol Partisi ile Anavatan Partisi değil efendim...

BAŞKAN - Anlamadım efendim; pardon...
Söz istiyor musunuz?

MUSTAFA CUMHUR ERSÜMER (Çanakkale) -
“Refah Partisi ile Doğru Yol Partisi” olacak; “Anavatan
Partisi” dediniz.

BAŞKAN - Özür dilerim efendim. Rica
ederim, kusura bakmayın... Demek ki, Anavatan Partisini
çok seviyorum da onun için... (Gülüşmeler)

Doğru Yol Partisi ile Refah Partisinin bu önerisini
oylarınıza sunuyorum: Kabul edenler... Kabul etmeyenler...
Kabul edilmemiştir. (ANAP, DSP ve CHP sıralarından
alkışlar) 

SALİH KAPUSUZ (Kayseri) - Sayın Başkan...
Sayın Başkan...

BAŞKAN - Bir dakika... Bir dakika arkadaşlar...
Tezahürat yapmayın. 

Buyurun Sayın Kapusuz. 

SALİH KAPUSUZ (Kayseri) - Sayın Başkan,
arkadaşlarımızın son anda içeriye
girmeleriyle...

BAŞKAN - Efendim, oylamaya bir itirazınız
mı var? 

(RP sıralarından bir grup milletvekili
ayağa kalktı) 

SALİH KAPUSUZ (Kayseri) - Evet efendim...
(ANAP, DSP ve CHP sıralarından gürültüler)


BAŞKAN - Bir dakika arkadaşlar... Bir
dakika arkadaşlar... (ANAP, DSP ve CHP sıralarından
gürültüler) 

Bakın, rica ediyorum... (ANAP, DSP ve CHP
sıralarından gürültüler) İçtüzüğü
okuyun... Arkadaşlarımız, oylamaya itiraz
ediyorlar... (ANAP, DSP ve CHP sıralarından sıra
kapaklarına vurmalar, gürültüler) 

OYA ARASLI (İçel) - Sonucu ilan ettiniz
Sayın Başkan; olmaz... 

BAŞKAN - 5 arkadaşımız...(ANAP,
DSP ve CHP sıralarından “Oylamanın sonucunu
ilan ettiniz; olmaz” sesleri, gürültüler)


Sayın arkadaşlarım, ben Meclis
Başkanvekiliyim, görevimi tarafsız yapmak zorundayım.
(ANAP, DSP ve CHP sıralarından gürültüler)


HASAN HÜSAMETTİN ÖZKAN (İstanbul)
- Ayıp... Ayıp Sayın Başkan... 

BAŞKAN - Bir dakika efendim... İçtüzüğe
göre...(Gürültüler)  

MUSTAFA CUMHUR ERSÜMER (Çanakkale) -
Sayın Başkan, oylamanın sonucunu açıkladınız...

BAŞKAN - Sayın Ersümer, İçtüzüğe
göre, oylamanın sonucuna 5 kişi itiraz ederse,
oylamayı tekrarlarım. (ANAP, DSP ve CHP sıralarından
gürültüler) 

Efendim, rica ediyorum... Arkadaşlar... (Gürültüler)


Efendim, oylamayı tekrarlıyorum: Kabul
edenler... (ANAP, DSP ve CHP sıralarından sıra
kapaklarına vurmalar, gürültüler) 

NİHAT MATKAP (Hatay) - Sayın Başkan,
oylamadan sonra salona 10 kişi girdi, yanlışlık
olur, geç kaldınız. 

BAŞKAN - Arkadaşlar, yapacağım
bir şey yok; İçtüzüğü okuyun,
rica ederim. (ANAP, DSP ve CHP sıralarından gürültüler)


SUHA TANIK (İzmir) - Sayın Başkan
“kabul edilmemiştir” dediniz. 

NİHAT MATKAP (Hatay) - Salona 10 kişi
girdi Sayın Başkan. 

OYA ARASLI (İçel) - Sonucu ilan ettiniz
Sayın Başkan. 

BAŞKAN - Tamam, kararı açıkladım
da, İçtüzükte “yapılan oylama
sonucuna 5 milletvekili kalkar, itiraz ederse, oylama tekrarlanır”
deniliyor. Rica ediyorum, İçtüzüğü
açın, bakın... (ANAP, DSP ve CHP sıralarından
gürültüler) Kabul etmeyenler...Kabul edilmemiştir
arkadaşlar. (ANAP, DSP ve CHP sıralarından
“Bravo” sesleri, alkışlar)

Değerli arkadaşlarım, bizim görevimiz
burayı tarafsız yürütmektir; arkadaşlarımızın
menfaatına gelmeyebilir; oylamayı tekrarlamaktan
kimsenin zararı da olmadı, zaten netice de değişmedi.

Başbakanlığın, “Huzur
Harekâtı” nın 31.12.1996 tarihi itibariyle
sona erdiğine dair bir tezkeresi vardır, okutup bilgilerinize
sunacağım; buyurun.


III. - BAŞKANLIĞIN GENEL KURULA
SUNUŞLARI (Devam)

B)  TEZKERELER VE ÖNERGELER

1. - Huzur Harekâtının 31.12.1996
tarihi itibariyle sona erdirildiğine dair Başbakanlık
tezkeresi (3/627)

Türkiye Büyük Millet Meclisi
Başkanlığına

Türkiye Büyük Millet Meclisinin 17.1.1991
tarihli ve 126 sayılı kararına dayanılarak
başlatılan Huzur Harekatı' nın, Kuzey
Irak'ta meydana gelen gelişmeler de göz önünde
tutularak, 31 Aralık 1996 tarihi itibariyle sona erdirilmesine
Hükümetçe karar verilmiştir.

Bilgilerinize arz ederim.

  Prof. Dr. Necmettin Erbakan

  Başbakan

BAŞKAN - Bilgilerinize sunulmuştur.

Cumhuriyet  Halk Partisi Grup Başkanvekili
arkadaşımız Sayın Nihat Matkap, Başkanlığımıza
gönderdiği bir pusulayla şöyle bir istekte
bulunmaktadır:

24.12.1996 tarih ve 24/4948 sayılı
Başbakanlık tezkeresi, daha önce alınmış
bulunan 17.11.1991 tarih ve 126 sayılı Türkiye
Büyük Millet Meclisi kararına dayanılarak
başlatılan Huzur Harekâtının,
31 Aralık 1996 tarihi itibariyle sona erdirilmesine ilişkindir.
Bu tezkerenin, 126 sayılı Türkiye Büyük
Millet Meclisi kararını kaldırıp kaldırmadığı
tartışmalıdır. Konu, Türkiye Büyük
Millet Meclisi İçtüzüğünün
63 üncü maddesindeki usule ait bulunmaktadır.
Bu konuda bir usul görüşmesi açılmasını
talep etmektedir.

Yalnız, ben o kanaatte değilim. Zaten,
daha önce Yüce Meclisin aldığı ve
30 Temmuz 1996 tarih ve 22712 sayılı Resmî
Gazetede yayımlanan Türkiye Büyük Millet
Meclisinin 452 sayılı kararında, bu Huzur
Harekâtının 31.12.1996 tarihinde sona ereceği
konusunda bir hüküm var. Burada, Hükümetin
bunu bize bildirmesine gerek yoktu; ama, bildirmiş, biz
de Hükümetin bir bildirisidir diye bilgiye sunduk. Mesela,
süreli çıkarılan bir kanunda belirtilen
süre dolduğunda otomatikman sona erer. Bu ne Meclis kararını...
Ancak, Yüce Meclis bu konuda yeni bir uzatma kararı
almadıkça, bu otomatikman sona erer. Bu itibarla,
bu konuda bir usul tartışması açmaya
gerek görmüyorum.

NİHAT MATKAP (Hatay) - Sayın Başkan...

BAŞKAN - Buyurun Sayın Matkap.

NİHAT MATKAP (Hatay) - Sayın Başkan,
yanlış anlamadıysam, siz tezkereye gerek olmadığını
ifade ettiniz. Yani, Hükümet, bu tezkereyle fazladan
bir iş yapmıştır. Hükümetin
bu tezkeresiyle Huzur Harekâtı sona ermemektedir.
Bütün bunların tespitini siz de yaptınız,
gereksiz bir iş yapılmıştır.

BAŞKAN - Tabiî, efendim, artık,
bunu herkes de biliyor.

EYÜP AŞIK (Trabzon) - Sayın Başkan...

BAŞKAN - Buyurun efendim.

EYÜP AŞIK (Trabzon) - Sayın Başkan,
siz de ifade buyurdunuz ki, zaten otomatikman sona ereceğine
göre, yeniden bir kararla bildirilmesine, burada okunmasına
lüzum yoktur. Buradan bir mana çıkıyor,
demek ki, bu okuduğunuz karar, milleti kandırmak içindir
ve buna da Meclisi ve zatıâlinizi alet etmektedirler.


BAŞKAN - Hayır efendim; alet etme diye
bir şey yok...

EYÜP AŞIK (Trabzon) - Siz itiraf ediyorsunuz
efendim. 

BAŞKAN - Hayır... Hayır... 

Aslında, Hükümetin aynı konuda
göndermiş olduğu bir tezkeresi var “Bu, zaten,
şu tarihte sona eriyor; ama, ben, bu konuda yeni bir tedbir
getiriyorum” diyor. Bilgiye sunmakta fayda var. Bizi alet
etme diye bir şey söz konusu değildir.

EYÜP AŞIK (Trabzon) - Efendim, siz alet
oluyorsunuz, bizi de alet ediyorsunuz. 

BAŞKAN - Sayın Aşık, siz,
düşüncenizi söylediniz teşekkür
ederim. 

Böylece, Türkiye Büyük Meclisinin
17.11.1991 tarihli ve 126 sayılı kararına
dayanarak başlatılan huzur harekâtı
31 Aralık 1996 tarihi itibariyle sona erecektir.

Başbakanlığın, Anayasanın
92 nci maddesine göre verilmiş bir tezkeresi vardır;
önce okutup işleme alacağım, sonra oylarınıza
sunacağım:

2. - Amerika Birleşik Devletleri, İngiltere
ve Fransa hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece keşif ve gerektiğinde
önleme uçuşlarıyla sınırlı
hava harekâtında bulunulmasına ilişkin
Başbakanlık tezkeresi (3/628)

Türkiye Büyük Millet Meclisi
Başkanlığına

Körfez kirizi sonrası Irak ile ilgili
Birleşmiş Milletler Güvenlik Konseyi kararlarının
hedeflerine ve ruhuna uygun olarak ve Irak'ın toprak bütünlüğünün
muhafaza edilmesine özen göstererek, Amerika Birleşik
Devletleri hava unsurlarıyla İngiltere ve Fransa
hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece keşif ve gerektiğinde
önleme uçuşlarıyla sınırlı
hava harekâtında bulunulmasına, lüzum,
hudut, kapsam ve zamanı Hükümetçe tayin
ve takdir olunmak üzere 31 Aralık 1996 tarihinden
itibaren 6 ay süre ile Bakanlar Kurulunun yetkili kılınması
için Anayasanın 92 nci maddesine göre izin
verilmesini arz ederim. 

  Necmettin Erbakan

  Başbakan

BAŞKAN - Sayın milletvekilleri, Sayın
Başbakan, bu tezkereyi gönderdikten sonra, önceki
tezkerede bir değişiklik yapılmasına ilişkin
ek bir yazı göndermiş “onu okutun”
demiştir; ama, biz okuttuğumuz tezkereyi daha önce
her tarafa gönderdiğimiz için, bu son yazısını
işleme koymadık; ancak, burada bir değişiklik
var. Burada, Hükümet “ve Fransa”'ibaresini
çıkarıyor. 

Şimdi, bu tezkereyi okutuyorum:

3. - Amerika Birleşik Devletleri, İngiltere
ve Fransa hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece keşif ve gerektiğinde
önleme uçuşlarıyla sınırlı
hava harekâtında bulunulmasına ilişkin
Başbakanlık tezkeresinden “ve Fransa” ibaresinin
çıkarıldığına ilişkin
Başbakanlık tezkeresi (3/629)


Türkiye Büyük Millet Meclisi
Başkanlığına

İlgi: a) 24.12.1996 tarihli ve B. 02. 0. KKG/165-24/4949
sayılı yazımız. 

b) Bakanlar Kurulunun 21.12.1996 tarihli ve P/96/12
sayılı karar. 

Anayasanın 92 nci maddesi hükmü
uyarınca izin verilmesi istenilen ilgi (a) tezkeremiz ile
ilgi (b) karar kapsamından “ve Fransa” ibaresi
çıkarılmıştır. 

Mezkûr metinlerin, Türkiye Büyük
Millet Meclisi Genel Kurulunda buna göre okunmasını
arz ederim. 

  Necmettin Erbakan

  Başbakan

BAŞKAN - Efendim, bu son önergeye göre,
Hükümetin ilk tezkeresini, düzeltilmiş olarak,
o şekliyle müzakereye açıyorum. 

Bu tezkere üzerinde, İçtüzüğün
72 nci maddesine göre müzakere açacağım.
Önce gruplara, sonra Hükümete, sonra da iki milletvekiline
söz vereceğim. 

Gruplar ve Hükümetin konuşma süresi
20'şer dakika, iki milletvekilinin konuşma süresi
de 10'ar dakika. 

MİLLî SAVUNMA BAKANI TURHAN TAYAN (Bursa)
- Sayın Başkan, tezkere hakkında, Hükümet
adına söz istiyorum. 

BAŞKAN - Efendim, daha önce bir uygulamamız
vardı; Sayın Hükümet, isterse, kısa
bir sunuş konuşması yapar.

Hükümet adına Sayın Bakanımız
da söz istiyor, kısa bir sunuş konuşması
yapacak. 

Millî Savunma Bakanı Turhan Tayan; buyurun.
(DYP ve RP sıralarından alkışlar)

MİLLÎ SAVUNMA BAKANI TURHAN TAYAN (Bursa)
- Sayın Başkan, muhterem milletvekilleri; kamuoyunda
Çekiç Güç olarak bilinen Huzur Harekâtıyla
ilgili olarak maruzatta bulunmak üzere huzurunuza gelmiş
bulunuyorum. 

Hükümet olarak göreve başladıktan
kısa bir süre sonra, Huzur Harekâtının
uzatılması gündeme geldiğinde, Yüce
Meclisin ilgili komisyonları konuyu hassasiyetle ele almışlar
ve daha sonra da, Türkiye Büyük Millet Meclisinin
gizli bir oturumunda, mesele, bütün yönleriyle
görüşülmüştü. Meclisimizin
bu konudaki hassasiyeti ve beklentileri muhataplarımıza
anlatılmış ve Huzur Harekâtının
hangi şartlar altında uzatılabileceği
tespit edilmiştir. 

Dışişleri Bakanlığımız
ile Amerikalı, İngiliz ve Fransız muhataplarımız
arasında yapılan müzakerelerin sonucunda, Huzur
Harekâtı, Yüce Meclisin tespit ettiği koşullarla
6 ay için uzatılmıştı. Bu arada,
bölgede meydana gelen yeni şartlar da dikkate alınarak,
Çekiç Güç'ün görev süresinin
sona erdirilmesi Hükümetimizce kararlaştırılmış
bulunmaktadır. Bununla ilgili tezkere, az önce bilgilerinize
sunulmuştur.

Daha önceki uzatma sırasında Türkiye
Büyük Millet Meclisinde gündeme gelen konular,
yapılan çalışmalar ve elde edilen sonuçlar
hakkında bilgi sunmak istiyorum.

Huzur Harekâtı çerçevesinde
Kuzey Irak'ta faaliyet gösteren Askerî Koordinasyon
Merkezi hakkında Yüce Mecliste ve kamuoyunda çeşitli
görüşler ileri sürülmüş ve
o tarihlerde bu merkezin Türkiye'ye çekilmesi yolunda
ısrarlı taleplerde bulunulmuş; Hükümetimiz
de bu yönde gayret göstereceğini Meclis huzurunda
bildirmiştir. Geçtiğimiz aylarda Kuzey Irak'ta
meydana gelen gelişmelerin de etkisiyle, Askerî Koordinasyon
Merkezi Kuzey Irak'tan Türkiye'ye intikal ettirilmiş,
daha sonra da faaliyetlerine son verilmiştir. 

Çekiç Güç'ün görevine
son verilmesiyle birlikte, bu merkezin durumu da kendiliğinden
çözülmüş ve Kuzey Irak topraklarında
böyle bir merkezin tesisi öngörülmemektedir.

Üzerinde durulan diğer önemli bir konu,
bazı hükümetdışı kuruluşların
Kuzey Irak'taki faaliyetleri idi. Bunların bir bölümünün
insanî amaçlar dışında faaliyet
gösterdikleri, çeşitli parti ve kuruluşlarca
dile getirilmekte ve bu gibi faaliyetlerin önlenmesi istenmektedir.
Hükümet olarak bu konuya büyük bir titizlikle
eğildik. Bu kuruluşların faaliyetlerini çok
yakından inceledik ve 30'dan fazla hükümetdışı
kuruluşun Türkiye üzerinden Kuzey Irak'a geçerek,
orada faaliyet göstermesine mâni olduk. 

Bu arada, geçtiğimiz aylarda, Kuzey Irak'ta
meydana gelen çatışmaların etkisiyle,
bazı hükümetdışı kuruluşlar
bölgeyi kendiliklerinden terk etmişlerdir. Bu ve benzeri
kuruluşlarda çalışan mahallî personelin
bir bölümünün, kendi güvenlikleri açısından,
Kuzey Irak'ı terk etmek istemeleri üzerine, kendilerine
insanî mülahazalarla bu imkân tanınmış
ve Türkiye üzerinden, aileleriyle birlikte toplam 7
bin kişi -Türkiye'yi terk ederek- Amerika Birleşik
Devletlerince, Guam Adasına taşınmışlardır.
Bu insanî operasyon sırasında Türkiye'nin
gösterdiği kolaylık ve işbirliği, Amerika
tarafından da memnuniyetle karşılanmıştır.


Kuzey Irak'ın ihtiyaç duyduğu insanî
yardımların karşılanmasında,
Türkiye, öteden beri büyük bir gayret göstermektedir.
Bir yandan, Türkiye üzerinden bölgeye elektrik
vermek, bir yandan da, Kızılay aracılığıyla
insanî yardım ulaştırmak yoluyla, Türkiye,
bölgede yaşayan bütün halklara, ayırım
yapmaksızın, yardım elini uzatmıştır.
İnsanî amaçla, bu çalışmalarımıza
devam edeceğiz; ancak “insanî yardım”
adı altında, bölgede, Türkiye'nin güvenliğine
zarar verecek tarzda faaliyet gösterilmesine müsamaha
etmemiz de asla beklenemez. 

Geçtiğimiz aylarda, Türkiye'nin de
katkısıyla, bölgede gerçekleştirilen
en önemli ve başarılı işlerden
biri, Barzani ve Talabani arasındaki kanlı çatışmaların
durdurulması olmuştur. Amerika Birleşik Devletlerinin
de aktif katılımıyla, taraflar bir ateşkese
razı edilmiş ve Barzani ve Talabani ayrı ayrı
Ankara'ya çağrılarak, bu ateşkesin sürekli
kılınması için kendilerine telkinde
bulunulmuştur. Daha sonra, Ankara'da, Türkiye ve Amerika
Birleşik Devletlerinin eşbaşkanlığında,
Barzani, Talabani ve Türkmen cephesi temsilcileri bir araya
getirilmiş ve 31 Ekim 1996 tarihinde, kendileriyle bir “Mutabakat
Muhtırası” imzalanmıştır.


Bu muhtıranın temel hedefi, ateşkesi
sürekli kılmak ve bunu denetlemek için bir
mekanizma oluşturmak idi. Bu hedefe büyük ölçüde
ulaşılmıştır. Ankara'da, ilgili
bütün tarafların katılımıyla,
bir “Ateşkes İzleme Komitesi” kurulmuş
ve faaliyete geçmiştir. Türkmenlerin de etkin
katılımıyla, Barzani ve Talabani birlikleri
arasında ateşkes hattının çizimi
arazi üzerinde sonuçlandırılmıştır.
Ateşkesi gözlemek üzere görevlendirilen Türkmenlerin
eğitimi de tamamlanmıştır. 

Yüzyıllardan beri bölgede yaşayan
Türkmenlerin temel hak ve özgürlükleri tarafımızdan
ısrarla gündeme getirilmiş ve Türkmenlerin
varlığı, etkinliği ve eşitliğiyle
ilgili hususlar bütün taraflarca kabul ve tescil edilmiştir.
31 Ekimde Ankara'da varılan yazılı mutabakatın
en önemli sonuçlarından biri de budur. Aynı
mutabakatta, Kuzey Irak'ta geçici bir yerel yönetimin
kurulması ve Türkmenlerin de eşit haklara sahip
olarak burada yer almaları öngörülmüştü.
Şu anda, Kuzey Irak'taki şartlar, henüz bütün
tarafların katılmasıyla bir yerel yönetimin
oluşturulmasına fiilen imkân verememektedir.
Esasen, bu mesele, Ankara Mutabakatında da ifade edildiği
gibi, Irak'ın toprak bütünlüğü
içinde çözümlenmesi gereken bir konudur.
Türkiye'nin Kuzey Irak'a yönelik olarak sarf ettiği
bütün siyasî faaliyetlerde, Irak'ın egemenliğine,
toprak bütünlüğüne ve birliğine saygı
gösterilmesi gerektiği önemle vurgulanmıştır
ve vurgulanmaya da devam edilecektir. 

Önümüzdeki haftalar içinde
Barzani ve Talabani'yle temaslarımız sürdürülecektir.
Bütün bu çalışmalar sırasında,
gerek Barzani'nin gerek Talabani'nin, Ankara'da, bizzat Sayın
Başbakan Yardımcımız ve Dışişleri
Bakanımıza PKK ile mücadele konusundaki kararlılıklarını
bildirmelerini memnuniyetle kaydetmiş bulunuyoruz. Bu konuyu
yakından izlemeye devam edeceğiz. Zira, Türkiye
için en önemli hususlardan biri, Kuzey Irak'ın
ülkemiz bakımından bir güvenlik tehlikesi
teşkil etmemesidir. Irak'ın o bölgedeki fiilî
etkinliğinin, geçici bir süre için dahi
olsa, ortadan kalkması, bölgeyi, teröristler
için bir üs ve barınma merkezi haline getirmiştir.
Türkiye, buna hiçbir şekilde müsamaha göstermeyeceğini
en açık bir dille belirtmiştir. Bunun için,
gerekli siyasî ve askerî tedbirleri kararlılıkla
alıyoruz ve almaya da devam edeceğiz. Hiçbir
teröristin Kuzey Irak topraklarından Türkiye
sınırına yaklaşmasına müsamaha
göstermemiz beklenemez; Kuzey Irak'ta üslenmelerine
müsamaha göstermemiz beklenmemelidir ve nihayet, teröristlere
müsamaha gösterenlere müsamaha göstermemiz
beklenmemelidir. Herkes bunu böylece bilmelidir. 

Sayın Başkan, değerli milletvekilleri;
işte, son olaylarda yürüttüğümüz
çalışmalarda bu hususlara büyük
önem ve öncelik verdik. Terörle mücadele konusunda
ulaştığımız nokta ve aldığımız
taahhütler, eskisinin ilerisindedir. Bu çerçevede,
birkaç yıl önce, yaklaşık 10 bin
vatandaşımızı zorla Kuzey Irak'a götürerek
orada bir kampa yerleştiren teröristlerin oynadığı
bu oyun, Türkiye'nin ısrarlı gayretleriyle
açığa çıkarılmış
ve son aylarda yaptığımız ısrarlı
girişimler sonucunda, Birleşmiş Milletler Mülteciler
Yüksek Komiserliği, bu kampın bir terörist
yuvası olduğunu resmen kabul etmiş ve kampla
bütün irtibatını keseceğini bildirmişti.
Atruş Kampında zorla tutulan vatandaşlarımız,
gruplar halinde, teröristlerin baskısından
kaçarak Türkiye'ye sığınmaktadırlar.
31 Ekim tarihinde Ankara'da varılan, biraz önce sözünü
ettiğim mutabakatta da, Atruş Kampının
kapatılması istenmişti. Önümüzdeki
haftalarda bu konunun nihaî bir sonuca ulaşacağını
ümit ediyoruz. 

Sayın Başkan, değerli milletvekilleri;
Kerkük-Yumurtalık boru hattının açılması
konusunda da, Hükümetimiz, Dışişleri
Bakanlığımız, bir yandan Amerika Birleşik
Devletleriyle bir yandan Irak Hükümetiyle ve bir yandan
da Birleşmiş Milletlerle yoğun temaslar sürdürmüş
ve neticede, bütün ilgili tarafların mutabakatı
sağlanarak, petrol boru hattı, Birleşmiş
Milletler Güvenlik Konseyinin 986 sayılı Kararı
çerçevesinde, 16 Aralık günü düzenlenen
resmî bir törenle işletmeye açılmıştır.
Böylece, uzun yıllar kapalı kalan bu hattın,
içindeki petrolün etkisiyle çürümesi
tehlikesi önlenmiş, Irak'a, Türkiye üzerinden
yeniden gıda ve ihtiyaç maddesi sağlanması
imkânı temin edilmiş ve böylece, Türkiye'nin,
Körfez Savaşından bu yana uğradığı
büyük zararların kısmen de olsa telafisi
imkân dahiline girmiştir.

1995 yılından beri 986 sayılı
Kararın çıkarılması için
tarafımızdan gösterilen büyük gayretler,
neticesini vermiştir. Öte yandan, sadece bu kararın
çıkarılması için gayret göstermekle
yetinilmemiş, söz konusu kararın gereklerinin
ilgili taraflarca kabul edilerek uygulanır hale getirilmesinde
de Türkiye'nin büyük emeği geçmiştir.


Türkiye, ayrıca, bu hattan taşınacak
petrolden geçiş ücreti alacak ve hampetrol ihtiyacımızın
bir bölümü, bu yoldan temin edilecektir. Bu boru
hattının açılması, Türkiye
için ve özellikle Güneydoğu Anadolu'da yaşayan
vatandaşlarımız için hayırlı
olmuştur. Hattın açılmasının,
ülkemize ve insanlarımıza önemli ekonomik
katkılarda bulunmasını bekliyoruz. 

Bu hattın açılması, Irak'ın,
986 sayılı Birleşmiş Milletler Güvenlik
Konseyi Kararını kabul etmesiyle mümkün
olmuştur. Şimdi, Irak'ın, diğer ilgili
Birleşmiş Milletler Güvenlik Konseyi kararlarını
kabul ederek ve fiilen uygulayarak, milletlerarası camiaya
dönmesini bekliyoruz. Türkiye, bu amaçla gayret
göstermeye ısrarla devam edecektir. Ancak, şu
anda, Birleşmiş Milletler Güvenlik Konseyi, Irak'ın,
bütün ilgili kararlara uyduğu kanaatinde değildir.
O bakımdan, bir süre daha, Irak'taki durumun yakından
izlenmesine ihtiyaç duyulmaktadır. 

İşte, Hükümetimiz, bu düşünceyle,
Amerika Birleşik Devletleri ve İngiltere ile birlikte,
Kuzey Irak üzerinde yapılacak uçuşlara
izin vermek amacıyla Yüce Meclisten yetki talep etmektedir.
Özellikle belirtmek isterim ki, bu uçuşlar,
Birleşmiş Milletler kararlarının hedeflerine
ve ruhuna uygun olacaktır; Irak'ın toprak bütünlüğüne
ve birliğine saygı gösterilmesi esas olacaktır.
Bu uçuşlarla, Irak'a veya herhangi bir ülkeye
karşı, saldırıda bulunulması
amaçlanmamaktadır. Türkiye, eskiden olduğu
gibi bundan böyle de bu konuda büyük bir titizlik
içerisinde olacaktır. Bu uçuşların,
Türk Hükümetinin tespit ettiği çerçevede
gerçekleştirilmesi esastır. Hükümetimiz
ile ilgili makamlarımız, bu konuda aktif bir gayret
içerisinde olacaktır. Yüce Meclisin, 31 Aralıktan
itibaren vereceğini ümit ettiğimiz yetki çerçevesinde,
bu uçuşların tabi olacağı temel
esaslar hakkında ilgili ülkelerle mutabakata varılmıştır.
Askerî makamlar arasındaki teknik ayrıntılı
çalışmaların da, çok kısa
zamanda sonuçlandırılacağını
ümit ediyoruz.

Sayın Başkan, değerli milletvekilleri;
Türkiye, bütün ülkelerle dostluk politikası
izlemekte ve bölgesinde bir barış unsuru olarak,
aktif olarak görev yapmaktadır. Bir yandan, ittifak
ilişkileriyle bağlı olduğumuz dost ülkelerle
işbirliğini sürdürüyoruz, bir yandan
da, tarih boyunca birlikte yaşadığımız
komşu halkların hak ve menfaatlarını
gözetmeye çalışıyoruz. 

Hiçbir ülkenin toprakları üzerinde
talebi olmayan; ancak, kendi topraklarının her karışını
korumaya azimli olan Türkiye, kararlı bir barış
politikasını uygulamaya devam edecektir. Bölgenin
istikrar unsuru olarak, bu yönde, Yüce Meclisten alacağımız
destekle çalışmaya devam edeceğiz. 

Bu amaçla, Hükümet olarak Yüce
Meclise sunduğumuz tezkerenin kabulünü yüksek
takdirlerinize saygıyla arz ediyoruz.

BAŞKAN - Teşekkür ederim Sayın
Bakan.

Sayın milletvekilleri, bu, Hükümetin
bir kısa sunuşudur. Biliyorsunuz,  dışpolitikayla
ve hâkimiyetle ilgili çok önemli bir karar alınıyor.
Hükümet, kısa sunuş yaptı; süreye
tabi değildir. Hükümet, takdir ölçüleri
içerisinde, bu kısa sunuşu yaptı. 

Bazı arkadaşlar bana işaret ediyorlar
da, o bakımdan diyorum.

Gruplar adına; DSP Grubu adına Sayın
Bülent Ecevit, CHP Grubu adına Sayın Ali Topuz
ve şahısları adına; Sayın İbrahim
Gürdal, Sayın Mehmet Ekici, Sayın Hikmet Sami
Türk, Sayın Recep Kırış söz
istemişlerdir. 

DSP Grubu adına Sayın Bülent Ecevit;
buyurun efendim. (DSP sıralarından ayakta alkışlar)

Sayın Ecevit, süreniz 20 dakikadır.


DSP GRUBU ADINA BÜLENT ECEVİT (İstanbul)
- Sayın Başkan, değerli milletvekilleri; önce
şunu belirteyim: Biraz önce okunan Başbakanlık
tezkeresiyle, 31 Aralıktan itibaren Huzur Harekâtı
düzenlemesinin sona erdirileceği belirtilmiştir.
Biraz önce Sayın Bakanın burada kullandığı
ifadeyle de, Çekiç Güç artık
sona erecektir; onun yerine, yeni bir güç, yeni bir
düzenleme oluşacaktır. 

Türkiye'de, Irak sorunuyla ilgili olarak konuşlandırılan
Amerikan, İngiliz ve Fransız askerî güçleri,
Huzur Harekâtı bağlamında, Türkiye'ye
konuşlanma iznini almışlardı. Şimdi,
Huzur Harekâtı sona eriyor; o halde, o askerî
güçler -Fransa kendiliğinden çekildi- yani,
Amerika'nın, Savunma ve Ekonomik İşbirliği
Anlaşması kapsamından fazla olarak, onun ötesine
geçerek konuşlandıracağı askerler,
İngiltere'nin konuşlandıracağı
askerler, hava güçleri, hangi Büyük Millet
Meclisi kararına dayanıyor?.. Hangi Anayasa kararına
dayanıyor?.. 

Anayasanın 92 nci maddesine göre, resmî
törenler dışında bir askerî gücün
yurtdışına gönderilmesi veya Türkiye'ye
konuşlandırılabilmesi için Büyük
Millet Meclisinden onay alınmak gerekirdi; o onay alınmamıştır.
(DSP sıralarından alkışlar) Dolayısıyla,
şimdi görüşülmesine başladığımız
Hükümet karar tasarısı Anayasaya aykırıdır;
Anayasa açısından, hukuk açısından
sakattır ve eksiktir. (DSP sıralarından alkışlar)

Değerli arkadaşlarım, şimdi,
müzakere konusu olan, görüşme konusu olan
karar tasarısı metninde Çekiç Güç
adı geçmiyor; ama, bir Çekiç Güç
lafıdır gidiyor. Sayın Başbakan, Sayın
Devlet Bakanı Abdullah Gül, son günlerde verdikleri
bütün demeçlerde “31 Aralıktan itibaren,
Çekiç Güç, artık, Türkiye'den
gidecek; Hükümetimiz bunu başardı”
diyorlar; oysa, 31 Aralıkta Huzur Harekâtı
sona erecek. 

Peki, Çekiç Güç nedir,
Türkiye'de Çekiç Güç denilen şey
nedir? Türkiye'deki adıyla Çekiç Güç,
Irak'ın fiilî bölünme aşamasında
Türkiye'de kurulan çokuluslu bir askerî güçtür;
yani, Huzur Harekâtının bir uygulama aracıdır.
Şimdi, Huzur Harekâtı kalkıyor, onun
uygulama aracı yine Türkiye'de kalıyor. Bu
Çokuluslu Güç, Türkiye'yle birlikte Amerika
Birleşik Devletlerinin, İngiltere'nin ve şimdiye
kadar Fransa'nın hava unsurlarından oluşmaktadır.
Bu Çokuluslu Güç'ün üstlendiği
görev de, Kuzey Irak'ı havadan denetleyerek, bu ülkenin
-yasal değil- fiilî bölünmüşlüğünü
sürdürmektir. 

Peki, şimdi, Bakanlar Kurulu, Türkiye
Büyük Millet Meclisinden ne istiyor? Bakanlar Kurulunun
istekleri şunlar: Çekiç Güç denilen
o Çokuluslu Güç, adı değişerek
de olsa, yine güneydoğuda kalsın -aynen kalacaktı;
fakat, Fransa son anda çekildi- bir ufak değişiklikle,
aynen kalsın istiyor Hükümet. Çokuluslu
Güç, yine Türkiye'yle birlikte Amerika Birleşik
Devletlerinin ve İngiltere'nin hava unsurlarından
oluşsun. O Çokuluslu Güç, altı
yıldır olduğu gibi, bundan böyle de Irak
topraklarını havadan denetlemeye devam etsin, hatta,
gerek görürse Irak'a karşı önlem de
uygulayabilsin. Diyor ki, bunlarla sınırlıdır
istediğimiz yetki. Önlemin hangi sınırı
var?!. Önlemin içine ordularla saldırı
bile girer, Irak uçaklarını Irak toprakları
üzerinde düşürmek bile girer... Bunun sınır
neresinde, anlamak mümkün değil. (DSP ve CHP sıralarından
alkışlar) Hükümetin isteği, böylece,
Irak'ın fiilî bölünmüşlüğü
sürdürülebilsin. Öyleyse, değişen
ne? Değişen, bu Çokuluslu Güç'ün
sadece adı; ama, yeni adı ne olacak, o da belli
değil. Bizim Grubumuzun önerisi: Buna artık “Örtülü
Çekiç Güç” adı verilebilir.
(DSP sıralarından alkışlar) 

Yani, değerli arkadaşlarım, Çekiç
Güç'ün bir yere gittiği yok. Adı ne
olursa olsun, bu Güç, eğer, bugün Türkiye
Büyük Millet Meclisi onaylarsa, 31 Aralıktan
sonra da Türkiye'de kalmaya devam edecektir. Altı
yıldır yaptığı görevi, yani,
Irak'ın fiilî bölünmüşlüğüne
hukukdışı katkısını,
Türkiye, sürdürecektir; devletler hukukuna aykırı
olarak, Birleşmiş Milletler kararlarına aykırı
olarak katkısını sürdürecektir.
O halde, Başbakan Sayın Erbakan'ın, 13 Aralık
günü verdiği şu demecin anlamı ne?!.
Şöyle diyordu Başbakan Sayın Erbakan:
“31 Aralıkta, Çekiç Güç'ün
görevine son verilecektir. -halbuki, Huzur Harekâtına
son verilecek- Çekiç Güç Türkiye'den
ayrılacaktır. -ayrılmıyor, hiçbir
yere gittiği yok- Yeni bir dönem başlamaktadır;
büyük değişiklikleri milletimiz açıkça
görmektedir. Bunlar, Bakanlar Kurulumuzun ve Türkiye'nin
takip ettiği millî ve şahsiyetli politikanın
sonucudur. Çekiç Güç'ten sonra Irak'ın,
Birleşmiş Milletler kararına uyup uymadığı
ise havadan kontrol edilecektir.” Hem Çekiç
Güç gitti diyor hem de onun görevi, onun işlevi,
hukukdışı işlevi devam edecektir diyor
Sayın Başbakan.

Devlet Bakanı Sayın Abdullah Gül,
17 Aralıkta çıkan bir demecinde şunu
ekliyordu: “Türkiye ile Amerika Birleşik Devletleri
arasındaki Savunma ve Ekonomik İşbirliği
Anlaşmasına benzer şekilde, yeniden oluşturulacak
güçle, İncirlik merkez olmak üzere, Türkiye'nin
kontrolünde, Kuzey Irak'ta havadan kontrol yapılacaktır.”
O halde, değişen ne?!. Değişen, sadece, bugün
gelen ek tezkereyle, Fransa'nın kendi isteğiyle o Çokuluslu
güçten çekilmiş olması.

Peki, değişen hiçbir şey yok
mu? Değişen şu ki, 1991 başlarından
beri uygulanan ve “Huzur Harekâtı” adı
verilen Amerikan planı çökmüştür.
Bu planın çöküşü de, Sayın
Erbakan'ın iddia ettiği gibi, Bakanlar Kurulunun ve
Türkiye'nin takip ettiği millî ve şahsiyetli
politikanın sonucu değildir. Bu Huzur Harekâtının
adının bile bir aldatmaca olduğunu, kimseye
huzur getirmeyeceğini, ardında başka niyetlerin
bulunduğunu, başından beri, altı yıldan
beri, biz, Demokratik Sol Parti olarak söylüyorduk;
ama, Türk Hükümetlerine de Amerika Birleşik
Devletlerine de bunu anlatamıyorduk. Nihayet, Amerika Birleşik
Devletleri bunu anladı; Barzani-Bağdat dayanışması
üzerine, Kuzey Irak'tan elini ayağını -biraz
önce Sayın Millî Savunma Bakanının
da belirttiği gibi- çekti, Zaho'daki askerî eşgüdüm
merkezini de kapattı, Irak'ta ne kadar ajanı varsa
hepsini Irak'tan kaçırdı, Saddam Hüseyin
yönetimini devirmekle görevlendirdiği unsurlardan
da, bildiğimiz kadar, desteğini ve maddî yardımını
kesti. Amerika Birleşik Devletleri, Irak'tan elini ayağını
çekince, güya insanî amaçla Kuzey Irak'ta
bulunan; ama, fiilen, orada bir Kürdistan devletinin altyapısını
oluşturmaya çalışan hükümetlerdışı
kuruluşlardan çoğu da, ister istemez, Kuzey Irak'tan
ayrılmak zorunda kaldılar. 

Bunlar, Türkiye'nin de son zamanlarda gündeme
getirmeye çalıştığı isteklerdi;
ama, bu istekler, Sayın Erbakan'ın iddia ettiği
gibi, bu Hükümetin millî ve şahsiyetli politikası
sayasinde değil, Bağdat-Barzani dayanışması
üzerine ipin ucunu kaçıran Amerika Birleşik
Devletlerinin Kuzey Irak'tan elini ayağını çekme
kararı sayesinde gerçekleşti. Bu Amerikan
kararı alındığı günlerde,
şimdi Amerikan Dışişleri Bakanlığına
getirilen, o zaman Birleşmiş Milletlerde Amerikan
temsilcisi olan Sayın Bayan Albright'ın ilginç
bir sözü oldu CNN'in bir canlı yayınında,
biraz da kızgınlıkla “biz, Kürtlerden
daha çok Kürtçü olacak değiliz”
dedi. Bu şekilde, Amerika'nın, artık, Kuzey
Irak'tan elini ayağını çektiğini,
dünya kamuoyu önünde, bugünkü Amerikan
Dışişleri Bakanı da vurgulamış
oldu.

Bu gelişme, eğer, gerçekten millî
ve şahsiyetli bir Türkiye politikasıyla zamanında
değerlendirilebilirse, Türkiye için de Irak için
de Iraklı Kürtler ve Türkmenler için de
hayırlı olabilir; fakat, Türkiye'de, devletin
öyle bir politikası yok; bildiğimiz kadar bir
politika hazırlığı da yok. Oysa, Huzur
Harekâtının sona ermesiyle, Türkiye'nin,
Irak'ta inisiyatifi ele alabilmesi için çok iyi
bir fırsat karşımıza çıkmış
olmaktadır. Türkiye, bu fırsatı gereğince
değerlendiremezse ne olur? Irak'ın fiilen bölünmesiyle
Kuzey Irak'ta bir otorite boşluğu ortaya çıkmıştı.
Bundan en büyük zararı da, bildiğiniz gibi,
Türkiye görmüştü ve görmeye devam
ediyor. Şimdi, Kuzey Irak'ta, Türkiye için ondan
da daha tehlikeli yeni bir otorite boşluğu doğmaktadır.
O boşluğu, Bağdat destekli Barzani güçleriyle
birlikte PKK kolaylıkla doldurabilecektir. PKK'nın
o boşluğu doldurmasını belki bazı
Batılı müttefiklerimiz bile dolaylı
yollardan destekleyeceklerdir. 

Bildiğiniz gibi, son zamanlarda, bazı
Batı Avrupa ülkelerinde bir sürgünde Kürdistan
veya PKK parlamentosu kuruldu. Şimdi, Kuzey Irak'taki yeni
durum üzerine o parlamentonun da Kuzey Irak'a taşınması
ihtimali var. Bunu da bazı Avrupalı devletler, müttefiklerimiz,
bu beladan kurtulalım, bu belayı Türkiye'nin
başına aktaralım diye destekleyebilirler.

Hükümetçe Türkiye Büyük
Millet Meclisine sunulan karar tasarısının
bir büyük sakıncası da şu değerli
arkadaşlarım: Şimdiye kadar, Türkiye,
Irak'ın fiili bölünmüşlüğüne
katkısını, hukukî dayanağı
olmasa da, çokuluslu bir işbirliği bağlamında
başka güçlü devletlerle paylaşıyordu.
Siyasal sorumluluk daha çok Amerika Birleşik Devletleriyle
İngiltere'nin ve Fransa'nın üzerindeydi. Böylece,
şimdi, Türkiye, bağımsız bir komşu
ülkenin birkısım toprağını,
o ülkenin rızasını almaksızın,
kendi kararıyla denetler duruma, üstelik başkalarına
da denetletir duruma gelmiş olacaktır yeni kararla;
hatta, önlem alabilecektir; yani, Irak'a karşı
havadan silahlı güç kullanabilecektir. Gerçi,
Hükümet, bunun sorumluluğunu Birleşmiş
Milletler Güvenlik Konseyi kararlarına bağlıyor;
oysa, Güvenlik Konseyi kararlarında Irak'ın
bölünmesi diye bir koşul kesinlikle yoktur. Tam
tersine, 5 Nisan 1991 tarihli ve 688 Sayılı Birleşmiş
Milletler Güvenlik Konseyi kararında, Irak'ın
egemenliğine, toprak bütünlüğüne ve
siyasal bağımsızlığına saygı
gereği vurgulanmaktadır. Irak'a, kendi topraklarının
kuzeyinde ve güneyinde konulan uçuş yasakları
ve Irak'ın fiilî bölünmüşlüğü,
herhangi bir Birleşmiş Milletler Güvenlik Konseyi
kararına değil, o kararı, 688 sayılı
Güvenlik Konseyi Kararını hiçe sayan
Amerika Birleşik Devletlerinin kararına dayanmaktadır.
(DSP sıralarından alkışlar)

Yine, 688 sayılı kararda, Kuzey Irak'taki
toplulukların liderlerinin, Bağdat yönetimiyle
açık diyalog kurmaları isteniyordu. Amerika
Birleşik Devletleri, kararı o yönüyle de
çiğneyerek, kuzeydeki Kürt toplulukları
temsilcileriyle Bağdat yönetiminin daha 1991 yılında
Birleşmiş Milletler kararı uyarınca
başlattıkları diyaloğu da engellemiştir.

Şimdi, Türkiye, o Birleşmiş
Milletler Güvenlik Konseyi kararına ters düşen
uygulamayı, bazı müttefiklerinin yeni bir oyununa
gelerek, gerçekte onların istemiyle; fakat, görünürde
salt kendi kararıyla sürdürür duruma gelecektir.
Bu da Türkiye ile Irak'ın ilişkilerini bir daha
kolay kolay onarılamayacak kadar tahrip edebilecektir (DSP
sıralarından alkışlar) ve Irak, bunun
acısını, Allah esirgesin, Türkmenlerden
çıkarmaya kalkışabilecektir. 

Bildiğiniz gibi, asıl Türkmen yoğunluğu
36 ncı paralelin altındadır, yani, Bağdat
yönetiminin egemen olduğu bölgededir. Şimdi,
Türkiye, Irak'ın fiilen bölünmüşlüğüne
gözcülüğü, görüründe, tek
başına sürdürür duruma gelince -dediğim
gibi- bunun acısını, Irak yönetimi,
Allah esirgesin, Türkmen kardeşlerimizden çıkarmaya
kalkışabilir; bu yola gitmeyeceğini temenni ederim,
umarım. Hatta, aslında, PKK'nın amaçları
Irak'ın da işine gelmediği halde, her zaman çok
rasyonel kararlar almayan Bağdat yönetimi, Türkiye'ye
karşı tepki olarak, PKK'ya taktik destek verme yoluna
da gidebilir.

Biz, çokuluslu bir güç ille hemen
Türkiye'den gitsin demiyoruz; ancak, bu gücün işlevi,
Irak'ın bölünmüşlüğünü
sürdürmek değil; Irak'ın, Kürdüyle,
Türkmeniyle, herkese güven verecek biçimde yeniden
bütünleşmesini gözetmek için Türkiye'de
kalabilir diyoruz. Bunun için de, artık çöken
Huzur Harekâtı düzenlemesine alternatif bir
plan hazırlanması gerekir. Oysa, Türkiye'de
devletin Huzur Harekâtı yerine oluşturduğu
bir ulusal politikası -biraz önce söylediğim
gibi- hâlâ yoktur. Ama, devletin bu eksikliğini
Demokratik Sol Parti gidermeye çalışmıştır;
15 Nisan 1996 tarihinde Demokratik Sol Parti, kimseye, Türklere
de, Kürtlere de, Irak'a da, Türkiye'ye de huzur getirmeyen
“Huzur Harekâtı” yerine geçecek
bir ulusal politika önerisinde bulunmuştur “Bölgesel
Güvenlik Planı” adıyla. Bu, ayrıntılı
ve gerçekçi bir plandır; hem Irak'ın
bölünmüşlüğünü sona erdirecek
hem Iraklı Kürtleri ve Türkmenleri, insan hakları
bakımından güvenceye kavuşturacak hem
Türkiye'ye, Kuzey Irak'tan PKK sızmalarını
engelleyebilecek hem de Irak'ın, Ortadoğu için
bir tehdit unsuru olmasını önleyecek bir plandır
Demokratik Sol Partinin hazırlağı plan. 

Biz, bu planı, en başta, tabiî,
Sayın Cumhurbaşkanı ve zamanın Başbakanı
Sayın Mesut Yılmaz olmak üzere, ilgili devlet
kuruluşlarımıza ve ilgili bütün
devletlere sunduk. Hiçbirinden olumsuz bir tepki almadık.
Bazı devletler, bu planımızdan, belki, pek
hoşlanmasalar bile “şurası yanlış,
burası sakıncalı” diyemediler; hatta,
Sayın Mesut Yılmaz'ın Başbakanlığı
sırasında, bizim Dışişleri Bakanlığımız,
Amerika Birleşik Devletleri ile arasındaki görüşmelerde,
müzakerelerde ele alınan bir belge olarak bizim o
planımızı değerlendirdi; bunu da şükranla
belirtmek isterim; ama, Erbakan Hükümeti kurulur kurulmaz,
bizim o planımız rafa kaldırıldı.
Yılmaz Hükümeti döneminde, o planın
hazırlayıcısı olarak bizimle, Amerika
Birleşik Devletleri de diyalog sürdürmeye başlamıştı;
o diyalog da kesildi. 

Bunu, tabiî, kınayamam; yeni Hükümet,
bizim planımızı benimsemeyebilirdi; ama,
bugüne kadar, çoktan, kendisinin, bir devlet planını
ortaya çıkarmış olması gerekirdi.
(DSP sıralarından alkışlar) Fakat,
Hükümetin kendisi de, bugüne kadar, işbaşına
geldiğinden beri altı ay geçtiği halde,
böyle bir plan oluşturmadı ve oluşturma
yolunda ciddî bir hazırlığı bulunmadığını
da, bugün, Sayın Millî Savunma Bakanının
yaptığı açıklamadan öğrenmiş
bulunuyoruz.

Şimdi, Hükümetin Meclise sunulan
önerisi kabul edilirse, Türkiye, kendi sorumluluğu
altında -artık, müttefiklerinin falan değil,
kendi sorumluluğu altında- bir komşu devlete
karşı, o devletle anlaşma yolunu bile aramaksızın,
denetleme ve önlem uygulama hakkını kendi kendine
tanımış olacaktır. O kadar ki, karar
tasarısının giriş bölümünde,
Irak'la ilgili tüm Birleşmiş Milletler kararlarına
gönderme yapıldığına, atıfta
bulunulduğuna göre, eğer, bugün Türkiye
Büyük Millet Meclisinden bu karar onaylanarak çıkarsa,
Türkiye, yalnız 688 sayılı Güvenlik
Konseyi kararına karşın Irak'ın bölünmüşlüğünü
sürdürme sorumluluğunu kendi başına
üstlenmiş olmakla kalmayacaktır; aynı
zamanda, Irak'a karşı uygulanan tüm yaptırımların,
uygulanan ve uygulanacak olan tüm yaptırımların
ve ambargoların da sorumluluğunu yine kendi başına
üstlenmiş olacaktır.

Yine, bu karar tasarısına göre,
Kuzey Irak'ta; yani, Irak'ın kendi topraklarının
bir kesiminde, örneğin bir Irak uçağı
görüldüğü takdirde, Türkiye o uçağı
engelleme, hatta düşürme kararının
sorumluluğunu da kendi üstüne almış
olacaktır. Bu olasılıkları, bu tehlikeleri
göre göre, biz, Demokratik Sol Parti olarak, Bakanlar
Kurulunun önerisine olumlu oy vermeyi içimize sindiremeyiz.
(DSP sıralarından alkışlar)

Tabiî, biz, itiraz ettiğimiz ve eleştirdiğimiz
her konuda çözüm de göstermeye özen
gösteririz. Onun için, konuşmamın bu
bölümünde çözüm önerilerinde
de bulunacağım. Hükümet ne yapabilir, ne
yapmalıdır? Türkiye, 31 Aralıkta sona
erecek Huzur Harekâtı düzenlemesi yerine, derhal,
zaman yitirmeksizin, bir alternatif plan oluşturmalıdır.
Bu plan için, Türkiye, yalnız müttefiklerini
değil, Irak'ı da ikna etmeye çalışmalıdır.
İkna edemezse, bazı konularda, bölgenin çok
önemli bir devleti olarak kendi görüşlerini,
kendi politikasını dayatmalıdır. Asıl
önemlisi, bir yandan da, Türkiye, kendi güneydoğu
sorununu bir an önce çözmeye çalışmalıdır.
Biz, Kuzey Irak'a nizam getirmeden önce, kendi vatanımızın
güneydoğusuna nizam getirmek zorundayız. (DSP
sıralarından alkışlar) 

Güneydoğu ile ilgili bazı devlet
uygulamalarının ve güvenlik uygulamalarının
yanlışlığını, sakıncalarını,
biz, Demokratik Sol Parti olarak, yıllardan beri vurguluyoruz.
Bu konudaki görüş ve önerilerimizden bazılarının,
hatta hepsinin haklılığı, ancak son zamanlarda
algılanmaya başlandı. Örneğin, bundan
bir iki yıl öncesine gelinceye kadar, biz “güneydoğudaki
sorun, temelinde, özünde bir etnik sorun değildir,
o bölgenin çağdışı feodal
yapısından kaynaklanan bir sorundur” dediğimiz
vakit, eleştirilere uğrardık; ama, şimdi,
o feodal yapının sakıncalarını,
gözünü gerçeklere kapatmak istemeyen herkes
görebilmektedir. Bu Susurluk kazasıyla ortaya çıkan
karanlık ilişkiler ağının bir kısmının
da, güneydoğudaki o feodal yapıdan kaynaklandığı,
artık belli olmuştur. (DSP sıralarından
alkışlar) 

Yine, biz, güneydoğu sorununun temelinde,
o bölgenin geri bırakılmış, hem
de kendi egemen güçleri tarafından geri bırakılmış
olmasının yer aldığını
söylüyorduk ve bundan iki üç yıl
öncesine kadar, bunu söylediğimiz vakit, ağır
eleştirilere uğruyorduk; sanki, bölücü
akımı mazur gösteriyormuşuz gibi birtakım
tepkiler geliyordu. Oysa, şimdi, hemen hemen herkes, o bölgenin
sorununun, yalnız güvenlik önlemleriyle çözülemeyeceğini;
halkı fakirlikten, çaresizlikten, okulsuzluktan
kurtaracak ekonomik önlemlerle de çözülmesi
gerektiğini kabul ediyor. Bunu, artık, yalnız
partiler kabul etmeye başlamadılar; geçen
gün verdiği bir demeçte Sayın Genelkurmay
Başkanı da “o bölgede, sadece silahlı
güçlerle güvenlik, huzur sağlanamaz; aynı
zamanda, ekonomik ve sosyal önlemlerin de alınması
gerekir” dedi. 

Değerli arkadaşlarım, o arada, biz,
özel timin varlığına hiçbir zaman
itiraz etmedik. Yıllarca kamplarda eğitim görmüş
olan militanların, teröristlerin karşısına,
dört beş aylık eğitimden geçmiş
gencecik askerlerle çıkmanın yeterli olamayacağını,
bunda ölçüyü kaçırmanın
sakıncalı olabileceğini; onun için, özel
eğitimden geçirilmiş bir özel time gereksinme
bulunduğunu, belki herkesden önce gündeme getirdik
ve savunduk; ama, ne oldu; başlangıçta Ankara,
İstanbul, İzmir gibi büyük kentlerde,
o sıralarda -1980'li yıllarda- yaygınlaşan
uçak kaçırma, rehine alma gibi eylemler karşısında,
bu özel tim, Emniyet Genel Müdürlüğüne
bağlı olarak oluşturuldu. Dolayısıyla,
özel timin yetki alanı kentlerdi, polisin yetkili
olduğu kentlerdi. Oysa, güneydoğuda bölücü
terör tırmanışa geçtikten sonra,
o, iyi eğitim görmüş özel tim görevlilerini,
güneydoğuda sahaya göndermek, Emniyet Genel Müdürlüğünün
yetki alanı dışında kalan kırsal
alanlara, dağlara göndermek gereği duyuldu; ama,
hâlâ polise bağlı, Emniyet Genel Müdürlüğüne
bağlı. Yani, çarpışmaya gittiği
yerde Silahlı Kuvvetlere bağlı değil, jandarmaya
bağlı değil, görev alanı şehir
olan Emniyet Genel Müdürlüğüne bağlı.
Bunun yanlışlığını, bu yüzden
birtakım disiplinsizlerin, talihsiz davranışların
ortaya çıktığını, biz yıllardan
beri vurguluyoruz ve sahada, kırda görev yapacak olan
özel tim mensupları, artık, bir an önce
Silahlı Kuvvetlere veya jandarmaya bağlanmalıdır
diyoruz. Şimdi, bu konuda, en yetkili devlet kuruluşları
bile aynı görüşleri paylaşmaya başladılar.


O arada, biz, bu feodal yapının egemen
olduğu bölgede, köy koruculuğunun çok
sakıncalı sonuçlar verebileceğini yıllardır
belirtiyorduk, vurguluyorduk. Bunda ne kadar haklı olduğumuz
da, son zamanlarda ortaya çıkmaya başlayan
acı olaylarla görülmeye başladı.
Artık, sır kalmadı Türkiye'de; geçen
gün, Sayın Cumhurbaşkanının makamında,
huzurunda yaptığımız toplantıda,
Sayın Başbakanın okuduğu bir MİT
raporunda, MİT'in de, bu köy koruculuğu sistemine
artık son verilmesi isteğinde bulunduğunu, önerisinde
bulunduğunu öğrendik. 

Değerli arkadaşlarım, bütün
bunlar algılanmaya başlandığı;
artık, güneydoğuda huzurun güvenliğin,
sadece güvenlik önlemleriyle sağlanamayacağı
anlaşıldığı halde, altı
aydır görev başında bulunan Hükümet,
bu gibi konularda, sadece laf üretiyor. Bazılarına
hiç değinmiyor. Özel tim konusunda, o feodal yapı
konusunda filan çok suskun; fakat, başka bazı
somut önlemleri bile almaya yanaşmıyor.

Bir, 4,5 trilyon sözü dolaşıyor
Sayın Başbakanın ve Başbakan Yardımcısının
ağzında, 4,5 trilyon Güneydoğu Anadolu'nun
bütün derdine deva olacak; bununla binlerce köy,
mezra yeniden yaşanır hale getirilecek; yüzlerce
yarım kalmış fabrikanın inşaatı
tamamlanacak!.. Oysa, biliyorsunuz, kasım ayında
yapılan araseçim kampanyası sırasında
Sayın Çiller, sadece bir beldeye “cebimde 5
trilyonla geliyorum” demişti. Bir beldeye 5 trilyon,
bütün Güneydoğu Anadolu'ya 4,5 trilyon!.. (DSP
sıralarından alkışlar)

Ben, bu yıl, sık sık o bölgeye
gittim, daha o 4,5 trilyondan faydalanmış bir köye
veya bir insana da rastlayamadım. 

Değerli arkadaşlarım, bu arada bir
ciddî tehlikeyi Yüce Meclisin değerlendirmesine
ve bilgisine sunmak istiyorum: Güneydoğuda yer aldığı
iddia edilen insanlık dışı bir olayla,
bir sorgulama yöntemiyle ilgili olarak, orada bir köy
halkı, Avrupa İnsan Hakları Komisyonuna başvurdu.
O Komisyonun kendi kurallarına göre, böyle bir
başvuru, ancak, başvurucunun kendi ülkesindeki
bütün yargı yolları tükendikten sonra
yapılabilir ve kabul edilebilir; fakat, bu kuralını,
Türkiye için, Türkiye'nin güneydoğusu
için çiğnedi Avrupa Konseyi “Türkiye'nin
güneydoğusunda hukuk doğru dürüst işlemiyor,
onun için, ben, artık, Türkiye'deki yargı
yollarının tüketilmiş olması koşulunu
kabul etmiyorum, tanımıyorum” dedi ve başvuruyu
kabul etti. Bu, çok vahim bir durumdur. Bu, bizim irademiz
dışında, Türkiye'yi, Osmanlı Devletinin
çöküş dönemindeki gibi, yabancıların
ayrı mahkemelerde, azınlıkların ayrı
mahkemelerde, değişik etnik grupların ayrı
mahkemelerde yargılandığı çok
hukuklu hukuk sistemine geri götürebilir. Bildiğiniz
gibi, Sevr Antlaşmasının Türkiye'ye dayattığı
unsurlardan biri de -özellikle bunu bazı Refah Partili
arkadaşlarımın hatırda tutmalarını
dilerim- bu konuda çok hukuklu sistemin Türkiye'de
devamı konusunda, Sevr Antlaşmasında bir dayatma
yer almaktaydı. Şimdi, Lozan'la geri çevrilen,
bozulan o niyet, Avrupa Konseyi tarafından, Batı
Avrupa ülkeleri tarafından, Türkiye'ye, yeniden
bir baskı aracı olarak getirilmek istenmektedir.

Türkiye'de, Hükümet, buna gereken
tepkiyi göstermemiştir. Tepki göstermek de yetmez.
Türkiye'de yargı erkinin bir an önce tam bağımsızlığa
kavuşması gerekir. (DSP sıralarından
alkışlar) Avrupa Konseyi İnsan Hakları
Komisyonu istediği için değil, Türk Milleti
istediği için, Anayasa değişikliğiyle
yargı erkinin tam bağımsızlığa
kavuşması gerekir. Biz, Demokratik Sol Parti olarak,
bunun önergesini hazırladık; ama, çok
üzülerek yine ifade etmek zorundayım ki, gerekli
imzayı toplayamadık. Oysa, yalnız kendi iç
hukuk rejimimiz bakımından değil, uluslararası
saygınlığımız bakımından
da yargı erki bağımsızlığı,
bir an önce, hem kendi halkımızın vicdanını
tatmin edecek hem de bütün dünyada Türkiye'ye
saygınlığını kazandıracak
ölçüye vardırılmalıdır.

BAŞKAN - Sayın Ecevit, sürenizi
epey uzattım. Lütfen, toparlar mısınız
efendim.

BÜLENT ECEVİT (Devamla) - Bitiriyorum
efendim.

Değerli arkadaşlarım, Güneydoğu
Anadolu'da, artık, birkaç yıl öncenin
bölücülük rüzgârları esmiyor.
Bu yıl yaptığım gezilerde, bunu sevinerek
gördüm. Güneydoğu Anadolu halkı, sadece,
insanca yaşamak istiyor, devlet kendisine kuşkuyla
bakmasın istiyor, feodal baskılardan kurtulmak istiyor,
iş istiyor, aş istiyor, çocuklarını
okutabilmek istiyor, devletten güler yüz ve anlayış
istiyor. 

Türkiye, bir yandan, Irak sorununu, devletlerarası
hukuka uygun biçimde çözmeye katkıda
bulunurken, bir yandan da güneydoğu sorununa, o bölgenin
halkını tatmin edecek, Türkiye'de bölücü
eğilimleri temelinden kurutacak hakça bir çözüm
getirmek zorundadır ve Türkiye Cumhuriyeti Devleti
bunu yapabilecek güçtedir.Yeter ki, o gücü
değerlendirebilen bir hükümet işbaşına
gelsin.

Yüce Meclise saygılar sunarım.
(DSP sıralarından ayakta alkışlar,
ANAP ve CHP sıralarından alkışlar)

BAŞKAN - Teşekkür ederim Sayın
Ecevit.

Cumhuriyet Halk Partisi Grubu adına Sayın
Ali Topuz; buyurun efendim. (CHP sıralarından alkışlar)

Süreniz 20 dakika. 

CHP GRUBU ADINA ALİ TOPUZ (İstanbul)
- Sayın Başkan, Türkiye Büyük Millet
Meclisinin sayın üyeleri; hepinizi Cumhuriyet Halk
Partisi Grubu adına saygıyla selamlıyorum.
Partimizin, Başbakanlığın yeni bir çokuluslu
görev gücü oluşturulmasına ilişkin
tezkeresi üzerindeki görüşlerini sunmaya
çalışacağım. 

Öncelikle belirtmem gerekir ki, Hükümet,
kamuoyunu da, Türkiye Büyük Millet Meclisini de
yanıltmaya dönük, fazladan bir girişimin
içerisinde olmuştur. Gündemin başında
okunan birinci tezkere, Başbakanlık tezkeresi, bilgiye
sunulan tezkere, aslında, o sırada yerinden yapılan
değerlendirmelerde de belirtildiği gibi, herkesin kanaatini
saptırmaya dönük bir girişimdir. 

O tezkereyle ne amaçlanmıştır;
amaç, sözde, halkın “Çekiç
Güç” diye tanımladığı
Çokuluslu Güç'ün görev süresinin,
hatta görevinin, Refah Partisi-Doğru Yol Partisi Hükümeti
tarafından ortadan kaldırılmış
olduğu iddiasını ortaya koymaktır. 

Aslında, arkadaşlarımın
da daha önce belirttiği gibi, bundan beş ay önce,
Türkiye Büyük Millet Meclisi, Çokuluslu
Güç'ün görev süresini 31.12.1996'ya
kadar, beş ay uzatmıştı ve o kararın
son paragrafıyla da, eğer, bu beş aylık
süre içerisinde, herhangi bir tarihte, bu görev
gücünün süresinin artık sona erdirilmesi
gerekir noktaya gelinirse, Hükümetin, bunu, Meclisten
aldığı yetkiye dayanarak ilan etme yetkisini
ona tanımıştı. Refah Partisi-Doğru
Yol Partisi Hükümeti, bundan bir ay önce, on gün
önce, beş gün önce, 31 Aralıktan herhangi
birkaç gün önce, eğer, ben bu Güç'ün
görevini sona erdirdim demiş olsaydı, Meclisin
kendisine vermiş olduğu yetkiyi kullanmış
olurdu. 31 Aralık telaffuz edildiğine göre, burada,
Meclisin yetkisini ortaya koymamız gerekir; bu, Meclisin
yetkisidir. Eğer, sürenin uzatılmasına
ilişkin yeni bir tezkere gelmezse, otomatik olarak kalkar
veya yeni bir tezkere gelir de, Türkiye Büyük Millet
Meclisi reddederse, yine, o Güç'ün görevi
sona ermiş olur. 

Değerli arkadaşlarım, bununla birlikte,
şimdi görüşmekte olduğumuz ikinci Başbakanlık
tezkeresinde, sanki, Huzur Harekâtının 31
Aralık 1996'da sona ermiş olması keyfiyetinin,
17 Ocak 1991 tarihinde, Meclisin 126 sayıyla karara bağladığı,
Türk askerlerinin başka ülkelere gönderilmesi,
yabancı ulusların askerlerinin Türkiye'ye getirilmesi
ve gerektiğinde bunların kullanılmasına
ilişkin Meclis kararının da ortadan kalkmış
olduğunu zannediyorlar veya onu yürürlükte
kabul ederek, bugün sundukları tezkereyi, o karara
dayandırıyorlar. Bu nokta, bize sunulan tezkerede
açıklık kazanmamıştır.
Bize sunulan tezkerelerde, sanki, 126 sayılı Türkiye
Büyük Millet Meclisi kararı kaldırılmış,
Huzur Harekâtına son verilmiş; yani, halkın
şikâyetçi olduğu Çekiç Güç
eylemi sona erdirilmiş; ama, şimdi, çok önemli
olmayan; ancak, Türkiye'nin yararları için,
bizim inisiyatifimize dayalı yeni bir düzenleme yapılıyormuş
izlenimini vermeye çalışıyorlar. 

Özellikle, Refah Partisinin sayın yöneticilerine,
buradan ifade etmek istiyorum ki, her konuda olduğu gibi,
bu kadar önemli olan bir millî konuda da, bizi kandırmaya
çalışan bu kurnaz davranışlarınızdan
vazgeçin. Bu ayıptır. (CHP sıralarından
alkışlar) Bu, Türkiye Cumhuriyeti hükümetlerine,
onu temsil eden başbakanlara, bakanlara, hükümet
üyelerine yakışan bir tavır değildir.
(CHP sıralarından alkışlar) Niye gerçeği
konuşmuyorsunuz, niçin gerçeği ortaya
koymuyorsunuz? Geçmişte söylediklerinizle tam
çelişki içerisinde bir duruma geldiğinizi
kamuoyundan saklamayı, bu girişiminizle sağlayabileceğinizi
mi zannediyorsunuz? 

ADNAN KESKİN (Denizli) - Takıyye yapıyorlar!..

ALİ TOPUZ (Devamla) - Siz, belki kendinizi,
belki kendi Grubunuzdaki milletvekillerinin birkısmını,
belki örgütünüzü bununla kandırabileceğinizi
zannedebilirsiniz; ama, bununla, hiçbir muhalefet milletvekilini
kandırabileceğinizi sanmıyorum. (CHP sıralarından
alkışlar)

Değerli arkadaşlarım, o nedenle,
konuşmamın bu noktasında, bir açıklık
kazanması için, bu tezkereyle birlikte, 17 Ocak
1991 tarih ve 126 sayılı Türkiye Büyük
Millet Meclisi kararının yürürlükte
olmadığına ilişkin bir kararın,
Türkiye Büyük Millet Meclisinden alınması
gerekir. Ondan sonra öteki konular görüşülebilir.


Buna ilişkin, Cumhuriyet Halk Partisi Grubundan
birkısım üyenin imzasını taşıyan
önergeyi, Sayın Başkanlık Divanının
dikkate almasını dileyerek Başkanlığa
takdim edeceğim; ama, denilebilir ki, Hükümet tezkeresi
varken, bunu, nasıl burada görüşebiliriz
veya karara bağlarız. Onun için de şunu
önermekteyim: Siz, 126 sayılı Meclis kararının
yürürlükte olmadığı izlenimini
vermeye çalışıyorsunuz. Eğer, onun
kalkmasını istiyorsanız, tezkerenizi geri
çekin, içerisine “126 sayılı
karar kalkmıştır, şimdi bu kararı
getiriyoruz” hükmünü koyun. Hayır,
onun yürürlükte olduğunu söylüyorsanız,
o zaman, Çekiç Güç'ü kaldırdık
diye, öteye beriye gerinmeye, caka satmaya hakkınız
yoktur; bunu da bu millet bilmelidir. (CHP sıralarından
alkışlar)

Buyurun Sayın Başkan önergeyi takdim
ediyorum.

Geçen seferki müzakerelerin birinde...

BAŞKAN - Sayın Topuz bir dakika... Sürenizi
de durdurdum. 

Siz, konuya biraz yanlış giriyorsunuz...

AHMET NEİDİM (Sakarya) - Doğru
söylüyor... 

BAŞKAN - Bir dakika efendim...

Daha önce, Türkiye Büyük Millet
Meclisinin, 30 Temmuz 1996 tarihinde, Çekiç Güç'ün
süresini 31 Aralık 1996 tarihine uzattığı
kararda, Hükümetin, gerektiği takdirde bunu kaldırma
yetkisi yok.

MEHMET KEÇECİLER (Konya) - Var efendim...
Olmaz olur mu...

BAŞKAN - O sizin bahsettiğiniz yetki, olağanüstü
halin uzatılmasıyla ilgili verilen yetkide vardı.

ALİ TOPUZ (Devamla) - Hayır...

BAŞKAN - Bu, otomatikman, 31.12.1996... Resmî
Gazete burada; ben okudum, öyle bir yetkisi yok Hükümetin.

ALİ TOPUZ (Devamla) - Ben bulurum onu şimdi
size efendim...

ADNAN KESKİN (Denizli) - Yorum mu, yönlendirme
mi?!.

BAŞKAN - Yani, o konuda hep... (CHP sıralarından
gürültüler)

Efendim, bir dakika... Rica ediyorum... Ben, yanlış
bir değerlendirme yapmasın diye arz ediyorum.

Buyurun efendim.

ALİ TOPUZ (Devamla) - Sayın Başkana
teşekkür ederim. Başkan mı haklı,
ben mi haklıyım, onu konuşmamın uygun
bir yerinde söylemeye çalışacağım.

Sayın Başkan, değerli üyeler;
126 sayılı Meclis kararının yürürlükte
olmadığını varsayarak, kaldırılacağını
varsayarak, şimdi, yeni bir Meclis kararıyla karşı
karşıyayız.

Ne deniliyor bu yeni tezkerede: “Körfez
krizi sonrası Irak ile ilgili Birleşmiş Milletler
Güvenlik Konseyi kararlarının hedeflerine ve
ruhuna uygun olarak ve Irak'ın toprak bütünlüğünün
muhafaza edilmesine özen gösterilerek, Amerika Birleşik
Devletleri hava unsurları ile İngiltere ve Fransa
hava unsurlarının -sonradan Fransa'yı çıkardılar-
katılımıyla bir yeni güç oluşturulacak;
Türkiye tarafından belirlenecek ilke ve kurallara
bağlı herakâtta bulunulacak. Bu olayın
lüzumu, hududu, kapsamı,  zamanı, Hükümet
tarafından tespit edilecek.”

Değerli arkadaşlar, bu, 1990 yılının
eylül ayına dönüştür. 1990 yılının
eylül ayında, ilk defa, bu konu Parlamentoya geldiğinde
bir gizli celse yapılmıştı; o zamana
dönüştür veya 17.1.1991 tarihindeki Meclis
kararına dönüştür. Yani, siz, bununla,
burada ifade edilmese bile, yabancı ülkelere asker
gönderme, yabancı askerlerin Türkiye'ye gelmesine
imkân sağlama ve o askerleri kullanma yetkisini de,
bu ifade içerisinde almak istiyorsunuz; yani, böyle
bir yetki almak istiyorsunuz. Çünkü, böyle
bir yetki olmasa, Sayın Ecevit'in de söylediği
gibi, bu yabancı güçler buraya nasıl
gelecek? Zaten, Anayasanın 92 nci maddesine dayanarak bu
talebi yaptığınıza göre, bu teklifin
içinde bu da vardır. Yani, siz, yeniden başa
dönüyorsunuz. Oysa, bundan beş ay önceki,
Türkiye Büyük Millet Meclisi kararında,
asker gönderme, asker kabul etme gibi, onları kullanmak
gibi bir talep yok; sadece, Huzur Harekâtı ile ilgili
Çokuluslu Güç'ün görev süresini
beş ay uzatmaya dönük bir noktadaydı; çünkü,
o tarihlerde, Refah Partisi, bu Güç'ü ortadan
kaldırmayı amaçlıyordu; muhalefetteyken
de hep bunu söylemişti. O nedenle... 

TEMEL KARAMOLLAOĞLU (Sıvas) -Kalktı...
Kalktı...

ALİ TOPUZ (Devamla) - Efendim, bu Güç
kalktıysa, siz söylediklerinize inanıyorsanız
ve bunda samimiyseniz, o zaman, 126 sayılı Türkiye
Büyük Millet Meclisi kararının kaldırılması
konusunda da bizimle beraber hareket edersiniz; tezkerenizi değiştirirsiniz.
(CHP sıralarından alkışlar) O karar
yürürlükte olduğu sürece, sizin “kalktı”
demeniz hiçbir işe yaramaz Sayın Karamollaoğlu...
Yaramaz...

Efendim, 1991'deki karar, Türk Silahlı
Kuvvetlerinin dışarıya gönderilmesi,
dışarıdan başka uluslara ait kuvvetlerin
getirilmesi ve onların kullandırılması
amacını taşıyordu. Eylül 1990'da
alınan kararda, onların kullandırılmasına
ilişkin paragraf yoktu; onu 1991'de ilave ettiler. Niye
ettiler; çünkü, o ibare orada olmayınca
kullanamıyorlardı. Şimdi, bundan sonra ne
oldu; aradan zaman geçti, 12 Temmuz 1991'de, Türkiye
Büyük Millet Meclisi, Ocak 1991'deki kararından;
yani, 126 sayılı Meclis kararından altı
ay sonra, o karara dayanarak, Türk Silahlı Kuvvetlerinin
de oluşumuna katıldığı caydırıcı
bir güç oluşturulması kararına
vardı. Yani, 126 sayılı karar başka.
Caydırıcı Güç, Çevik Güç
oluşturulmasıyla ilgili karar, daha sonraki bir tarihte,
ona dayandırılarak alınmış.
Siz, şimdi, bunlardan sondaki bir tanesini kaldırarak
-ki, onu da Meclis zaten kaldırıyor- ta başlangıçta
alınmış olan bir kararı ortadan kaldırmış
olduğunuzu söyleyemezsiniz; çünkü, o
kararlarda bir süre yoktur. 1991'de alınmış
Meclis kararının şu zamana kadar devam edeceğine
ilişkin bir hüküm yoktur orada; sürekliliği
olan bir karardır. O kalkmadıkça, Çekiş
Güç'ün kalktığını veya
Türkiye'nin, Çekiç Güç'le yapmak
istediği, amaçladığı konuları
yapmasının ortadan kalktığını
iddia ve ifade edemezsiniz. 

Değerli arkadaşlarım, meselenin
kendi özüne gelirsek, orada da birkaç şey
söylemek istiyorum. Bir kere, beş aydan beri neler
olmuştur? Eğer, bu beş aydan beri olanları
göz önünde tutmazsak, o zaman, bugün bu konuda
vereceğimiz kararı yanlış veririz. Bakınız,
bu beş ayda... 31 Ağustos 1996'da, Irak, 36 ncı
paralelin üstüne, tank desteğinde silahlı
güçleriyle girerek, Barzani ve Talabani arasındaki
mücadelenin tarafı haline gelip, Barzani'yi destekleyerek,
Birleşmiş Milletler kararına aykırı
bir eylemin içine girmiştir. Sözde, 36 ncı
paralelin üstünde Irak egemenliğini dondurmuş
olan Birleşmiş Milletlerin 678 ve 688 sayılı
kararlarını uygulamakla görevli Çekiç
Güç bunu seyretmiştir. Barzani ve Talabani birbiriyle
çatışmış; biri İran'dan,
biri Irak'tan destek alarak, Amerika Birleşik Devletlerinin
baştan beri bu bölgede uyguladığı
politikanın iflas ettiğini ortaya koymuştur.
Çekiç Güç, anlamsız ve görevsiz
hale düşmüştür. 

Bölgeden, Peşmerge grubu mu diyelim, CIA'in
oradaki ajanları mı diyelim, ne diyelim, hangi tabiri
kullanırsak kullanalım; ama, mevcudiyetinden, Türkiye
Cumhuriyeti Devletinin ve Hükümetinin haberdar olmadığı
2 500 ilâ 5 000 kişi, Türkiye üzerinden
tahliye edilme... 

Türkiye üzerinden tahliye edilme durumunda
kaldı; evvel Allah, Çekiç Güç
bu görevini yerine getirdi. Demek ki, Çekiç
Güç bunun için oradaymış... Hani
biz Çekiç Güç'ün bütün
eylem ve işlemlerinde bilgi sahibiydik; bize soru sorulmadan
kuş bile uçmuyordu; ama, uçtu; 5 bine yakın
kuş uçtu!.. Daha kimlerin var olduğunu bilmiyoruz,
PKK ile nasıl bir ilişki içinde olduklarını
bilmiyoruz. Bize söylenenlerle onlar hakkında bir
kanaat sahibi olmaya çalışıyor bizim
hükümetlerimiz. 

PKK bu bölgede yuvalanmaya devam etti. PKK'nın
merkez karargâhının bir bölümünün
buraya nakledildiği haberleri yayıldı. Bütün
bunlara biz seyirci kaldık, Çekiç Güç
seyirci kaldı... Amerika Birleşik Devletlerine yardımcı
olarak 5 bin kişinin tahliyesini sağlama konusunda görev
yaptık.

Değerli arkadaşlarım, açıkça
görülmektedir ki, Çekiç Güç,
bugüne kadar söylendiği gibi, Türkiye'nin de
çıkarlarını gözeten, birinci
derecede Türkiyenin çıkarlarını
gözeten bir uygulama değil. Bu, sadece savunulabilmesi
için Türkiye'nin de bazı konularda işini
kolaylaştırmaya dönük görevleri, işlevleri
varmış gibi gösterilen; ama, aslında,
Amerika Birleşik Devletlerinin bölgedeki çıkarlarına
ve amaçlarına hizmet eden bir uygulama olduğu,
bugün açıkça, aksi ispat edilemeyecek
biçimde kanıtlanmıştır. O halde,
bundan sonra, bu bölgede Amerika Birleşik Devletlerinin
dürtüsüyle ve önerisiyle yeni bir düzenlemeye
gitmek, başlangıçta yapılan işten
daha az yanlış bir iş olamaz. Önce, ben,
Hükümete şunu soruyorum: Bu yeni düzenleme,
Türkiye Cumhuriyeti Hükümetinin talebi üzerine
mi oluşuyor; yani, Türkiye, Amerika Birleşik
Devletleri, İngiltere, Fransa'dan oluşan bir güç
mü oluşturulmak istiyor? Fransa'yı bir ay evvel
çıkardılar; daha evvel, teklif ilk defa yazılırken,
Hollanda ile İtalya'yı da çıkarmışlardı;
şimdi, onu da çıkardılar... Belki İngiltere
de vazgeçebilir, onu da bilmiyoruz. Bu işlerin de
çok ciddî götürülmediği anlaşılıyor.
Daha birkaç gün önce Meclise verilmiş bir
tezkerede, Fransa'nın da böyle bir gücün
içinde olduğu yazılıyor ve ondan sonra
diyorlar ki “buradan Fransa çekildi.” Demek ki,
hiçbir hazırlık yapmadan, sadece telefon
diplomasisiyle, politikasıyla, bu işleri, devlet
işlerini yürütüyorlar ve buraya, sonradan
yanlış olduğu anlaşılan öneriler
getiriyorlar. Şimdi, soruyorum; bu öneri, Amerika Birleşik
Devletlerinin önerisi olarak mı gündemimize yeniden
gelmiştir; yoksa, Türkiye Cumhuriyeti Hükümeti
buna bir ihtiyaç mı duymuştur? 

Bir kere “bölgede keşif uçuşu
yapmak ve gerekirse, önleme görevi yapmak...” Bu
kavramlar, çok muğlak kavramlardır. Hava kuvvetleriyle
keşif yapmak birkaç amaçla olur: Savaş
öncesi de keşif yapılır, bilgi toplanır;
ama, önleme hareketi demek, oradan, Türkiye'nin rahatsız
olabileceği bir hareketi önlemek anlamında olduğa
göre, bu, sıcak savaşa kadar giden bir anlam
taşır. O zaman, siz, sıcak savaşa gidecek
kadar geniş kapsamlı bir yetkiyi Hükümet
olarak almak istiyorsunuz. İşte, bu noktada Anayasanın
92 nci maddesi önümüze çıkar. Sonu
belli olmayan bir maceraya Türkiye'yi sokmaya hiç
kimsenin hakkı yoktur. 

ADNAN KESKİN (Denizli) - Bomba geldi, bomba!..

ALİ TOPUZ (Devamla) - Yarın, herhangi
bir tedbirsizlikle, bir uçağın orada veya burada
düşürülmesi, Türkiye ile komşuları
arasında bir silahlı çatışmaya
yol açabilir; bundan sakınmak gerekir. 

Değerli arkadaşlarım, biraz evvel
Sayın Meclis Başkanının bana yaptığı
uyarıyla ilgili olarak, kendisinin yanılgıya
düştüğüne ilişkin zaptı
Meclis tutanaklarından okumak istiyorum: 30.7.1996 günkü
Türkiye Büyük Millet Meclisi müzakereleri
sırasında burada okunan ve kabul edilen tezkerenin
son paragrafı “bütün kararları almaya
ve gerektiğinde harekâtı sona erdirmeye Bakanlar
Kurulunun yetkili kılınması için,
Anayasanın 92 nci maddesine göre izin verilmesini
arz ederim.”  (CHP sıralarından alkışlar)
Yani,  31.12. 1996'ye kadar yetki veriyor; ama, hükümetin
de bunu kaldırmaya yetkisi olduğunu söylüyor...

İSMET ATALAY (Ardahan) - Ne oldu Başkan?

ADNAN KESKİN (Denizli) - Ver de okusun...
Ver de okusun!.. 

ALİ TOPUZ (Devamla) - Bilgilenmeniz için
söyledim; yani, yanılgınızı düzeltmek
için söyledim. 

BAŞKAN - Sayın Topuz, sürenizi
durdurdum.

Sayın Topuz, benim elimde, 30 Temmuz 1996
tarihli Resmî Gazetede yayımlanan 452 sayılı_

İSMET ATALAY (Ardahan) - Sayın Başkan,
tutanaklar var, tutanaklar...

BAŞKAN - Efendim, bir dakika_ Bir dakika...
Beni itham etti; siz ne karışıyorsunuz. 

Şimdi, orada böyle bir ibare yok. 

İSMET ATALAY (Ardahan) - Böyle bir yöntem
var mı?..

BAŞKAN - Buyurun, siz devam edin efendim.

ALİ TOPUZ (Devamla) - Sayın Başkan,
eğer, böyle bir ibarenin Resmî Gazetede yayımlanmamış
olduğunu, yetkiyle söylüyorsa; burada, başka
bir sahteciliğin daha söz konusu olduğu söylenebilir.
(CHP sıralarından “Bravo” sesleri, alkışlar)
Çünkü, Profesör Doktor Necmettin Erbakan
imzalı, burada oylanan ve kabul edilen önergenin son
paragrafı budur. 

Resmî Gazeteye verirken, birileri bunu çıkararak
vermişse; lütfen, Başkanlık Divanı
onu arasın. 

NİHAT MATKAP (Hatay) - Harekete geçilsin_

ALİ TOPUZ (Devamla) - Kaldı ki, olmadığını
da ifade ediyorlar. (CHP sıralarından “Bravo”
sesleri, alkışlar; RP sıralarından
gürültüler)

Canım, bundan dolayı çok kızmaya
gerek yok; hepimiz, yanılgı içine düşebiliriz.
Sayın Kamer Genç de hayatında bir defa yanılgıya
düşmüş olsun; çünkü, hep
kendisini haklı görüyor. Burada da bir haksız
oluversin canım!.. (CHP sıralarından “Bravo”
sesleri, alkışlar)

Değerli arkadaşlarım, bugün
oylanması istenilen tezkere, yeni bir çokuluslu
güç oluşturma anlamındadır; bu
konuda, yani, Çekiç Güç'ün başka
bir biçimde sürdürülmesi anlamındadır.
Sayın Ecevit'in söylediği “örtülü
Çekiç Güç” doğru bir tanımlamadır;
ama, ben onu, daha anlaşılır hale getirebilmek
için, bu, Refah Partisinin Çekiç Güç'üdür_(CHP
sıralarından “Bravo” sesleri, alkışlar)


ALİ OĞUZ (İstanbul) - Önceki
Çekiç Güç de sizin miydi?!..

ALİ TOPUZ (Devamla) - Çünkü,
siz, hep Çekiç Güç'ü kaldırmak
istiyordunuz “kaldırdık” diye övünüyorsunuz
“kaldırdık” diyorsunuz; ama, oluşturduğunuz
bu güç de, bir Çekiç Güç'tür;
ama, bunun adı, Refah Partisinin Çekiç Güç'üdür.
(CHP sıralarından “Bravo” sesleri, alkışlar)

ALİ OĞUZ (İstanbul) - Hayır_
Hayır_

TEMEL KARAMOLLAOĞLU (Sıvas) - Hayır
efendim_

ALİ TOPUZ (Devamla) -Sizin “hayır”
demenizle olmaz ki_ Olmaz ki efendim... Buraya gönderdiğiniz
tezkerede_

ALİ OĞUZ (İstanbul) - O da sizin
Çekiç Güç'ünüz müydü?..

ALİ TOPUZ (Devamla) - Sayın Oğuz
niye sinirleniyorsunuz?!.

ALİ OĞUZ (İstanbul) - Niye sinirleneyim_
Öbürü de sizin Çekiç Güç'ünüz
müydü?!.

ALİ TOPUZ (Devamla) - Hayır efendim_
Hayır efendim_

BAŞKAN - Sayın Oğuz... Lütfen...
Müdahale etmeyin.

ALİ TOPUZ (Devamla) - Şimdi bakın,
ben, Sayın Oğuz'un hafızasının
çok yanılmış olduğunu görüyorum.
Bu, ilk defa 1990 tarihinde gündeme gelmiştir; 1991'in
başında olmuştur. Onunla, ne benim partimin
-Cumhuriyet Halk Partisinin- ne CHP ile birleşmiş
SHP'nin, bu Başkanlık aşamasında hiçbir
ilgisi yoktur. (CHP sıralarından alkışlar)


İSMAİL YILMAZ (İzmir) - Dört
senedir siz uzattınız!..

ALİ TOPUZ (Devamla) - Anlaşılıyor
ki, gerçekler Refah Partililerin önüne konulunca,
sinirlerinden ne yapacaklarını bilemiyorlar!.. (CHP
sıralarından alkışlar)

ALİ OĞUZ (İstanbul) - Doğru
konuş; sen ne dediğini bilmiyorsun...

ALİ TOPUZ (Devamla) - Değerli arkadaşlarım,
şimdi, bakınız, bundan birkaç gün
önce, bütçe müzakerelerinin son gününde,
Cumhuriyet Halk Partisi Genel Başkanı Sayın
Deniz Baykal, burada yapmış olduğu bir konuşmada,
bugünü görerek bazı önsezilerini ifade
etmişti.

ÖMER EKİNCİ (Ankara) - Keramet
izhar etmiş!..

ADNAN KESKİN (Denizli) - Keramet sizin patentinizde!..

ALİ TOPUZ (Devamla) - Ne derseniz deyin...
Keramet de olabilir... Biz “keramet” demiyoruz; biz,
önsezisi olan, ciddî bir devlet adamına yakışan
tavır olarak nitelendiriyoruz. Keramet de diyebilirsiniz;
ona da bir itirazım olmaz.

Bakın, burada diyor ki “Refah Partisi
'Çekiç Güç kalkacak, kalkacak' diye
konuşuyor; ama, eğer, bunun sonunda, Çekiç
Güç'ün yaptığı işi yapacak
bir başka güç oluşturup, sözde, Çekiç
Güç'ü kaldırdık noktasına
gelirseniz ve hele, bunu, Türkiye Büyük Millet
Meclisinin kararından alıp, hükümetin
yetkisi haline dönüştürecek olursanız,
bunun hesabını veremezsiniz. Refah Partili milletvekilleri,
ben sizi uyarıyorum; yıllardan beri yaptığınız
mücadelenin gereği olan titizlik içinde bunu bir
inceleyin” diyor size.

TEMEL KARAMOLLAOĞLU (Sıvas) - Aynı
titizliği gösteriyoruz.

ALİ TOPUZ (Devamla) - Öyle anlaşılıyor
ki, hiçbir titizlik göstermemişsiniz. (CHP sıralarından
alkışlar)

Bakınız, 36 ncı paralelin üstünde,
henüz, otorite boşluğu olan bir yerde, gözetleme
görevi, düzenleme görevi; oraya yönelik görev
yapan gücün adını ne koyarsanız
koyun, o, Çekiç Güç'tür. 

Çekiç Güç, 36 ncı
paralelin kuzeyindeki alanda gelişmeleri kontrol etmek;
icabında, oraya müdahale etmek; icabında, oraya
Irak'ın silahlı kuvvetleri tarafından yapılacak
girişimleri önlemek için kurulmuş bir
güç. 

Şimdi, sizin getirdiğiniz ne işe
yarayacak? Ne diyor burada “Birleşmiş Milletler
Güvenlik Konseyi kararlarının hedeflerine ve
ruhuna uygun olarak” yani, 36 ncı paralelin üstündeki...

TEMEL KARAMOLLAOĞLU (Sıvas) - 36 ncı
paralel, Birleşmiş Milletlerin kararında yok
ki! 

ALİ TOPUZ (Devamla) - Efendim, niye müdahale
ediyorsunuz?

TEMEL KARAMOLLAOĞLU (Sıvas) - Siz söylüyorsunuz
da...

BAŞKAN - Efendim, müdahale etmeyin...

TEMEL KARAMOLLAOĞLU (Sıvas) - 36 ncı
paralel, Birleşmiş Milletlerin kararında yok...

ALİ TOPUZ (Devamla) - Siz, 36 ncı paralelin
kuzeyinde kalan bölgenin daha aşağısına
da mı müdahele etmeyi düşünüyorsunuz?


İSMAİL YILMAZ (İzmir) - Öyle
bir şey yok...

ALİ TOPUZ (Devamla) - Ne yapacaksınız?
Bana, şunu söyleyin; Amerika Birleşik Devletleri...

BAŞKAN - Sayın Topuz, sizin de sürenizi
uzattım; yalnız, size, son cümlenizi söylemek
üzere, ek bir süre veriyorum; rica ediyorum...

ALİ TOPUZ (Devamla) - “Son cümle”
demeyin efendim...

BAŞKAN - Efendim, epey durdurdum sürenizi...
Rica ediyorum...

ALİ TOPUZ (Devamla) - Efendim, önerdiğiniz
bu Çokuluslu Güç ne işe yarayacak; Kuzey
Irak'ı mı kontrol edecek, başka bir iş
mi yapacak? Başka bir iş yapacaksa; lütfen, onu
söyleyin. Amerika Birleşik Devletleri, İngiltere
ve Türkiye'nin birlikte oluşturdukları bu Güç,
ne iş yapacak; bana onu söyleyin... Irak'la ilgili
bir iş yapacaksa, bu, Çekiç Güç'tür.


TEMEL KARAMOLLAOĞLU (Sıvas) - Söyleyeceğiz...

ALİ TOPUZ (Devamla) - Sayın Başkanım,
değerli arkadaşlarım; sözlerimi tamamlıyorum.
Bakınız, bu kararla, Refah Partisi, yıllar
süren muhalefet dönemindeki söylemini, iddiasını
terk etmiştir.  (RP sıralarından gürültüler)

AHMET GÜRYÜZ KETENCİ (İstanbul)
- Tam aksi!..

TEMEL KARAMOLLAOĞLU (Sıvas) - Hayır
efendim...

ALİ TOPUZ (Devamla) - Siz, kalkar “hayır”
dersiniz. 

Çekiç Güç'e “işgal
gücü” diyen Refah Partisi, bundan vazgeçmiştir;
“PKK'nın destekçisidir bu Güç”
diyen, bundan vazgeçmiştir; “Müslümanı
Müslümana kırdırmak amacını
taşıyor” diyen, bundan vazgeçmiştir;
“Ermenilere, Yahudilere hizmet ediyor” diyen Refah Partisi
bundan vazgeçmiştir; kendi Çekiç Güç'ünü
kurmuştur, Amerika'yla da, kuzu kuzu, yan yana gelmiştir.
(CHP ve ANAP sıralarından alkışlar,
RP sıralarından gürültüler) 

İSMAİL YILMAZ (İzmir) - Sizin
Çekiç Güç'ünüz...

(Mikrofon otomatik cihaz tarafından kapatıldı)

BAŞKAN - Sayın Topuz, süreniz bitti
efendim. Son cümlenizi söyler misiniz...

ALİ TOPUZ (Devamla) - Bitiriyorum efendim.

Siz, Amerika'yla işbirliği yaparak, görevinizi
sürdürüyorsunuz. Kimseyi yanıltmaya kalkmayın.
Siz, politikanızdan çark ettiniz, kimseyi kandıramazsınız,
lafla da bu gerçeği değiştiremezsiniz.

Yüce Meclisi saygıyla selamlıyorum.
(CHP, ANAP ve DSP sıralarından alkışlar)

BAŞKAN - Teşekkür ederim Sayın
Topuz.


IV. - SATAŞMALARA İLİŞKİN
KONUŞMALAR (Devam)

3. - Sıvas Milletvekili Temel Karamollaoğlu'nun,
İstanbul Milletvekili Ali Topuz'un partisine sataşması
nedeniyle konuşması

TEMEL KARAMOLLAOĞLU (Sıvas) - Sayın
Başkan...

BAŞKAN - Efendim, bir dakika...

Buyurun efendim.

TEMEL KARAMOLLAOĞLU (Sıvas) - Sayın
Başkan, bugün arkadaşlarımıza tolerans
gösteriyorsunuz, bize de tolerans gösterirseniz... (CHP
sıralarından gürültüler)

BAŞKAN - Tabiî, gösteririm efendim.

TEMEL KARAMOLLAOĞLU (Sıvas) - Sayın
Topuz, Refah Partisini ismen zikrederek, Refah Partisiyle ilgili
çok yanlış beyanlarda bulundu. Müsaade
ederseniz, birkaç kelimeyle bunlara cevap vermek istiyorum.


BAŞKAN - Çok kısa olmak şartıyla;
buyurun efendim. (RP sıralarından alkışlar)

TEMEL KARAMOLLAOĞLU (Sıvas) - Çok
kısa olacak. 

Sayın Başkan, kıymetli milletvekilleri;
gerek Sayın Ecevit gerekse Sayın Topuz, burada -bilhassa
Sayın Topuz için söylüyorum- Refah Partisini
zikrederek “bu güç, Refah Partisinin gücüdür”
gibi bir ifade kullandı. (CHP sıralarından
“doğru” sesleri)

NİHAT MATKAP (Hatay) - Yalan mı?  

AHMET GÜRYÜZ KETENCİ (İstanbul)
- Doğru... 

BAŞKAN - Bir dakika efendim...

TEMEL KARAMOLLAOĞLU (Devamla) - Öncelikle,
şunu hemen ifade edeyim: Bir kararı benimseyebiliriz
veya benimsemeyebiliriz. Bu karar, Türkiye Büyük
Millet Meclisinin kararıdır. Bunu, bir defa iyi
vurgulamak icap eder. Arkadaşımızın,
kendi dönemlerindeki (1991 yılından 1995 yılı
sonuna kadar) oylarıyla alınan kararı Refah
Partisine mal etmeye hakkı yoktur; çarpıtıyor...
(RP sıralarından alkışlar) 

İkinci hususu söylemek istiyorum: 

Muhterem arkadaşlarım, Çekiç
Güç ile bugünkü...

ADNAN KESKİN (Denizli) - Örtülü
Çekiç Güç...

TEMEL KARAMOLLAOĞLU (Devamla) - Müsaade
edin... 

Çekiç Güç'ün görev
süresinin, sizin oylarınızla, 1995 yılına
kadar uzatıldığını inkâr
mı ediyorsunuz? (CHP sıralarından gürültüler)


YILMAZ ATEŞ (Ankara) - Çark etme şimdi...

NİHAT MATKAP (Hatay) - Siz, oylarınızla
kaldırın... 

TEMEL KARAMOLLAOĞLU (Devamla) - O halde; lütfen...
Dinleyin... 

Muhterem arkadaşlarım, Çekiç
Güç, çok çeşitli unsurlardan meydana
gelmiştir. Kara unsuru, bunun en mühim unsurudur. Zaho'daki
üs ortadan kaldırılmıştır.
Sizin demin söylediğiniz, farkında olmadığınız
beş altı bin ajan Kuzey Irak'tan uzaklaştırılmıştır,
Türkiye aleyhine hiçbir zarar veremez hale gelmiştir;
boru hattı açılmıştır.
 

NİHAT MATKAP (Hatay) - Sayın Başkan,
bunların sataşmayla ne alakası var.

TEMEL KARAMOLLAOĞLU (Devamla) - Şimdi,
tutup da, bütün bunlar ortadan kalktıktan sonra,
sadece havadan keşif uçuşlarının
yapılmasını Çekiç Güç
gibi tarif ederek çarpıtmak, hiç kimseye
yakışmaz. 

Saygılar sunuyorum efendim. (RP ve DYP sıralarından
alkışlar) 

BAŞKAN - Teşekkür ederim Sayın
Karamollaoğlu. 

III. - BAŞKANLIĞIN GENEL KURULA
SUNUŞLARI (Devam)


B)  TEZKERELER VE ÖNERGELER (Devam)

2. - Amerika Birleşik Devletleri, İngiltere
ve Fransa hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece keşif ve gerektiğinde
önleme uçuşlarıyla sınırlı
hava harekâtında bulunulmasına ilişkin
Başbakanlık tezkeresi (3/628) (Devam)

3. - Amerika Birleşik Devletleri, İngiltere
ve Fransa hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece keşif ve gerektiğinde
önleme uçuşlarıyla sınırlı
hava harekâtında bulunulmasına ilişkin
Başbakanlık tezkeresinden “ve Fransa” ibaresinin
çıkarıldığına ilişkin
Başbakanlık tezkeresi (3/629) (Devam)

BAŞKAN - ANAP Grubu adına, Sayın
Mehmet Keçeciler; buyurun efendim. (ANAP sıralarından
alkışlar) 

Sayın Milletvekilleri, bugün, bütün
grupların sözcülerine müsamaha gösterdim,
önemli bir konu, o bakımdan kimseye de özel bir
fark gözetmiyorum. 

Sayın Keçeciler, süreniz 20 dakikadır;
ama, size de 1-2 dakika fazla zaman verebilirim.

ANAP GRUBU ADINA MEHMET KEÇECİLER (Konya)
- Teşekkür ederim Sayın Başkan.

Sayın Başkan, değerli milletvekilleri
ve bizleri televizyonları başında izleyen
değerli vatandaşlarım; sözlerimin başında,
bu akşam idrak edeceğimiz Berat Kandilinizi tebrik ediyorum
ve Yüce Heyetinizi saygıyla selamlıyorum. (ANAP
ve RP sıralarından alkışlar)

Değerli arkadaşlarım, 17 Ocak 1991
tarihinde ve 126 sayılı Türkiye Büyük
Millet Meclisi kararına dayanılarak başlatılan
Huzur Harekâtlarının  ikincisi çerçevesinde,
ülkemizde, altı seneden beri, çokuluslu bir
güç, Kuzey Irak'ı kontrol altında tutmaktadır.
Bunun süresinin bir defa daha uzatılması konusunda,
Hükümetten gelen... Daha doğrusu mahiyet değiştirerek,
bir defa daha uzatılması konusunda Hükümetten
gelen tezkereleri görüşeceğiz. Bu konu Meclisimizde
11 defa görüşülmüş; 11 defa da,
Yüce Meclisimiz, bu konunun uzatılmasına karar
vermiş; izniniz olursa, bazı önemli noktaların
altını çizmek istiyorum.

Değerli arkadaşlarım, bir kere “Çekiç
Güç” dediğimiz çokuluslu güç,
Türkiye'ye, Körfez Krizinin hemen akabinde gelmiştir.
O günleri hatırlayınız; Körfez
Krizinde Irak'a müdahale 15 Ocakta yapılmış;
biz, kararı, Mecliste, 17 Ocakta almışız
ve bu müdahaleden sonra, mart ayı içerisinde
Kuzey Irak'ta, 500 bini aşkın insan, Irak vatandaşı,
bizim hudutlarımıza gelmiş; karın yağdığı
soğuk bir dönemde, kucaklarında çocuklarıyla
emzikli kadınlar perperişan bir vaziyette... Türk
Milleti, Türkiye Cumhuriyetinin o günkü hükümeti,
gelen bu insanlara, normal bir hukuk devletinin yapabileceği
insanî yardımı yapmış, kucak
açmış; hatta -o günkü, bu işlerden
sorumlu, ekonomiden sorumlu arkadaşımızın
ifadesiyle- on gün içerisinde, o günün parasıyla
3,5 trilyon masraf etmiş. Sonra, bu insanlara “köylerinize
geri dönün, orada huzur içerisinde yaşayın”
denilmiş; fakat, onlar, dönüp, Türkiye'ye
“biz geriye gidemeyiz; çünkü, Irak yönetimiyle
aramızda çok ciddî sorun var, Saddam bizi
öldürür -nitekim, iki sene evvel Halepçe'ye
bomba atmış, hem de kimyasal bomba atmış,
çoluk çocuk demeden 5 bin insanı öldürmüş-
böyle bir insanın yanına nasıl gidebiliriz”
demişler “o halde ne yapalım; sizi nasıl
geri gönderelim” denmiş; onlar da “bize garanti
verin” demişler. Bunun üzerine, Türkiye araya
girmiş, 5 Nisan 1991'de, Türkiye'nin aracılığıyla,
Birleşmiş Milletler Güvenlik Konseyi bir karar
almış. Hangi karar; 588 numaralı karar. O
karardan sonra, Türkiye'ye, 21 bin kişilik kara kuvveti
olan ve çok daha ağır hava kuvveti olan -bugünkünden
çok daha fazla hava kuvveti olan- bir birlik gelmiş.
O birlikle birlikte Irak kuvvetleri geriye doğru püskürtülmüş;
onun geldiğini gören Irak, Birleşmiş Milletlerin
verdiği kararı kabul etmiş, geriye çekilmiş
ve bu insanlar da, götürülüp, köylerine
yerleştirilmişler. 

Bu harekât üç ay kadar sürmüş,
sonra, işin, İkinci Huzur Harekâtı kısmı
başlamış. O zamanki hükümet “henüz
yeni yerleşim oldu, bu kara harekâtı bitsin,
kara kuvvetleri gitsin” demiş. Nitekim, gitmiş;
o 21 bin kişilik kara kuvvetleri çekilmiş ve
21 ülkeden oluşan hava kuvvetlerinden, sadece üç
ülke; Amerika, İngiltere ve Fransa kalmış.
“Çok küçük, sembolik bir kuvvetle
bu harekât oluşsun, yıl sonuna kadar da son
bir defa uzatılsın, yıl sonunda da bu işe
son verilsin” denmiş. Bu arada, 20 Ekim tarihinde seçimler
olmuş ve DYP-SHP Hükümeti kurulmuş.

Başlangıçta bu işe çok
şiddetle muhalefet eden DYP ve SHP, Hükümet olduktan
sonra, ne hikmetse, sona eren, biten harekâtı altı
ay müddetle uzatmış; o uzatmalar devam edegelmiş
ve bugüne ulaşmışız. Yalnız,
bugüne kadar gelen işlemlerde herhangi bir karışıklık,
herhangi bir sıkıntı yok. Hükümet
 getiriyor “ben uzattım, Türkiye'nin şartları
budur, bölgenin şartları şudur” diyor,
görüşünü açıkça
savunuyor. 

Bugün bir değişik durumla karşı
karşıyayız. Benden evvel konuşan CHP
sözcüsü Sayın Ali Topuz'la, Başkan
arasında bir ihtilaf oldu. Müsaade ederseniz, Hükümetin
bu tezkerelerini size arz etmek istiyorum; 948 sayılı
tezkereyi aynen okuyorum: “Türkiye Büyük Millet
Meclisinin 17.1.1991 tarihli ve 126 sayılı kararına
dayanılarak başlatılan Huzur Harekâtının,
Kuzey Irak'ta meydana gelen gelişmeler de göz önünde
tutularak, 31 Aralık 1996 tarihi itibariyle sona erdirilmesine
Hükümetçe karar verilmiştir. Bilgilerinize
arz ederim.” Bu, birinci tezkere; altında, Bakanlar
Kurulu kararı var. Bu tezkere, burada bilgiye sunuldu;
ama, oylanmadı, üzerinde işlem yapılmadı.
Bu tezkere niye yazıldı merak konusu. Acaba, bu
tezkerenin yazılmasına ihtiyaç var mıydı;
yoktu; çünkü, 11 karar da burada. İtiraz
eden olursa okurum. Her kararın sonunda...

Sayın Başkan, eğer, 30 Temmuz tarihli
Resmî Gazetenin...

BAŞKAN - Efendim, özür dilerim. Ben
orada Resmî Gazetenin tümünü getirttim inceledim;
Sayın Topuz'un bahsettiği o husus hakikaten var. 

MEHMET KEÇECİLER (Devamla) - 2 nci
sayfasına bakılırsa, orada der ki...

BAŞKAN - Tabiî... Tabiî... Bende
yoktu o efendim; hepsini getirttim.

MEHMET KEÇECİLER (Devamla) - “Bütün
kararları almaya ve gerektiğinde, harekâtı
sona erdirmeye Bakanlar Kurulunun yetkili kılınmasına”
der. Demek ki, Bakanlar Kurulunun, böyle bir tezkereyi, Meclise
göndermesine hiç lüzum yok. “Kaldırdım
Çekiç Güç'ü; kaldırdım
Huzur Harekâtını; bitirdim bu işi”
diyerek, bir Bakanlar Kurulu kararı aldı mı,
biter bu iş. Buna yetki vermişiz; çünkü,
bütün Bakanlar Kurulu kararında Çekiç
Güç'le ilgili herakâtın devamı
Meclisin iznine tabi; ama, sona erdirilmesi Bakanlar Kurulunun
yetkisinde demişiz; teşvik etmişiz Bakanlar
Kurulunu, bir an evvel bu işi sona erdirin demişiz.
Bugüne kadar Meclis öyle vermiş kararları;
ama, Refahyol Hükümeti, bugüne kadar olan kararlardan
tamamen ayrı, farklı bir yol izleyerek “ben
bunu kaldırdım; ey Büyük Millet Meclisi,
bilgilerinize sunuyorum” diyor; buna, Meclis Başkanlığımız
da alet oluyor. Madem öyle, bunu burada işleme koy
beyefendi; işleme koyun ve burada bahsi geçen 17.1.1991
tarihli ve 126 sayılı kararı da burada irdeleyelim,
kaldıralım. Cesaretiniz varsa, hakikaten, Huzur
Harekâtını sona erdirmek istiyorsanız,
gelin, burada mertçe, erkekçe “biz, bunu kaldırdık;
bu tezkereyi burada işleme koyuyoruz” deyin. (ANAP
sıralarından “Bravo” sesleri,  alkışlar)

ALİ OĞUZ (İstanbul) - Kalktı,
kalktı...

MEHMET KEÇECİLER (Devamla) - Yok efendim,
aslı yok. 

Burada, sadece okuyorsunuz, bilgi sundunuz; 15 günden
beri vatandaşa verdiğiniz yanlış mesajlara
Meclisten bir delil arıyorsunuz, Meclis zabıtlarından
bir delil arıyorsunuz; yarın, bunun fotokopisini
çıkaracaksınız, meydanlarda, köylerde
ve kasabalarda dolaştıracaksınız ve
“gördünüz mü, biz, Refah Partisi olarak
Çekiç Güç'ü kaldırdık”
diyeceksiniz. Kaldırdınız mı, kaldırmadınız
mı göreceğiz... 

FETHULLAH ERBAŞ (Van) - Kaldırıldı,
kaldırıldı...

MEHMET KEÇECİLER (Devamla) - Efendim,
bunu, burada, sadece bilgiye sundunuz; ama, hemen arkasından
-yani, daha ayın 31'i dolmadan- 31 Aralıktan sonra
yürürlüğe girmek üzere hazırladığınız
ikinci tezkereniz var; gelin, bir de bunu irdeleyelim, bir de
buna bakalım, ne oluyor!..

FETHULLAH ERBAŞ (Van) - 31 Aralıkta
gidiyor...

CEMALETTİN LAFÇI (Amasya) - Sayın
Keçeciler, bu Çekiç Güç konusunda
konuşmaması gereken birisi varsa, o da, Anavatan
Partisi ve sizlersiniz.

MEHMET KEÇECİLER (Devamla) - Hayır
efendim. 

Biz -biraz evvel izah ettim- Çekiç
Güç'ün Türkiye'ye getirilmesi noktasındaki
Türkiye'nin şartlarını size gayet iyi
izah ettim. Çekiç Güç'ün buraya
getirilmesi noktasında, 500 bin insan hududumuza dayanmıştı.
O insanlar fakrüzaruret içerisindeydi, soğuktan
titreyen insanlar vardı, bebekler vardı, ölen
anneler vardı, ağlayan insanlar vardı; onlara
bakmayacaktık, onları korumayacaktık, kollamayacaktık
ve onlar, bizim, güneydoğuda yaşayan insanlarımızın
akrabasıydı, hısmıydı, eşiydi,
dostuydu; onlara bakmayacak mıydık?! (ANAP sıralarından
alkışlar, RP sıralarından gürültüler)
Siz nasıl insansınız?! İnsan haklarına
saygılı bir devlet, hududuna gelmiş göçmen
insanları hudut dışında mı bırakır;
onları ölüme mi terk eder?!

ÖMER ÖZYILMAZ (Erzurum) -O hikâyeleri
bırak.

BAŞKAN - Efendim, müdahale etmeyin, rica
ediyorum... (ANAP ve RP sıralarından karşılıklı
ayağı kalkmalar, gürültüler)

MEHMET KEÇECİLER (Devamla) - Lütfen...
Lütfen... Tamam... Biz, arkadaşlarla konuşuyoruz.

BAŞKAN - Bir dakika efendim...

MUSTAFA CUMHUR ERSÜMER (Çanakkale) -
Niye gocunuyorsunuz?!. Suçüstü yakalandınız,
ondan bağırıyorsunuz...

BAŞKAN - Bir dakika arkadaşlar... Rica
ediyorum... Arkadaşlar, sükûnetle dinleyelim.

Sayın Çakan... Sayın Çakan...
Efendim, yerinize oturur musunuz...

MUSTAFA CUMHUR ERSÜMER (Çanakkale) -Suçüstü
yakalandınız, ondan mı rahatsız oluyorsunuz!

BAŞKAN - Efendim, rahatsız olmayın;
siz de olmayın, onlar da olmasın.

MEHMET KEÇECİLER (Devamla) -Değerli
arkadaşlarım, sükûnetle konuşalım,
meseleyi doğru düzgün ortaya koyalım.

Şimdi, demin gönderdiğiniz ve burada,
sadece bilgiye sunulan tezkerenin arkasından 4949 numaralı
ikinci bir tezkere var; gelin, bunu hep beraber okuyalım
ve evvelki tezkerelerinize bakalım, bir fark var mı:
“Körfez krizi sonrası Irak'la ilgili Birleşmiş
Milletler Güvenlik Konseyi kararlarının hedeflerine
ve ruhuna uygun olarak...” Eski tezkere de burada, demek
ki, aynı laf. Devam ediyor “Irak'ın toprak
bütünlüğünün muhafaza edilmesine
-aynı laf- özen göstererek -orada 'caydırarak'
diyor- Amerika Birleşik Devletleri hava unsurlarıyla
İngiltere ve Fransa -şimdi yeni bir tezkere gelecek,
daha doğrusu Başkan onu işleme koydu mu koymadı
mı pek anlaşılmadı; belki son dakikada
Fransa'yı önergeyle çıkaracaklar, Fransa,
kendi isteğiyle buradan çıkmış-
hava unsurlarının katılımıyla”
diyor... Peki, bundan evvel kim vardı?! Yine aynı
unsurlar vardı efendim...

KAHRAMAN EMMİOĞLU (Gaziantep) - Kara unsuru...

MEHMET KEÇECİLER (Devamla) - Bir dakika...
Bir dakika...

Tamam “kara” dediniz mi; kara unsuru ne
zaman kalktı? Irak'ın, Barzani kuvvetleriyle beraber
36 ncı paraleli geçmesiyle birlikte Zaho'daki merkez
boşaltıldı; geldiler, geçici bir süre
Silopi'ye yerleştiler. Kara unsurları, zaten Irak'ın
bir harekâtı sebebiyle kalktı ve Türkiye'den...

TEMEL KARAMOLLAOĞLU (Sıvas) - Hayır...
Hayır... 

MEHMET KEÇECİLER (Devamla) - Sizin
bu tezkereniz 24 Aralık tarihli Beyefendi... 24 Aralıkta,
Türkiye'de kara unsuru kalmamıştı, hepsini
geri göndermişlerdi. Allah Allah... 

ÖMER ÖZYILMAZ (Erzurum) - Kim gönderdi?..

BAŞKAN - Müdahale etmeyin efendim... Rica
ederim... 

MEHMET KEÇECİLER (Devamla) - Amerika
götürmüştü, almıştı;
Kuzey Irak'taki bütün kara unsurlarını
almıştı. Zaten “kara unsuru” dediğiniz
2 bin kişilik bir kuvvet koskoca Irak ordusunun tamamını
durduracak değil. Buradaki kuvvetler sembolik, hava kuvvetleri
de sembolik, kara kuvvetleri de sembolik... Maksat, bu tarafa
geçersen, biz, bu ülkeler olarak, buradaki vatandaşların
arkasındayız, insanların arkasındayız
diye gözdağı vermektir. Maksat budur; yani, gözdağı
vermekten ibarettir.

FETHULLAH ERBAŞ (Van) - Tamam...

MEHMET KEÇECİLER (Devamla) - “Efendim,
kara unsurları vardı. O 2 bin kişi gitti,
Çekiç Güç'ün mahiyeti değişti;
biz, Çekiç Güç'ü çıkardık”
diyemezsiniz toplumun karşısında.

TEMEL KARAMOLLAOĞLU (Sıvas) - Deriz, niye
diyemeyecekmişiz... 

MEHMET KEÇECİLER (Devamla) - Diyemezsiniz;
çünkü, aynı... Ne diyor “gerektiğinde
keşif uçuşları yapacak...” Öyle
mi?! 

YAŞAR OKUYAN (Yalova) - Takıyye yapıyorlar...

MEHMET KEÇECİLER (Devamla) - Bu, çıkacak,
gidecek, İncirlik'ten kalkacak ve yine eskiden olduğu
gibi, altı seneden beri olduğu gibi, keşif uçuşları
yapacak. Yetmeyecek... Başka?.. Gerektiğinde önleme
uçuşları yapacak. Ne demek, önleme uçuşu?
Benden evvelki hatipler de söylediler; bu önlemenin
sınırı, kapsamı ne? Yani, Irak Hava
Kuvvetlerine mensup uçaklar  36 ncı paralelin kuzeyine
geçerse, çıkacak, taciz edecek; uymazlarsa
düşürecek, gerekirse oraları bombalayacak
ve gerekli her türlü önleme tedbirini alacak mı;
alacak... 

ALİ ER (İçel) - Daha evvel de
aynı şeyi yapıyordu.

TEMEL KARAMOLLAOĞLU (Sıvas) - Hayır...
Hayır...

MEHMET KEÇECİLER (Devamla) - Peki,
bundan evvelki, hani “kaldırdık” diye
övündüğünüz Çekiç Güç
ile bu yeni getirdiğiniz...

YAŞAR OKUYAN (Yalova) - Keşif Güç'ü...

ALİ ER (İçel) - Sadece adı
değişik...

MEHMET KEÇECİLER (Devamla) - Çekiç
Güç'ün ikiz kardeşi diyeceğim ben ona...
Çekiç Güç'ün ikiz kardeşi
kuvvet arasında ne fark var?!.

YAŞAR OKUYAN (Yalova) - Faizle nema farkı
var...

MEHMET KEÇECİLER (Devamla) - Zaten,
sadece keşif uçuşları filan yapsaydı,
memleketin genel hukuk düzenine uygun olsaydı, Anayasanın
92 nci maddesine göre, Hükümet buraya hiç
gelmezdi. Hem buraya geliyorsunuz hem altı ayda bir tekrar
geleceğiz diyorsunuz... Bir fark var burada. Çekiç
Güç eskiden üç ayda bir gelirdi, şimdi
altı ayda bir gelecek; yani, bir o fark var. Onun haricinde,
yeni getirdiğiniz kuvvet ile...

MEMDUH BÜYÜKKILIÇ (Kayseri) - Devamını
okusaydınız...

MEHMET KEÇECİLER (Devamla) - Aynı...
Aynı...

MEMDUH BÜYÜKKILIÇ (Kayseri) - Cümleyi
tamamlayın...

MEHMET KEÇECİLER (Devamla) - Tamamlayalım.
“...hava harekâtında bulunmasına lüzum,
hudut, kapsam ve zamanı hükümetçe tayin
ve takdir olunmak üzere...” Eskisiyle aynı. “...kararlar
almaya, gerektiğinde harekâtı sona erdirmeye
Bakanlar Kurulunun yetkili kılınmasına...”
Eskisi de aynı, yenisi de aynı. “...lüzum,
hudut ve kapsamı Bakanlar Kurulunca kararlaştırılmak
üzere...” deniliyor. Aynı...

MEHMET BEDRİ İNCETAHTACI (Gaziantep)
- Hayır...

TEMEL KARAMOLLAOĞLU (Sıvas) - Bu farklı...

MEHMET KEÇECİLER (Devamla) - Efendim,
işte burada. Ben, kendi yazdığım cümleleri
bilmez miyim. 

17 Ocak 1991 tarihli Resmî Gazetede yayımlanan
kararı okuyorum; deniliyor ki: “Politika izlenmesine
yardımcı olmak üzere, lüzum, hudut, şümul
ve zamanı hükümetçe takdir ve tayin olunacak
şekilde...” İfadeleri bile aynı, kelimeleri
bile aynı. 

Şimdi, arkadaşlar, bu kadar ayniyet var;
ama, beyler, hâlâ çıkıyorlar,
millete diyorlar ki: “Biz, Çekiç Güç'ü
kaldırdık.”

FETHULLAH ERBAŞ (Van) - Kaldırdık...

MEHMET KEÇECİLER (Devamla) - Biz, Çekiç
Güç'ü gönderdik... Ne zaman; 31 Aralıkta
gönderdik; ama, yerine, adı belli olmayan, millet,
adını düşününceye kadar ben
politikamı götürürüm, kendimi anlatırım
diye düşündüğünüz bir iş
yapıyorsunuz.

Şimdi, değerli arkadaşlarım,
burada dikkat edilmesi gereken nokta şudur: Siz, bunu, içpolitika
zaruretine binaen yapıyorsunuz...

FETHULLAH ERBAŞ (Van) - Yok... Yok...

MURTAZA ÖZKANLI (Aksaray) - Bizim öyle
bir sıkıntımız yok...

MEHMET KEÇECİLER (Devamla) - Çünkü,
Çekiç Güç hakkında vaktiyle çok
ağır ifadeler kullandınız ve bu ifadelerin
altında eziliyorsunuz. (RP sıralarından “Hayır...
Hayır...” sesleri) “Hayır” demeyin;
bakın, vaktiyle ne diyorsunuz; burada hepsini çıkardık.
Meclis zabıtlarından okuyorum. Sayın Erbakan
Hoca 20.6.1992 tarihli 89 uncu Birleşimde diyor ki: “Bu
kuvvetler geliyor, Türkiye'deki PKK teröristlerine silah
yardımı yapıyor. Bu Güç'ün
asıl maksadı, hemen belirteyim ki, büyük
Ermenistan'ı kurmaktır. Peşinen ifade ediyorum,
bunun adı Çekiç Güç değil;
bu, büyük Ermenistan gücüdür; bu, ikinci
Sevr gücüdür; bunun asıl adı budur.
Bu Güç, Türkiye'yi bölmek için burada
duruyor. Efendim, Çekiç Güç başkaymış...
Aynı komutan, aynı hedef, aynı maksat...
İkisi de aynı şey; öyle olsa ne çıkar,
böyle olsa ne çıkar. Bu, ikinci Sevr gücüdür;
bu, büyük Ermenistan gücüdür; bu, büyük
İsrail gücüdür...” Hoca'nın
sözleri... 

Siz bu sözleri söylediniz; sonra geldiniz,
30 Temmuz'da burada yapılan oylamada, sizlerin oylarınızla
bu Çekiç Güç uzatıldı
mı; uzatıldı. Ne dediniz; efendim, biz daha
yeni geldik; bu yeni gelişimiz dolayısıyla,
birazcık zaman verin, gelecek sefer bu işi hallederiz.


Değerli arkadaşlarım, aslında,
öteden beri, bu konuyla ilgili yanlışınız
şuradadır: Muhalefetteyken verdiğiniz mesajlara
dikkat etmediniz. Muhalefetteyken verdiğiniz mesajlar çok
ölçülü olmalıydı. Daha evvel
verdiğiniz bu ağır mesajların altında
büyük ölçüde sıkıntıya
girdiniz, problemle karşı karşıya kaldınız.


METİN PERLİ (Kütahya) - Bilseydik,
size sorardık ne söyleyeceğimizi.

MEHMET KEÇECİLER (Devamla) - Efendim,
anladım; ama, o zaman, gelin bunu kaldırın.
Birinci tezkerenizi, gelin, tatbik edin burada; oylayın,
Çekiç Güç'ü gönderin. O zaman
size bir şey demeyiz. Tenkit ederiz, düşüncelerimizi
söyleriz; ama, Hükümet takdiridir, muhalefetten
beri bunu savunmuşlardır, gelip, söylediklerini
de yapmışlardır deriz, biz sizi takdir ederiz.
Ama, siz, hem yapmayacaksınız hem de yapmış
gibi görüneceksiniz... Yani, milleti, aziz vatandaşlarımızı
sersem ve kör zannedeceksiniz. Sanki yutacaklar... Muhalefeti
kandıracaksınız, Meclisi kandıracaksınız,
milleti aldatacaksınız; yani diyeceksiniz ki, ben,
Çekiç Güç'ü kaldırır
gibi yapar, devam ettiririm diyeceksiniz. 

MURTAZA ÖZKANLI (Aksaray) - Genel Başkan
olamazsın.

MEHMET KEÇECİLER (Devamla) - Efendim,
sizin dediğiniz şeyler burada, yazdıklarınız
burada, maksadınız gayet açık...

Yani, vatandaşa yanlış mesajlar
vermekten, lütfen kaçınalım. Zaten,
o bölgedeki insanlarımıza, bugüne kadar,
Hükümet, bilhassa daha önceki dönemlerdeki
hükümetler, çok yanlış mesajlar
verdiler; yani, DYP-SHP/CHP Hükümeti, orada, tam üç
defa ekonomik paket açtı. Şimdi de Refahyol
Hükümeti söylüyor.

ALİ ER (İçel) - Bunlar da açtı...

YAŞAR OKUYAN (Yalova) - Bir paket daha var.

MEHMET KEÇECİLER (Devamla) - Evet.

İşte, başlangıçta
“bölgeye 30 trilyon lira yardım yapacağız”
dendi, “Hükümet, Hakkâri'de toplandı”
dendi, “Şırnak'a ziyarete gidildi” dendi;
arkasından, bu 30 trilyon 8 trilyona indi. İkinci
paket 8 trilyonluk paketti; bu son günlerdeki paket de 4,5
trilyonluk bir paket. Refahyol Hükümeti açacak,
bölgenin sorunlarını çözecek...
Orada, çok ciddî meselelerle karşı karşıyayız.
Türkiye'nin, cumhuriyet tarihinde karşılaştığı
en ciddî sorunlardan birisidir. Bu sorunu, böyle, birbirimize
düşerek; siz, bu meseleyi içpolitika malzemesi
gibi kullanarak çözemezsiniz. 

HÜSAMETTİN KORKUTATA (Bingöl) -
Siz kullanıyorsunuz... Biz kullanmıyoruz.

MEHMET KEÇEÇİLER (Devamla) -
Siz kullanıyorsunuz; bütün dışpolitik
meseleleri içpolitika olarak kullanıyorsunuz. Boru
hattı açılacak, Sayın Başbakan
ekranda diyor ki: “Açmayacaklardı ya, ben bir
muhtıra verdim 'onbeş gün içerisinde
açarsanız açarsınız, açmazsanız,
noter marifetiyle petrol satarım' dedim.” 

MEMDUH BÜYÜKKILIÇ (Kayseri) - Siz
açsaydınız.

MEHMET KEÇECİLER (Devamla) - Bakın
şimdi şu beyanata!.. Yani, televizyondan dinledik...
Kendi sesinden duymasam, gazeteci yanlış yazdı
diyeceğim. (RP sıralarından gürültüler)

OĞUZHAN ASİLTÜRK (Malatya) - Açmadı
mı!.. Yapmadı mı!..

MEHMET KEÇECİLER (Devamla) - Mademki
açacaktınız, size “altı ay evvel
şu muhtırayı verseydin de altı ay evvel
açılsaydı şu petrol boru hattı”
denmez mi! (ANAP sıralarından alkışlar,
RP sıralarından gürültüler) 

Sizin Hükümetinizin en ufak bir katkısı
yok; birbuçuk yıl evvel Birleşmiş Milletler
Güvenlik Konseyinden karar çıkmış;
Irak, 36 ncı paraleli geçtiği için iş
durdurulmuş ve netice itibariyle, Birleşmiş
Milletler Genel Sekteri görevden ayrılırken,
bir cemile olsun diye bir yazı yazıp, meseleyi bağlamış;
mesele bu kadar basit; ama, siz, bunu, içpolitika malzemesi
yapmak için, böyle, tuhaf beyanatlarda bulunuyorsunuz.

OĞUZHAN ASİLTÜRK (Malatya) - Senin
yapamadığını yapıyorlar da, ondan
dolayı oluyor bunlar.

MEHMET KEÇECİLER (Devamla) - Sayın
Dışişleri Bakanı da Rusya'ya gidiyor
“Ruslara kızdım, elimi dört defa masaya
vurdum 'ya dediğimizi yaparsınız, ya dediğimizi
yaparsınız' dedim” diyor... (ANAP sıralarından
“Bravo” sesleri, alkışlar)

CEMALETTİN LAFÇI (Amasya) - Altı
ay önce siz iktidardaydınız; siz de bu kadar
yapsaydınız...

MEHMET KEÇECİLER (Devamla) - Şimdi,
değerli arkadaşlarım, dışpolitikada
bu tavırlar olmaz. Lütfen... Rica ederim... Bakın,
çok millî bir meseleyi konuşuyoruz. 

CEMALETTİN LAFÇI (Amasya) - Siz de
bu kadar yapsaydınız.

MEMDUH BÜYÜKKILIÇ (Kayseri) - Bir
koyup beş alacaktınız; içpolitikaya
alet ettiniz.

BAŞKAN - Arkadaşlar, lütfen müdahale
etmeyelim.

MEHMET KEÇECİLER (Devamla) - Dışpolitikada
bu tür tavırlar yanlıştır.

Başka misal de verebilirim: Bakın, şurada,
önümüzde bir davetiye var; bütün milletvekillerine
göndermişsiniz. Burada “Ağrı Üniversitesinin
temel atma töreni...” diyorsunuz. (ANAP sıralarından
“Aaa” sesleri)

YAŞAR OKUYAN (Yalova) - Allah Allah!..

MEHMET KEÇECİLER (Devamla) - Meclis
zabıtları önünüzde, bir bakın
bakalım, Ağrı Üniversitesi kanunu çıkmış
mı; çıkmamış... Bu davet ne
zaman; cuma günü. Bugün ne; çarşamba.
Arada bir gün var; perşembe... 

Şimdi, bu memlekette üniversite kanunla
mı kurulur; kanunla kurulur. Kanun çıkmadan
üniversitenin temeli atılır mı? Siz,
bu temeli atıyor musunuz?.. (ANAP sıralarından
“Bravo” sesleri alkışlar, DSP sıralarından
alkışlar)

Yani, daha kanunu çıkmamış;
ortalık yerde üniversite yok; davetiyeleri bastırmışsınız...
Katılanlar kim; Başbakan. Daveti yapan kim; Çevre
Bakanı. 

Ayıp beyler, ayıp!.. Yani, bu bölge
halkını, buradaki vatandaşları, Ağrılıları
aldatmaya, yanıltmaya hakkınız var mı
sizin?! Ağrılı vatandaşlarımızı
yanıltmaya hakkınız var mı?!

MURTAZA ÖZKANLI (Aksaray) - Niye reddettiniz?..

MEHMET KEÇECİLER (Devamla) - Kanunu
çıkarmadığınız üniversitenin
temelini atarken, kaldırmadığınız
Çekiç Güç'ü kaldırdık
diye ilan ederken...

MURTAZA ÖZKANLI (Aksaray) - Siz reddettiniz,
siz...

MEHMET KEÇECİLER (Devamla) - Değerli
arkadaşlarım, yani, Hükümetiniz genel tavrı,
işbaşına geldiğinizden bu yana böyle.
Fevkalade yanılgı içerisindesiniz. Siz, eğer
“biz, Çekiç Güç'ü kaldırmadık,
gönderdik; ama, orada operasyonlar devam edecek, buna da
milleti ikna edeceğiz” diyorsanız...

YAŞAR OKUYAN (Yalova) - Fasa fiso...

MEHMET KEÇECİLER (Devamla) - ...çok
yanılıyorsunuz, aldanıyorsunuz; size bu fırsatı
kimse vermez. Bu medya vermez, susturmaya çalıştığınız,
sesini kesmeye çalıştığınız
medya var orada...

(Mikrofon otomatik cihaz tarafından kapatıldı)

BAŞKAN - Sayın Keçeciler, size
de eksüre verdim; yalnız, son cümlenizi söyler
misiniz efendim.

MEHMET KEÇECİLER (Devamla) - Tamam,
bitiriyorum Sayın Başkan.

Anamuhalefet Partisi, burada, polat gibi duruyor...
Muhalefet partileri var... Türkiye'de demokrasi vardır;
kandıramazsınız vatandaşlarımı,
aldatamazsınız! (ANAP sıralarından
“Bravo” sesleri, alkışlar) Çekiç
Güç kaldığı halde, kalkmış
gibi işlem yapıyorsunuz; sizi millete şikâyet
ediyorum! 

Hepinize saygılar sunuyorum. (ANAP, DSP ve
CHP sıralarından alkışlar)

BAŞKAN - Teşekkür ederim Sayın
Keçeciler.

Doğru Yol Partisi Grubu adına, Sayın
Necati Çetinkaya; buyurun efendim. (DYP ve RP sıralarından
alkışlar)

Sayın Çetinkaya, süreniz 20 dakikadır.

DYP GRUBU ADINA M. NECATİ ÇETİNKAYA
(Konya) - Sayın Başkan, değerli milletvekilleri;
konuşmama başlamadan önce, bu akşam idrak
edeceğimiz Berat Kandilinizi tebrik ediyor, hepinize saygılar
sunuyorum. (DYP ve RP sıralarından alkışlar)

Değerli arkadaşlar, deminden beri, değerli
muhalefet sözcüleri konuştular ve konuşmalarıyla,
dün söylediklerini, bugün, âdeta nakzeder
duruma düştüler. Tabiî, ben, polemik yapmak
istemiyorum, onlara da pek fazla girmek istemiyorum; çünkü,
bu Yüce Meclisin çatısı altında
kim ne söylediyse, Meclis zabıtlarında hepsi
mevcuttur. 

Dün, sizler, bunu, hep birlikte, ülkenin
menfaatına olduğu için, 126 sayılı
kararı onayladınız ve dolayısıyla,
36 ncı paralelin kuzeyindeki durumun, otorite boşluğundan
dolayı, orada, aynı zamanda PKK'nın üslenmesine
meydan vermemek için, sınır ötesi müdahalelerde
daha kolaylık sağlanmak üzere, bu Meclis, ülkesinin
millî hudutlarını ve misakımillî
sınırları içerisinde bulunan toprak
bütünlüğünü devamlı olarak
muhafaza etmek için, gayet tabiî ki, o kararı
vermiştir. Meclisin bu kararını saygıyla
karşılıyoruz; gayet tabiî ki, Yüce
Meclisimize yakışan da buydu. 

Bugün de, 31 Aralık tarihi itibariyle
tamamen işlevine son vereceğimiz -artık, kamuoyunda
Çekiç Güç olarak nitelendirilen- bu
gücün yerine gelen güç, kesinlikle, eski
görevi ifa eden güçlerle kabili kıyas
değildir ve aynı güç değildir. 

Meclisimizin de yüksek malumları olduğu
üzere, Huzur Harekâtı, Körfez Savaşını
takiben, 1991 yılının nisan ayında,
takriben 500 bin kişinin sınırlarımıza
yığılması neticesinde, çok boyutlu
sorunlar karşısında, önemli ve acil bir
ihtiyacı karşılamak üzere başlatılmıştı.


Bidayette, hepiniz biliyorsunuz, onların Silopi'de
konuşlandırılması, gelen göçmenlere
çadır kurulması ve dolayısıyla,
dışarıdan gelen ihtiyaçların
en iyi bir şekilde bunlara dağıtılması
gayesiyle, Birleşmiş Milletlerin müştereken
ve -şunu, özellikle altını çizerek
söylemek istiyorum- o zaman, Hükümetin ve Meclisçe
onaylanan o talebimiz karşısında, bu karar,
Birleşmiş Milletlerce kabul edilmişti ve dolayısıyla,
o müşterek güç orada konuşlandırılmıştı.


Başlangıçta kara unsurları
da vardı, biliyorsunuz. Fakat, MCC vardı. O, Zaho'daydı.
Ben, bölge valisi olduğum için, oradaki nokta
hedeflerini ve her tarafı karış karış
bilen ve gören bir kişiyim, kuvvetlerin mevcudiyetini
biliyorum, onların orada niye konuşlandırıldığını
biliyorum. Onun sıkıntısını
biz çektik.

Değerli arkadaşlar, bilahara, MCC kaldırıldı.
Zaho'daki güçlerden, biliyorsunuz, bizim için
en fazla  önem arz eden MCC idi; onlar zaten tamamen kaldırıldı,
sona erdirildi, söndürüldü.

Onun yanında, 36 ncı paralelin kuzeyinde
bulunan, orada silahsız durumda olan -Irak güçlerinin,
tamamen otorite boşluğundan yararlanarak- bu 500 bin
kişilik kitle kendiliğinden, 500 bin kişilik sivil
vatandaş kendiliğinden gelip de sınırlarımızı
geçip, bize iltica etmedi. Şunu, samimî olarak
söylüyorum: O sırada Türk Milletinin göstermiş
olduğu âlicenaplığı, dünyanın
hiçbir yerinde bir millet göstermemiştir. O
sırada, Fransızlar gelmişlerdir; -tabirimi
caiz görün- hiçbir zaman tasvip edilmeyecek bir
şekilde, âdeta dişlerini kontrol ederek, bir
grup insanı götürmüşlerdir; fakat,
onun dışında, kesinlikle, bizim yaptığımız
o hamiyetperverlik ve âlicenaplığı hiçbir
millet göstermemiştir. 

Bunun karşısında ne yapmamız
gerekiyordu... İşte, Birleşmiş Milletlere,
siz de gelin, bizimle beraber bu duruma yardımcı
olun ve yarın, Irak'ın, 36 ncı paralelin
kuzeyine gelmesi her an muhtemel olduğuna göre, öyleyse,
gelin, bizim meselemiz olmayan, insanlık meselesi olan
ve dünyanın meselesi olan bu konuyu hep birlikte çözelim
denilmiştir; ama, teklif bizden gitmiştir ve bu teklif
karşısında, işte, Meclisimizce kabul
edilen o karar burada tasvip edilmiştir ve çıkmıştır.


Bilahara, daha önce, kara kuvvetleri ve aynı
zamanda o çadırlı ordugâha yardım
etmek üzere, biliyorsunuz, Batman ve Silopi'deki hava güçlerinin
sayıları 40-48 arası değişmiştir;
bunları destekleyen helikopterler ve keşif uçakları
da buna dahil edildiği takdirde sayıları 76-78
arasındadır. 

Batman'da konuşlandırılmış
olan o güçler de, bilahara, tamamen ortadan kaldırıldı
ve onların görevleri de sona erdirildi; kala kala,
Silopi'deki, Zaho'daki en son keşif birlikleri kaldı.
O birliklerin içinde de, komuta kadamesinin komutan yardımcısı
bizim Türk Genelkurmayının tayin etmiş
olduğu Türk subayıdır. Yine, general rütbesinde
de, İncirlik'teki komutan bulunmaktadır; birisi
Amerikalıdır, aynı rütbede yine bir
Türk generali bulunmaktadır.

Değerli arkadaşlar, esas itibariyle bunlara
temas etmek istemiyordum; ama, bu konuyu, detaylı olarak;
ama, tam olarak da belki isabet kaydetmez düşüncesiyle,
uygulamanın içinden gelen bir arkadaşınız
olarak da, kısmen o bilgilerinizi tazelemek istedim; ama,
mümkün olduğu kadar o doğrunun perspektifi altında
konuyu değerlendirmek istedim.

Değerli arkadaşlarım, göçe
zorlanan Kuzey Iraklıların öngörüldüğü
şekilde güvenli biçimde evlerine dönmelerinin
sağlanmasını takiben, çokuluslu Huzur
Harekâtının devam etmesi, daha sonra başka
bakımlardan da zaruret arz etmiştir. 

Bu ihtiyacın en önemli unsurlarını,
benzer bir göçün tekerrürü endişesiyle
Birleşmiş Milletler Güvenlik Konseyinin aldığı
kararlar ve özellikle 680 sayılı karar çerçevesinde,
Kuzey Irak nüfusuna yönelik insanî yardım
faaliyetlerinin sürdürülmesi teşkil etmiştir.


Ülkemizin, uluslararası camianın
sorumluluk duygusuna sahip, Birleşmiş Milletlerin
ilke ve yüksek değerlerini paylaşan bir üyesi
olarak, bu başarının elde edilmesindeki büyük
katkılarından dolayı gurur duymaktayız.
Tabiatıyla, yüksek millî menfaatlarımızın
korunmasından hareketle, yürütülen bu faaliyetler
süresince, bölgede, değişen şartlara
ve gelişmelere bağlı olarak bazı endişelerin
yaşandığı ve bazı olumsuzlukların
da ortaya çıktığı bir gerçektir.
Bu endişelerin başında, meydana gelen otorite
boşluğu yüzünden, Kuzey Irak'ta bağımsız
bir Kürt devletinin oluşumunun meydana gelmesi ihtimali
ve PKK terör örgütünün Kuzey Irak'a yerleşerek,
ülkemize karşı caniyane saldırılarını
sürdürmesi yer almıştır. 

Irak'ın bağımsızlık,
egemenlik, toprak bütünlüğü ve birliğinin
korunmasına büyük önem atfeden, uluslararası
forumlarda bu ilkelerin göz önünde tutulmasına
daima öncülük eden Türkiye'nin, Irak ve Kuzey
Irak'a yönelik tutarlı politikası, Partimizin
tam desteğine sahip olmuştur.

Diğer taraftan, yine, Doğru Yol Partisinin
hükümet ettiği süre zarfında, PKK terör
örgütüyle mücadele hususunda nasıl
bir özveri, sorumluluk duygusu ve kararlılık
içinde hareket ettiği de, Yüce Meclisin ve Büyük
Türk Milletinin malumlarıdır. Biraz önce,
Sayın DSP Genel Başkanı Bülent Ecevit
de aynı hususu ifade etmişlerdir ve takdirle karşılamışlardır;
kendilerine, bu hakikati beyan ettiklerinden dolayı da
teşekkür ediyorum.

Sayın Başkan, değerli milletvekilleri;
bu yılın ağustos ayından itibaren, Kuzey
Irak, önemli gelişmelere sahne olmuştur. Önce,
dış destek aldığı anlaşılan
Kürdistan Yurtseverler Birliği, Kürdistan Demokratik
Partisine karşı harekete geçmiş, ardından
da, Kürdistan Demokratik Partisi, Bağdat rejimiyle işbirliği
halinde karşı operasyon başlatmıştır.

Malumunuz olduğu üzere, Mesut Barzani liderliğindeki
Kürdistan Demokratik Partisi, bu sayede Kuzey Irak'taki hâkimiyet
alanını genişletmiştir. 

Bütün bu gelişmeler, Kuzey Irak'ta
yeni bir durumun ortaya çıkmasına sebep olmuştur.


Iraklı iki Kürt grup arasındaki
kanlı çarpışmalara yol açan
bu gelişmeler üzerine, Hükümetimizin, takdirle
karşıladığımız, inisiyatifler
alarak, ilgili müttefik ülkelerle işbirliği
halinde bu çatışmalara son verilmesini, bir
ateşkese varılmasını sağlamış
olmasından memnuniyet duyuyoruz. Ankara süreci olarak
anılmaya başlanan bu süreç içinde,
yine, Hükümetin sorumluluk ve duyarlılıkla
hareket etmesi sayesinde, adları uzun zamandan beri telaffuz
edilmeyen, ancak, Irak ile aramızda bir dostluk bağı
oluşturduğuna inandığımız Türkmen
kardeşlerimizinin -bu konu çok önemlidir arkadaşlar-
yıllarca kendi başlarına, kendi kaderine terk
edilmiş olan bu Türkmen kardeşlerimizin hak ve
hukukunun korunması ve geçici yerel yönetimlere
iştiraklerinin sağlanması da gündeme girmiştir.


Ayrıca, Türkmen kardeşlerimizin,
Kuzey Iraklı iki Kürt grup arasındaki ateşkes
hattının belirlenmesine ilişkin çalışmaları
yürüten ateşkes izleme gücü içinde
yer alarak yaptığı değerli katkıları,
memnuniyetle kaydetmekteyiz. Doğru Yol Partisi olarak, üzerinde
büyük bir hassasiyetle durduğumuz ve öncülük
ettiğimiz bu konudaki başarılı çalışmalarından
dolayı Hükümetimizi kutluyoruz. (DYP ve RP sıralarından
alkışlar) 

Hükümetimizin, dışpolitika
hedeflerimize ulaşma, ulusal çıkarlarımızı
koruma ve ülkemizin saygınlığını
yüceltme yolunda gösterdiği yoğun gayretlerin
meyvelerinin başka alanlarda da alındığını
görmekten, ayrıca mutluluk duymaktayız. 

Bu meyanda, Birleşmiş Milletler Güvenlik
Konseyinin 986 sayılı kararının yürürlüğe
girmiş olmasını, önemli bir gelişme
olarak burada zikretmekte yarar görmekteyim. Biraz önce,
Sayın Keçeciler dedi ki, Sayın Birleşmiş
Milletler Genel Sekreteri, görevi sona erdiği için,
bir cemile olarak bunu lütfetmişlerdir. 

Değerli arkadaşlar, uluslararası
hiçbir kuruluş veyahut da uluslararası hiçbir
kuruluşun başkanı, bir cemile olarak bir karar
almaz. (DYP ve RP sıralarından alkışlar)
Onun için, bu, bizzat, Hükümetimizin uyguladığı
müspet politikanın neticesinde ortaya çıkan
ve dolayısıyla, bugün, gururla izlediğimiz,
altı yıldan beri musluğu kapalı tutulan
o Kerkük-Yumurtalık petrol boru hattının
16 Aralıkta açılması; Türkiye'nin
bir ayıbının sona ermesi ve aynı zamanda
bir gururudur. (DYP ve RP sıralarından alkışlar)
Onun için Hükümeti takdir ediyoruz. 

Bu gelişme, Irak'a, altı aylık
bir dönem için 2 milyar dolarlık petrol ihracına
imkân sağlayan bu kararın yürürlüğe
girmesi, altı yılı aşkın bir
süredir devam eden bir yanlışlığın
da ortadan kaldırılması ve bir yatırımımız
olan Kerkük-Yumurtalık petrol boru hattının
da açılmış olması, Türkiye'nin
uluslararası planda gösterdiği yoğun çabaların
bir eseridir. Bu sayede, Irak'a uygulanan Birleşmiş
Milletler yaptırımları nedeniyle uğradığımız
30 milyar dolara yakın büyük ekonomik zararın
kısmen de olsa telafi edilmeye başlanmasının
yolu açılmış olmaktadır. Satacağı
petrol karşılığında Irak'ın
alacağı temel ihtiyaç maddelerinin mümkün
mertebe ülkemizden karşılanması yolunda,
bir müddettir çalışmaların sürdürüldüğü
de bilinmektedir. 

Ayrıca, 16 Aralıktan itibaren yeniden
açılan boru hattından taşınacak
petrolun miktarının asgarî 7,5 milyon ton
olacağı, bunun getireceği, taşıma
ücretlerinden kazancımızın en az 35
milyon dolar tutacağı hesaplanmaktadır. Bu miktarın
ve dolayısıyla gelirin artması da imkân
dahilindedir. Memnuniyetle ifade etmek gerekir ki, bu olumlu gelişmelerin
sonuçlarının, memleket çapında
ve özellikle Güneydoğu Anadolu Bölgemizde hızla
hissedilmesi, haklı bir beklentiydi.

Değerli arkadaşlarım, şunu
memnuniyetle ifade etmek isterim ki, çok yakın bir
zamanda, Doğu ve Güneydoğu Anadolu insanımızın,
bağlı bulunan binlerce kamyon ve TIR'ının,
bir an önce, yeniden, gerek kendilerine gerek ülkelerine
gelir getirmesi için, Habur Kapısının
açılması ve petrol boru hattının
açılmasıyla birlikte, Irak'la sürdürülen
ve Körfez emirlikleriyle yapılacak işbirliği
anlaşmalarında -ki, Sayın Genel Başkanımızla
Ürdün'e gittiğimizde de bunlar hassasiyetle irdelenmiş
ve üzerinde durulmuştur- fevkalade önemli mesafeler
katedilmiştir. Yakın zamanda Habur da açılacak
ve millî sermayenin bağlı bulunduğu, insanlarımızın
sabırsızlıkla beklediği o ihracat kapısı
yeniden bir gelir kapısı haline gelecek ve Türkiye'ye
büyük faydalar sağlayacaktır. (DYP sıralarından
alkışlar)

Sayın Başkan, değerli milletvekilleri;
Huzur Harekâtının devamı boyunca, gerek
Yüce Mecliste gerek onun temsil ettiği Türk Halkında
hassasiyetlere neden olan, Kuzey Irak'taki durumdan kaynaklanan
bazı olumsuzlukların, son gelişmeleri takiben,
Hükümetin değerli çabalarıyla ortadan
kaldırılmış olmasını
takdirle karşılıyoruz. Bu çerçevede,
üzerinde önemle durulmaya değer gelişmeler
vardır. Bunlardan biri, Zaho'daki askerî koordinasyon
merkezinin Silopi'ye çekilmesidir. Bu merkezin, talep ettiğimiz
şekilde, tamamen kaldırılacak olması
da memnuniyet vericidir. 

Bir diğeri, Birleşmiş Milletler Mülteciler
Yüksek Komiserliğinin, Kuzey Irak'taki -bu, çok
önemlidir- Atruş Mülteci Kampını,
Türkiye'nin ısrarlı girişimleri sonucu
kapatmayı kararlaştırmış olmasıdır.
Hepinizin bildiği gibi, Atruş mülteci kampı,
tamamen bir PKK kampı haline gelmiştir. Baskı
altında tutulan, oraya zorla götürülen vatandaşlarımız,
hem bu kampta zorla tutulmaktaydı hem de bu kamp, âdeta
PKK'nın bir kampı durumundaydı. Onun için,
bu hususta, ülkesine dönmek isteyen vatandaşlarımız
için de, Hükümetimizin her türlü imkânı
seferber etmiş olduğunu bilmenin gönül huzuru
içerisindeyiz. 

Yine bu çerçevede, uzun zamandır
ülkemizde davranışları şikâyet
konusu olan, Kuzey Irak'ta faaliyet gösteren bazı
hükümet dışı kuruluşların
bu faaliyetlerinin son bulmuş olması ve kalanların
da, tarafımızdan daha sıkı kontrol
altında tutulacak olmaları memnuniyet vericidir.


Bilindiği gibi, Türkiye'nin Irak'a yönelik
politikasının temel unsurlarından birisi
de, Kuzey Irak'taki Kürt gruplar ile Bağdat rejimi arasındaki
diyalog ve işbirliğinin tesisinin teşviki olmuştur.
Bugün, böyle bir ortamın doğmuş olması,
ayrıca sevindiricidir. Hükümetin bu yoldaki yapıcı
çabalarını olumlu bulduğumuzu belirtmek
isterim. 

Sayın Başkan, değerli milletvekilleri;
malumları olduğu üzere, Türkiye Büyük
Millet Meclisinin 12 Ocak 1991 tarih ve 126 sayılı
Kararına dayanılarak başlatılan Huzur
Harekâtı, 1991 yılı nisan ayından
bu yana, 5'i Hükümet kararıyla, 11'i ise Yüce
Meclisin kararıyla olmak üzere, bugüne değin,
toplam 16 kez uzatılmıştır. Bu defa,
Hükümetimizin -biraz önce arz ettiğim gelişmeler
zaviyesinde- Yüce Meclise sunmuş olduğu bir tezkereyle,
Huzur Harekâtına -son uzatmanın nihayet bulacağı
31 Aralık 1996 tarihi itibariyle- son verilmesi kararının
onaylanması takdirlerinize sunulmuş bulunmaktadır.
Hükümet, aynı zamanda, Irak'la ilgili Birleşmiş
Milletler Güvenlik Konseyi kararlarının hedeflerine
ve ruhuna uygun olarak, Irak'ın toprak bütünlüğünün
muhafazasına özen göstererek, ABD ve İngiltere
hava unsurlarının katılımı
ile Türkiye tarafından belirlenecek ilke ve kurallar
çerçevesinde, keşif ve gerektiğinde önleme
uçuşlarıyla, çok önemli, keşif
ve gerektiğinde önleme uçuşlarıyla
sınırlı olacak bir düzenlemeye ihtiyaç
görüldüğünü bildirmektedir. Böyle
bir düzenlemenin 31 Aralık 1996 tarihinden itibaren
başlatılması amacıyla, lüzum,
sınır, kapsam ve zamanı Hükümetçe
tayin edilmek üzere, Anayasamızın 92 nci maddesi
uyarınca, Yüce Meclisten 6 ay için yetki istenmektedir.


Sayın Başkan, değerli milletvekilleri;
her iki Hükümet tezkeresiyle ortaya konan talepler,
Doğru Yol Partisi Grubunca tam olarak desteklenmektedir. Bu
vesileyle, başta ABD olmak üzere, düzenlemeye
katılacak müttefik ülkeye, Kuzey Irak üzerinde
yapılacak uçuşların teknik ve askerî
yönleri hakkında müzakerelerin olumlu bir anlayışla
sürdürülmekte olmasından da ayrıca
memnuniyet duyduğumuzu ifade etmek isterim. Hükümetimizin
taleplerinin Yüce Meclisin onayına mazhar olacağına
inanıyoruz. 

Sayın Başkan, değerli milletvekilleri,
özellikle bu konuyu belirttikten sonra, bu meyanda bazı
hususlara da temas etmek istiyorum.

BAŞKAN - Sayın Çetinkaya, sizin
de biraz sürenizi uzattım, lütfen son cümlelerinizi
söyler misiniz efendim.

M. NECATİ ÇETİNKAYA (Devamla)
- Teşekkür ederim Sayın Başkan.

Türkiye Büyük Millet Meclisinin değerli
üyeleri, Türkiye Büyük Millet Meclisi, gururla
milletimizin ve gururla duvarlarında devamlı olarak
izleme gururu duyduğumuz hâkimiyetin bila kaydü
şart milletin olduğu bu kutsal demokrasi mabedinin altında,
arkadaşlarımızın, geçmişteki
o kahramanlar Meclisini çok iyi hatırlamaları
lazım. Bu Meclis, Türkiye'nin kurtuluşuna medar
olan büyük bir Meclistir. Onun için, bu Meclisin
bünyesinde olanlar, yarının o kahramanlarının
Meclisinin evlatları olduğunu düşünerek,
özellikle kendi aralarındaki münasebetlerinin
ve ülke menfaatları üzerindeki birlik ve beraberlik
şuurunun had safhada olması gerekir. 

Geliniz, 21 inci Asra ülkemizi taşıyalım.
Neyle; azimle, kararlılıkla, sabırla, şevkle,
sevgiyle, aşkla ve üstün fazilet mücadelesiyle.
İstikbal, birlik, beraberlik şuuruyla tekvücut
olarak hareket eden, en güzeli ve en doğruyu ruhunda
ve gönlünde yaşayarak doğruda ve güzellikte
ittifak eden bu Yüce Meclisin olacaktır. (DYP sıralarından
alkışlar)

Asrın ve toplumun en büyük belası
olan fakrüzarureti, cehaleti, tefrikayı yine bu Meclis
yok ederek, büyük Türkiye hayaline ulaşmak
için bu çatının altında indî
menfaatları ve politik menfaat ve mülahazaları
bir tarafa bırakarak, sevgiyi, saygıyı, dostluğu
ve kardeşliği, toplumsal barışı
sağlayarak, ancak o büyük hedefe, menzili maksuda
vasıl olacağını bu Meclis çok
iyi bilmektedir. (“Bravo” sesleri, alkışlar)

Sıradan bir ilimiz kadar olan Singapur ve
Tayvan'a, yirmi gün önce resmî bir ziyarette bulunduk.
Tayvan'ın ihracatı 122 milyon...

(Mikrofon otomatik cihaz tarafından kapatıldı)

BAŞKAN - Sayın Çetinkaya, lütfen
son cümlenizi söyler misiniz efendim. Çok oldu...
Rica ediyorum, son cümlenizi söyleyin.

M. NECATİ ÇETİNKAYA (Devamla)
- Bitiriyorum Sayın Başkanım.

Singapur'un geçen seneki ihracat fazlalığı
bizim ihracatımız kadar beyler. Onun için,
bizim yerimiz burası değildir. Bizim yerimiz, şu
anda bulunduğumuz yer değildir. Türkiye, dünyanın
en saygın bir ülkesi olmaya layıktır
ve muktedir olacaktır; ama, neyle; işte, o fedaî
nefs sahibi olarak, arkadaşlarımız, yekvücut
olarak, tefrikayı bir tarafa bırakarak, sevgiyle,
saygıyla, vatan sevgisiyle, bayrak sevgisiyle âdeta
coşarak, yeniden bir millî ruhla hareket ettiği
zaman onu yakalayacağız. (“Bravo” sesleri,
alkışlar)

Biz, birbirimize kin tutmayız. Kin, ülkelerin
zafiyetidir. Yunus gibi biz de:

“Adımız miskindir bizim, 

Düşmanımız kindir bizim,


Biz kimseye kin tutmayız

Kamu âlem birdir bize” diyerek, sevgi,
dostluk ve kardeşlikte birbiriyle yarışacaklarla
Büyük Türkiye idealine kavuşacağız.

(Mikrofon otomatik cihaz tarafından kapatıldı)

BAŞKAN - Çok teşekkür ederim
Sayın Çetinkaya.

M. NECATİ ÇETİNKAYA (Devamla)
- Onun için geliniz, yekvücut olalım, geliniz
güzellikte birleşelim ve geliniz Türkiye Büyük
Millet Meclisinin o büyük evlatları olarak, ülkeyi
muasır medeniyet seviyesine çıkarmak için,
el ele gönül birliği edelim. Ayıpları
arayan değil, ülkeyi yücelten Meclis olalım.

Hepinize saygılar sunuyorum. (Alkışlar)

BAŞKAN- Teşekkür ederim Sayın
Çetinkaya.

Gruplar adına son konuşmayı yapmak
üzere, Refah Partisi milletvekili Sayın Mustafa Kamalak;
buyurun efendim. (RP sıralarından alkışlar)

Sayın Kamalak, sizin de süreniz 20 dakika.

RP GRUBU ADINA MUSTAFA KAMALAK (Kahramanmaraş)
- Teşekkür ederim Sayın Başkan.

Sayın Başkan, değerli arkadaşlarım;
görüşmekte olduğumuz Hükümet tezkeresi
üzerinde Refah Partimizin görüşünü
arz etmek üzere huzurlarınızdayım; bu
münasebetle, konuşmama başlamadan önce,
hepinizi saygıyla selamlıyorum.

Değerli arkadaşlarım, altı
yıldan beri ülkemizde yabancı bir güç
bulunmaktaydı; Çekiç Güç. Nedir
Çekiç Güç: Görünüşte,
Birleşmiş Milletler Teşkilatının,
gerçekteyse, Amerika Birleşik Devletlerinin Kuzey
Irak'ta bulundurduğu kuvvete “Çekiç Güç”
diyoruz. 

Çekiç Güç'ün geneldeki
amacı, bize göre, İslam birliğini önlemek,
özeldeki amacıysa, zengin Ortadoğu petrollerini
kontrol altında tutmaktır. Gerçekten, bugün,
dünya petrol rezervinin yaklaşık yüzde
70'i Ortadoğu'da bulunmaktadır. 

Çekiç Güç yapı itibariyle,
77 uçak ve helikopterle, 1 862 personelden meydana gelmektedir.
Bu personel içerisinde, Amerikalılar, İngilizler,
Fransızlar ve Türkler yer almaktadır. 

Çekiç Güç'ün zâhirî
amacı, Kuzey Irak halkını birtakım
zulümden, Saddam'ın baskısından korumaktır.
Gerçekteki amacıysa, Batı'nın, Amerika'nın
emrinde uydu bir devletçik kurmaktı. 

Biz, Refah Partisi olarak, bu hususları hep
dile getirdik, hem de yüksek sesle; fakat, bir türlü
dostlarımıza duyuramadık. Fakat, gerçekler
ortadaydı, zamanla, iddialarımızı,
dile getirdiğimiz hususları dostlarımız
da kabullendi. Her nedense, muhalefetteyken, Çekiç
Güç derhal gitmeli diyen partilerimiz, iktidara geldikleri
zaman, şu veya bu sebeple, Çekiç Güç'ün
lehinde oy kullanmışlardır. 

ALİ TOPUZ (İstanbul) - Sizin gibi!..


MUSTAFA KAMALAK (Devamla) - Mesela, muhalefet lideri
Sayın İnönü 18 Temmuz 1991'de “Çekiç
Güç'ün bir kumandanı var; o kumandana
biz kendi gücümüzü veriyoruz; işte,
bunlar bizi, savaşa götürebilecek şeylerdir.
Türkiye Çekiç Güç'ten bir an önce
kurtulmalıdır” diyordu; ama, iktidara geldiğinde,
onun lehinde oy kullandı.  

Başka bir muhalefet liderimiz Sayın
Demirel, Çekiç Güç'ü “yoksa,
Sayın Özal ve İktidarı Türkiye'nin
savunmasını ihaleye mi çıkardı”
diyerek eleştiriyordu. İktidara geldiğinde, maalesef,
o da Çekiç Güç'ün lehinde oy kullandı.


Sadece bunlar mı; hayır. Çekiç
Güç'ü, muhalefetteki hiçbir siyasî
partimiz istemiyordu. Hatta, yapılan anketlere göre,
halkımızın yaklaşık yüzde
70'i Çekiç Güç'e karşıydı;
ama, biraz önce belirttiğimiz gibi, iktidara gelince
işler değişebiliyordu. Hatta, bazı partilerimiz,
iktidara gelmeden bile -hatırlayacaksınız-
çekinser oylarla Çekiç Güç'ü
destekliyordu. 

YALÇIN GÜRTAN (Samsun) - Çekinserle
destek olmadığını öğrendiniz.


MUSTAFA KAMALAK (Devamla) - Değerli arkadaşlarım,
ister iktidarda olsun ister muhalefette, şüphesiz ki,
her milletvekilimiz bu vatan için çalışmaktadır.
Hiçbir milletvekilimizin bu ülkenin aleyhine hareket
edeceğini düşünmek bile mümkün değildir.
O halde, iktidara gelince oyların değişmesinin
acaba sebebi nedir?

Değerli arkadaşlarım, bu alanda
geniş kapsamlı diyebileceğimiz bir araştırma
yaptım. Çekiç Güç'le ilgili olarak,
bu zamana kadar leh ve aleyhte ne gibi sözler söylenmiş,
ne gibi araştırmalar yapılmış,
bunları tetkike çalıştım. Kısaca,
bilgilerinize, görüşlerinize arz edeceğim.


Lehindeki görüşler: 

1. Çekiç Güç, Kuzey Irak'taki
halkların can ve mal güvenliğini sağlamaktadır;
böylece, Kuzey Irak'tan Türkiye'ye akın edecek
olan kitlesel göçleri önlemektedir; bu da, Türkiye'nin
lehine olmaktadır; şu halde, Çekiç
Güç'ün süresi uzatılmalıdır.


2. Çekiç Güç, Türkiye'nin
PKK ile mücadelesini kolaylaştırmaktadır;
çünkü, emniyet güçlerimiz Çekiç
Güç sayesinde, hem bazı istihbarî bilgileri
almakta hem de sınır ötesi hareketlere girişebilmektedir.


3. Çekiç Güç'e izin vermek,
Kuzey Irak'taki insanlarımızın, kardeşlerimizin
Türkiye'ye olan sempatisini artıracaktır. Bu
da, Türkiye'nin lehine artı bir puandır. 

4. Süresi uzatılmadığı
takdirde, Çekiç Güç başka bir
ülkeye gider; dolayısıyla, Türkiye'nin
kontrolünden çıkar; bu da, Türkiye için
daha büyük sakıncalar doğurur.

5. Çekiç Güç'ün varlığı,
dış yardımlar için, Türkiye'nin
dışarıdan alacağı yardımlar
için bir pazarlık unsurudur.

Lehinde söylenen sözler ana hatlarıyla
bunlardır.

Değerli arkadaşlarım, aleyhteki
görüşleri ise ana hatlarıyla şu şekilde
özetleyebiliriz:

1. Çekiç Güç, Türkiye'ye
değil, bölücü örgüte, PKK'ya yardım
ediyor ve etmektedir.

Gerçekten, Çekiç Güç'e
mensup bazı uçakların PKK'ya attığı
yardımların bir kısmı, Türk karakollarının
yanına düşmüştür. Zaho karargâhı
Apo'nun resimleriyle donatılmıştır.
PKK'lı yaralılar Çekiç Güç
helikopterleriyle taşınmıştır.

2. Çekiç Güç, Türkiye'ye
değil, bölücü örgüte istihbarî
bilgiler vermektedir. Hatta, Türkiye'nin sınır
ötesi harekâtını önceden bildirmekte,
böylece, emniyet güçlerimizin hareketini etkisiz
hale getirmektedir.

3. Kısaca NGO diye isimlendirilen hükümet
dışı yüzlerce yardım kuruluşu,
Kuzey Irak'ı mesken tutmuştur; bunlar, orada, Türkiye
aleyhine çalışmaktadır.

4. Çekiç Güç, Kuzey Irak'ta
bir otorite boşluğu doğurmuştur. 

Gerçekten, Çekiç Güç'ün
gelmesiyle Kuzey Irak, Bağdat'ın kontrolünden
çıkmış; dolayısıyla,
bölücü örgüt, burada daha kolay hareket
eder hale gelmiştir. Bu durumu devrin Dışişleri
Bakanı Sayın İnönü açıkça
kabul ve itiraf etmiştir. 

5. Çekiç Güç, Kuzey Irak'ta,
Amerika'nın emrinde, Türkiye'yi de rahatsız
edecek uydu bir devletin kurulmasına yardımcı
olmaktadır. 

Gerçekten, 1992 yılında, Kuzey
Irak'ta seçimler yapılmış, orada bir
parlamento oluşmuş, bir hükümet kurulmuş,
50 bin kişilik bir ordu teşekkül etmiştir.


Değerli arkadaşlarım, hatırlayacaksınız,
geçenlerde ülkemizden izin alınmak suretiyle,
orada, Çekiç Güç emrinde birer casus
gibi çalışan, yöre halkından seçilmiş,
parayla tutulmuş 10 bin militan, Guam Adalarına götürüldü.
İşte, bütün bunlar Çekiç
Güç'ün marifetleridir. 

6. Çekiç Güç, Türkiye'nin
egemenliğini zedelemektedir. Hem millet hem de onun birçok
vekili Çekiç Güç'e karşı
çıktığı halde, o, topraklarımızı
kullanmaya devam etmiş, hâlâ da devam etmektedir.
Böylece, Çekiç Güç, sadece egemenliğimizi
değil, bir kaymakamımızı da tokatlamak
suretiyle aynı zamanda gururumuzu da zedelemiştir.


Değerli arkadaşlarım, biz, aşağıdan
beri, eskiden beri hep bu düşünceleri savunduk,
yine savunmaya devam ediyoruz. Diyoruz ki, ayrımız
gayrımız yoktur, hepimiz bu milletin temsilcileriyiz;
iktidarımızla, muhalefetimizle bu ülkenin insanlarıyız;
gelin anlaşalım. 

Bakın, bugün, biz, Avrupa ile yaptığımız
medeniyet yarışını, kalkınma
yarışını, maalesef, bırakmış
durumdayız. Güçsüz düştüğümüz
zamanlar hep içe dönmüşüz; birbirimizle
uğraşmışız. Halbuki, millet bazında,
vatandaşlarımızın böyle bir ayrılığı
gayrılığı yoktur; onlar düğünde
buluşuyor, bayramda buluşuyor, camide buluşuyor.


Değerli arkadaşlarım, ayrılık,
sanıyorum, tabanda değil, varsa, tavandadır.
 Milletimiz, bizden birlik ve dirlik istiyor. Eğer, el ele
verecek olursak, eminim ki, bölgemizdeki, ülkemizdeki
birçok problem kendiliğinden çözülecektir.
Millet, bu Yüce Meclisten bunu beklemektedir. Eğer, bu
Meclis, aklıselimi önplana çıkararak,
siyasî mülahazaları bir tarafa bırakarak,
gerçekten uzun vadeli düşünecek olursa,
o zaman, öyle sanıyorum ki, yüce milletimiz,
dün olduğu gibi bugün de haykıracak, birlik
halinde kükreyecektir: 

Cehennem olsa gelen göğsümüzde
söndürürüz;

Bu yol ki Hak yoludur, dönme bilmeyiz, yürürüz!


Değil mi cephemizin sinesinde iman bir; 

Sevinme bir, acı bir, gaye aynı, vicdan
bir; 

Değil mi sinede birdir vuran yürek... Yılmaz!

Cihan yıkılsa, emin ol, bu cephe sarsılmaz!
(DYP sıralarından alkışlar, CHP sıralarından
alkışlar [!] )

Değerli arkadaşlarım, millet bizden,
gerçekten, birlik dirlik istiyor. Çekiç Güç,
inşallah, bu yılla birlikte, 31 Aralıkta çekip
gidecektir. Yerine gelecek olan güç...

YILMAZ ATEŞ (Ankara) - Adil güç
mü?!

MUSTAFA KAMALAK (Devamla) - ...bazı değerli
hatiplerimizin iddia ettiği gibi, onun bir ikiz kardeşi
değildir. Hele ve hele, Refah Partisinin Çekiç
Güç'ü hiç değildir. Peki nedir Çekiç
Güç? 

Değerli arkadaşlarım, polemiğe
girmek istemiyorum. Çekiç Güç'ü
biz getirmedik; ama, biz gönderiyoruz. (RP sıralarından
alkışlar, CHP sıralarından alkışlar
[!] )

AGÂH OKTAY GÜNER (Ankara) - Nereye gidiyor;
kim gidiyor?!

MUSTAFA KAMALAK (Devamla) - Petrol boru hattını
biz kapatmadık; ama, biz açtırıyoruz.
(RP sıralarından alkışlar, CHP sıralarından
alkışlar [!] ) Yıllardan beri denk bütçeyi,
bütçe disiplinini biz bozmadık; biz kurmaya
çalışıyoruz. (RP sıralarından
alkışlar, CHP sıralarından alkışlar
[!] )

İSMET ATALAY (Ardahan) - Bütçeyle
Çekiç Güç'ün ne alakası
var?!

MUSTAFA KAMALAK (Devamla) - Bu arada da, diyoruz
ki, bir akıl güzeldir; üç beş akıl
bir araya gelirse daha güzel olur; ama, milletvekilleri hep
bir araya gelir akıllarının bileşkesini
ortaya koyarlarsa çok, ama çok daha güzel olur;
talebimiz budur değerli arkadaşlarım.

REFİK ARAS (İstanbul) - Dürüst
olurlarsa...

MUSTAFA KAMALAK (Devamla) - Nedir uçuş
gücü veya keşif gücü: 

Değerli arkadaşlarım, birincisi,
yeni güç, bütünüyle Birleşmiş
Milletlerin kararları doğrultusunda hareket edecek
olan bir güçtür. Halbuki, Çekiç
Güç, Birleşmiş Milletlerin kararları
doğrultusunda hareket etmiyordu. Sorarım sizlere, Birleşmiş
Milletlerin kararlarında “36 ncı paralel”
diye bir ibare var mıdır; hayır, fiilî
bir duruma göre hareket ediyordu. İkincisi, keşif
gücü, bütünüyle Türk Hükümetinin
belirleyeceği kurallar dahilinde hareket edecektir. Üçüncüsü,
keşif gücü, sadece ve sadece hava birliğinden
oluşacaktır. Dördüncüsü, keşif
gücü, Hükümetimizin belirlediği ve devletimizin
göstereceği talimatlar dahilinde hareket edecektir. Beşincisi,
keşif gücü, eğer, siz izin verirseniz göreve
başlayıp, devam edecektir. Takdir, karar, bütünüyle
Yüce Meclisindir; yani, Yüce Heyetinizindir.

MAHMUT IŞIK (Sıvas) - Bugüne kadar
böyle değil miydi Sayın Kamalak?!

MUSTAFA KAMALAK (Devamla) - Değerli arkadaşlarım,
keşif gücü ile Çekiç Güç
arasında dağlar kadar fark vardır; ama, dediğimiz
gibi takdir Yüce Meclisimizindir. 

Değerli arkadaşlarım bu duygularla,
eğer laikliği ihlal ettiğim söylenmeyecek olursa,
mübarek kandilinizi tebrik eder, hepinize saygılar
sunarım. (RP sıralarından alkışlar)

BAŞKAN - Teşekkür ederim Sayın
Kamalak. 

Sayın Hükümet, bu safhada konuşmak
istiyor mu efendim?

MİLLÎ  SAVUNMA BAKANI TURHAN TAYAN (Bursa)
- Evet Sayın Başkan. 

BAŞKAN -Peki, Buyurun Sayın Hükümet.

Sayın  milletvekilleri, bu görüşmekte
olduğumuz konunun bitimine kadar çalışma
süresinin uzatılmasını oylarınıza
sunuyorum: Kabul edenler... Kabul etmeyenler... Kabul edilmiştir.


Buyurun efendim. 

Başlangıç sunuşunu çok
uzun yaptınız Sayın Hükümet; Sayın
Bakan, şimdi, biraz kısa konuşursunuz herhalde.


Süreniz 20 dakika. 

MİLLÎ SAVUNMA BAKANI TURHAN TAYAN (Bursa)
- Sayın Başkan, değerli milletvekilleri; Hükümetimizin
Türkiye Büyük Millet Meclisine sevk ettiği
tezkere üzerinde, siyasî partilerimizin değerli
sözcüleri görüşlerini ifade ettiler.
Bu görüşlerden, azamî ölçüde
istifade edeceğimizin bilinmesini istirham ediyorum. 

Önce, ilk sözü alan Demokratik Sol
Parti Genel Başkanı Sayın Bülent Ecevit,
bu tezkerenin hukukî mesnedi üzerinde durdular ve dediler
ki: “Burada, Anayasa aykırı bir uygulama var.”


Değerli arkadaşlarım, gerek 1991
yılında Huzur Harekâtının başlangıcına
karar verilmesi gerek Somali'ye güç ve kuvvet gönderilmesi
gerekse Bosna-Hersek'e güç ve kuvvet gönderilmesinin
hukukî mesnedi, Anayasamızın 92 nci maddesidir.
Bugün de yaptığımız iş, Anayasanın
92 nci maddesine göre Türkiye Büyük Millet
Meclisinden, Yüce Meclisten, bir yetki istemekten ibarettir.

Sayın Ecevit, yine, konuşmasının
bir yerinde “gerektiğinde önleme uçuşu”
ifadesi üzerinde durdular. Değerli arkadaşlarım
“gerektiğinde önleme uçuşu” ifadesi,
bir teknik tabirdir. Yine, konuşmamın sunuş
bölümünde, bu konuda, askerî makamlar arasında
teknik ayrıntılar üzerinde çalışmaların
devam ettiğini ifade etmiştim. Bunu ifade ederken, kastım,
işte, bu konulardan bir tanesiydi.

Değerli arkadaşlarım, bu uygulamanın,
hiçbir taarruzî, hiçbir tecavüzkâr
hedefi, gayesi ve misyonu yoktur. Bunun açıkça
bilinmesinde yarar görüyoruz.

Yine, Sayın Ecevit, konuşmasının
bir yerinde “Hükümetin Irak'la ilgili bir planının
olmadığını” ifade ettiler. Değerli
arkadaşlarım, Sayın Ecevit'in bahsettiği
plan konusunda, geçmiş ve devam eden hükümetler,
zaman zaman, bu önerilerden istifade etmiştir; ama,
devlette süreklilik esastır. Türkiye'nin bir
Irak politikasının bulunmadığını
iddia etmek fevkalade yanlış olur ve doğru değildir.


Bizim Irak meselesine bakış açımızın
ana unsurları aynen şöyledir: 

Irak'ta barış ve istikrar korunmalıdır.


Irak'ın egemenliğine ve bağımsızlığına
saygı gösterilmelidir. 

Irak, Birleşmiş Milletler Güvenlik
Konseyi'nin ilgili bütün kararlarına uymalıdır.


Irak topraklarında bağımsız
başka bir devletin kurulmasına yol açacak
gelişmelere mutlaka mâni olunmalıdır.


Kuzey Irak'ın, Türkiye'nin güvenliğini
tehdit eden terörist faaliyetlere melce teşkil etmesi
düşünülemez; buna mutlaka mâni olunmalıdır.


Türkiye, PKK'nın Kuzey Irak'taki varlığını
ve faaliyetlerini önlemeye kararlıdır. 

Birleşmiş Milletler Mülteciler Yüksek
Komiserliğinin teröristlerin kontrolüne giren Atruş
Kampıyla ilgisinin sona erdirilmesi ve bu kampın
kapatılması üzerindeki kararlılığımız
sürdürülmelidir ve sürdürülecektir.


Kuzey Irak'ta yaşayan bütün toplumlara
-bu arada, Türkmen toplumuna- eşit hak ve özgürlükler
tanınmalıdır. Son aylarda ortaya koyduğumuz
yeni yaklaşımın önemli noktalarından
biri de budur. Bölgede oluşturulabilecek geçici
yerel yönetimlerde, Türkmenler de, diğer gruplarla
eşit haklara sahip olmalıdır. 

İşte, Hükümetimizin Irak'la
ilgili politikasının ana hatlarından bazıları
bunlardır. 

Yine, Sayın Ecevit, konuşmasının
bir yerinde “güneydoğuda, artık, bölücük
rüzgârları esmiyor” dediler. Evet, gerçekten,
Sayın Ecevit'in bu görüşüne, bu değerlendirmesine
aynen katılıyoruz; ancak, değerli arkadaşlarım,
beş yıl önce güneydoğuda esen rüzgârlar
böyle değildi. Yani, bugün, eğer güneydoğuda
böyle bir noktaya gelinmişse, bu, kendiliğinden
olmuş, kendiliğinden ortaya çıkmış
bir sonuç değildir. 

Yine, Sayın Ecevit “Türkiye, bu
tezkereyle, Birleşmiş Milletlerin tüm yaptırımlarını
üstlenmek durumundadır” dediler; halbuki, tezkere
gayet açıktır ve sınırlıdır.


Değerli arkadaşlarım, Cumhuriyet
Halk Partisi Sözcüsü Sayın Ali Topuz, konuşmasına
“bu öneri kimin önerisidir” diyerek başladı.
Değerli arkadaşlarım, önce şunu ifade
edeyim ki, bu öneri, Türkiye Cumhuriyeti Hükümetinin
önerisidir. Türkiye Cumhuriyeti Hükümetinin
istemediği, Türkiye Büyük Millet Meclisinin
kabul etmediği, kabul etmeyeceği hiçbir talep,
hiçbir istek Türkiye Büyük Millet Meclisinin
huzuruna gelemez. Millî çıkarlarımıza
uymayan hiçbir isteği, ne bu Hükümet Türkiye
Büyük Millet Meclisinin önüne getirir ne bu
Hükümet tezekkür eder, ne bundan önceki hükümetler
tezekkür edebilmiş ne de bundan önceki Türkiye
Büyük Millet Meclisleri bu yönde karar verebilmiştir.


Sayın Topuz, yine, konuşmasında,
Fransa'nın bu ittifaktan son anda çıkışına
ve tezkereden çıkarılışına
temas ettiler. Kuzey Irak'ta yapılacak uçuşlara
Fransız uçaklarının da aynı
koşullarla katılması, teknik düzeydeki
temaslarda belirlenmişti; ancak, Fransa Büyükelçisi,
bugün müracaat ederek, hükümetinden aldığı
talimata göre, bu safhada üzerinde mutabakata varılan
prensipleri kabul edecek durumda olmadıklarını
bildirmiştir. Bu durumda, Fransız uçakları,
31 Aralık'tan itibaren, pek tabiî ki Yüce Meclis
kabul ettiği ve yetki verdiği takdirde, Kuzey Irak'taki
bu uçuşlara katılmayacaktır. 

Değerli arkadaşlarım, Anavatan Partisi
sözcüsü Sayın Mehmet Keçeciler, çok
enteresan bir konuşma yaptılar; konuşmasına,
mahiyetini değiştirerek yetki isteyen tezkereden bahsederek
başladılar. Yani, değişikliği, mahiyet
farklılığını, esasen, Sayın
Keçeciler fark etmiş durumdalar. 

Değerli arkadaşlarım, Irak'ta, bugün,
çok farklı şartlar vardır. Tezkereyle
Yüce Meclisten istenen yetkiyle ortaya çıkacak
uygulama, Çekiç Güç'ten çok farklı
bir uygulama ve oluşumdur; unsurlar farklıdır.
Zira, kara unsuru, kesinlikle yoktur; askerî koordinasyon
merkezi kalkmıştır -bu merkezin Zaho'dan kalkmasını,
Hükümetimiz, altı ay önce istemiş
ve Yüce Meclise böyle gelmiştir- Hükümet
dışı kuruluşlar yoktur. 

Değerli arkadaşlarım, yeni uygulamanın
hedefleri de farklıdır. Zira, gözetlemeyle
sınırlı olup, gerektiğinde, önleme
uçuşu yapılabilecektir. Önleme uçuşunun
ne olduğunu da, az önce ifade etmeye çalıştım.


Ayrıca, burada katılım da farklıdır,
kapsam da farklıdır. Zira, bu katılımın
içerisinde Fransa yoktur. 

Değerli arkadaşlarım, bu değişiklikler,
Hükümetimizce, altı ay önce talep edilmiş
ve mesafe alınmıştır. Daha sonra, Irak'ta
meydana gelen olayları ve gelişmeleri ifade ederken,
sonuçları itibariyle, isteklerimizin daha önce
yapılmış ve bunların gerçekleşmiş
olmasını gözardı edemeyiz. 

Değerli arkadaşlarım, 986 sayılı
Karar, 14 Nisan 1995'te alındı; yani, 16 Aralıkta
hizmete giren Kerkük-Yumurtalık boru hattının
açılmasıyla ilgili ve diğer şartları
ihtiva eden Birleşmiş Milletler Kararı, 14
Nisan 1995'te alınmıştı. Bu arada,
Anavatan Partisinin Sayın Genel Başkanı da
Başbakan oldular, üçbuçuk ay bu ülkeyi
idare ettiler. 986 sayılı Karar gereğince, Kerkük-Yumurtalık
boru hattı, niye bu süre içerisinde açılmadı
da bu Hükümet zamanında açıldı?
Bunu Yüce Meclisin takdirlerine sunuyorum. (DYP sıralarından
alkışlar)

HALİL İBRAHİM ÖZSOY (Afyon)
- Onu Saddam'a sor.

MİLLî SAVUNMA BAKANI TURHAN TAYAN (Devamla)
- Değerli arkadaşlarım, şimdi, Yüce
Meclisin yetki talebimizi kabul etmesi halinde, 1 Ocaktan itibaren
uygulanacak bazı esasları şöylece özetleyebilirim:


Türkiye, Amerika Birleşik Devletleri ve
İngiltere arasında, ilgili Birleşmiş
Milletler kararlarının uygulanması gayesiyle,
bundan böyle; 

Hava harekâtı, keşif ve -şartlar
gerektirdiği takdirde- önleme uçuşlarıyla
sınırlı olacaktır,

Geçmişte olduğu gibi, koalisyon
ortakları, Irak'ın bağımsızlığına,
toprak bütünlüğüne, egemenliğine ve
birliğine saygı gösterecektir,

Türk toprakları ve hava sahası,
koalisyon tarafından, bu harekât düzenlenmeleri
çerçevesinde, Irak'a karşı taarruzî
bir harekât için kullanılmayacaktır,


Koalisyon uçakları tarafından
Irak üzerindeki uçuşlarda taşınacak
tüm silahlar, ilgili Birleşmiş Milletler Güvenlik
Konseyi kararlarının uygulanması ve meşru
müdafaa için gerekli olanlarla sınırlı
olacaktır, 

Tüm silah ve mühimmat çeşitleri,
Türkiye'nin onayına tâbi olacaktır, 

Türkiye'de konuşlandırılan
koalisyon unsurları, hiçbir şart altında,
üçüncü ülkelere yönelik olarak
harekâtta bulunmayacak ve bu ülkelere tevcih edilmeyecektir
ve yönlendirilmeyecektir,

Koalisyon güçleri, eşit yetki,
rütbe ve statüdeki Türk ve Amerika Birleşik
Devletleri eşkomutanlığının komutası
altında olacaktır; eşkomutanlar, kararları
müştereken alacaklar ve emirleri müştereken
vereceklerdir,

Bu operasyon, Türkiye için herhangi bir
malî ve ekonomik külfet getirmeyecektir,

Türkiye, harekâtın süresini,
kapsamını ve lüzumunu tayin etme hakkına
sahiptir,

Türkiye Cumhuriyeti Hükümeti ve Amerika
Birleşik Devletleri Hükümeti, yeterli ön
bildirimde bulunmak şartıyla, istedikleri zaman operasyonu
sona erdirebileceklerdir,

Bu ilkeler, hiçbir şekilde, Türk
Hükümetinin egemenlik haklarından vazgeçtiği
şeklinde yorumlanmayacak; aynı şekilde, bu
ilkeler, Türk yasa ve yönetmeliklerine aykırı
olarak yorumlanamayacak ve uygulanamayacaktır. 

Sayın Başkan, Yüce Meclisin değerli
üyeleri; gerek başlangıçta ifade ettiğim
ve gerekse değerli konuşmacıların yaptıkları
açıklamalara ve değerli katkılara getirmeye
çalıştığım ilavelerle, Yüce
Meclisin, Hükümetimizin bu konudaki yetki talebini takdir
edeceğine ve buna uygun görüş ortaya koyacağına
inanıyorum. 

Kararın yüce milletimize, memleketimize
hayırlı olması dileğiyle Yüce Meclisi
saygıyla selamlıyorum. (DYP ve RP sıralarından
alkışlar)

BAŞKAN - Teşekkür ederim Sayın
Bakan. 

Şahısları adına, Sayın
İbrahim Gürdal; buyurun efendim. (ANAP, CHP ve DSP
sıralarından “Bravo” sesleri, alkışlar)

Sayın Gürdal, süreniz 10 dakika
efendim. 

İBRAHİM GÜRDAL (Antalya) - Teşekkür
ederim Sayın Başkanım. 

Sayın Başkan, sayın milletvekilleri;
Çekiç Güç'ün kaldırılması
yerine Hükümete yetki verilmesiyle -zannederim- ismi
“Keşif Güç” olan bir ikameyle -zannederim-
bu konunun 13 üncü defa buraya gelmesi üzerine;
ben de, on sene içerisinde 13 kere bu oylamalara katılan
bir milletvekili olarak; bu olay nedir, dün niye böyleydi,
bugün neden böyle oluyor, dünkü doğrular
ile bugünkü yanlışlar nasıl yanyana
geliyor, bunları ifade etmek için, şahsım
adına söz aldım. Hepinizi saygıyla selamlıyorum.
(ANAP ve DSP sıralarından “Bravo” sesleri,
alkışlar)

Bize gelen kâğıdı size okuyorum.
Bu 13 üncü defa okunuyor burada; hep böyle kıraat
edildi. 

Başbakanlık Kanunlar ve Kararlar Genel
Müdürlüğü antetli, 165-24/4948 sayılı,
24.12.1996 tarihli, Başbakan Necmettin Erbakan imzalı
yazıyı aynen okuyorum:

 “Türkiye Büyük Millet Meclisi
Başkanlığına 

Türkiye Büyük Millet Meclisinin 17.1.1991
tarihli ve 126 sayılı kararına dayanılarak
başlatılan Huzur Harekâtının,
Kuzey Irak'ta meydana gelen gelişmeler de göz önünde
tutularak, 31 Aralık 1996 tarihi itibariyle sona erdirilmesine
Hükümetçe karar verilmiştir.”

Bu, bir karar. Sayın Başbakan deminki
konuşmaları dinlememiş olabilir. Bir daha,
bize gönderdiklerini, kendi huzurlarında, şimdi
okuyorum; çünkü, bunun anlamını
soracağım, çok anlaşılmış
bir şey yok burada. 

165-24/4949 -bu da hemen onun arkasındaki
zarfla gelmiş- sayıyla -yukarıdaki aynı
antetli kâğıdın zarfının
içinde belki de- 24.12.1996 tarihli, Meclis Başkanlığına,
yine, Başbakan Erbakan imzalı şu karar gönderiliyor:


“Körfez krizi sonrası, Irak'la ilgili
Birleşmiş Milletler Güvenlik Konseyi kararlarının
hedeflerine ve ruhuna uygun olarak ve Irak'ın toprak bütünlüğünün
muhafaza edilmesine özen göstererek, Amerika Birleşik
Devletleri hava unsurlarıyla İngiltere ve Fransa
hava unsurlarının katılımıyla,
Türkiye tarafından belirlenecek ilke ve kurallara
bağlı olarak, sadece, keşif ve gerektiğinde
önleme uçuşlarıyla sınırlı
hava harekâtında bulunulmasına, lüzum,
hudut, kapsam ve zamanı Hükümetçe tayin
ve takdir olunmak üzere 31 Aralık 1996 tarihinden
itibaren 6 ay süreyle Bakanlar Kurulunun yetkili kılınması
için Anayasanın 92 nci maddesine göre izin
verilmesini arz ederim.” 

Anayasaya aykırı bir kararı
bizden istiyorlar. Meclisin hakkı devredilemez, Meclisin
hakkı verilemez. (ANAP ve DSP sıralarından
“Bravo” sesleri, alkışlar) Neden; çünkü,
demokrasilerde, muhalefet ile iktidar, demokrasi kelimesini tamamlar.
Meclis, bu hakkı Bakanlar Kuruluna götürür.
Kapalı kapılar ardında alınan kararları
-şimdi altı aylık alıyor, bir sene
alabilir, iki sene alabilir, üç sene alabilir- muhalefetten
kaçırırsak, onun adına demokrasi denilmez,
onun adına, işte böyle bir koalisyon denilir.

Bu koalisyonun, bugüne kadar, aldığı
yetkilerle yaptığı işlere bir bakalım.

“Faizleri artırmayalım” dediler,
24 Ocak 1995, ne yaptılar; faizler arttı. “İsrail'le
yapılan anlaşmalara hep karşıyız”
dediler, meğer çifte dikiş yapmak için
yetki almışlar. (ANAP ve DSP sıralarından
alkışlar, gülüşmeler) “Ekmeği
15 bin liraya indireceğiz” dediler; ekmek 15 bin liraya
indi de, ekmeğin boyutu sandviç oldu. (ANAP ve DSP
sıralarından gülüşmeler, alkışlar;
RP ve DYP sıralarından gürültüler)
“1996 yılı sonu itibariyle dolar 104 bin lira
olacak” demişti Sayın Başbakanımız.
Şimdi gelirken Ziraat Bankasına sordum, 1 dolar,
108 960 Türk Lirası. (ANAP sıralarından
“Aaa” sesleri)

Yapılanlara bakın. YÖK Kanunu
değişiyor. Genelkurmayın statüsü değiştirilmek
isteniyor. Anayasa Mahkemesi kararlarına uyulmayacağı,
Başbakanın sözlerinde ifade ediliyor. (RP sıralarından
“iyidir, iyidir” sesleri) Doğuya hesapsız
kitapsız bir hayranlık sergileniyor ve ittifaklar
kuruluyor. Amerika, Avrupa ve gümrük birliği unutuluyor...


Refah Partisi yanlısı gazeteleri bile
okuyorum. “Sayın Hocam, acaba yeşil bir şal
mı örtüyorsun?” diyor... (ANAP sıralarından
“kim, kim” sesleri) Kim diyor; Sayın Dilipak,
bundan 10 gün önce yazıyordu. (ANAP sıralarından
“Allah, Allah” sesleri)

Kendi taraftarlarının bile “söyledikleriyle
yaptıkları arasında çelişki
var” dedikleri Sayın Başbakan, yetki talep etmektedir;
tabiî, ortağıyla beraber. Ortağı da
Dışişleri Bakanı. Müsteşar
burada oturuyor; ama, Dışişleri Bakanı
Meclise ne zaman gelecek, merak ediyorum. (ANAP sıralarından
“Gelemez, gelemiyor” sesleri, alkışlar)

Yukarıda saydığım sebepler
göz önünde bulundurulursa, Sayın Başbakan
ve Yardımcısı, yine illüzyonist çözümlerle,
acaba, üzerine bir şal örtüp Meclisten kaçırdığı
Çekiç Güç'le ilgili kararların
Bakanlar Kurulunda ismini değiştirerek şalı
kaldırıp, altından, uçaklar yerine
kamyonları mı çıkaracak, merak ediyorum.
(ANAP, DSP ve CHP sıralarından gülüşmeler,
alkışlar)

İllüzyonist kararlarda, devlet yönetiminde
Meclisi devre dışı bırakmak gibi bir
düşünce olduğu kanaatini taşıyorum.

LÜTFİ YALMAN (Konya) - Konuya gel, konuya...

İBRAHİM GÜRDAL (Devamla) - Konu
bu işte. Esas konu bu. Yetki istiyorsunuz.

Yarın sorulacak soruları, elin tuttuğu,
gözün gördüğü hakikatleri, hiçbir
zaman bu illüzyonist görüşlerle gizleyemeyeceksiniz.
Türkiye'de olup bitenlerden bu Meclisin haberi olması
lazım. 

Sayın milletvekilleri, burada, denetleme hakkımızı,
İktidara, Bakanlar Kuruluna devretmememizi sizlerden rica
ediyorum. (RP sıralarından “Daha önce
oy verdin” sesleri)

ALİ OĞUZ (İstanbul) - Eder... Eder...

İBRAHİM GÜRDAL (Devamla) - Devletimizi
ilgilendiren konularda muhalefetsiz Bakanlar Kurulu kararı,
demokrasinin muhalefetsiz yapılması demektir. Bu
koalisyonun adaleti olsa bile, demokrasi kavramına uymaz,
hakkaniyet ölçüleri içerisinde de ilahî
adalete sığmaz. (RP sıralarından gürültüler)

BAŞKAN - Bir dakika efendim... Bir dakika...

İBRAHİM GÜRDAL (Devamla) - Ben,
sizin attığınız lafları, teker
teker söyleyemediğiniz için, alamıyorum;
ama, benim vaktim var galiba. 

BAŞKAN - Neyse... Siz Genel Kurula hitap edin.

İBRAHİM GÜRDAL (Devamla) - Vakit
bakımından Başkanı üzmem; ama,
sözlerimle belki üzebilirim. Buyurun, söyleyin
ne söylüyorsanız; ben onu duyayım, ona
göre cevap veririm size. (ANAP, DSP ve CHP sıralarından
“Bravo” sesleri, alkışlar; RP sıralarından
gürültüler) 

BAŞKAN - Sayın Gürdal, böyle
bir usulümüz yok. Rica ediyorum... Siz konuşmalarınıza
devam edin efendim.

BEKİR SOBACI (Tokat) - Aşıklar
kahvesine git...

BAŞKAN - Bir dakika efendim...

İBRAHİM GÜRDAL (Devamla) - Sayın
Başkan, sayın milletvekilleri -illüzyonistten
neyi kastettiğimi bilirsiniz, onlar umumiyetle iki kişi
oynarlar, beyli bayanlı- bu Meclis, bu illüzyonist
kararların, hiçbir zaman takip, destek ve himayesi
altında olmayacaktır. Bu illüzyonist kararların
bu memlekete hayır getirmeyeceğine inanıyorum
ve şimdi soruyorum: Bu Çekiç Güç'ün
muhalefetteyken...

HÜSAMETTİN KORKUTATA (Bingöl) -
Kaç yıl oy verdiniz?!.

İBRAHİM GÜRDAL (Devamla) - Dinle
bakalım.

...hayır olup da iktidara geldiğimiz zaman
evet olmasının sebebi, acaba oyu verenlerden mi,
yoksa oyu verdirtenlerden mi? Demek ki, oyu verdirtenler var.
(RP sıralarından gürültüler)

TEMEL KARAMOLLAOĞLU (Sıvas) - Hayır...

İBRAHİM GÜRDAL (Devamla) - Şimdi,
soruyorum size: Irak'taki kara harekâtı bitti mi?

Efendim, müsaade eder misiniz...

BAŞKAN - Tamam efendim. Siz buyurun.

İBRAHİM GÜRDAL (Devamla) - Kimle
anlaşma yaptınız? Teyit mi edildi? Oradaki
4 bin vatandaş, adalara bizim denetimimizde gönderildi.
Ya yarın o vatandaşlardan birisi terörist olursa,
bu denetimden geçen insanları bizden sormazlar mı?
Biz, bir vebal altındayız. Bu vebali, ben de...
Bu 13 defa gelip gitmede, zaman zaman, iktidar olduk, oy verdim;
zaman zaman, muhalefet olduk, hayır dedim... (RP sıralarından
alkışlar [!])

BAŞKAN - Bir dakika arkadaşlar...

Buyurun efendim, devam edin.

İBRAHİM GÜRDAL (Devamla) - Ama,
size, bu inançlarım doğrultusunda diyorum ki,
bu doğruların yanında bir doğru daha...
Eğer, konunun detayını bilmiyorsak, Sayın
Başbakan gelip bize burada konunun detayını
anlatmıyorsa “bir yetki verin, ben onu kullanacağım”
diyorsa, kanun da mahfuz çıkmaz, yetki de mahfuz
alınmaz. (ANAP sıralarından “Dışişleri
Bakanı... Dışişleri Bakanı...”
sesleri) Zamanı gelince, herhalde Dışişleri
Bakanı da gelecek, belirli konularda burada cevabını
verecek; geldiği gün soracağım ona...

(Mikrofon otomatik cihaz tarafından kapatıldı)

BAŞKAN - Sayın Gürdal, son cümlenizi
söyler misiniz efendim; süreniz bitti.

İBRAHİM GÜRDAL (Devamla) - Tabiî
efendim.

Sayın Başkan, sayın milletvekilleri...

ERTUĞRUL ERYILMAZ (Sakarya) - Sen Mesut Yılmaz'a
gel, Mesut Yılmaz'a...

NECMİ HOŞVER (Bolu) - Rize'de ayyuka
çıktı...

BAŞKAN - Arkadaşlar, müdahale etmeyin;
rica ediyorum...

İBRAHİM GÜRDAL (Devamla) - Müdahale
eden arkadaşlarımızı merak ediyorum.
Ben de hep sizin gibiydim de, ne olduğunu sonradan anladım;
inşallah, siz sonradan anlamazsınız. (Gülüşmeler)

Bu duygu ve düşüncelerle, bütün
İslam âleminin ve hepimizin kandili mübarek
olsun diyor, saygılar sunuyorum. (Alkışlar)

BAŞKAN - Teşekkür ederim Sayın
Gürdal.

Kişisel son konuşma, Ankara Milletvekili
Sayın Mehmet Ekici'nin. 

Buyurun Sayın Ekici. (BBP sıralarından
alkışlar)

Süreniz 10 dakikadır.

MEHMET EKİCİ (Ankara) - Sayın
Başkan, saygıdeğer milletvekilleri; altı
yılı aşkın bir zamandır karşımıza
gelen ve her defasında, ne hikmetse, Türkiye Büyük
Millet Meclisinden geçme başarısını
gösteren Çekiç Güç, daha doğrusu,
klasik adıyla Huzur Harekâtı uygulamasının
şekil değiştirmiş bir başka türünü
görüşmek üzere toplanmış bulunuyoruz.


Önümüzde iki tane Hükümet
tezkeresi var. Bunlardan bir tanesi, 4948 sayılı
tezkere. Bu tezkereyle “Huzur Harekâtının,
Kuzey Irak'ta meydana gelen son gelişmeler de göz önünde
tutularak, sona erdirilmesine Hükümetçe karar
verilmiştir” deniliyor.

Şimdi, burada, önümüze çok
açık bir soru geliyor: Kuzey Irak'ta yürütülen,
bugüne kadar ısrarla yürütülen Huzur
Harekâtının sona erdirilmesini gerektiren
ne tür bir gelişme olmuştur da, Huzur Harekâtı
denen harekât bitiriliyor? Irak'ın toprak bütünlüğü
sağlanmış mıdır? Kuzey Irak'ta,
milletlerarası hukukun uygun gördüğü
yeni bir zemin mi oluşmuştur? Kuzey Irak'taki bazı
güçler, Kuzey Irak'ta bir Kürt devleti oluşumu
idealinden vaz mı geçmişlerdir? Yine, Kuzey
Irak'ta, ezilen, Çekiç Güç tarafından
bile korunmayan Türkmenlerin durumunda çok ciddî
bir iyileşme mi meydana gelmiştir de, bu Huzur Harekâtı,
hem de Hükümetimizce son verilmiştir; bunu anlamak
mümkün değildir. 

Mesele bununla bitseydi, mesele yoktu. 4949 sayılı
ikinci bir Hükümet tezkeresiyle, Kuzey Irak'ta, savunma
kuralları ve ilkeleri Türkiye tarafından  konulacak,
İngiltere, Fransa ve Türkiye tarafından oluşturulacak
yeni bir gücün keşif görevi yapacağından
bahisle, Hükümet, Türkiye Büyük Millet
Meclisinden, altı ay süreyle yetki istiyor. 

Bu nedir; bunu anlamak mümkün değildir.
Kişisel yorumumuz, bunun Çekiç Güç'ün
devamı olduğudur. Çekiç Güç'ün
adını ister keşif gücü koyunuz ister
uçuş gücü koyunuz, bu, Çekiç
Güç'tür. Altı ay süreyle istenen
bu yetkide, altı aylık süre için bu
gücün oluşturulması mı isteniyor;
yoksa, altı aylık süre içerisinde herhangi
bir zamanda kullanılabilecek, zamanı, lüzumu,
kapsamı belli olmayan yeni bir yetki mi isteniyor; bu da
çok açık ve sarih değildir. 

Değerli milletvekilleri, Çekiç
Güç'e başından beri karşı
durmuş bir siyasî hareketin mensubu olarak, Çekiç
Güç korumasının, hiçbir zaman,
36 ncı paralelin üzerinde kalan tüm bölgelere
münhasır bir koruma olmadığını,
yaşayarak gördük. 36 ncı paralelin üzerinde
olmasına rağmen, Kuzey Irak'taki Türkmen bölgeleri,
Çekiç Güç himayesi dışında
tutulagelmiştir. Türkmenler, Çekiç Güç'ün
hiçbir inisiyatifinden faydalanamamışlardır;
yine, Saddam zulmüyle karşı karşıya
kalmışlardır. Bugün de, bu fiilî
durumda, en ufak bir değişme, en ufak bir değişiklik
yoktur. 

Bugün “Atruş Kampı” dediğimiz,
PKK'nın raporlularının istirahatgâhı
haline gelen kamp, halen yürürlüktedir; Irak'ta
Atruş Kampının Birleşmiş Milletler
amaçlarına uygun hale getirilebileceğine dair
hiçbir kanıt ve hiçbir veri de, şu
anda elimizde mevcut değildir. 

Yine, Çekiç Güç, Körfez
krizinden sonra, bölgede istikrarı sağlamak, bölgeye
yeni bir huzur ve güven getirmek adına gelmiş
olmasına rağmen, kurulduğu günden bugüne
kadar, bölgedeki istikrarsızlık odaklarının
teminatı olmuş bir güç halindedir. Şimdi,
bu gücü, bir başka şekilde ve bir başka
formatta devam ettirmenin çabalarıyla karşı
karşıya kalıyoruz. 

Saygıdeğer milletvekilleri, Kuzey Irak,
güneydoğu, Çekiç Güç, petrol
boru hatları meselesi, herhangi bir siyasî partinin
içpolitika malzemesi olmamalıdır, ne iktidardayken
ne de muhalefetteyken. Bu, hepimizin meselesidir; bu, Türkiye'yi
bire bir ilgilendiren bir meseledir. Gerek iktidardakilerin gerekse
muhalefettekilerin, dün kullandıkları oyları
da nazarı dikkate alarak, Çekiç Güç
konusunda sıhhatli bir millî politika oluşturma
zaruretleri vardır. 

Çekiç Güç derken, sadece
36 uçaklık bir filoyu falan kastediyor değilim.
Çekiç Güç, Kuzey Irak ve Türkiye'nin
güneydoğu politikası tespit edilirken, bu güçlerin
hiçbiri, bu kavramların hiçbiri, birbirinden
ayrı düşünülecek kavramlar olarak
ele alınamaz. Onun için, bu meseleyi, bir iktidar-muhalefet
mantığı içerisinde ve bir sağırlar
diyaloğu halinde, birbirimizin söylediğini duymadan,
dinlemeden, değerlendirmeden gündemimize almak ve değerlendirmek
yerine “bir millî politikayı nasıl oluştururuz”un
hesaplarını yapmak üzerine kurmalıyız
diyorum. 

Saygıdeğer milletvekilleri, Amerika Birleşik
Devletlerinin, ajanlarını, NGO'larını
da çekmek suretiyle, bölgeden sathî olarak çekilmiş
olduğunu kabul etsek bile, bu hava gücü münasebetiyle,
bölgedeki etkinliğini devam ettirme, Birleşmiş
Milletler kararlarını uygulama maskesi altında
Amerikan menfaatlarının Ortadoğu'da devamını
sağlamak üzere yeni bir gücün oluşması
istediği kanaatini taşıyoruz. Onun için,
Türkiye Büyük Millet Meclisinde daha önceki
görüşmelerde de, Millî Savunma Bakanlarının
ağzından “ne olacak canım, bu güç,
36 uçaklık, bir de Zaho'daki karargâh subaylarından
ibaret küçük bir güçtür”
açıklamasını geçen sefer de
dinledik, aynı açıklamalar bugün de
geliyor “Keşif Güç” şeklinde
farklı bir söylemle bugün de gündemimize
geliyor. Yarın, Hükümet tezkeresindeki bu “önleme
uçuşu” kavramı, bu yetki alındıktan
üç ay sonra Irak'la bu güçler arasında
meydana gelecek bir çatışmada hangi unsurları
yeniden bölgemize sıcak olarak taşıyacaktır;
bu konuda hiçbir açıklayıcı
bilgi ve öngörü yoktur. Onun için, Türkiye
ve Türkiye Cumhuriyeti hükümetleri, geleceği
karanlık kararlar ve yetkiler almak yerine, özellikle,
Irak'ın toprak bütünlüğünü
esas alan, bölgemizdeki istikrarı sağlayıcı
ve kendi hinterlandımızda kendi sözümüzün
geçeceği yeni politikalar üretmek suretiyle, Türkiye
Büyük Millet Meclisinin huzuruna gelmelidir diyoruz.


Bizim, Büyük Birlik Partisi olarak, bu
önergenin aleyhinde oy kullanacağımızı
da bu arada beyan ediyorum.

Yüce Meclisi saygıyla selamlıyorum.
(BBP ve ANAP sıralarından alkışlar)


BAŞKAN - Teşekkür ederim Sayın
Ekici.

Sayın milletvekilleri, Başbakanlık
tezkeresi üzerindeki müzakereler bitmiştir. 

Şimdi, tezkereyi tekrar okutup, oylarınıza
sunacağım...

ALİ TOPUZ (İstanbul) - Sayın
Başkan, bir soru soracağım...

BAŞKAN - Efendim, bir dakika... Bir okutalım...
Hayır; soru sorma usulümüz yok...

ALİ TOPUZ (İstanbul) - 60 ıncı
maddeye göre yerimden sorabilirim Sayın Başkan...

BAŞKAN - Sayın Topuz, hayır...


Bakın, siz ve Sayın Sungurlu, soru
sormak istemişsiniz aslında, şimdi ifade edeyim:
Daha önce, bu tezkereler üzerinde soru sorulmak istendi,
bu soruları işleme koymadık. Soruyu, kanun
teklif ve tasarılarıyla bütçe kanunu
müzakereleri sırasında sorduruyoruz. Bunun
dışında, daha önce, Türkiye Büyük
Millet Meclisinde uygulamalarımız vardır;
işte, mesela, en son, 27.6.1995 gün ve 130 uncu Birleşimde
bunu işleme koymadık. Uygulamalarımız
böyle Sayın Sungurlu. Hiç...

MAHMUT OLTAN SUNGURLU (Gümüşhane)
- Sayın Başkan, benim bir istirhamım var:
Zannediyorum ki, benim sualim, Sayın Başkanlığın
resen nazarı itibara alması gereken bir husus; çünkü,
tereddütlerimiz var; oylanacak...

BAŞKAN - Efendim, tamam, sizin sorunuzda...

MAHMUT OLTAN SUNGURLU (Gümüşhane)
- Bu itibarla; ben sormuyorum. 

İSMET ATALAY (Ardahan) - Sayın Başkan,
İçtüzüğü çiğniyorsunuz...

BAŞKAN - Sizin sorunuzda belirttiğiniz
durum aynen vakidir...

MAHMUT OLTAN SUNGURLU (Gümüşhane)
- O zaman; ama, açıklanması gerekir...

BAŞKAN - Efendim, açıklamaya
gerek yok; yani, siz, burada yapılan konuşmaları,
tam, doğru anlamışsınız ve diyorsunuz
ki, bu konuşmalar acaba yanlış mı...
Halbuki, bütün grupların burada anlaştıkları
şu: 1991 yılında, yabancı güçlerin
Türkiye'de bulundurulmasına ilişkin olarak Türkiye
Büyük Millet Meclisinin aldığı 126
sayılı Karar, Hükümetin bir tezkeresiyle,
31.12.1996 tarihinde sona eriyor. Bunun yerine, yine, Anayasamızın
92 nci maddesine göre, Hükümetimiz, İngiltere
ve Amerika Birleşik Devletlerinin hava gücüne
dayalı bir gücün, burada, Türkiye'de kalıp,
orada kontrol görevini yapmak üzere müsaade istiyor;
mesele bu. 

MAHMUT OLTAN SUNGURLU (Gümüşhane)
- Kaç ay müddetle istiyor?

BAŞKAN - Altı ay efendim...

MAHMUT OLTAN SUNGURLU (Gümüşhane)
- Hayır efendim!..

BAŞKAN - Efendim, altı ay istiyor...


MAHMUT OLTAN SUNGURLU (Gümüşhane)
- Tezkerede öyle değil. 

BAŞKAN - Sayın Sungurlu, rica ediyorum,
bu iş bitiyor... 

MAHMUT OLTAN SUNGURLU (Gümüşhane)
- Tezkerede...

BAŞKAN - Rica ediyorum... Ben size açıkladım.

EYÜP AŞIK (Trabzon) - Sayın Başkan...

ALİ TOPUZ (İstanbul) - Sayın
Başkan, müsaade eder misiniz?

BAŞKAN - Sayın Topuz, bizim soru sorma
usulümüz yok, size özel bir usul getiremeyiz.

ALİ TOPUZ (İstanbul) - Sayın
Başkan, İçtüzüğün üçüncü
kısmında...

BAŞKAN - Efendim, bugüne kadarki uygulamalarımız
böyle.

İSMET ATALAY (Ardahan) - İçtüzük
açık...

BAŞKAN - Efendim, tezkerelerle ilgili olarak
soru sordurmuyorum. Rica ederim... Geçmişteki uygulamalarımız
var efendim.

İSMET ATALAY (Ardahan) - Nerede var...

ALİ TOPUZ (İstanbul) - Sayın
Başkan, İçtüzüğe göre...

BAŞKAN - Sayın Topuz, biz, bugün
yaratmıyoruz ki kardeşim, Amerika'yı bugün
keşfetmiyoruz ki!.. Bu Meclis, yıllardır görev
yapıyor, bu Meclisin getirdiği usul böyle. Rica
ediyorum...

Tezkereyi okutuyorum. (CHP sıralarından,
sıra kapaklarına vurmalar)

ALİ TOPUZ (İstanbul) - Sayın
Başkan, tutumunuz hakkında söz istiyorum. 

EYÜP AŞIK (Trabzon) - Sayın Başkan,
size bir şey söyleyeceğim.

BAŞKAN - Bir dakika efendim...

Tezkereyi okutuyorum:

Türkiye Büyük Millet Meclisi Başkanlığına

Körfez krizi sonrası, Irak ile ilgili
Birleşmiş Milletler Güvenlik Konseyi kararlarının
hedeflerine ve ruhuna uygun olarak ve Irak'ın toprak bütünlüğünün
muhafaza edilmesine özen göstererek, Amerika Birleşik
Devletleri hava unsurlarıyla İngiltere hava unsurlarının
katılımıyla, Türkiye tarafından
belirlenecek ilke ve kurallara bağlı olarak, sadece
keşif ve gerektiğinde önleme uçuşlarıyla
sınırlı hava harekâtında bulunulmasına,
lüzum, hudut, kapsam ve zamanı Hükümetçe
tayin ve takdir olunmak üzere 31 Aralık 1996 tarihinden
itibaren 6 ay süre ile Bakanlar Kurulunun yetkili kılınması
için Anayasanın 92 nci maddesine göre izin
verilmesini arz ederim.

  Prof. Dr. Necmettin Erbakan

  Başbakan

EYÜP AŞIK (Trabzon) - Sayın Başkan...

BAŞKAN - Buyurun Sayın Aşık.

EYÜP AŞIK (Trabzon) - Az evvel siz söylediniz
ki, biz, 6 ay süreyle Çekiç Güç'e
yetki veriyoruz; halbuki, ifadede, Hükümete verilen
yetkinin süresi 6 aydır.

BAŞKAN -Çekiç Güç
demedim efendim. Hükümet 6 aylık bir süre
için yetki istiyor.

EYÜP AŞIK (Trabzon) - Yani, neyi oyladığımızı
iyi bilelim.

MAHMUT OLTAN SUNGURLU (Gümüşhane)
- Bilmiyoruz...

BAŞKAN - Şimdi okuduk işte. Eğer
anlaşılmadıysa, bir daha okutalım;
ama, sükûneti muhafaza edin. Bir daha okuyalım...

NİHAT MATKAP (Hatay) - Sayın Başkan...
Sayın Başkan...

EYÜP AŞIK (Trabzon) - Sadece bir cümle...

BAŞKAN - Sayın Aşık, lütfen
oturur musunuz... Bir daha okuyalım, eğer anlıyorsanız,
okunan şeyi anlarsınız. (Gürültüler)
Bir dakika efendim... Rica ederim...

Buyurun okuyun.

Türkiye Büyük Millet Meclisi
Başkanlığına

Körfez krizi sonrası Irak ile ilgili
Birleşmiş Milletler Güvenlik Konseyi kararlarının
hedeflerine ve ruhuna uygun olarak ve Irak'ın toprak bütünlüğünün
muhafaza edilmesine özen göstererek, Amerika Birleşik
Devletleri hava unsurlarıyla İngiltere hava unsurlarının
katılımıyla, Türkiye tarafından
belirlenecek ilke ve kurallara bağlı olarak, sadece
keşif ve gerektiğinde önleme uçuşlarıyla
sınırlı hava harekâtında bulunulmasına,
lüzum, hudut, kapsam ve zamanı Hükümetçe
tayin ve takdir olunmak üzere, 31 Aralık 1996 tarihinden
itibaren 6 ay süreyle Bakanlar Kurulunun yetkili kılınması
için Anayasanın 92 inci maddesine göre izin
verilmesini arz ederim.

  Prof. Dr. Necmettin Erbakan

  Başbakan

EYÜP AŞIK (Trabzon) - Sayın Başkan...

BAŞKAN - Buyurun.

EYÜP AŞIK (Trabzon) - Bakınız,
bu tezkereye göre, Hükümet isterse Çekiç
Güç'e üç sene yetki verebilir mi?

BAŞKAN - Veremez efendim... 6 ay süreyle
efendim...

Sayın Aşık rica ediyorum... Genel
Kurul anlamıştır... Genel Kurul ona göre
karar verir.

EYÜP AŞIK (Trabzon) - Yanılıyorsun;
yetkinin süresi 6 ay...

BAŞKAN - Bir dakika... Rica ediyorum... Oturur
musunuz... Sayın Aşık, bakın... Sizlerden
rica ediyorum... Bakın, bu kadar arkadaşız,
sabahtan beri müzakere ediliyor. Rica ediyorum...

EYÜP AŞIK (Trabzon) - Yanlış
söylüyorsunuz; yetkinin süresi 6 ay...

BAŞKAN - Efendim, ben yanlış söylemiyorum;
tezkere öyle.

EYÜP AŞIK (Trabzon) - Yetkinin süresi
6 ay...

BAŞKAN - Bir dakikanızı rica
ediyorum... 

Bu konuda Cumhuriyet Halk Partisinin gönderdiği
bir önerge var: 

 “Türkiye Büyük Millet Meclisi
Başkanlığına

17.10.1996 tarih ve 126 sayılı Türkiye
Büyük Millet Meclisi kararının yürürlükten
kaldırılmasını arz ve teklif ederiz.”

17.10.1996 değil de, 1991...

ALİ TOPUZ (İstanbul) - 17.1...

BAŞKAN - Efendim, bu bir tezkeredir. 

CENGİZ ALTINKAYA (Aydın) - Bir tezkere
yazmayı bile bilmiyorsunuz!

BAŞKAN - Bizim müzakere ettiğimiz
konuyla ilgisi olmadığı için işleme
koymuyoruz. Bakın, neden...

NİHAT MATKAP (Hatay) - Sayın Başkan...

BAŞKAN - Efendim, bir dakika...

Temenni ve tezkerelerde önergenin işleme
konulmayacağına dair... 26.6.1992 tarihli 89 uncu Birleşimde,
24.12.1992 tarihli 51 inci Birleşimde, 14.6.1994 tarihli
116 ncı Birleşimde, 28.12.1994 tarihli 63 üncü
Birleşimde bunlar kabul edilmemiş ve böylece,
Türkiye Büyük Millet Meclisi bu yolda işlem
yapmıştır. 

Rica ediyorum... Bana yardımcı olursanız
memnun olurum.

NİHAT MATKAP (Hatay) - Sayın Başkan,
yerimden bir şey söylememe izin verir misiniz?

BAŞKAN - Efendim, söz vermiyorum.

NİHAT MATKAP (Hatay) - Bir saniye... 

BAŞKAN - Ne demek istiyorsunuz...

NİHAT MATKAP (Hatay) - Sayın Başkan,
yerimden bir şey söylemek istiyorum, neden izin vermiyorsunuz!..
Çok ciddî bir oylama yapacağız...

BAŞKAN - Oylama yapacağız tabiî.

NİHAT MATKAP (Hatay) - Biraz vakit geçsin,
ne olur ki!..

BAŞKAN - Hayır efendim... Her şey
müzakere edildi.

NİHAT MATKAP (Hatay) - Sayın Başkan,
tereddüte düştüğümüz bir konu
var...

BAŞKAN - Nedir?

NİHAT MATKAP (Hatay) - Sayın Topuz
daha önce soru olarak yöneltti...

BAŞKAN - Soru sordurmuyoruz diyoruz size.

NİHAT MATKAP (Hatay) - Peki Sayın Başkan;
ama -Sayın Topuz da daha evvel ifade etti- bu oylamayla
beraber, 17 Ocak 1991 tarihli ve 126 sayılı  Türkiye
Büyük Millet Meclisi kararı hâlâ
yürürlükte mi, yoksa yürürlükten
kalkıyor mu? (Gürültüler)

İRFAN GÜRPINAR (Kırklareli) -
Bir Grup Başkanvekili konuşuyor; buraya bakın!..

BAŞKAN - Bir dakika arkadaşlar... Bir
arkadaş konuşuyor. 

Bakın, o kararda...

ALİ TOPUZ (İstanbul) - Siz değil,
Bakan izah etsin!..

BAŞKAN - Bir dakika efendim... Ben size onu
izah edeyim.

ALİ TOPUZ (İstanbul) - Yetkiyi size
vermiyoruz, onlara veriyoruz.

BAŞKAN - Başkan olarak ben bu meseleyi
izah edeceğim size. Yani, herkes buraya çıkıp
konuşacak mı?!.

ALİ TOPUZ (İstanbul) - Sayın
Başkan, o sizi ilgilendirmiyor.

BAŞKAN - 17.10.1991 tarih ve 126 sayılı
Karar, Bakanlar Kurulunun aldığı bir kararla
31.12.1996 tarihinde sona erecektir. (CHP sıralarından
gürültüler)

ALİ TOPUZ (İstanbul) - Alamaz...

BAŞKAN - Alır... (CHP sıralarından
gürültüler)

NİHAT MATKAP (Hatay) - Bakanlar Kurulunun
böyle bir yetkisi yok.

BAŞKAN -Biraz önce kürsüde sizin
dediğinize göre...

ALİ TOPUZ (İstanbul) - Sayın
Başkan, usul hakkında söz istiyorum.

BAŞKAN - Ben sizinle tartışmıyorum,
mesele bitmiştir.

ALİ TOPUZ (İstanbul) - Yanlış
uygulama yapıyorsun...

BAŞKAN - Konuyla ilgili bir açık
oylama istemi vardır; okutup, açık oylama
isteyen arkadaşları arayacağım: (CHP sıralarından
sıra kapaklarına vurmalar, gürültüler)

Arkadaşlar, lütfen susar mısınız...
(CHP sıralarından sıra kapaklarına
vurmalar, gürültüler)

Türkiye Büyük Millet Meclisi
Başkanlığına

Hükümet tezkeresinin oylamasının
açık oylama olarak yapılmasını
arz ve teklif ederiz.

BAŞKAN - Oğuzhan Asiltürk?.. Burada.

Ali Rıza Gönül?.. Burada.

Temel Karamollaoğlu?.. Burada.

Abdulkadir Öncel?.. Burada.

Mahmut Nedim Bilgiç?.. Burada.

Hayri Doğan?.. Burada.

Hasan Belhan?.. Burada.

Murtaza Özkanlı?.. Burada.

Cemalettin Lafçı?.. Burada.

Ömer Özyılmaz?.. Burada.

Nahit Menteşe?.. Burada.

Saffet Arıkan Bedük?.. Burada.

Cafer Güneş?.. Burada.

Mehmet Gölhan?.. Burada.

Abdullah Aykon Doğan?.. Burada.

Mehmet Korkmaz?.. Burada.

Açık oylama için yeterli sayıda
milletvekili hazır bulunmaktadır. Biliyorsunuz,
kanunlarda bu sayı 20 kişi; ama, öteki konularda
15 kişi; İçtüzüğümüzde
böyle bir hüküm var.

Açık oylamanın, kupaların
sıralar arasında dolaştırılmak
suretiyle yapılmasını oylarınıza
sunuyorum: Kabul edenler...

HALİL İBRAHİM ÖZSOY (Afyon)
- Eski bakanlar da iki elini kaldırıyor.

EYÜP AŞIK (Trabzon) - Sayın Bakanların
hepsi burada, herhalde ikişer sayılıyor. 

BAŞKAN - Bir dakika efendim... Bir dakika...

Efendim, biz, bakanları çift saymıyoruz
zaten.

YAŞAR OKUYAN (Yalova) - Sayın Başkan,
kaç bakan var?

BAŞKAN - Şimdi, değerli arkadaşlarım,
bakın, ben daha önce hesapladım. Bu salonda,
muhalefet ile iktidara ayrılan milletvekili koltuklarının
sayısı 176'dır; yalnız, bir tek burada
4 sıra vardır...

Kabul etmeyenler... Kabul edilmiştir. (DYP
ve RP sıralarından alkışlar)

Açık oylamanın, kupaların
sıralar arasında dolaştırılması
suretiyle yapılması kabul edilmiştir.

ADNAN KESKİN (Denizli)- Kaça kaç
Sayın Başkan?

BAŞKAN - Efendim, arkadaşlarımız
sayıyor.

ALİ RIZA BODUR (İzmir) - Sayıları
söyle Sayın Başkan!..

BAŞKAN - Kupaları sıralar arasında
dolaştıralım.

Yanında basılı oy pusulası
olmayan sayın milletvekili, beyaz bir kâğıda
adını soyadını yazıp, oyunun
rengini belirtip, imzalayıp kutuya atabilir.

(Oylar toplandı)

BAŞKAN - Oyunu kullanmayan sayın üye
var mı? Yok. 

Oy verme işlemi bitmiştir; kupalar kaldırılsın.

(Oyların ayırımı yapıldı)

BAŞKAN - Sayın milletvekilleri, Amerika
Birleşik Devletleri, İngiltere ve Fransa hava unsurlarının
katılımıyla, Türkiye tarafından
belirlenecek ilke ve kurallara bağlı olarak, sadece
keşif ve gerektiğinde önleme uçuşlarıyla
sınırlı hava harekâtında bulunulmasına,
Anayasanın 92 nci maddesine göre izin verilmesine
dair Başbakanlık tezkeresinin yapılan açık
oylamasına 472 sayın milletvekili katılmış
olup, 253 kabul, 217 ret ve 2 mükerrer oy çıkmıştır.

Böylece, Başbakanlık tezkeresi
 kabul edilmiştir. Hayırlı ve uğurlu olmasını
diliyorum.

Sayın milletvekilleri, kanun tasarı
ve tekliflerini görüşmek için, 26 Aralık
1996 Perşembe günü saat 15.00'te toplanmak üzere,
birleşimi kapatıyorum.


Kapanma Saati: 19.30



VII. - SORULAR VE CEVAPLAR


A)  YAZILI SORULAR VE CEVAPLARI

1. - Çanakkale Milletvekili Ahmet Küçük'ün,
TMO'nin ekmeklik buğday stokuna ve yeterli buğday alımları
yapıp yapmadığına ilişkin sorusu
ve Tarım ve Köyişleri Bakanı Musa Demirci'nin
yazılı cevabı (7/1607)

Türkiye Büyük Millet Meclisi
Başkanlığına

Aşağıdaki sorularımın
Tarım ve Köyişleri Bakanı Sayın
Musa Demirci tarafından yazılı olarak cevaplandırılmasını
saygılarımla arz ederim. 6.11.1996

  Ahmet Küçük

  Çanakkale

1. Bu yıl buğday üretimi ne kadar
olmuştur? Bunun ne kadarını Toprak Mahsulleri
Ofisi almıştır? Alımlardaki ekmeklik
buğday miktarı ne kadardır? Şu anda Toprak
Mahsulleri Ofisindeki ekmeklik buğday stoku ne kadardır?

2. Piyasadaki buğday ve un fiyatlarının
spekülatif bir şekilde yükseldiğini ifade
etmektesiniz. Bu spekülatif yükselişleri durdurabilmek
için Toprak Mahsulleri Ofisi yeterli alımlar yapmış
mıdır? Veya bu durumda Bakanlığınızın
ne gibi tedbirleri bulunmaktadır?

3. İthalattaki fonu % 3'ten % 15'e çıkarmanızı
olumlu buluyoruz. Yanlız bu politikanızı
boşa çıkarmak isteyen fırsatçılara
karşı hangi tedbirleri alarak ekmek fiyatlarının
yükselişini durdurmak istiyorsunuz? Böyle bir
düşünceniz veya politikanız var mıdır?

4. Toprak Mahsulleri Ofisinin alım yaptığı
dönemde Bakan olduğunuz halde Ofisin piyasaya müdahalesini
sağlayacak, piyasayı dengeleyecek alımları
yapmasını neden sağlamadınız?
Sadece fonları artırmanın spekülatörlerin
ekmeğine yağ süreceğini düşünemediniz
mi?

 T.C.

 Tarım ve Köyişleri Bakanlığı

 Araştırma Planlama ve Koordinasyon

 Kurulu Başkanlığı

 Sayı : KDD.BŞV.2.01/3180-86943 23.12.1996

Konu : Soru önergesi

Türkiye Büyük Millet Meclisi
Başkanlığına

İlgi : 14.11.1996 Tarih ve A.01.0.GNS.0.10.00.02-7/1607-4095/11306
sayılı yazınız.

İlgide kayıtlı yazınız
ekindeki Çanakkale Milletvekili Sayın Ahmet Küçük'e
ait yazılı soru önergesi ile ilgili Bakanlığımız
görüşü ekte gönderilmektedir.

Bilgilerinize arz ederim.

  Musa Demirci

  Tarım ve Köyişleri Bakanı

Soru : 1. Bu yılın buğday üretimi
ne kadar olmuştur? Bunun ne kadarını Toprak
Mahsulleri Ofisi almıştır? Alımlardaki
ekmeklik buğday miktarı ne kadardır? Şu
anda Toprak Mahsulleri Ofisindeki ekmeklik buğday stoku ne
kadardır?

Cevap : 1. 1996 yılı Türkiye buğday
üretimi II nci tahmini DİE tarafından 18 500
000 ton olarak açıklanmıştır.

TMO 1996/97 alım döneminde 26.11.1996
tarihi itibariyle toplam 632 000 ton buğday alımı
yapmış olup, bu miktarın 175 000 tonunu ekmeklik
buğdaylar oluşturmuştur.

Türkiye buğday üretimi içinde
TMO buğday alımının payı % 3.4
dür.

26.11.1996 tarihi itibariyle ekmeklik buğday
stoku 645 000 ton'dur.

Soru : 2. Piyasadaki buğday ve un fiyatlarının
spekülatif bir şekilde yükseldiğini ifade
etmektesiniz. Bu spekülatif yükselişleri durdurabilmek
için Toprak Mahsulleri Ofisi yeterli alımlar yapmış
mıdır? Veya bu durumda Bakanlığınızın
ne gibi tedbirleri bulunmaktadır?

Cevap : 2. TMO 1996/97 alım döneminde
bugüne kadar 632 000 ton buğday alımı yapmıştır.
Devir stokları ile birlikte halen TMO depolarında
26.11.1996 tarihi itibariyle 1 123 000 ton buğday stoku bulunmaktadır.

Bugünlerde spekülatif artışların
gözlenmesi üzerine TMO 25.11.1996 tarihi itibariyle
buğday satış fiyatlarını indirmiş
olup, buna bağlı olarak borsa ve piyasa fiyatlarında
da bir gerileme olmuştur.

TMO'nun tüm işyerlerinde ilan edilen cari
fiyatlarla satışlar yapılmakta olup, spekülatif
artışlar durdurulmuştur.

Soru : 3. İthalattaki fonu % 3'ten % 15'e
çıkarmanızı olumlu buluyoruz. Yanlız
bu politikanızı boşa çıkarmak
isteyen fırsatçılara karşı hangi
tedbirleri alarak ekmek fiyatlarının yükselişini
durdurmak istiyorsunuz? Böyle bir düşünceniz
veya politikanız var mıdır?

Cevap : 3. TMO son günlerde ortaya çıkan
buğday fiyatlarındaki mesnetsiz artışın
önüne geçmek bakımından 25 Kasım'dan
itibaren buğday satış fiyatlarını
geriye çekmiştir. Bunun sonucu olarak da borsa ve
piyasa fiyatlarında da kiloda 4 000 - 5 000 TL.'lik bir
düşme meydana gelmiştir.

Soru : 4. Toprak Mahsulleri Ofisinin alım
yaptığı dönemde Bakan olduğunuz halde
Ofisin piyasaya müdahalesini sağlayacak, piyasayı
dengeleyecek alımları yapmasını neden
sağlamadınız? Sadece fonları artırmanın
spekülatörlerin ekmeğine yağ süreceğini
düşünemediniz mi?

Cevap : 4. TMO'ca 1996 yılında uygulanan
buğday fiyatları geçen yıla göre
% 157.1 oranında artırılmış
olup, bu fiyatlar çiftçiler arasında memnuniyet
yaratmıştır. Bunun sonucunda da TMO buğday
ve arpa olarak 26.11.1996 tarihi itibariyle toplam 1 254 000 ton
alım yapmıştır. Buna ilave olarak da
toplam 102 000 ton civarında emanet alım yapılmıştır.

Şu anda hububat piyasasında buğday
temini ile ilgili herhangi bir sıkıntı sözkonusu
değildir. TMO bütün noktalarda cari satış
fiyatları ile stoklarını satışa
açmış durumdadır.

2. - Adana Milletvekili Erol Çevikçe'nin,
beldelerin ilçe, ilçelerin il olmasının
yasal kurallara bağlanmasına ve Osmaniye'ye bağlanan
Kadirli İlçesinin Adana veya Osmaniye'ye bağlanması
konusunda referandum yapılmasına ilişkin Başbakandan
sorusu ve İçişleri Bakanı Meral Akşener'in
yazılı cevabı (7/1619)


Türkiye Büyük Millet Meclisi
Başkanlığına

Bildiğiniz gibi Osmaniye hak etmiş olmasına
karşın il olması konusu kamuoyunda hem Osmaniye'lilerin
hem de partilerin saygınlığını
azaltan tartışma açmıştır.
Osmaniye gibi il olma koşullarını gösteren
ilçelerde ısrarla siyasal yollardan baskılarını
sürdürmektedirler. Ayrıca Kadirli ilçesinin
ön hazırlık ve inceleme yapılmadan Osmaniye'ye
bağlanması yoğun halk tepkisine neden olmuştur.

Bu nedenlerle aşağıdaki sorularımın
Başbakan tarafından yazılı cevaplandırılmasını
saygı ile arz ederim.

  Erol Çevikçe

  Adana

Sorular :

1. Beldelerin ilçe, ilçelerin il olmasının
belli kural ve tariflere bağlanmasını ve onların
yerine gelmesi halinde gerekli hukukî düzenlemeye dayalı
olarak siyasal karara ihtiyaç kalmadan ilçe ve il
olmalarını sağlayacak yasa tasarısını
öncelik ve ivedilikle görüşülmek üzere
meclise ne zaman getireceksiniz?

2. Yapılan bazı incelemelerde, yöre
halkının isteği doğrultusunda komisyonlarda
Osmaniye'ye bağlı olarak teklif edilen Erzin ve Andırın
ilçelerinin genel kurulda çıkarılmasına
karşın, ilçe halkı çoğunluğunun
karşı olduğu bilindiği halde Osmaniye'ye
bağlanan Kadirli ilçesinin Adana veya Osmaniye'ye bağlı
olması konusunda referandum yapılması ve
öngören yasal düzenlemeye ivedilikle başvuracak
mısınız, vuracaksanız ne zaman?


 T.C.

 İçişleri Bakanlığı

 İller İdaresi Genel Müdürlüğü

 Sayı : B050İLİ0060001.216/0-2-11039
20.12.1996

Konu : Yazılı soru önergesi


Türkiye Büyük Millet Meclisi
Başkanlığına

İlgi : a) T.B.M.M. Başkanlığının
14.11.1996 tarih ve A.01.0.GNS.0.10.00.02/7/1619-4127/11355 sayılı
yazısı.

b) Başbakanlığın 21.11.1996
tarih ve B.02.0.KKG/106-401-6/4570 sayılı yazısı.

c) Devlet Bakanlığının 28.11.1996
tarih ve B.02.0.0010/01187 sayılı yazısı.

Adana Milletvekili Erol Çevikçe'nin
Sayın Başbakanımıza tevcih ettiği
yazılı soru önergesi incelenmiştir.

1. Anayasamızın 126 ncı maddesi;
Türkiye'nin merkezî idare kuruluşu bakımından,
coğrafya durumuna, ekonomik şartlara ve kamu hizmetlerinin
gereklerine göre, illere; illerin de diğer kademeli bölümlere
ayrılmasını öngörmüştür.

Yine bu paralelde İl İdaresi Kanununda
Türkiye, merkezi idare kuruluşu bakımından
coğrafya durumuna, iktisadî şartlara ve kamu hizmetlerinin
gereklerine göre illere, illerin ilçelere, ilçelerin
de bucaklara bölüneceği; il, ilçe kurulmasının
kanunla yapılacağı hüküm altına
alınmıştır.

İl ve ilçe kurulması coğrafya
durumuna, ekonomik şartlar ve kamu hizmetlerinin gerekleri
gözönünde bulundurulmak suretiyle TBMM'nin takdiriyle
yapıldığından Bakanlığımızda
bu konuda herhangi bir kanun tasarısı çalışması
bulunmamaktadır.

2. Osmaniye'nin il olması çeşitli
partilere mensup milletvekilleri tarafından TBMM Başkanlığına
verilen kanun tekliflerinin birleştirilmesiyle TBMM'nin
24.10.1996 tarihli oturumunda görüşülerek
4200 sayılı Kanunla kabul edilmiş ve 28 Ekim
1996 tarihli ve 22801 sayılı Resmî Gazetede
yayımlanarak yürürlüğe girmiştir.
İl İdaresi Kanununda il, ilçe ve bucak kurulması,
kaldırılması, merkezlerinin belirlenmesi,
bir ilçenin başka bir il'e bağlanmasının
kanun ile yapılacağı öngörülmüştür.
Osmaniye'ye bağlanan Kadirli İlçesinin Adana
veya Osmaniye'ye bağlı olması konusunda referandum
yapılması kanun konusu olduğundan bu hususta
Bakanlığımızda şimdilik herhangi
bir çalışma yapılmamaktadır.

Arz ederim.

  Dr. Meral Akşener

  İçişleri Bakanı

3. - İstanbul Milletvekili Halit Dumankaya'nın,
Şehit Anaları Vakfına ve Genç Demokratlar
Vakfına ilişkin soruları ve Devlet Bakanı
Ahmet Cemil Tunç'un yazılı cevabı
(7/1751, 1752)

Türkiye Büyük Millet Meclisi
Başkanlığına

Aşağıdaki sorularımın
Devlet Bakanı Sayın Ahmet Cemil Tunç tarafından
yazılı olarak cevaplandırılmasını
saygılarımla arz ederim. 10.12.1996

  Halit Dumankaya

  İstanbul

Soru : 1. Şehit Anaları Vakfı'nın
kurucuları kimlerdir?

Soru : 2. Şehit Anaları Vakfı'nın
ana statüsü nedir, kuruculara ayrıcalık
var mıdır? (Ana statüsünün tüm
maddelerini yazar mısınız?)

Soru : 3. Şehit Anaları Vakfı'nın
varlıkları, nakit, gayri menkulleri ne kadardır?

Soru : 4. Millî İstihbarat Teşkilatının
malı olan Sarıyer 49 pafta, 387 ada, 39 parsel sayılı
gayrı menkulü hangi kanunun hangi maddesine göre
kaç lira bedelle, kaç seneliğine kiralanmıştır?
Kiralanan bu arsa ne için kullanılacaktır?

Türkiye Büyük Millet Meclisi
Başkanlığına

Aşağıdaki sorularımın
Devlet Bakanı Sayın Ahmet Cemil Tunç tarafından
yazılı olarak cevaplandırılmasını
saygılarımla arz ederim. 10.12.1996

  Halit Dumankaya

  İstanbul

Soru : 1. Genç Demokratlar Vakfı'nın
kurucuları kimlerdir?

Soru : 2. Varlığı nedir? Gayrı
menkulleri ve menkulleri var mıdır?

Soru : 3. Ana statüsü nedir, tüm maddelerini
yazar mısınız?


 T.C.

 Devlet Bakanlığı

 Sayı : B.02.0.012-04-01/1302 24.12.1996

Türkiye Büyük Millet Meclisi
Başkanlığına

İlgi : T.B.M.M. Başkanlığının
13.12.1996 tarih ve A.01.0.GNS.0.10.00.02-7/1751-4518/12676 ve
7/1752-4582/12677 sayılı yazınız.

İlgi yazınızla Bakanlığımıza
intikal ettirilen, İstanbul Milletvekili Halit Dumankaya'nın
yazılı soru önergelerine verilen cevaplar ekte
gönderilmiştir.

Bilgilerinizi ve gereğini arz ederim.

  Ahmet Cemil Tunç

  Devlet Bakanı

Zübeyde Hanım Şehit Analarını
Koruma Vakfı ile ilgili hususlar :

Soru : 1. Şehit Anaları Vakfı'nın
kurucuları kimlerdir?

Cevap : Tansu Çiller, Müşerref
Hekimoğlu, Hatice Ayseli Göksoy, Mesude Sevim Ertekin,
Şebnem Kaptan, Yurdagül Sadıklar, Sabiha Gökçen,
Gülgen Dural, Hüsniye Aydın, Aydın Baran,
Türkan Tatlıcıoğlu, Tansu Arasıl,
Nazmiye Nüket Tuğcu, Ayşenur Cila, Zuhal Süzgün,
Ayten Sümer, Nayla Morova, Aysel Akoğlu, Mizyal Akımsal.

Soru : 2. Şehit Anaları Vakfı'nın
ana statüsü nedir, kuruculara ayrıcalık
var mıdır? 

Cevap : 2. Zübeyde Hanım Şehit
Analarını Koruma Vakfı'nın ana statüsü
(senedi) ilişikte sunulmuştur. (Ek.1/a)

Soru : 3. Şehit Anaları Vakfı'nın
varlıkları, nakit, gayri menkulleri ne kadardır?

Cevap : 3. Zübeyde Hanım Şehit
Analarını Koruma Vakfının, kuruluş
malvarlığı nakit 2 000 000 000 TL.'dır.

Vakfın, 1995 yılı gelir-gider
durumu, bilançosu ile 1996 yılı tahmini bütçesi
ilişikte sunulmuştur. (Ek : 1/b.1/c)

Ayrıca sözkonusu vakfın, Ağustos
1996 tarihinde bir adet gayrimenkul satın almasına
izin verilmişse de vakfa intikal edip etmediği bilinememektedir.

Soru : 4. Millî İstihbarat Teşkilatının
malı olan Sarıyer 49 pafta, 387 ada, 39 parsel sayılı
gayrı menkulü hangi kanunun hangi maddesine göre
kaç lira bedelle, kaç seneliğine kiralanmıştır?


Kiralanan bu arsa ne için kullanılacaktır?

Cevap : 4. Zübeyde Hanım Şehit
Analarını Koruma Vakfınca mülkiyeti
Maliye Hazinesine ait İstanbul ili, Sarıyer ilçesi,
İstinye mahallesinde bulunan 49 pafta, 387 ada, 39 parselde
kayıtlı gayrimenkulün, vakfın amaçları
doğrultusunda sağlık tesisleri kurmak ve işletmek
amacıyla irtifak kullanım bedeli olarak ilk altı
yılı % 50 indirimli olmak üzere her yıl
805 650 000 TL. bunun yanısıra gayrimenkulde kurulacak
tesislerin işletilmesinden elde edilecek yıllık
hasılatın % 5'i gelir payı olarak Maliye
Hazinesine ödenmek, gelir payının da ilk 36
ayı % 50 indirimli olarak tahsil edilmek suretiyle vakıf
lehine 49 yıl süreyle irtifak hakkı tesisine
izin talep edildiği,

Silahlı Kuvvetlerde ve Emniyet Teşkilatında
görev yaptığı sırada şehit
olan subay, astsubay, er, erbaş, emniyet mensubu ve kolluk
kuvvetlerinde görevli olan sivil kişiler ile, siyasî
teröre maruz kalmış, ancak kolluk kuvvetlerinin
korunmasının mümkün olmadığı
yerlerde saldırı sonucu hayatını yitirmiş
olanların annelerinin korunmasını temin için
sosyal ve ekonomik destek sağlamak amacıyla sağlık
amaçlı tesisler, barınma evleri açmak,
ve işletilmesini sağlamak vakfın faaliyetleri
arasında yer aldığından; 227 sayılı
Kanun Hükmündeki Kararnamenin 5/a maddesi ile 903 sayılı
kanunun 80/A ve 81 inci maddesi gereğince, Vakıflar
Genel Müdürlüğü Vakıflar Meclisi
Başkanlığının 26.1.1995 gün,
107/142 sayılı kararı ile vakfın talebi
uygun görülmüştür.

Genç Demokratlar Vakfı ile ilgili hususlar
:

Soru : 1. Genç Demokratlar Vakfı'nın
kurucuları kimlerdir?

Cevap : 1. Salih Demirtaş, Tolga Şakir
Atik, Taner Mustafaoğlu, Mehmet Necati Sümer, Faruk Kılıçarslan,
Necat Turgut, Hamza Öztürk Balaban, Meral Akşener,
Ömer Faruk Gençkaya, Bilal Erdemir, Osman Ataman.

Soru : 2. Varlığı nedir? Gayrı
menkulleri ve menkulleri var mıdır?

Cevap : 2. Vakfın kuruluş malvarlığı
nakit 250 000 000 TL.”dır. Gayrimenkulleri bulunmamaktadır.

Soru : 3. Ana statüsü nedir, tüm maddelerini
yazar mısınız?

Cevap : 3. Genç Demokratlar Vakfının
ana statüsü ilişikte sunulmuştur. (Ek. 2)






Not : Yazılı soruyla ilgili diğer
bilgiler dosyasındadır.

Amerika Birleşik Devletleri Hava
Unsurlarıyla İngiltere Hava Unsurlarının
Katılımıyla,

Türkiye Tarafından Belirlenecek
İlke ve Kurallara Bağlı Olarak, Sadece Keşif
ve Gerektiğinde Önleme Uçuşlarıyla
Sınırlı Hava Harekâtında Bulunulmasına
Dair Başbakanlık

Tezkeresine Verilen Oyların Sonucu
:

                                                
                                                             
      Kabul edilmiştir.

 Üye Sayısı  : 550

 Kullanılan Oy : 472

 Kabul Edenler : 253

 Reddedenler : 217

 Çekinserler : -

 Mükerrer : 2

 Geçersiz Oylar : -

 Oya Katılmayanlar : 79

 Açık Üyelikler : 1

(Kabul Edenler)

ADANA

Cevdet Akçalı

Yakup Budak

Sıtkı Cengil

İ. Cevher Cevheri

M. Halit Dağlı

Veli Andaç Durak

İbrahim Ertan Yülek

ADIYAMAN

Mahmut Nedim Bilgiç

Ahmet Çelik

Ahmet Doğan

AFYON

Sait Açba

İsmet Attila

Osman Hazer

Nuri Yabuz

AĞRI

M. Sıddık Altay

Cemil Erhan

Celal Esin

M. Ziyattin Tokar

AKSARAY

Mehmet Altınsoy

Nevzat Köse

Murtaza Özkanlı

AMASYA

Ahmet İyimaya

Cemalettin Lafcı

ANKARA

İlhan Aküzüm

Saffet Arıkan Bedük

Ahmet Bilge

Hasan Hüseyin Ceylan

Ömer Ekinci

Ünal Erkan

Mehmet Gölhan

Ahmet Tekdal

Rıza Ulucak

Ersönmez Yarbay

ANTALYA

Hayri Doğan

ARDAHAN

Saffet Kaya

ARTVİN

Hasan Ekinci

AYDIN

Ali Rıza Gönül

Nahit Menteşe

Muhammet Polat

BALIKESİR

Abdülbaki Ataç

Ahmet Bilgiç

İsmail Özgün

İlyas Yılmazyıldız

BATMAN

Alaattin Sever Aydın

Musa Okçu

Faris Özdemir

BAYBURT

Suat Pamukçu

BİLECİK

Bahattin Şeker

BİNGÖL

Kazım Ataoğlu

Hüsamettin Korkutata

Mahmut Sönmez

BİTLİS

Zeki Ergezen

Abdulhaluk Mutlu

BOLU

Feti Görür

Necmi Hoşver

Mustafa Yünlüoğlu

BURDUR

Mustafa Çiloğlu

BURSA

Mehmet Altan Karapaşaoğlu

Cemal Külahlı

Ali Osman Sönmez

Turhan Tayan

Ertuğrul Yalçınbayır

ÇANAKKALE

Nevfel Şahin

ÇANKIRI

İsmail Coşar

Ahmet Uyanık

ÇORUM

Bekir Aksoy

Mehmet Aykaç

Zülfikar Gazi

Yasin Hatiboğlu

DENİZLİ

M. Kemal Aykurt

Mehmet Gözlükaya

Haluk Müftüler

Ramazan Yenidede

DİYARBAKIR

Abdülkadir Aksu

Ferit Bora

M. Salim Ensarioğlu

Sacit Günbey

Seyyit Haşim Haşimi

Ömer Vehbi Hatipoğlu

Yakup Hatipoğlu

EDİRNE

Evren Bulut

ELAZIĞ

Ömer Naimi Barım

Hasan Belhan

Ahmet Cemil Tunç

ERZİNCAN

Tevhit Karakaya

Naci Terzi

ERZURUM

Zeki Ertugay

Lütfü Esengün

Abdulilah Fırat

İsmail Köse

Ömer Özyılmaz

Aslan Polat

Şinasi Yavuz

ESKİŞEHİR

Demir Berberoğlu

Hanifi Demirkol

GAZİANTEP

Kahraman Emmioğlu

Mehmet Bedri İncetahtacı

GİRESUN

Turhan Alçelik

Ergun Özdemir

GÜMÜŞHANE

Lütfi Doğan

HAKKÂRİ

Mustafa Zeydan

HATAY

Abdulkadir Akgöl

Süleyman Metin Kalkan

Mehmet Sılay

Ali Uyar

IĞDIR

Şamil Ayrım

ISPARTA

Ömer Bilgin

A. Aykon Doğan

Mustafa Köylü

İÇEL

Fevzi Arıcı

Mehmet Emin Aydınbaş

Saffet Benli

Turhan Güven

Ayfer Yılmaz

İSTANBUL

Meral Akşener

Yıldırım Aktuna

Sedat Aloğlu

Tayyar Altıkulaç

Azmi Ateş

Mustafa Baş

Tansu Çiller

Gürcan Dağdaş

Süleyman Arif Emre

Hasan Tekin Enerem

Ekrem Erdem

Mehmet Fuat Fırat

Metin Işık

İsmail Kahraman

Hüseyin Kansu

Hayri Kozakçıoğlu

Göksal Küçükali

Ali Oğuz

Mehmet Ali Şahin

Osman Yumakoğulları

Bahattin Yücel

Bahri Zengin

Namık Kemal Zeybek

İZMİR

Hasan Denizkurdu

Işılay Saygın

Ufuk Söylemez

Sabri Tekir

İsmail Yılmaz

KAHRAMANMARAŞ

Hasan Dikici

Avni Doğan

Ahmet Dökülmez

Mustafa Kamalak

Mehmet Sağlam

KARABÜK

Hayrettin Dilekcan

KARAMAN

Abdullah Özbey

Zeki Ünal

KARS

Sabri Güner

Zeki Karabayır

KASTAMONU

Fethi Acar

Nurhan Tekinel

Haluk Yıldız

KAYSERİ

Memduh Büyükkılıç

Osman Çilsal

Ayvaz Gökdemir

Abdullah Gül

Nurettin Kaldırımcı

Salih Kapusuz

KIRIKKALE

Kemal Albayrak

Hacı Filiz

Mikail Korkmaz

KIRKLARELİ

A. Sezal Özbek

KIRŞEHİR

Ömer Demir

Cafer Güneş

KİLİS

Mustafa Kemal Ateş

Doğan Güreş

KOCAELİ

Necati Çelik

İsmail Kalkandelen

Şevket Kazan

Osman Pepe

KONYA

Hüseyin Arı

Veysel Candan

Remzi Çetin

Necati Çetinkaya

Necmettin Erbakan

Abdullah Gencer

Ali Günaydın

Teoman Rıza Güneri

Hasan Hüseyin Öz

Lütfi Yalman

Mehmet Ali Yavuz

KÜTAHYA

Ahmet Derin

İsmail Karakuyu

Mehmet Korkmaz

Metin Perli

MALATYA

Oğuzhan Asiltürk

Yaşar Canbay

Fikret Karabekmez

MANİSA

Rıza Akçalı

Bülent Arınç

MARDİN

Fehim Adak

Muzaffer Arıkan

Hüseyin Yıldız

MUĞLA

İrfettin Akar

Mustafa Dedeoğlu

Enis Yalım Erez

MUŞ

Necmettin Dede

Nedim İlci

Erkan Kemaloğlu

Sabahattin Yıldız

NEVŞEHİR

Mehmet Elkatmış

Esat Kıratlıoğlu

NİĞDE

Doğan Baran

Mehmet Salih Katırcıoğlu

Ergun Özkan

ORDU

Hüseyin Olgun Akın

Mustafa Hasan Öz

RİZE

Şevki Yılmaz

SAKARYA

Nezir Aydın

Cevat Ayhan

Nevzat Ercan

Ertuğrul Eryılmaz

SAMSUN

Ahmet Demircan

Nafiz Kurt

Latif Öztek

Musa Uzunkaya

SİİRT

Ahmet Nurettin Aydın

Mehmet Emin Aydın

SİNOP

Kadir Bozkurt

SIVAS

Musa Demirci

Tahsin Irmak

Temel Karamollaoğlu

Abdüllatif Şener

ŞANLIURFA

Necmettin Cevheri

İbrahim Halil Çelik

Zülfikar İzol

Ahmet Karavar

Abdülkadir Öncel

M. Fevzi Şıhanlıoğlu

ŞIRNAK

Bayar Ökten

Mehmet Tatar

TEKİRDAĞ

Nihan İlgün

TOKAT

Abdullah Arslan

Ali Şevki Erek

Ahmet Fevzi İnceöz

Bekir Sobacı

TARABZON

Yusuf Bahadır

Kemalettin Göktaş

Şeref Malkoç

İsmail İlhan Sungur

UŞAK

Hasan Karakaya

VAN

Maliki Ejder Arvas

Fethullah Erbaş

Şaban Şevli

Mahmut Yılbaş

YALOVA

Cevdet Aydın

YOZGAT

Kazım Arslan

Yusuf Bacanlı

Abdullah Örnek

ZONGULDAK

Ömer Barutçu


ADANA

Uğur Aksöz

İbrahim Yavuz Bildik

Mehmet Büyükyılmaz

Erol Çevikçe

Tuncay Karaytuğ

Mustafa Küpeli

Arif Sezer

ADIYAMAN

Mahmut Bozkurt

Celal Topkan

(Reddedenler)

AFYON

H. İbrahim Özsoy

AĞRI

Yaşar Eryılmaz

AKSARAY

Sadi Somuncuoğlu

AMASYA

Aslan Ali Hatipoğlu

Haydar Oymak

ANKARA

Nejat Arseven


Yılmaz Ateş

Gökhan Çapoğlu

Cemil Çiçek

Ali Dinçer

Mehmet Ekici

Eşref Erdem

Agah Oktay Güner

Halis Uluç Gürkan

İrfan Köksalan

M. Seyfi Oktay

Mehmet Sağdıç

Önder Sav

Yücel Seçkiner

İlker Tuncay

Aydın Tümen

Hikmet Uluğbay

ANTALYA

Deniz Baykal

İbrahim Gürdal

Bekir Kumbul

Sami Küçükbaşkan

Yusuf Öztop

Metin Şahin

ARDAHAN

İsmet Atalay

ARTVİN

Metin Arifağaoğlu

AYDIN

Cengiz Altınkaya

M. Fatih Atay

Sema Pişkinsüt

Yüksel Yalova

BALIKESİR

Safa Giray

Tamer Kanber

Mustafa Güven Karahan

İ. Önder Kırlı

Hüsnü Sıvalıoğlu

BARTIN

Zeki Çakan

Cafer Tufan Yazıcıoğlu

BAYBURT

Ülkü Güney

BİTLİS

Edip Safder Gaydalı

BOLU

Avni Akyol

Abbas İnceayan

Mustafa Karslıoğlu

BURDUR

Yusuf Ekinci

Kazım Üstüner

BURSA

Yüksel Aksu

Ali Rahmi Beyreli

İlhan Kesici

Hayati Korkmaz

Yahya Şimşek

ÇANAKKALE

Hikmet Aydın

Ahmet Küçük

ÇORUM

Hasan Çağlayan

Ali Haydar Şahin

DENİZLİ

Hilmi Develi

Adnan Keskin

Hasan Korkmazcan

DİYARBAKIR

Muzaffer Arslan

EDİRNE

Mustafa İlimen

Erdal Kesebir

ERZİNCAN

Mustafa Yıldız

ERZURUM

Necati Güllülü

ESKİŞEHİR

Necati Albay

Mustafa Balcılar

İbrahim Yaşar Dedelek

Mahmut Erdir

GAZİANTEP

Hikmet Çetin

Ünal Yaşar

Mustafa Yılmaz

GİRESUN

Burhan Kara

Rasim Zaimoğlu

GÜMÜŞHANE

Mahmut Oltan Sungurlu

HAKKÂRİ

Naim Geylani

HATAY

Ali Günay

Nihat Matkap

Levent Mıstıkoğlu

Atilla Sav

Hüseyin Yayla

IĞDIR

Adil Aşırım

ISPARTA

Erkan Mumcu

İÇEL

Oya Araslı

Halil Cin

Ali Er

Abdülbaki Gökçel

D. Fikri Sağlar

Mustafa İstemihan Talay

Rüştü Kazım Yücelen

İSTANBUL

Bülent Akarcalı

Ziya Aktaş

Ahat Andican

Refik Aras

Mehmet Aydın

Ali Coşkun

Nami Çağan

H. Hüsnü Doğan

Halit Dumankaya

Bülent Ecevit

Algan Hacaloğlu

Ercan Karakaş

M. Cavit Kavak

Ahmet Güryüz Ketenci

Osman Kılıç

Mehmet Tahir Köse

Emin Kul

Altan Öymen

Korkut Özal

Ali Talip Özdemir

H. Hüsamettin Özkan

Yusuf Pamuk

Mehmet Cevdet Selvi

Mehmet Sevigen

Ahmet Tan

Bülent Tanla

Erdoğan Toprak

Ali Topuz

Şadan Tuzcu

İZMİR

Ali Rıza Bodur

İ. Kaya Erdem

Şükrü Sina Gürel

Aydın Güven Gürkan

Birgen Keleş

Atilla Mutman

Metin Öney

Ahmet Piriştina

Rüşdü Saracoglu

Rıfat Serdaroğlu

Süha Tanık

Zerrin Yeniceli

KAHRAMANMARAŞ

Esat Bütün

Ali Doğan

KARABÜK

Şinasi Altıner

Erol Karan

KARAMAN

Fikret Ünlü

KARS

Y. Selahattin Beyribey

Çetin Bilgir

KASTAMONU

Murat Başesgioğlu

Hadi Dilekçi

KAYSERİ

İsmail Cem

Recep Kırış

KIRIKKALE

Recep Mızrak

KIRKLARELİ

İrfan Gürpınar

Cemal Özbilen

Necdet Tekin

KOCAELİ

Halil Çalık

Onur Kumbaracıbaşı

Hayrettin Uzun

Bekir Yurdagül

KONYA

Ahmet Alkan

Abdullah Turan Bilge

Nezir Büyükcengiz

Mehmet Keçeciler

KÜTAHYA

Emin Karaa

MALATYA

Miraç Akdoğan

Metin Emiroğlu

Ayhan Fırat

MANİSA

Abdullah Akarsa

Tevfik Diker

Hasan Gülay

Sümer Oral

Cihan Yazar

MARDİN

Süleyman Çelebi

Ömer Ertaş

MUĞLA

Zeki Çakıroğlu

Fikret Uzunhasan

NEVŞEHİR

Abdülkadir Baş

NİĞDE

Akın Gönen

ORDU

İhsan Çabuk

Mustafa Bahri Kibar

Müjdat Koç

Refaiddin Şahin

Şükrü Yürür

RİZE

Avni Kabaoğlu

Ahmet Kabil

Ahmet Mesut Yılmaz

SAKARYA

Teoman Akgür

Ahmet Neidim

Ersin Taranoğlu

SAMSUN

Cemal Alişan

İrfan Demiralp

Ayhan Gürel

Yalçın Gürtan

Biltekin Özdemir

SİİRT

Nizamettin Sevgili

SİNOP

Yaşar Topçu

SIVAS

Mahmut Işık

Nevzat Yanmaz

ŞANLIURFA

Seyit Eyyüpoğlu

Eyyüp Cenap Gülpınar

TEKİRDAĞ

Fevzi Aytekin

Bayram Fırat Dayanıklı

TOKAT

Metin Gürdere

Şahin Ulusoy

TRABZON

Eyüp Aşık

Ali Kemal Başaran

İbrahim Çebi

Hikmet Sami Türk

TUNCELİ

Orhan Veli Yıldırım

UŞAK

Mehmet Yaşar Ünal

VAN

Şerif Bedirhanoğlu

YALOVA

Yaşar Okuyan

YOZGAT

Lütfullah Kayalar

İsmail Durak Ünlü

ZONGULDAK

Veysel Atasoy

Tahsin Boray Baycık

Hasan Gemici


BİLECİK

Bahattin Şeker (Kabul)

(Mükerrer Oylar)




KAYSERİ

Abdullah Gül (Kabul)


ADANA

İmren Aykut

M. Ali Bilici

Orhan Kavuncu

(Oya Katılamayanlar)

AFYON

Yaman Törüner

Kubiliy Uygun


ANKARA

Şaban Karataş

ANTALYA

Osman Berberoğlu

Arif Ahmet Denizolgun

Emre Gönensay

ARTVİN

Süleyman Hatinoğlu

AYDIN

İsmet Sezgin

BARTIN

Köksal Toptan

BATMAN

Ataullah Hamidi

BİLECİK

Şerif Çim

BİTLİS

Kamran İnan

BURSA

Abdülkadir Cenkçiler

Cavit Çağlar

Feridun Pehlivan

İbrahim Yazıcı

ÇANAKKALE

Mustafa Cumhur Ersümer

A. Hamdi Üçpınarlar

ÇANKIRI

Mete Bülgün

DİYARBAKIR

Sebgetullah Seydaoğlu

Salih Sümer

EDİRNE

Ümran Akkan

ELAZIĞ

Mehmet Ağar

Cihan Paçacı

ERZİNCAN

Mustafa Kul

GAZİANTEP

Nurettin Aktaş

Mehmet Batallı

Ali Ilıksoy

Mustafa R. Taşar

GİRESUN

Yavuz Köymen

HATAY

Fuat Çay

ISPARTA

Halil Yıldız

İSTANBUL

Mukadder Başeğmez

Cefi Jozef Kamhi

Yılmaz Karakoyunlu

Aydın Menderes

Necdet Menzir

Mehmet Moğultay

Yusuf Namoğlu

Güneş Taner

Zekeriya Temizel

İZMİR

Veli Aksoy

Turhan Arınç

Işın Çelebi

Sabri Ergül

Gencay Gürün

Mehmet Köstepen

Hakan Tartan

KAHRAMANMARAŞ

Ali Şahin

KAYSERİ

İbrahim Yılmaz

KOCAELİ

Bülent Atasayan

KONYA

Mustafa Ünaldı

KÜTAHYA

Mustafa Kalemli (Bşk.)

MALATYA

M. Recai Kutan (B.)

MANİSA

Ayseli Göksoy

Ekrem Pakdemirli

Yahya Uslu

Erdoğan Yetenç

MARDİN

Mahmut Duyan

MUĞLA

Lale Aytaman

ORDU

Nabi Poyraz

SAMSUN

Murat Karayalçın

Adem Yıldız

SİNOP

Metin Bostancıoğlu

SIVAS

Muhsin Yazıcıoğlu

ŞANLIURFA

Sedat Edip Bucak

ŞIRNAK

Mehmet Salih Yıldırım

TEKİRDAĞ

Hasan Peker

Enis Sülün

TOKAT

Hanefi Çelik

TUNCELİ

Kamer Genç (Bşk. V.)

UŞAK

Yıldırım Aktürk

VAN

Mustafa Bayram

YOZGAT

İlyas Arslan

ZONGULDAK

Necmettin Aydın

Osman Mümtaz Soysal



(Açık Üyelik)

KIRŞEHİR          1



TUTANAĞIN SONU




















ANA SAYFA


SİTE HARİTASI


İLETİŞİM


ENGLISH



          Türkiye Büyük Millet Meclisi Resmi internet Sitesi
            
            © 2009 T.B.M.M.          












