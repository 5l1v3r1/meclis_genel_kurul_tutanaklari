



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 2’nci
Birleşim
 4
Ekim 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, 26’ncı Dönem İkinci Yasama Yılının ülkemize ve milletimize
hayırlı olmasını ve hicri yıl ile muharrem ayının huzur ve bereket getirmesini
dilediğine ilişkin konuşması 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Batman Milletvekili Mehmet Ali
Aslan’ın, hicri yılbaşı ve muharrem ayına ilişkin gündem dışı konuşması
2.- İstanbul Milletvekili Mahmut Tanal’ın,
Şanlıurfa ilinin sorunlarına ilişkin gündem dışı konuşması
3.- Kahramanmaraş Milletvekili İmran
Kılıç’ın, Camiler ve Din Görevlileri Haftası’na ilişkin gündem dışı konuşması
V.- AÇIKLAMALAR
1.- Bursa Milletvekili Erkan Aydın’ın,
26’ncı Dönem İkinci Yasama Yılının Meclise başarılar getirmesini temenni
ettiğine ve kanun hükmünde kararnameler için 4 partiden oluşan bir komisyon
kurulmasını olumlu bir gelişme olarak gördüğüne ilişkin açıklaması
2.- Denizli Milletvekili Cahit Özkan’ın,
Miryokefalon Savaşı’nın 840’ıncı yıl dönümüne ilişkin açıklaması
3.- Balıkesir Milletvekili Ahmet Akın’ın,
elektriğin maliyeti düşerken halkın ödediği faturada bir düşüş olmadığına
ilişkin açıklaması
4.- Bursa Milletvekili Nurhayat Altaca
Kayışoğlu’nun, Bursa’daki İPEKİŞ Fabrikasının mahkemenin yürütmeyi durdurma
kararına karşın yıkıldığına ve herkesi mahkeme kararlarına saygıya davet ettiğine
ilişkin açıklaması
5.- Kayseri Milletvekili Çetin Arık’ın,
26’ncı Dönem İkinci Yasama Yılının Türk milletine hayırlı olmasını dilediğine
ve Lozan Anlaşması’nın tam bağımsız Türkiye için savaşanların imzaladığı bir
anlaşma olduğuna ilişkin açıklaması
6.- Amasya Milletvekili Mustafa Tuncer’in,
Amasya Merzifon’da bulunan ve 15 Temmuz darbe girişimi sonrası hazine adına
tescil edilen FETÖ’ye bağlı Ahi okulları binasının iktisadi ve idari bilimler
fakülte binası olarak tahsis edilmesi gerektiğine ilişkin açıklaması
7.- İstanbul Milletvekili Mahmut Tanal’ın,
Hükûmetten cemevleri konusunda bütçe oluşturmasını talep ettiğine ve muharrem
ayının 13’üncü gününün tatil yapılması gerektiğine ilişkin açıklaması
8.- Mersin Milletvekili Baki Şimşek’in,
26’ncı Dönem İkinci Yasama Yılının ve muharrem ayının hayırlı olmasını temenni
ettiğine, öğretmen atamalarının KPSS puanına göre yapılması gerektiğine ve
Mersin’in Bozyazı ilçesinin Tekeli ve Tekmen Mahallelerine imam atanmasını
beklediğine ilişkin açıklaması
9.- Adana Milletvekili İbrahim Özdiş’in,
Öğretmen atamaları için yapılan mülakatlarda sorulan sorulara ilişkin
açıklaması
10.- İstanbul Milletvekili Onursal
Adıgüzel’in, muharrem ayının huzur ve barış getirmesini dilediğine ve
TÜBİTAK’ın yurt içi yüksek lisans ve doktora öğrencilerinin burs ödemelerinin
ne zaman yapılacağını öğrenmek istediğine ilişkin açıklaması
11.- Mersin Milletvekili Ali Cumhur
Taşkın’ın, 26’ncı Dönem İkinci Yasama Yılının ve muharrem ayının hayırlı
olmasını temenni ettiğine, 15 Temmuz şehitleri ile tüm şehitlere Allah’tan
rahmet dilediğine ve milletvekillerinin Yenikapı ruhunu Meclis çalışmalarında
da göstermeleri gerektiğine ilişkin açıklaması
12.- Çankırı Milletvekili Muhammet Emin
Akbaşoğlu’nun, hicri yılbaşı ile 26’ncı Dönem İkinci Yasama Yılının herkese
barış, huzur ve mutluluk getirmesini niyaz ettiğine ilişkin açıklaması
13.- İstanbul Milletvekili Ali Şeker’in,
Mecliste yapacağı kapatılan radyo ve televizyonlarla ilgili basın açıklamasının
engellediğine ilişkin açıklaması
14.- Adıyaman Milletvekili Behçet
Yıldırım’ın, kanun hükmünde kararnameyle alınan muhalif televizyon ve radyo
kanallarının kapatılması kararını kınadığına ve protesto ettiğine ilişkin
açıklaması
15.- İstanbul Milletvekili Hurşit
Yıldırım’ın, 26’ncı Dönem İkinci Yasama Yılının hayırlı olmasını dilediğine ve
tüm terör örgütlerine karşı mücadelenin kararlı bir şekilde devam ettirilmesi
gerektiğine ilişkin açıklaması
16.- Niğde Milletvekili Ömer Fethi
Gürer’in, Hükûmetin emekçilerin ve yoksulların sorunlarına çözüm üretmesi
gerektiğine ve muharrem yasının kardeşlik ve birliğimizi pekiştirmesini
dilediğine ilişkin açıklaması
17.- İstanbul Milletvekili Sibel
Özdemir’in, Avrupa Birliğiyle stratejik ilişkilerimizin iktidarın kısa vadeli
siyasal çıkarlarına heba edildiğine ve iktidarın başarısızlığı yine bir
başkasına yüklediğine ilişkin açıklaması
18.- Denizli Milletvekili Kazım Arslan’ın,
FETÖ’cülerle iş birliği hâlinde oldukları, yardım ettikleri, ByLock’ta
kayıtlarının olduğu iddia edilen AKP’li milletvekilleri hakkında bir soruşturma
yapılıp yapılmadığını öğrenmek istediğine ilişkin açıklaması
19.- Sinop Milletvekili Barış Karadeniz’in,
26’ncı Dönem İkinci Yasama Yılının tüm milletimize barış ve huzur getirmesini
dilediğine ve Artvin Cerattepe’yle ilgili Rize İdare Mahkemesinin aldığı iptal
kararının bilirkişi raporu esas alınarak reddedildiğine ilişkin açıklaması
20.- Ankara Milletvekili Ali Haydar
Hakverdi’nin, Öğretmen atamaları için yapılan mülakatlarda sorulan sorulara
ilişkin açıklaması
21.- Samsun Milletvekili Kemal Zeybek’in,
Hükûmetin çiftçiye sahip çıkması ve mağduriyetlerini gidermesi gerektiğine
ilişkin açıklaması
22.- İstanbul Milletvekili Didem Engin’in,
Gülen Cemaati’ni destekleyen siyasi sorumlulara yönelik AKP içinde hiçbir
girişimde bulunulmadığına ilişkin açıklaması
23.- Adana Milletvekili Zülfikar İnönü
Tümer’in, ceza infaz memurlarının sorunlarına ilişkin açıklaması
24.- Aydın Milletvekili Hüseyin Yıldız’ın,
Hükûmetten, Suriye’den pamuk ithal edilmesiyle ilgili bilgi almak istediğine
ilişkin açıklaması
25.- Gaziantep Milletvekili Mahmut
Toğrul’un, kanun hükmünde kararnameyle kapatılan radyo ve televizyon
kanallarına ilişkin açıklaması
26.- Manisa Milletvekili Erkan Akçay’ın,
26’ncı Dönem İkinci Yasama Yılının hayırlı olmasını dilediğine, milletvekilleri
olarak demokrasi dışı her arayışa karşı durmaları gerektiğine ve muharrem ayını
tebrik ettiğine ilişkin açıklaması
27.- Diyarbakır Milletvekili Çağlar
Demirel’in, Kerbelâ katliamının 1336’ncı yıl dönümüne, kanun hükmünde
kararnamelerle seçilmişlerin iradesinin yok sayılmasını kınadığına, emekçilere
yönelik baskı ve kıyım politikasına son verilmesi gerektiğine ve basın-yayın
kuruluşlarına yapılan kıyımı kabul etmediklerine ilişkin açıklaması
28.- Manisa Milletvekili Özgür Özel’in,
26’ncı Dönem İkinci Yasama Yılında halk için yasaların yapılabileceği bir dönem
geçirmeyi ümit ettiğine, muharrem ayına, Dünya Hayvanları Koruma Günü’ne, Dünya
Çocuk Günü’ne ve Dünya Mimarlık Günü’ne ilişkin açıklaması
29.- Amasya Milletvekili Mehmet Naci
Bostancı’nın, 26’ncı Dönem İkinci Yasama Yılının hayırlı olmasını dilediğine,15
Temmuzun farklılıklarımız kadar ortaklıklarımızın da ne kadar önemli ve hayati
olduğunu gösterdiğine, hicri yılbaşını kutladığına ve muharrem ayını tebrik
ettiğine ilişkin açıklaması
30.- Manisa Milletvekili Özgür Özel’in, 15 Temmuz
darbe girişimini araştırmak için kurulmuş komisyonda her partiye uygun şekilde
bir temsiliyetin verildiği bir başkanlık divanının oluşması gerektiğine ilişkin
açıklaması
31.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in AK PARTİ grup önerisi
üzerinde yaptığı konuşmasındaki bazı ifadelerine ilişkin açıklaması
32.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması
33.- Manisa Milletvekili Özgür Özel’in,
Amasya Milletvekili Mehmet Naci Bostancı ile Oturum Başkanı Başkan Vekili Ayşe
Nur Bahçekapılı’nın yaptıkları açıklamalarındaki bazı ifadelerine ilişkin açıklaması
34.- Diyarbakır Milletvekili İdris
Baluken’in, AKP Grup Başkan Vekili Mustafa Elitaş’ın Mecliste kanun hükmünde
kararnamelerin hukuka uygunluğunu denetleyecek bir komisyon oluşturulacağıyla
ilgili basına yansıyan açıklamalarına ilişkin açıklaması
35.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yerinden sarf ettiği bazı
ifadelerine ilişkin açıklaması
36.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
37.- Manisa Milletvekili Özgür Özel’in,
Kültür ve Turizm Bakanı Nabi Avcı’nın sözlü sorulara verdiği cevap
konuşmasındaki bazı ifadelerine ilişkin açıklaması
38.- Kültür ve Turizm Bakanı Nabi Avcı’nın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
39.- Aydın Milletvekili Hüseyin Yıldız’ın,
2016 yılının turizm için vahim geçtiğine ve Kültür ve Turizm Bakanı Nabi
Avcı’nın turizmin farkında olması gerektiğine ilişkin açıklaması
40.- Antalya Milletvekili Çetin Osman
Budak’ın, turizm sektörünün sorunlarına ilişkin açıklaması
41.- Kültür ve Turizm Bakanı Nabi Avcı’nın,
Aydın Milletvekili Hüseyin Yıldız ile Antalya Milletvekili Çetin Osman Budak’ın
yaptıkları açıklamalarındaki bazı ifadelerine ilişkin açıklaması

VI.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, (10/276, 277, 278, 279)
esas numaralı Meclis Araştırması Komisyonunun başkan, başkan vekili, sözcü ve
kâtip üye seçimini yapmak üzere toplanacakları gün, saat ve yere ilişkin duyuru
B) Tezkereler
1.- Türkiye Büyük Millet Meclisi
Başkanlığının, Avrupa Konseyi Parlamenter Meclisi (AKPM) asamblesinde Türkiye
Büyük Millet Meclisini temsil eden İzmir Milletvekili İbrahim Mustafa Turhan’ın
üyelikten istifası üzerine Türkiye Büyük Millet Meclisinin Dış İlişkilerinin
Düzenlenmesi Hakkında 3620 sayılı Kanun’un 12’nci maddesi uyarınca Bursa
Milletvekili Cemalettin Kani Torun’un üyeliğinin Başkanlık Divanınca uygun
bulunduğuna ilişkin tezkeresi (3/835)
2.- Türkiye Büyük Millet Meclisi
Başkanlığının, Türkiye Büyük Millet Meclisi Başkanlık Divanının 18/8/2016 tarih
ve 20 sayılı Kararı’yla Afganistan-Türkiye Parlamentolar Arası Dostluk Grubu
Başkanı ve beraberindeki heyetin ülkemizi ziyaret etmesinin uygun bulunduğuna
ilişkin tezkeresi (3/836)
3.- Türkiye Büyük Millet Meclisi
Başkanlığının, Türkiye Büyük Millet Meclisi Başkanlık Divanının 18/8/2016 tarih
ve 20 sayılı Kararı’yla Kanada-Türkiye Parlamentolar Arası Dostluk Grubu
Başkanı ve beraberindeki heyetin ülkemizi ziyaret etmesinin uygun bulunduğuna
ilişkin tezkeresi (3/837)
4.- Türkiye Büyük Millet
Meclisi Başkanlığının, ABD’nin Başkenti Washington’da 3-6 Ekim 2016
tarihlerinde düzenlenecek olan Dünya Bankası ve Uluslararası Para Fonu’nun
Parlamenterler Ağı yıllık toplantısına Dışişleri Komisyonu Başkanı ve Malatya
Milletvekili Taha Özhan’ın katılmasına ilişkin tezkeresi (3/838)
5.- Türkiye Büyük Millet Meclisi
Başkanlığının, Avrupa Konseyi Parlamenterler Meclisi (AKPM) ve Parlamenter
Meclisin Sosyal İşler, Sağlık ve Sürdürülebilir Kalkınma Komitesi tarafından
Avrupa Sosyal Haklar Sözleşmesi Komitesi toplantısı çerçevesinde 28 Ekim 2016
tarihinde Paris’te “Çocuk ve Gençlerin Sosyal, Yasal ve Ekonomik Olarak
Korunması Hakkı” konulu parlamenter seminere Kütahya Milletvekili Sağlık, Aile,
Çalışma ve Sosyal İşler Komisyonu Başkanı Vural Kavuncu’nun katılmasına ilişkin
tezkeresi (3/839)
6.- Türkiye Büyük Millet Meclisi
Başkanlığının, Avrupa Birliği Konseyi Slovakya Dönem Başkanlığında 16-18 Ekim
2016 tarihlerinde Slovakya’nın başkenti Bratislava’da “Avrupa Birliği İçinde
İstikrar, Ekonomik Koordinasyon ve Yönetişim” konulu parlamentolar arası
konferansa katılım sağlanmasına ilişkin tezkeresi (3/840)
C) Meclis Araştırması Önergeleri
1.- Bolu Milletvekili Tanju Özcan ve 22
milletvekilinin, başta kamyoncu esnafı olmak üzere kara taşımacılığı sektörünün
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/309)
2.- Hatay Milletvekili Mevlüt Dudu ve 27
milletvekilinin, demir çelik sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/310) 
3.- İstanbul Milletvekili Mustafa Sezgin
Tanrıkulu ve 24 milletvekilinin, Maraş katliamının arkasındaki gerçeklerin
araştırılarak devlet arşivlerindeki belgelerin kamuoyuyla paylaşılması amacıyla
Meclis araştırması açılmasına ilişkin önergesi (10/311)
D) Önergeler
1.- İstanbul Milletvekili Mahmut Tanal’ın,
(2/131) esas numaralı Basın Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/56)

VII.- ÖNERİLER
A) Siyasi Parti Grubu Önerileri
1.- HDP Grubunun, İzmir Milletvekili
Ertuğrul Kürkcü ve arkadaşları tarafından, 15 Temmuz darbe girişimi sonrasında
ilan edilen OHAL kapsamında 15 vakıf yükseköğretim kurumunda kayıtlı öğrenciler
ile akademik personel ve çalışanların uğradıkları mağduriyetin araştırılması
amacıyla 12/8/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 4 Ekim 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; 4 Ekim 2016 Salı günü ve 11
Ekim 2016 Salı günkü birleşimlerinde diğer denetim konularının görüşülmeyerek
bir saat süreyle sözlü soruların görüşülmesine ve sözlü soruların
görüşmelerinin tamamlanmasına kadar çalışmalarını sürdürmesine; Kişisel
Verileri Koruma Kurulu üyeliklerine üye seçiminin 5 Ekim 2016 Çarşamba günkü gündeminin
“Seçim” kısmına alınmasına ve seçimlerin aynı günkü birleşiminde yapılmasına
ilişkin önerisi 

VIII.- SÖZLÜ SORULAR VE CEVAPLARI
1.- Bolu
Milletvekili Ali Ercoşkun'un, memur maaşları ile aile yardımı ödeneğine ilişkin
Çalışma ve Sosyal Güvenlik Bakanından sözlü soru önergesi (6/13) ve Kültür ve
Turizm Bakanı Nabi Avcı’nın cevabı
2.- Niğde
Milletvekili Ömer Fethi Gürer'in, özel tiyatrolara yönelik desteklere ilişkin
sözlü soru önergesi (6/109) ve
Kültür ve Turizm Bakanı Nabi
Avcı’nın cevabı
3.-Niğde
Milletvekili Ömer Fethi Gürer'in, seyahat acentalarının münhasır hizmetlerinde
uygulanan vergi oranına ilişkin sözlü soru önergesi (6/128) ve Kültür ve Turizm
Bakanı Nabi Avcı’nın cevabı
4.- Antalya
Milletvekili Mustafa Akaydın'ın, Antalya'nın Kumluca ilçesinin Adrasan
beldesinde bulunan ve doğal sit alanı olan bir köye ilişkin sözlü soru önergesi
(6/134) ve Kültür ve Turizm Bakanı Nabi Avcı’nın cevabı
5.- Niğde
Milletvekili Ömer Fethi Gürer'in, Niğde'de bulunan bir bölgenin sit alanı ilan
edilmesine ilişkin sözlü soru önergesi (6/152) ve Kültür ve Turizm Bakanı Nabi
Avcı’nın cevabı
6.-Niğde
Milletvekili Ömer Fethi Gürer'in, Niğde kent merkezindeki tarihi yapıların
korunmasına yönelik çalışmalara ilişkin sözlü soru önergesi (6/154) ve Kültür
ve Turizm Bakanı Nabi Avcı’nın cevabı
7.-Niğde
Milletvekili Ömer Fethi Gürer'in, Niğde'de bulunan bazı tarihî yapılarla ilgili
hazırlanan bir projeye ilişkin sözlü soru önergesi (6/155) ve Kültür ve Turizm
Bakanı Nabi Avcı’nın cevabı
8.-Niğde Milletvekili Ömer Fethi
Gürer'in, Niğde'nin Bor ilçesinde Sokak Sağlıklaştırma Projesi kapsamında
yürütülen çalışmalara ilişkin sözlü soru önergesi (6/156) ve Kültür ve Turizm
Bakanı Nabi Avcı’nın cevabı
9.- Niğde
Milletvekili Ömer Fethi Gürer'in, Niğde Müzesi'ni ziyaret eden yabancı turist
sayısının düşüklüğüne ilişkin sözlü soru önergesi (6/157) ve Kültür ve Turizm
Bakanı Nabi Avcı’nın cevabı
10.-Niğde
Milletvekili Ömer Fethi Gürer'in, Niğde'de düzenlenen bir festivale Bakanlığın
destek vermemesine ilişkin sözlü soru önergesi (6/172) ve Kültür ve Turizm
Bakanı Nabi Avcı’nın cevabı
11.-Trabzon
Milletvekili Haluk Pekşen'in, Trabzon'da müzecilik alanında yürütülen
çalışmalara ilişkin sözlü soru önergesi (6/180) ve Kültür ve Turizm Bakanı Nabi
Avcı’nın cevabı
12.-Niğde
Milletvekili Ömer Fethi Gürer'in, Niğde ve Nevşehir illerinin yemek
kültürlerinin korunması adına yapılan çalışmalara ilişkin sözlü soru önergesi
(6/202) ve Kültür ve Turizm Bakanı Nabi Avcı’nın cevabı
13.-Niğde
Milletvekili Ömer Fethi Gürer'in, Niğde'deki tarihî manastırlarla ilgili
yapılan çalışmalara ilişkin sözlü soru önergesi (6/203) ve Kültür ve Turizm
Bakanı Nabi Avcı’nın cevabı
14.-Niğde
Milletvekili Ömer Fethi Gürer'in, Niğde'nin Bor ilçesindeki bir kütüphaneden
alındığı iddia edilen Osmanlı dönemine ait el yazması kitaplara ilişkin sözlü
soru önergesi (6/204) ve Kültür ve Turizm Bakanı Nabi Avcı’nın cevabı
15.-Niğde Milletvekili Ömer Fethi
Gürer'in, Niğde'nin Bor ilçesindeki Hitit Kaya Anıtı'nın korunmasına yönelik
çalışmalara ilişkin Kültür ve Turizm Bakanı'ndan sözlü soru önergesi (6/270)
Cevaplanmadı
16.-Diyarbakır Milletvekili Altan Tan'ın,
Bakanlığın Şanlıurfa iline yönelik yatırım ve harcamalarına ilişkin sözlü soru
önergesi (6/298) ve Kültür ve Turizm Bakanı Nabi Avcı’nın cevabı
17.-Balıkesir
Milletvekili İsmail Ok'un, Bakanlar Kurulunun seyahat acentalarının
desteklenmesi ile ilgili kararına Balıkesir Koca Seyit Havalimanının dahil
edilmemesine ilişkin sözlü soru önergesi (6/311) ve Kültür ve Turizm Bakanı
Nabi Avcı’nın cevabı
18.-Niğde
Milletvekili Ömer Fethi Gürer'in, Niğde'nin merkez ve Bor ilçelerinde koruma
altındaki tarihî yapıların durumuna ilişkin sözlü soru önergesi (6/403) ve
Kültür ve Turizm Bakanı Nabi Avcı’nın cevabı
19.-Niğde
Milletvekili Ömer Fethi Gürer'in, Niğde'nin Kemerhisar beldesinde bilimsel kazı
çalışmaları yapılmasına ilişkin sözlü soru önergesi (6/408) ve Kültür ve Turizm
Bakanı Nabi Avcı’nın cevabı
20.-Niğde
Milletvekili Ömer Fethi Gürer'in, Niğde'nin Aktaş Kasabası'ndaki Helena
Kilisesi'nin ziyarete açılmasına ilişkin sözlü soru önergesi (6/409) ve Kültür
ve Turizm Bakanı Nabi Avcı’nın cevabı
21.-Diyarbakır Milletvekili Altan Tan'ın,
Bakanlığın Konya iline yönelik yatırım ve harcamalarına ilişkin sözlü soru
önergesi (6/416) ve Kültür ve Turizm Bakanı Nabi Avcı’nın cevabı
22.-Diyarbakır Milletvekili Altan Tan'ın,
Bakanlığın Bursa iline yönelik yatırım ve harcamalarına ilişkin sözlü soru
önergesi (6/417) ve Kültür ve Turizm Bakanı Nabi Avcı’nın cevabı
23.-Diyarbakır
Milletvekili Altan Tan'ın, 2015 yılında Bakanlık bütçesinden yayımlanan
kitaplara ilişkin sözlü soru önergesi (6/440) ve Kültür ve Turizm Bakanı Nabi
Avcı’nın cevabı
24.-Niğde
Milletvekili Ömer Fethi Gürer'in, antik duvar resimleri bulunan mağaralara
ilişkin sözlü soru önergesi (6/446) ve Kültür ve Turizm Bakanı Nabi Avcı’nın
cevabı
25.-Diyarbakır Milletvekili Altan Tan'ın,
2015-2016 yıllarında özel tiyatrolara ve filmlere yapılan yardımlara ilişkin
sözlü soru önergesi (6/461) ve Kültür ve Turizm Bakanı Nabi Avcı’nın cevabı
26.-Niğde
Milletvekili Ömer Fethi Gürer'in, Niğde'nin Ulukışla ilçesindeki bir vadinin
turizme kazandırılmasına yönelik çalışmalara ilişkin sözlü soru önergesi
(6/466) ve Kültür ve Turizm Bakanı Nabi Avcı’nın cevabı
27.-Niğde
Milletvekili Ömer Fethi Gürer'in, Bolkar Dağları’ndaki göllerin turizme
kazandırılmasına yönelik çalışmalara ilişkin sözlü soru önergesi (6/467) ve
Kültür ve Turizm Bakanı Nabi Avcı’nın cevabı
28.-Niğde Milletvekili Ömer Fethi
Gürer'in, Bolkar Dağları’na telesiyej kurulması çalışmalarına ilişkin sözlü
soru önergesi (6/480) ve Kültür ve Turizm Bakanı Nabi Avcı’nın cevabı
29.-Niğde
Milletvekili Ömer Fethi Gürer'in, Niğde ilindeki antik bir yerleşmenin
kurtarılması çalışmalarına ilişkin sözlü soru önergesi (6/492) ve Kültür ve
Turizm Bakanı Nabi Avcı’nın cevabı
30.-Niğde
Milletvekili Ömer Fethi Gürer'in, Niğde'nin Balcı Köyü'ndeki bir kestane
ağacının tesciline ilişkin sözlü soru önergesi (6/493) ve Kültür ve Turizm
Bakanı Nabi Avcı’nın cevabı
31.-Niğde
Milletvekili Ömer Fethi Gürer'in, Niğde'nin Bor ilçesinde bulunan tarihî bir
alanın korunmasına ilişkin sözlü soru önergesi (6/509) ve Kültür ve Turizm
Bakanı Nabi Avcı’nın cevabı


IX.- YAZILI SORULAR VE CEVAPLARI
1.- İstanbul
Milletvekili Filiz Kerestecioğlu Demir'in, Avrupa Konseyi ve İnsan Hakları
İzleme Örgütü'nün Türkiye hakkında açıkladıkları raporlara ilişkin sorusu ve Dışişleri
Bakanı MevlütÇavuşoğlu’nun cevabı (7/7220)


4 Ekim 2016 Salı
BİRİNCİ OTURUM
Açılma Saati: 15.00
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Özcan PURÇU
(İzmir) 
-----0-----
BAŞKAN –
Türkiye Büyük Millet Meclisinin 2’nci Birleşimini açıyorum. 
Toplantı yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ayşe
Nur Bahçekapılı’nın, 26’ncı Dönem İkinci Yasama Yılının ülkemize ve milletimize
hayırlı olmasını ve hicri yıl ile muharrem ayının huzur ve bereket getirmesini
dilediğine ilişkin konuşması 
BAŞKAN – Sayın milletvekilleri, 15-16 Temmuz millî demokratik halk
devrimini gerçekleştiren bu halk bize en büyük gücün kendisi olduğunu bir kez
daha gösterdi. İnanıyorum ki bu gücün Gazi Meclisteki temsilcileri olan bizler
yeni yasama yılında yaptığımız tüm çalışmalarda bu gerçeği unutmayacağız. Bu
yasama yılında yapacağımız her çalışmanın ülkemiz yararına olacağına
inanıyorum. Dilerim ki bu yasama yılında çalışmalarımız esnasında birbirimizle
olan davranışlarımız iyi niyet ve samimiyet duyguları üzerine kurulur.
Bu bağlamda, 26’ncı Dönemin İkinci Yasama Yılının ülkemiz, milletimiz ve
hepimiz için hayırlı olmasını diliyorum; sağlıklı ve başarılarla dolu bir
yasama yılı geçirmenizi temenni ediyorum. 
Sayın milletvekilleri, Meclisimizin ilk Başkanı, cumhuriyetimizin
kurucusu Gazi Mustafa Kemal Atatürk başta olmak üzere Meclisimize başkanlık etmiş,
üye olarak bulunmuş bütün siyaset adamlarımızı, şehitlerimizi rahmet, minnet ve şükranla anıyorum ve sizleri saygıyla
selamlıyorum. (AK PARTİ ve CHP sıralarından alkışlar)
Ayrıca,
hicri yılın ve muharrem ayının ülkemize, devletimize ve milletimize huzur ve
bereket getirmesini diliyorum. 
Gündeme
geçmeden önce, üç sayın milletvekiline gündem dışı söz vereceğim. 
Yeni
yasama yılının ilk gündem dışı konuşmasını hicri yılbaşı ve muharrem ayıyla
ilgili söz isteyen Batman Milletvekili Mehmet Ali Aslan’a vermekteyim. 
Buyurun
Sayın Aslan. (HDP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Batman Milletvekili Mehmet Ali
Aslan’ın, hicri yılbaşı ve muharrem ayına ilişkin gündem dışı konuşması
MEHMET
ALİ ASLAN (Batman) – Sayın Başkan ve Sayın Genel Kurulu saygıyla selamlıyorum. 
Öncelikle,
1438’inci hicri yılbaşı ehlibeyte, Alevilere, Caferilere, Şiilere, ehlisünnet
vel cemaate kutlu olsun diyerek sözlerime başlıyorum ve inşallah bu hicri
yılbaşı ülkemize, bölgemize ve bütün dünyaya hayırlara vesile olur. 
Tabii,
bu temennilerin yerine gelebilmesi için madem dinî bir literatür, dinî
kavramlar kullanıyoruz; din sahibinin bu muharrem ayının ve hicri yılbaşının
selamet, huzur ve ihsanla geçmesinin de şartları yine Kur’an-ı Kerim
Azimüşşan'da belirtilmiş. Bakara 217’nci ayette buyuruyor ki: “Sana haram ayda
savaşmayı soruyorlar.” 
Ben
orayı tekrar etmek istiyorum. Bu hicri yılbaşının ve muharrem ayının huzurlu,
bereketli ve ihsan dolu geçmesinin şartlarını Allahuteala ezeli ve ebedi olan
Kur'an-ı Azimüşşan'da belirtmiş, Bakara 217’nci ayette demiş ki: “Sana haram
aylarda savaşı soruyorlar. De ki: O ayda savaş büyük bir günahtır. Zulüm ve
baskı ise adam öldürmekten daha büyük bir günahtır.” Bu meal Diyanet İşleri Başkanlığının
mealidir. 
Yine,
Tevbe 36’da: “Öyleyse haram aylarda savaşarak nefsinize zulmetmeyiniz.” diye
buyurmuş. 
Yine
Tevbe 5’te, Müslümanlar müşriklerle savaşırken Allahuteala yine Kur'an’ı
Kerim’de buyurmuş ki: “Haram aylarda müşriklerle savaşmayınız.” Dolayısıyla,
bizim huzurumuzun, bereketimizin, kardeşliğimizin, muhabbetimizin tesisi için
bu savaşın, ölümlerin bir an önce durdurulması gerekiyor. Ne büyük bir
tevafuktu ki 1 Ekimde Meclis açıldı ve 2 Ekim de muharrem yani hicri yılbaşı
ama biz burada barış tezkeresini oylayacağımıza, barışı konuşacağımıza maalesef
savaş tezkeresi oylanıp kabul edilmiştir. Bu, az önce okuduğum ayetlere aykırı
bir girişimdir. “Yurtta sulh cihanda sulh.” diyenlerin Meclisin daha ilk günü,
bismillahı miftahı olan günde yurtta savaş cihanda savaş demesi büyük bir
çelişkiydi. 
Kolombiya
hükûmetini ve FARC gerillalarını da buradan kutlamak istiyorum. Nedenine
gelince: Kendileri Hristiyan olduğu hâlde zilhicce ayında -yani yine haram
aylarda- ve muharrem ayında savaşı durdurmuşlardır. Her ne kadar referandumda
“Hayır.” çıkmışsa da ülkenin başkanı ve yine gerillaların başkanı “Barışı son
ana kadar savunmaya devam edeceğiz, barış kazanacak.” demişlerdir. 
Muharrem
ayı içinde bulunan aşure günleri hepimizin malumudur, tarihin dönüm noktaları
aşure günlerinde yaşanmıştır. Hazreti Adem’in tövbesinin kabulü gibi, Hazreti
Nuh’un gemisinin Cudi’ye oturması gibi, Hazreti Yakup’un Hazreti Yusuf’a
kavuşması gibi ve maalesef, aşurede Hazreti Hüseyin ve 72 arkadaşı da zalim
Yezid iktidarı tarafından şehit edilmiştir. Zalim Yezid maalesef kendisinden
sonraki zalim iktidarlar için ilham kaynağı olduğu gibi, Hazreti Hüseyin ve 72
arkadaşının şehadeti de mazlumlar için, direniş için bir sembol olmuştur ve o
direniş ruhu hâlâ sürmektedir. 
Muharrem,
Arapçada “hürmete layık” yani “muhterem” anlamına gelmektedir. Bizler bu aya
uygun hareket edebilmemiz için kesinlikle şunu yapmamız gerekiyor: Bizim,
savaştan barışa hicret etmemiz gerekiyor. Yine bütün tedenniyâtın, geri
kalmışlığın sebebi olan…
(Mikrofon
otomatik cihaz tarafından kapatıldı) 
BAŞKAN
– Sayın Aslan, bir dakika daha ek süre veriyorum size.
Buyurun.

MEHMET
ALİ ASLAN (Devamla) - …kin, nefret ve intikam duygularından arınıp terakkiyâtın
sebebi olan sulh, selamet, uhuvvet ve muhabbete hicret etmeliyiz. O zaman biz
ilahî mesajların da gereğini yerine getirmiş oluruz ve insanlar ölmemiş olacak.

Bakın,
Kolombiya’da elli iki yıl sürdü savaş, 220 bin insan hayatını kaybetti. Yani
bizde de elli iki yıl mı sürsün? 40 bin insan yetmedi, daha fazla insan mı
ölsün? Fırsat bu fırsat, Allah’ın da emirlerini ve uyarılarını dikkate alarak
gelin bu muharrem ayında, gelin bu aşure günlerinde iç ve dış barışı tesis
edelim; dışarıda, hariçte kullanılması gereken kuvvetimizi biz dâhilde sarf
etmeyelim ve -sembolik olarak- kurşunlar yerine biz kalemlerle mücadele edelim
ve barışı, sevgiyi temsil eden beyaz gülü de birbirimize hediye edelim. 
Teşekkür
ediyorum. (HDP sıralarından alkışlar) 
BAŞKAN
– Teşekkür ederim Sayın Aslan. 
Gündem
dışı ikinci söz, Şanlıurfa’nın sorunları hakkında söz isteyen İstanbul
Milletvekili Mahmut Tanal’a aittir. 
Buyurun
Sayın Tanal. (CHP sıralarından alkışlar)
2.- İstanbul Milletvekili Mahmut Tanal’ın,
Şanlıurfa ilinin sorunlarına ilişkin gündem dışı konuşması
MAHMUT
TANAL (İstanbul) – Değerli Başkan, değerli milletvekilleri; hepinizi saygıyla,
hürmetle selamlıyorum. 
Muharrem
ayının İslam coğrafyasına huzur, mutluluk, barış, bereket getirmesini
diliyorum. Aynı zamanda bu hafta Camiler Haftası. Camiler Haftası olması
nedeniyle hem camilerimizin hem de camilerde görev yapan imamlarımızın
sorunlarının çözülmesini, bitirilmesini diliyorum.
Değerli
Başkan, değerli milletvekilleri; demokrasiden, insan haklarından, adaletten,
eşitlikten ve hukukun üstünlüğünden biraz daha uzaklaşarak yeni yasama yılına
girdik. Mevcut tablo ne kadar kötü olsa da aydınlık, çağdaş, laik Türkiye için
umudumuzu kaybetmeyeceğiz. Hukukun herkesin üstünde olduğu demokrasiden ve
insan haklarından ödün vermeyeceğiz. Tüm yurttaşlarımızın eşit ve özgür
yaşayacağı günlerin habercisi olması dileğiyle yasama yılının hayırlı uğurlu
olmasını diliyorum. 
Değerli
arkadaşlar, dünyanın en eski kenti, medeniyetlerin beşiği ve peygamberler
diyarı Şanlıurfa’nın sorunları saymakla, anlatmakla bitmez. Bunları başlıklar
şeklinde sayarsak: Sağlığa erişim hakkı, yetersiz doktor, hemşire yetersizliği,
hastanelerdeki yatakların yetersizliği, Suriyelilerin ruhsat almadan iş yeri
açması nedeniyle Şanlıurfa’da bulunan vatandaşlarımızın vergi ruhsatı aldıkları
için haksız rekabete uğraması nedeniyle iş yerlerini kapatma sorunu,
uyuşturucuyla mücadele sorunu, fuhuş sorunu, otopark sorunu, içme sularının
kirliliği nedeniyle içme suyu sorunu; belediye otobüs duraklarında
vatandaşlarımızın, yaşlı, engelli ve hastaların oturabilecekleri bankların
bulunmama sorunu; büyükşehir olması nedeniyle gerek İzmir gerek İstanbul gerek
Ankara’ya bağlı olan, geçmişte köy olup şu anda mahalleye dönüşen tüm köylerin
yolları olduğu hâlde, yolları yapıldığı hâlde, Şanlıurfa’nın köyden mahalleye
dönüşen hiçbir köyünün yolu yapılmış değil, aynı zamanda hiçbirinde çöp bidonu
yok. Şanlıurfa’da merkezden ilçelere çalışan belediye otobüsü yok. Mesela bugün
İstanbul’da çalışıyor, İzmir’de çalışıyor, Ankara’da çalışıyor. Şanlıurfa Büyükşehir
Belediyesi neden çalıştıramıyor, neden bundan mahrum ediliyor? 
Turizm
ve tanıtımla ilgili: Şanlıurfa’nın turizm ve tanıtım açısından yeteri kadar
tanıtımı yapılmamakta ve gerçekten çok yetersiz. Uçak biletleri… Şanlıurfa’yı
Adıyaman ve Gaziantep’le Diyarbakır’la karşılaştırdığınız zaman fiyatlar daha
yüksek, ama Adıyaman, Gaziantep, Diyarbakır’ın uçak bilet fiyatları daha düşük.

Hastanelerin
yetersizliğini söyledik, okullar yetersiz. Yeni yapılan cezaevi -cezaevi
yapıldı- Hilvan’a yakın. Vatandaşın cezaevine gidip gelebileceği belediye
otobüsleri yok değerli arkadaşlar. Bu vatandaş cezaevine nasıl gidecek? Nasıl
ziyaretlerini gerçekleştirecek? 
Bu
anlamda baktığımız zaman, evet, sayarsak, Şanlıurfa Kalesi gerçekten turizmin
çekim merkezi. Restorasyon çalışmaları -güya geçmişte karar verilmiş- hâlen
başlamış değil. 
Aynı
zamanda, Şanlıurfa’daki tüm kurumlarda aşiretler egemen. Yani gariban
vatandaşın, kimsesi olmayanın Şanlıurfa’daki kurumlara girme şansı gerçekten
yetersiz, eğer aşiretlerden birini tanımazsanız, sırtınızı aşiretlere
dayamazsanız aç, perişan kalırsınız. 
Gerçekten,
Şanlıurfa’nın valisi var güya, belediye başkanı var, 9 milletvekili var; bu
saydığım sorunlardan hiçbirisi bugüne kadar çözülmedi. Çözüleceğini de
zannetmiyorum ben ve burada, gerçekten, 9 Şanlıurfa milletvekilinin şu kürsüde
bangır bangır “Bu Urfalıların suyu ne zaman hâlledilecek, hastanesi ne zaman
hâlledilecek, yolları ne zaman yapılacak, içme suyu…” Hilvan’ın hâlen içme suyu
yok değerli arkadaşlar, baraja 8 kilometre. (CHP sıralarından alkışlar) 
Onun
için, Şanlıurfalılar bilsinler ki, ne olur, bundan sonra desteklerinizi AKP’den
çekin, CHP’ye destek verin. Sizi, onurla, namusla temsil edeceğiz, sizin tüm
sorunlarınızı çözeceğiz. Sorunlarınızı çözmezsek bir daha Şanlıurfa’da hiçbir
arkadaşımız milletvekili adayı olmayacak. Onun için gelin, bize bu hakkı teslim
edin. 
Sayın
Yürekli bana bakıp gülüyor. Allah rızası için, iki dönemdir burada
milletvekilisiniz, bugüne kadar bu Urfa’nın hangi sorununu burada söylediniz?
Sadece ne yaptınız; yemin ettiniz, gittiniz, geldiniz. Onun için artık halk
burada çözüm istiyor.
Hepinize
teşekkür ediyorum. (CHP sıralarından alkışlar)
MEHMET
AKYÜREK (Şanlıurfa) – Sen niye aday olmuyorsun Urfa’dan?
BAŞKAN
– Teşekkür ederim Sayın Tanal. 
Gündem
dışı üçüncü söz Camiler ve Din Görevlileri Haftası münasebetiyle söz isteyen
Kahramanmaraş Milletvekili İmran Kılıç’a aittir. 
Buyurun
Sayın Kılıç. (AK PARTİ sıralarından alkışlar)
3.- Kahramanmaraş Milletvekili İmran
Kılıç’ın, Camiler ve Din Görevlileri Haftası’na ilişkin gündem dışı konuşması
İMRAN
KILIÇ (Kahramanmaraş) – Sayın Başkan, değerli milletvekilleri; 1438’inci hicri
yılınızı, muharrem ayınızı tebrik ediyor, Camiler ve Din Görevlileri Haftası’nı
kutluyorum. 
İbadethaneler
dinlerin vazgeçilmez müesseseleri olup Müslümanların mabetleri de camilerdir.
Cami kelimesi “birleştiren, toplayan, bir araya getiren” anlamlarına
gelmektedir. Dinî terim olarak da “toplu ibadet edilen yer” demektir. Kur’an ve
sünnette cami “mescit” kavramıyla ifade edilmiştir. Mescit “secde edilen yer”
demektir. Yeryüzünde ilk yapılan mescit Mekke’deki Mescidi Haram’dır.
Peygamberimiz Hazreti Muhammed (SAV)’in ilk yaptığı mescit ise Medine
yakınındaki Kuba Mescidi’dir. Daha sonra da Mescidi Nebevi’yi inşa etmiştir. 
Kur’an
ve sünnette camilerin yapımına, bakımına, temizliğine ve cemaatine çok önem
verilmiştir. Allah’ın mescitlerini ancak Allah’a ve ahiret gününe iman eden,
namaz kılıp zekat veren ve sadece Allah’tan korkan kimselerin imar edeceği,
Allah için bir mescit bina edene Allah’ın da o kimse için cennette bir köşk bina
edeceği; buna mukabil, Allah’ın mescitlerinde Allah’ın adının anılmamasına ve
mescitlerin harap olmasına çalışanların en zalim kimseler olduğu
bildirilmiştir. 
İslam
dini insanlığa içtimai olgunluk, yardımlaşma, dayanışma, nezaket, birlik ve
beraberlik hasletleri kazandırmayı hedef almıştır. Camiler bu güzel hasletlerin
toplu hâlde ve daha güzel bir şekilde öğretildiği birer eğitim merkezidir. Zira
Müslümanlar hiçbir fark gözetmeden camide toplanarak aynı ibadetleri yaparlar.
Bundan dolayı her mescit ve caminin büyük bir şeref ve fazileti vardır. Bu
şerefi göstermek için camilere “Allah’ın evi” denmiştir ve bunlara hürmet
edilir.
Değerli
milletvekilleri, camilerde icra edilen dinî, kültürel ve sosyal muhtevalı
görevlerin yerine getirilmesinde, vatanımızın her köşesinde ve yurt dışında en
zor şartlarda bile olsa mesai kavramı tanımadan çalışan, insanlarımızla iç içe
yaşayarak dertleriyle dertlenen, aralarında uzlaştırıcı ve bütünleştirici bir
tutum sergileyen, sorumluluk bilincini hiçbir zaman kaybetmeyen din görevlilerimizin
çok önemli bir payı vardır. İnsanların manevi ve moral değerlere hızla
yöneldiği günümüzde din görevlilerimizin sorumlulukları da artmakta olup onlar
da bu görevlerini saygı, sevgi, tutarlılık, şuur ve hassasiyet içerisinde
yerine getirmektedirler. Bu durum görevde başarılı olmanın, toplumsal huzuru
sağlamanın ve korumanın en tabii yolu olduğu kadar aynı zamanda dinimizin
öngördüğü bir tebliğ metodudur. 
Ülkemizin
aydınlık dolu yarınlarının inşasında İslam dininin gerektirdiği davranışları benimseyip
sergileyen, misyonuna sahip çıkarak gelişmeler ışığında vizyonunu oluşturan,
görevlilik anlayışını gönüllülük anlayışına dönüştürerek çalışan din
görevlilerine önemli hizmetler düştüğünü bir kez daha vurguluyor, gayretlerini
takdir ve iftiharla izliyor, Camiler ve Din Görevlileri Haftası’nı kutluyor,
emeği geçenlere minnet, ahirete göçenlere rahmet diliyoruz. Çünkü ülkemiz
tarihinde millî mücadele yıllarındaki tablo, cumhuriyetin kuruluşundaki proje
ve 15 Temmuz’da darbeciler tarafından tehdit ve darbedilme pahasına ezan
okuyarak, sela vererek milletimizi moral ve motive etmeleri din
görevlilerimizin toplumdaki sosyal yapılarını ortaya koyma açısından önemli
olduğu gibi, bunlar ihtiyaç hâlinde onların başarılarını gösteren belge ve
kanıtlardır. 
Bu
duygularla yeniden 1438’inci hicri yılınızı ve muharrem ayınızı tebrik ediyor,
Camiler ve Din Görevlileri Haftası’nı kutluyor, hepinizi saygıyla selamlıyorum.
(AK PARTİ sıralarından alkışlar)
BAŞKAN
– Teşekkür ederim.
Sayın
milletvekilleri, bildiğiniz gibi, alınan karar gereğince, 15 sayın
milletvekiline birer dakika yerlerinden söz vermekteydik, ortak kararımız buydu
ama grup başkan vekillerinin istemine uygun olarak ve günün özelliğine de
sığınarak bugün 25 sayın milletvekiline bulunduğu yerden birer dakika söz
vereceğim.
Sırasıyla
söz vereceğim sayın milletvekillerinin isimlerini okuyorum: Sayın Aydın, Sayın Özkan,
Sayın Akın, Sayın Altaca Kayışoğlu, Sayın Arık, Sayın Tuncer, Sayın Tanal,
Sayın Şimşek, Sayın Özdiş, Sayın Adıgüzel, Sayın Taşkın, Sayın Akbaşoğlu, Sayın
Şeker, Sayın Yıldırım, Sayın Yıldırım, Sayın Gürer, Sayın Özdemir, Sayın Arslan,
Sayın Karadeniz, Sayın Hakverdi, Sayın Zeybek, Sayın Engin, Sayın Tümer, Sayın Yıldız
ve Sayın Toğrul. 
Daha
sonra grup başkan vekillerine her zaman olduğu gibi yerlerinden söz vereceğim.
Sayın
Aydın, sizinle başlıyoruz.
Buyurun.
V.- AÇIKLAMALAR
1.- Bursa Milletvekili Erkan Aydın’ın,
26’ncı Dönem İkinci Yasama Yılının Meclise başarılar getirmesini temenni
ettiğine ve kanun hükmünde kararnameler için 4 partiden oluşan bir komisyon
kurulmasını olumlu bir gelişme olarak gördüğüne ilişkin açıklaması
ERKAN
AYDIN (Bursa) – Teşekkür ederim Sayın Başkan.
26’ncı
Dönemin İkinci Yasama Yılının tüm Meclisimize başarılar getirmesini temenni
ediyorum. Hükûmetin bu dönemde muhalefetin sesine daha fazla kulak vermesinin
gerektiğini vurguluyorum. 
Dün
Hükûmetin açıkladığı KHK için 4 partiden oluşan bir komisyonu da olumlu bir
gelişme olarak görüyorum. Ancak, yine de şüphelerimiz var çünkü geçmişte bunun
örnekleri var. Meclis kapanmadan önce muhalefetin itiraz ettiği bazı
düzenlemeler uzlaşma sağlanıp torba yasadan çıkarıldığı hâlde KHK yoluyla
uygulamaya tekrar kondu. Bu nedenle, Hükûmetin uzlaşma konusunda daha samimi
olmasını temenni ediyorum. Bu dönemde uzlaşmanın artırılarak güzel bir çalışma
yapılmasını tavsiye ediyor, teşekkür ediyorum.
BAŞKAN
– Teşekkür ederim.
Sayın
Özkan…
2.- Denizli Milletvekili Cahit Özkan’ın,
Miryokefalon Savaşı’nın 840’ıncı yıl dönümüne ilişkin açıklaması
CAHİT
ÖZKAN (Denizli) – Teşekkürler Sayın Başkan. 
Malazgirt
Savaşı’nın rövanşı olan Miryokefalon Savaşı 17 Eylül 1176’da Anadolu Selçuklu
ile Bizans haçlı ittifakı arasında, Denizli’mizin Çivril ilçesinin Düzbel
mevkisinde gerçekleşmiştir. Miryokefalon Zaferi, haçlı saldırılarının
püskürtüldüğü, haçlı dünyasına Anadolu’nun Müslüman Türk hâkimiyetinden
çıkarılamayacağının kesin olarak gösterildiği mutlak bir zaferdir. Bu zafer
aziz milletimizin vatanı, milleti, devleti için birlik ve beraberlik içerisinde
göğsünü siper ederek verdiği mücadelenin en destansı örneklerinden biridir.
Aynı şuurla yine haçlı saldırısı olan ve 15 Temmuzda hortlayan hain FETÖ darbe
teşebbüsünü aziz milletimiz Miryokefalon Savaşı’nda olduğu gibi püskürtmüş ve
tüm dünyaya yeniden milletimizin diz çökmez, boyun eğmez olduğunu göstermiştir.

Bu
düşüncelerle şehitlerimizi anıyor, yüce Meclisi saygıyla selamlıyorum.
BAŞKAN
– Teşekkür ederim.
Sayın
Akın…
3.- Balıkesir Milletvekili Ahmet Akın’ın,
elektriğin maliyeti düşerken halkın ödediği faturada bir düşüş olmadığına
ilişkin açıklaması
AHMET
AKIN (Balıkesir) – Sayın Başkan, teşekkür ederim.
EPDK
yılbaşından bu yana TETAŞ’ın elektrik dağıtım şirketlerine sattığı elektrik
fiyatında 2 kez indirim yaptı. Yapılan bu indirimler halkımızın faturasına
yansıtılmadı, dağıtım şirketlerinin direkt kasalarına aktarıldı. Ayrıca yapılan
yüzde 10’luk doğal gaz indirimi de elektrik fiyatlarında bir indirim
yapılmasını derhâl gerektiriyor çünkü tükettiğimiz elektriğin 2014 yılında
yüzde 48’ini, 2015 yılında da yüzde 38’ini doğal gazdan üretmiş durumdayız. İçerisinde
bulunduğumuz 2016 yılında da benzer bir durum söz konusu. Ülke olarak
elektriğimizin büyük bir bölümünü de doğal gazdan üretiyoruz. Bu nedenle çok az
ve yetersiz de olsa doğal gazdaki indirimin, TETAŞ’ın elektrik dağıtım
firmalarına verdiği elektrikte yaptığı indirimin elektriğin perakende
fiyatlarına da yansıtılması ve halkımızın faturalarında indirime gidilmesi
gerekiyor. Halkımıza satılan elektriğin maliyeti düşerken halkımızın ödediği
faturada bir düşüş olmuyor. Enerji ve Tabii Kaynaklar Bakanını göreve davet
ediyoruz.
BAŞKAN
– Teşekkür ederim Sayın Akın.
Sayın
Kayışoğlu…
4.- Bursa Milletvekili Nurhayat Altaca
Kayışoğlu’nun, Bursa’daki İPEKİŞ Fabrikasının mahkemenin yürütmeyi durdurma
kararına karşın yıkıldığına ve herkesi mahkeme kararlarına saygıya davet
ettiğine ilişkin açıklaması
NURHAYAT
ALTACA KAYIŞOĞLU (Bursa) – Teşekkür ediyorum Sayın Başkan.
Bursa’da
1925 yılında kurulan, cumhuriyetin kazanımlarından olan İPEKİŞ Fabrikasının
yerine 250 odalı otel yapılması kararı alınmış ve proje Osmangazi Belediyesi
ile Bursa Büyükşehir Belediyesi tarafından onaylanmıştır. Alınan yıkım kararına
karşı mahkemeye başvurulmuş, mahkeme tarafından yıkımla ilgili yürütmenin
durdurulmasına karar verilmiştir. Mahkemenin verdiği yürütmeyi durdurma
kararına rağmen yıkım işlemi gerçekleştirilmiştir. Cumhuriyet tarihinde hiçbir
zaman kanunun bu kadar dolanıldığı, mahkeme kararlarının yok sayıldığı,
mafyavari bir yönetim olmamıştır.
Oldu
olacak mahkemeleri KHK’yla kapatın, insanlar bari mahkeme kapılarında
sürünmesinler diyorum ve umarım bu son kanun tanımazlığınız olur ve bundan
sonra herkesi, tabii özellikle idarecileri hukuka, mahkeme kararlarına saygıya
davet ediyorum. 
Teşekkürler.

BAŞKAN
– Sayın Arık…
5.- Kayseri Milletvekili Çetin Arık’ın,
26’ncı Dönem İkinci Yasama Yılının Türk milletine hayırlı olmasını dilediğine
ve Lozan Anlaşması’nın tam bağımsız Türkiye için savaşanların imzaladığı bir
anlaşma olduğuna ilişkin açıklaması
ÇETİN
ARIK (Kayseri) – Teşekkür ederim Sayın Başkan. 
Öncelikle
26’ncı Dönem İkinci Yasama Yılının Türk milletimize hayırlı olmasını diliyorum.

Türkiye’nin
hiç sorunu yokmuş gibi şimdi de Türkiye Cumhuriyeti’nin tapu senedi Lozan
Antlaşması’nı tartışmaya başladık. Herkes bilmelidir ki Lozan, bu ülkeyi parsel
parsel satanların, İngiliz gemisine binerek vatanından kaçanların değil, yedi
düvele karşı tam bağımsız Türkiye için savaşanların imzaladığı bir anlaşmadır.
Lozan, Türk milletine karşı yüzyıllardan beri hazırlanmış ve Sevr
Antlaşması’yla tamamlandığı sanılmış büyük suikastın sonuçsuz kalmasını
sağlayan bir zaferdir. Lozan, kendi iktidarını sağlama almak için “Ne istediler
de vermedik.” diyenlerin değil, “Ya istiklal ya ölüm!” diyenlerin imzaladığı
bir metindir. Kısacası Lozan, Türkiye Cumhuriyeti’dir; Lozan, Türkiye
Cumhuriyeti’nin doğum günüdür.
Teşekkür
ediyorum. (CHP sıralarından alkışlar) 
BAŞKAN
– Teşekkür ederim. 
Sayın
Tuncer…
6.- Amasya Milletvekili Mustafa Tuncer’in,
Amasya Merzifon’da bulunan ve 15 Temmuz darbe girişimi sonrası hazine adına
tescil edilen FETÖ’ye bağlı Ahi okulları binasının iktisadi ve idari bilimler
fakülte binası olarak tahsis edilmesi gerektiğine ilişkin açıklaması
MUSTAFA
TUNCER (Amasya) – Sayın Başkan, yaklaşık üç sene önce Amasya ili Merzifon
ilçesine iktisadi idari bilimler fakültesi kurulması kararlaştırıldı ve bu
karar Resmî Gazete’de yayımlandı. Ancak, bugüne kadar resmiyette kurulan
iktisadi idari bilimler fakültesinin fiziken faaliyete geçirilmesi için hiçbir
altyapı çalışması yapılmamıştır; binası yoktur, öğrencisi yoktur, öğretmeni
yoktur, velhasıl Resmî Gazete’deki ismi haricinde hiçbir şeyi yoktur.
15
Temmuz darbe girişimi sonrasında FETÖ’ye bağlı okullardan olan ve Merzifon’da
faaliyet gösteren Ahi okulları kapatılmış ve binası hazine adına tescil
edilmiştir. Merzifon halkı hazine adına tescil edilen okul binasının fakülte
binası olarak faaliyete geçirilmesini talep etmiş ancak bu bina imam-hatip
lisesi yapılmıştır. Oysa, Merzifon’da yeterli oranda imam-hatip lisesi vardır
ama fakültemiz yoktur. Merzifonlunun talebi ise FETÖ’ye bağlıyken hazineye tescil
edilen okul binasının fakülte binası olarak tahsis edilmesidir.
BAŞKAN
– Teşekkür ederim. 
Sayın
Tanal…
7.- İstanbul Milletvekili Mahmut Tanal’ın,
Hükûmetten cemevleri konusunda bütçe oluşturmasını talep ettiğine ve muharrem
ayının 13’üncü gününün tatil yapılması gerektiğine ilişkin açıklaması
MAHMUT
TANAL (İstanbul) – Teşekkür ederim.
Sayın
Başkan, değerli milletvekilleri -Sayın Başbakan Yardımcısı, konu sizi
ilgilendiriyor, istirham edeceğim ben ama- Türkiye’de Kartal Belediyesi,
Ataşehir Belediyesi, Maltepe Belediyesi ve Şişli Belediyesi kendi resmî
bütçelerine cemevlerinin tüm giderlerini koydular ve aynı zamanda muharrem ayı
için de bunu bütçelerine koydular. Netice itibarıyla, Anayasa’mızın hükümleri
uyarınca vatandaşlarımızdan eşit bir şekilde, gelirleri doğrultusunda vergi
alındığı hâlde cemevleri ve aynı zamanda o inanca sahip olan vatandaşlarımız
için herhangi bir hizmet verilmiyor. Bu anlamda, öncelikle Hükûmetin bu konuda
bir bütçe oluşturmasını talep ediyorum. 
Aynı
şekilde, muharrem ayının 13’üncü gününün de tatil yapılması gerekmektedir. Ne
açıdan? Gerçekten bir inanç ve on iki günlük bir oruç tutuluyor ve o on iki
günlük orucun sonunda yani 13’üncü günün tatil yapılmasının toplumun barış,
huzur, bereket açısından, birleştirme gücü açısından yararlı olacağı
düşüncesiyle hepinize saygı ve hürmetlerimi sunuyorum. 
BAŞKAN
– Teşekkür ederim. 
Sayın
Şimşek…
8.- Mersin Milletvekili Baki Şimşek’in,
26’ncı Dönem İkinci Yasama Yılının ve muharrem ayının hayırlı olmasını temenni
ettiğine, öğretmen atamalarının KPSS puanına göre yapılması gerektiğine ve
Mersin’in Bozyazı ilçesinin Tekeli ve Tekmen Mahallelerine imam atanmasını
beklediğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
Yeni
yasama yılının ve muharrem ayının hayırlı uğurlu olmasını temenni ediyorum. 
Öğretmen
atamaları konusunda vatandaşlarımızdan çok sayıda şikâyet almaktayız. Uygulanan
mülakat sistemini yanlış buluyoruz. Üniversite mezunu insanların KPSS’ye göre
atanmalarını talep ediyoruz. Vatandaşlarımız mülakatı torpil olarak anlıyorlar,
torpili olmayanın öğretmen olamayacağına inanıyorlar. İnsanların güvenlik
soruşturmalarının yapılarak KPSS puanına göre atamalarının yapılmasını
bekliyoruz. 
Sayın
Başbakan Yardımcım, bu hafta Camiler Haftası. Mersin’in Bozyazı ilçesinde
Tekeli ve Tekmen’de, belediyelik olan, kapanan belediyelerimizden olan bu
yerlerdeki merkez camilerinde bir buçuk yıldır imam yoktur. Konuyu Diyanet
İşleri Başkanına aktarmamıza rağmen henüz bir çözüm üretilmemiştir. Acilen
Bozyazı’nın Tekeli ve Tekmen Mahallelerine de -Camiler Haftası bu hafta- imam
atanmasını bekliyorum.
Saygılar
sunuyorum. 
BAŞKAN
– Teşekkür ederim. 
Sayın
Özdiş…
9.- Adana Milletvekili İbrahim Özdiş’in,
Öğretmen atamaları için yapılan mülakatlarda sorulan sorulara ilişkin açıklaması
İBRAHİM
ÖZDİŞ (Adana) – Teşekkür ediyorum Sayın Başkan. 
Muhammet
Can Çukurova Üniversitesi PDR mezunu. Geçtiğimiz günlerde Adana’da öğretmenlik
için mülakata giriyor, KPSS sınavından 80 puan almış durumda. İki soru
soruluyor; sorulardan birine cevap veriyor, ikinci soruya tam cevap verip
bitirmek üzereyken komisyon üyelerinden biri “Oruç tutuyor musun?” diye bir
soru soruyor “Hayır, tutmuyorum.” diyor arkadaşımız; aynı biçimiyle komisyonun
tavrı değişiyor. Bu arkadaşımız mülakattan 45 puan alıyor. 
Ben
ilgili bakana şimdi burada soruyorum: Bu bir ölçü müdür? Oruç tutmak mülakatta
sınavı kazanmanın ölçüsü müdür? Değilse bunun sorumlularından acele olarak
hesap sorulmasını, bu ve benzer durumda olan arkadaşlarımızın mağduriyetlerinin
giderilmesini talep ediyorum. 
Teşekkür
ediyorum Sayın Başkan. 
BAŞKAN
– Teşekkür ederim.
Sayın
Adıgüzel…
10.- İstanbul Milletvekili Onursal
Adıgüzel’in, muharrem ayının huzur ve barış getirmesini dilediğine ve
TÜBİTAK’ın yurt içi yüksek lisans ve doktora öğrencilerinin burs ödemelerinin
ne zaman yapılacağını öğrenmek istediğine ilişkin açıklaması
ONURSAL
ADIGÜZEL (İstanbul) – Teşekkürler Sayın Başkan. 
Muharrem
ayının huzur ve barış getirmesini diliyorum. 
TÜBİTAK
tarafından 28 Temmuz tarihinde yapılan açıklamada, yurt içi yüksek lisans ve
doktora öğrencilerinin burs ödemelerinin durdurulduğu açıklanmıştı. Aradan
geçen iki aya rağmen burs ödemelerine ne zaman tekrar başlanacağına dair resmî
bir açıklama yapılmadı. 
Konuyla
ilgili olarak Bilim, Sanayi ve Teknoloji Bakanına soru önergesi verdik ama şu
ana kadar herhangi bir cevap alamadık. Her ne kadar Bakan 8 Eylülde TÜBİTAK
burslarının ödenmeye başlanacağını açıklasa da bizimle iletişime geçen onlarca
öğrenci burslarını alamadıklarını ifade ederek Bakanı yalanlamaktadır. 15
Temmuz bahanesiyle alınan bu karar, aldıkları bursla geçimlerini sağlayan ve
akademik çalışmalarına devam eden binlerce öğrenciyi mağdur etmektedir. 
Ben
Hükûmete sormak istiyorum: Binlerce TÜBİTAK mağdurunun sorununa çözüm bulmak
adına bir adım atmayı düşünüyor musunuz?
Teşekkür
ediyorum. 
BAŞKAN
– Teşekkür ederim.
Sayın
Taşkın…
11.- Mersin Milletvekili Ali Cumhur
Taşkın’ın, 26’ncı Dönem İkinci Yasama Yılının ve muharrem ayının hayırlı
olmasını temenni ettiğine, 15 Temmuz şehitleri ile tüm şehitlere Allah’tan
rahmet dilediğine ve milletvekillerinin Yenikapı ruhunu Meclis çalışmalarında
da göstermeleri gerektiğine ilişkin açıklaması
ALİ
CUMHUR TAŞKIN (Mersin) – Teşekkürler Sayın Başkan. 
Türkiye
Büyük Millet Meclisi 26’ncı Dönem İkinci Yasama Yılının ve Muharrem ayının
devletimiz, milletimiz ve bütün gönül coğrafyamız için hayırlı olmasını temenni
ediyorum. 
26’ncı
Dönem milletvekilleri olarak 15 Temmuzda Anadolu’daki bin yıllık tarihimiz
içerisinde uğradığımız en büyük ihanet senaryosunun FETÖ’cü teröristler
tarafından sahnelendiğine şahit olduk. Gazi Meclisimiz tarihinde ilk defa
bombalandı. Tarihte eşi benzeri görülmemiş bir kahramanlık örneği gösteren aziz
milletimiz, ihanet kalkışmasına ve işgal girişimine karşı canı pahasına büyük
bir zafer kazanarak istiklaline ve istikbaline sahip çıktı; şehitlerimiz,
gazilerimiz oldu. Bu vesileyle 15 Temmuz şehitlerimize ve tüm şehitlerimize
Allah’tan rahmet diliyorum, gazilerimize minnet ve şükranlarımı sunuyorum. 
Bu
yeni yasama yılında tüm siyasi partilerin milletvekilleri olarak 15 Temmuz
sonrası oluşan Yenikapı ruhunu Meclis çalışmalarında da göstermemiz gerektiğini
düşünüyorum.
Genel
Kurula saygılar sunuyorum.
BAŞKAN
– Teşekkür ederim. 
Sayın
Akbaşoğlu…
12.- Çankırı Milletvekili Muhammet Emin
Akbaşoğlu’nun, hicri yılbaşı ile 26’ncı Dönem İkinci Yasama Yılının herkese
barış, huzur ve mutluluk getirmesini niyaz ettiğine ilişkin açıklaması
MUHAMMET
EMİN AKBAŞOĞLU (Çankırı) – Teşekkür ediyorum Sayın Başkanım. 
1438’inci
hicri yılbaşımızın ve yeni yasama yılının Çankırılı hemşehrilerimize, aziz ve
asil milletimize, İslam âlemine ve tüm insanlığa barış, huzur, refah ve
mutluluklar getirmesini Yüce Rabb’imden niyaz ediyorum. Rabb’im, 15 Temmuzda
gerçekleştirilen uluslararası operasyonu boşa çıkardığı gibi, tüm mazlumlara karşı
oynanan oyunları da bertaraf etmeyi gazi milletimize ihsan ve nasip etsin.
Milletin
vekilleri olarak bu tarihî sorumluluğumuzun bilinci içinde, yeniden büyük
Türkiye'nin öncülüğünde adil ve merhametli bir dünyayı kurmak için hep birlikte
çalışmalıyız diyor, bu duygu ve düşüncelerle yeni hicri yılınızı tebrik ediyor,
saygılarımı sunuyorum. 
BAŞKAN
– Teşekkür ederim.
Sayın
Şeker…
13.- İstanbul Milletvekili Ali Şeker’in,
Mecliste yapacağı kapatılan radyo ve televizyonlarla ilgili basın açıklamasının
engellediğine ilişkin açıklaması
ALİ
ŞEKER (İstanbul) – Sayın Başkan, değerli üyeler; televizyonlar, biliyorsunuz,
kapatılıyor son günlerde. Türkü Radyo, Yön Radyo kapatıldı. Özgür Radyo şu anda
özgür yayın yapamıyor, biraz önce görevliler orayı da kapattılar. 
Bugün
Mecliste konuklarla birlikte bir basın açıklaması yapacaktım, bir engellemeyle
karşılaştım. Hâlbuki, Türkiye Büyük Millet Meclisi idare amirleri toplantı
sonuç raporunda “Halkla ilişkiler binasında yeni bir yer hazırlanana kadar
konuklarıyla Millet Meclisi basın odasında basın açıklaması yapabilir.” diyor.
Buna rağmen, konuklarımız çıkarılmaya çalışıldı ve zorla orada açıklama
yapabildik. 
Milletin
Meclisinden milleti niye çıkarıyorsunuz, milleti niye içeri almaktan
korkuyorsunuz? Türkiye Büyük Millet Meclisi milletin sorunlarının konuşulup
çözüm üretileceği yerdir. “Millet baş tacı.” dedik ama milleti içeri
sokmuyoruz. Bize kapının önünü, Dikmen kapıyı gösteriyorlar. Bu ayıba bir an
önce son verilmesi gerekiyor. 
12
Eylülde 8 gazete kapatılmıştı…
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum. 
Bahsettiğiniz
konuyla ilgileneceğim, arkadaşlardan bilgi alacağım.
Sayın
Behçet Yıldırım…
14.- Adıyaman Milletvekili Behçet
Yıldırım’ın, kanun hükmünde kararnameyle alınan muhalif televizyon ve radyo
kanallarının kapatılması kararını kınadığına ve protesto ettiğine ilişkin
açıklaması
BEHÇET
YILDIRIM (Adıyaman) – Teşekkürler Başkanım. 
“OHAL’i
kaldırdık.” diye övünen bu iktidar, bugün ülkeyi Millî Güvenlik Kurulu, OHAL ve
kanun hükmünde kararnamelerle yönetmeye çalışıyor. Geçen hafta Millî Güvenlik
Kurulu tavsiyesiyle OHAL uzatılıyor, aynı gün 20 demokrat, muhalif televizyon
ve radyo kanalına karartma, susturma ve mühürleme yoluyla ağır bir darbe
vuruldu. Azadi TV, Denge TV, Hayatın Sesi TV, Jiyan TV, TV10, Van TV, Zarok TV,
İMC TV, Ses, Dünya, Yön Radyo gibi Kürtlerin, Alevilerin, demokratların
televizyon ve radyo kanalları Başbakanlık kararnamesiyle TÜRKSAT uydusundan
atılarak karartıldı. Bu yetmezmiş gibi, bu kurumların sermaye ve mal
varlıklarına el konuldu. Bu, tam anlamıyla bir yok etme girişimidir. Bu
hukuksuz kararı ve uygulamayı kınıyor ve protesto ediyorum. Başta Basın Konseyi
ve Türkiye Gazeteciler Cemiyeti olmak üzere tüm basın-yayın kurumlarını bu
haksız, hukuksuz uygulamaların geri alınması için her türlü hukuki girişimde
bulunmaya çağırıyorum. Zarok TV’den bile korkan bu iktidar ne kadar sürebilir?
BAŞKAN
– Sayın Hurşit Yıldırım…
15.- İstanbul Milletvekili Hurşit
Yıldırım’ın, 26’ncı Dönem İkinci Yasama Yılının hayırlı olmasını dilediğine ve
tüm terör örgütlerine karşı mücadelenin kararlı bir şekilde devam ettirilmesi
gerektiğine ilişkin açıklaması
HURŞİT
YILDIRIM (İstanbul) – Sayın Başkan, değerli milletvekilleri; öncelikle yeni
yasama yılının hepimize hayırlı olmasını, milletimiz adına alacağımız
kararların yararlı olmasını temenni ediyorum. 15 Temmuz hain FETÖ terör
örgütünün darbe girişimine karşı millî bir duruş sergileyen siyaset kurumunun
aziz milletimize can, şükran ve minnet borcu bulunmaktadır. Hepimiz, 2023
hedefleri için yıldırım hızıyla çalışmalı, Meclis çalışmalarını ve yasa
çalışmalarını yavaşlatan mevcut İç Tüzük’ün değişmesi ve milletimizin
beklentisi olan yeni anayasa için de beraber hareket etmeliyiz. Milletimizin 15
Temmuz ve sonrasındaki sahada ve sokakta birlikteliğini ve Yenikapı ruhunu hep
beraber siyasiler olarak bizler de devam ettirmeli, millî ve yerli ruhumuzu
korumalıyız. 
FETÖ’yle
birlikte PKK, PYD, YPG, DEAŞ ve tüm terör örgütlerine karşı mücadelemizi en
kararlı şekilde devam ettirmeliyiz. Ülkemizi sosyal ve ekonomik alanlarda
geleceğe hazırlamalıyız. Bu konularda en büyük görev Türkiye Büyük Millet
Meclisi ve onun kıymetli üyelerine düşmektedir. 
(Mikrofon
otomatik cihaz tarafından kapatıldı) 
HURŞİT
YILDIRIM (İstanbul) – Yeni yasama yılımızın da hayırlı olmasını diliyor,
saygılar sunuyorum.
BAŞKAN
– Teşekkür ederim.
Sayın
Gürer…
16.- Niğde Milletvekili Ömer Fethi
Gürer’in, Hükûmetin emekçilerin ve yoksulların sorunlarına çözüm üretmesi
gerektiğine ve muharrem yasının kardeşlik ve birliğimizi pekiştirmesini
dilediğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan.
Ülkemizde
işsizlik ve yoksulluk giderek yaygınlaşmaktadır. Varlıklı ile yoksullar
arasındaki gelir oranı yoksullar aleyhine bozulmaktadır. Hükûmet işçilere,
emeklilere, esnafa vaatte bulunmakta ancak verilen sözler yerine gelmemektedir.
700 bini aşkın taşeron işçisi kadro beklemektedir. “Taşeron çalışanları üç ayda
kadroya alacağız.” sözü hâlâ boşluktadır. 4/C’lilerin sorunları
çözümlenmemiştir. Şeker fabrikasında asıl işi yapan kadrosuzların kadro sorunu
çözümlenmemiştir. Emekliliklerde yaşa takılanlar emekliliği hak etmiş ama
emekli olamamaktadır. İşçiler uluslararası çalışma normlarında haklar
beklemektedir. İşçiler sendikasız kılınmaktadır. Hükûmet, emekçilerin, yoksulların
sorunlarına söz vermek değil, çözüm üretmelidir. 
Muharrem
yasının da kardeşlik ve birliğimizi pekiştirmesini diliyorum. 
Teşekkür
ediyorum. 
BAŞKAN
– Teşekkür ederim. 
Sayın
Özdemir...
17.- İstanbul Milletvekili Sibel
Özdemir’in, Avrupa Birliğiyle stratejik ilişkilerimizin iktidarın kısa vadeli
siyasal çıkarlarına heba edildiğine ve iktidarın başarısızlığı yine bir
başkasına yüklediğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Bu
yasama yılında da ülkemizin ve halkımızın tüm sorunlarının bu yüce Meclis
çatısı altında çözümü için çalışmaya devam edeceğiz. 
Evet,
3 Ekimde Avrupa Birliğiyle müzakere sürecinin başlangıcının 11’inci yılı oldu.
Bu iktidar döneminde on bir yılda sadece 14 başlıkta müzakerelere devam eden ve
Avrupa Birliği tarihinde en başarısız ülke olduk. Bu dönemde yayımlanan bütün
ilerleme raporlarında tespit edildiği gibi temel Avrupa değerleri ve en
önemlisi kendi Anayasa’mızın temeli olan hukukun üstünlüğü, yargının
bağımsızlığı, insan hakları ve ifade özgürlükleri gibi temel değerlerden hızla
uzaklaşmaktayız. Avrupa Birliğiyle stratejik ilişkilerimizin bu iktidar
dönemlerinin kısa vadeli siyasal çıkarlarına heba edildiği ve iktidarın
başarısızlığını yine bir başkasına yükleme yöntemiyle karşı karşıyayız. 
BAŞKAN
– Teşekkür ederim.
Sayın
Arslan...
18.- Denizli Milletvekili Kazım Arslan’ın,
FETÖ’cülerle iş birliği hâlinde oldukları, yardım ettikleri, ByLock’ta
kayıtlarının olduğu iddia edilen AKP’li milletvekilleri hakkında bir soruşturma
yapılıp yapılmadığını öğrenmek istediğine ilişkin açıklaması
KAZIM
ARSLAN (Denizli) – Türkiye Büyük Millet Meclisi Başkanlığına soruyorum: 15
Temmuz darbe girişimini FETÖ’cülerin yaptığı kesinleşmiş olması nedeniyle
FETÖ’cüler hakkında ve her alanda soruşturmalar yapılmış, kamu görevlileri
açığa alınmış, birçoğu hakkında ihraç kararı verilmiş, birçok kamu görevlileri
de siviller de tutuklanmıştır. Durum böyle olmasına rağmen Türkiye Büyük Millet
Meclisinde görev yapan AKP’li bazı vekil arkadaşların da FETÖ’cülerle iş birliği
hâlinde oldukları, yardım ettikleri, ByLock’la kayıtlarının olduğu iddia
edilmektedir. Bu durumda olan vekiller hakkında bir soruşturma yapıldı mı?
Yapılanlar hakkında ne tür işlem yapıldı? Yapılmadıysa neden yapılmadı? FETÖ
terör örgütünün siyasi ayağı Türkiye Büyük Millet Meclisinde ne zaman
temizlenecek? Bunları öğrenmek istiyorum. 
Teşekkür
ederim.
BAŞKAN
– Teşekkür ederim.
Sayın
Karadeniz...
19.- Sinop Milletvekili Barış Karadeniz’in,
26’ncı Dönem İkinci Yasama Yılının tüm milletimize barış ve huzur getirmesini
dilediğine ve Artvin Cerattepe’yle ilgili Rize İdare Mahkemesinin aldığı iptal
kararının bilirkişi raporu esas alınarak reddedildiğine ilişkin açıklaması
BARIŞ
KARADENİZ (Sinop) – Teşekkürler Sayın Başkan. 
26’ncı
Dönem 2’nci Yasama Yılının tüm milletimize barış ve huzur getirmesini
diliyorum.
Artvin
Cerattepe için 2014’te Rize İdare Mahkemesi “Planlanan maden faaliyetlerinin
hayata geçirilmesinin Artvin ilini sakinleri açısından yaşam alanı olmaktan
çıkarır.” diye iptal kararı aldı. Aynı mahkeme, aynı proje için, bu kez
Cerattepe maden projesini her yönden olumlu bulan skandal bilirkişi raporunu
esas aldı ve bu kez iptal kararını reddetti. Kararın bir yerlerden zorla
aldırıldığını düşünüyoruz. 
Yaşam
değerlerimizle birlikte doğa ve çevre değerlerimizi yok etmek isteyenlere karşı
daha iyi bir dünyayı tasarlamak için, özgürlük, demokrasi, barış ve temiz bir
doğa mücadelesini sürdürme kararlılığındayız. Cerattepe’de kazanan rant
olmayacaktır, Cerattepe’de kazanan Artvin halkı olacaktır. 
BAŞKAN
– Sayın Hakverdi…
20.- Ankara Milletvekili Ali Haydar
Hakverdi’nin, Öğretmen atamaları için yapılan mülakatlarda sorulan sorulara
ilişkin açıklaması
ALİ
HAYDAR HAKVERDİ (Ankara) – Teşekkür ederim Sayın Başkan.
“Gezi
olayları hakkında ne düşünüyorsunuz?”, “Gezi olaylarına katıldınız mı?”,
“‘Reis’ denilince sizin aklınıza kim geliyor?”
BAŞKAN
– Bana mı soruyorsunuz bunları? 
ALİ
HAYDAR HAKVERDİ (Ankara) – “Doğuya atandın -oranın farklı bir kültürü var-
millet cumaya gitti, sen ne yaparsın?”, “Yılbaşında kutlama yaptın mı?”, “Tarık
Akan hakkında ne düşünüyorsun?”, “Hangi gazetenin köşe yazılarını takip
ediyorsunuz?”, “Oruç tutuyor musun?”, “‘Sayın Öcalan’ ifadesi hakkında ne
düşünüyorsunuz?” 
Şimdi,
bu sorularla öğretmen belirleyenlere ben de bir iki soru sormak istiyorum:
Sizin ahlakınız var mı, sizin Allah’ınız var mı? (CHP sıralarından alkışlar) 
BAŞKAN
– Sayın Zeybek…
21.- Samsun Milletvekili Kemal Zeybek’in,
Hükûmetin çiftçiye sahip çıkması ve mağduriyetlerini gidermesi gerektiğine
ilişkin açıklaması
KEMAL
ZEYBEK (Samsun) – Samsun Bafra, Çarşamba, Terme, Alaçam, Tekkeköy ilçelerinde
gelir kaynaklarının büyük bir kısmını oluşturan, ülkemizin diğer bölgelerinde
de çok zor koşullarda üretimi yapılan çeltiğin taban fiyatının açıklanmaması,
çeltiğin 1 ton fiyatı olarak 1.000 TL ile 1.500 TL’den işlem görmesi
çiftçimizin mağdur edilmesine neden olmaktadır. 
Ülkemizin
genelinde 1 ton patatesin ortalama fiyatı 300 TL, 1 ton soğanın ortalama fiyatı
350 TL olarak işlem görmektedir. 
Hükûmete
sesleniyoruz: Üretim yapan çiftçimizin ürünlerinin tarlada bırakılmaması…
Vicdanınız var ise, ülkeyi yöneten Hükûmet olarak üretici, çiftçiye sahip
çıkın, mağduriyetlerini giderin ve destekleyin diyoruz. 
BAŞKAN
– Sayın Engin…
22.- İstanbul Milletvekili Didem Engin’in,
Gülen Cemaati’ni destekleyen siyasi sorumlulara yönelik AKP içinde hiçbir
girişimde bulunulmadığına ilişkin açıklaması
DİDEM
ENGİN (İstanbul) – Teşekkürler Sayın Başkan.
Darbe
girişiminin hemen ardından Genel Kurulda yaptığım konuşmada, AKP Hükûmetinden
Gülen Cemaati’nin neleri istediğini ve nelerin verildiğini dürüstçe açıklaması
talebinde bulunmuştum. Aradan geçen iki buçuk aylık sürede AKP ve Gülen Cemaati
arasında yıllarca siyasi ve ekonomik alanda yapılan iş birliği ve dayanışmanın
niteliği ve sağlanan imtiyazların boyutlarıyla ilgili hiçbir açıklama
yapılmadı. Görevden alınıp tutuklanan binlerce kamu personelinin devlette nasıl
ve hangi referanslarla kadrolaştıkları, yurt içi ve yurt dışındaki Gülen
Cemaati okullarına ne tür desteklerin verildiği hâlâ belirsizliğini koruyor. On
dört yıldır ülkemizi tek başına yöneten AKP içinde Gülen Cemaati’ni destekleyen
siyasi sorumlulara yönelik de hâlâ hiçbir girişimde bulunulmamış olması ayrıca
düşündürücüdür. 
AKP
Hükûmeti eğer FETÖ’yle sözde değil özde mücadele etmek istiyorsa yaptığı
hatalarla yüzleşmeli ve bu hataların faturasını vatandaşlarımız...
(Mikrofon
otomatik cihaz tarafından kapatıldı)
BAŞKAN
– Sayın Tümer…
23.- Adana Milletvekili Zülfikar İnönü
Tümer’in, ceza infaz memurlarının sorunlarına ilişkin açıklaması
ZÜLFİKAR
İNÖNÜ TÜMER (Adana) – Sayın Başkan, ceza infaz memurlarının yaptıkları iş polis
ve jandarmaya eş olsa da özlük hakları oldukça yetersizdir. Örneğin, bir
sendikal hakları dahi yoktur. Güvenlik sınıfı olarak değerlendirilmelerine
karşın güvenlik hizmetleri sınıfı yerine genel idari hizmetler sınıfında yer
almaktadırlar. Adalet ve yargı birimlerinde çalışan personel aylık elli saat
fazla çalışma ücretinden yararlanırken ceza infaz kurumundakiler bu haktan
yararlanamamaktadırlar. Oysa, personel yirmi dört saat esası üzerinden
çalışmakta, ziyadesiyle fazla mesai ücretini hak etmektedirler. Batı Avrupa
ülkelerinde aynı hizmeti görenler “cezaevi polisi” adıyla anılırken kapalı
ortamlarda âdeta dışlanan ceza infaz memurları mesai hakkı, fiilî hizmet zammı,
maaş ve sosyal haklarda haklı olarak iyileştirmeler beklemektedirler.
Cezaevlerinin kapasitelerinin çok üzerinde tutuklu ve hükümlü barındırdığı
bugünlerde ayrıca servis ve lojman imkânları ve emekliliklerinde silah taşıma
ruhsatları edinme hakkından yararlanmaları gerekmektedir…
(Mikrofon
otomatik cihaz tarafından kapatıldı)
BAŞKAN
– Teşekkür ederim.
Sayın
Yıldız…
24.- Aydın Milletvekili Hüseyin Yıldız’ın,
Hükûmetten, Suriye’den pamuk ithal edilmesiyle ilgili bilgi almak istediğine
ilişkin açıklaması
HÜSEYİN
YILDIZ (Aydın) – Teşekkür ediyorum Sayın Başkanım.
Pamuk
hasadı başladı biliyorsunuz. Aydın Türkiye'nin ikinci büyük ovası. Pamuk hasadı
başladığında pamuk 5 lira 80 kuruştu. Aradan on gün geçti, ne hikmetse Hükûmet
yandaş 2 tane firmaya pamuk ithal belgesini verdi. Bu 2 firma da Suriye’den
pamuk ithal ediyor ama Suriye’deki pamuğun hangi örgüte ait olduğunu da tabii
ki bilmiyoruz. Bu vesileyle, aracılar bunu kullanarak, para babaları da şu an
çiftçilerdeki mevcut pamuğun fiyatını 4 lira 70 kuruş, 4 lira 60 kuruşlara
kadar düşürdüler. Tarım Bakanı veya Başbakan Yardımcısı bununla ilgili bir
araştırma yapacak mı veya bu 2 firma ne şekilde bu pamuğu ithal etmek için bu
yetkiyi sizden aldı? Bunlarla ilgili bilgi istiyorum. 
Teşekkür
ediyorum.
BAŞKAN
– Teşekkür ederim.
Sayın
Toğrul…
25.- Gaziantep Milletvekili Mahmut
Toğrul’un, kanun hükmünde kararnameyle kapatılan radyo ve televizyon
kanallarına ilişkin açıklaması
MAHMUT
TOĞRUL (Gaziantep) – Teşekkürler Sayın Başkan.
Sayın
Başkan, daha önce çıkarılmış olan bir kanun hükmünde kararname çerçevesinde,
birkaç gün önce 23 yayın kuruluşunun kapatıldığını öğrendik. Bir soru üzerine
Sayın Başbakan Yardımcısı Numan Kurtulmuş bu kanalların durumunun RTÜK’ten
gelecek olan rapora göre tekrar değerlendirileceğini söyledi ama dün bu
televizyonların mülkiyetine de el konularak karartıldı. Daha da ötesi, Zarok TV
sadece Kürtçe çizgi film yayınlayan bir kanal, hangi gerekçeyle kapatıldı, bunu
gerçekten merak ediyoruz. Acaba Şirin Baba’nın Gargamel’e karşı mücadele
yöntemlerini Kürt çocukları öğrenir diye mi kapattılar? Sayın Bakana da buradan
soruyorum. 
BAŞKAN
– Teşekkür ederim sayın milletvekilleri.
Şimdi,
söz talebinde bulunan sayın grup başkan vekillerine söz vereceğim.
İlk
olarak, Sayın Akçay, söz sizde.
Süreniz
iki dakika.
Buyurun.
26.- Manisa Milletvekili Erkan Akçay’ın,
26’ncı Dönem İkinci Yasama Yılının hayırlı olmasını dilediğine, milletvekilleri
olarak demokrasi dışı her arayışa karşı durmaları gerektiğine ve muharrem ayını
tebrik ettiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
26’ncı
Dönemin İkinci Yasama Yılına başladık; ülkemize, milletimize ve Meclisimize
hayırlı uğurlu olsun.
Ülkemizin
çok sıkıntılı süreçlerden geçtiği bir dönemde hepimiz tarihî bir sorumlulukla
karşı karşıyayız. Yeni yasama yılında Türkiye Büyük Millet Meclisinde
yapacağımız çalışmalar, ülkemizin geleceği bakımından büyük önem taşımaktadır.
Başta terörle mücadele olmak üzere, demokrasi, hukuk ve adalet içinde çalışan
bir yönetim, refah içinde ve kalkınmış bir ülke en önemli amacımızdır.
Bu
çerçevede tüm partileri, tüm milletvekili arkadaşlarımıza konjonktürel değil,
ilkesel bir duruş göstermemiz gerektiğini hatırlatmak istiyorum. Nasıl ki 15
Temmuz akşamı darbe girişimine hep beraber karşı durduysak, demokrasi dışı her arayışa
da fiilî durum yaratma gayretlerine ve her türlü oldubittiye ve iç savaş
kışkırtmalarına hep birlikte karşı durmamız gerekmektedir. Polemikler,
tartışmalar, kamplaşmalar, kutuplaşmalar millet ve devlet hayatına zarar
vermektedir. Bizler yüce Mecliste bulunan bütün siyasi partiler olarak, önce
her türlü siyasi çıkar ve kaygıyı bir tarafa bırakarak “önce ülkem ve milletim”
ilkesine uymamız gerekmektedir. 
2
Ekim Pazar günü muharrem ayının başlangıcıydı. Muharrem ayı hüzün ve matem
ayıdır; muharrem ayı hak ve adalete tutkun olanların, zulme baş eğmeyenlerin
meşalesidir. Bu ayın 10’uncu gününde Kerbela şehitlerini anacağız. Kerbela’da
Hazreti Peygamberimiz’in “Benim dünyadaki çiçeğim.” dediği Hazreti Hüseyin ve
ehlibeyte mensup 70 masum insan…
(Mikrofon
otomatik cihaz tarafından kapatıldı) 
BAŞKAN
– Ek sürenizi veriyorum bir dakika. 
Buyurun
Sayın Akçay. 
ERKAN
AKÇAY (Manisa) - …zulüm karşısında eğilmeyen mazlumların cesaret abidesi
olmuştur. 
Bu
vesileyle, şehitlerin serdarı Hazreti Hüseyin Efendimiz’i, Kerbela şehitlerini
ve bugüne kadar hak, hakikat, adalet, ahlak, erdem ve fazilet için, izzet ve
şeref için can veren bütün şühedayı rahmet, minnet, şükran ve saygıyla anıyorum
ve muharrem ayını tebrik ediyorum. 
BAŞKAN
– Teşekkür ederim Sayın Akçay. 
Sayın
Demirel, buyurun. 
27.- Diyarbakır Milletvekili Çağlar
Demirel’in, Kerbelâ katliamının 1336’ncı yıl dönümüne, kanun hükmünde
kararnamelerle seçilmişlerin iradesinin yok sayılmasını kınadığına, emekçilere
yönelik baskı ve kıyım politikasına son verilmesi gerektiğine ve basın-yayın
kuruluşlarına yapılan kıyımı kabul etmediklerine ilişkin açıklaması
ÇAĞLAR
DEMİREL (Diyarbakır) – Sayın Başkan, 26’ncı Dönem İkinci Yasama Yılına
başlarken, ne yazık ki bu yasama yılının ilk başladığı günde bir savaş
tezkeresiyle başlamış olduk. Oysaki barış, özgürlük ve demokrasi adına
başlanmış bir yeni dönem olmasını umuyorduk. 
Sizin
de bildiğiniz gibi, muharrem orucunun başlamasıyla birlikte Aleviler, Kerbela
katliamının yıl dönümünde, bin üç yüz otuz altı yıldır kesintisiz bir şekilde,
o günün acısıyla gözyaşı dökerek ve o günün direnişini selamlayarak
anmaktadırlar. Ben de onları saygıyla bir kez daha anıyorum. 
Bu
süreç içerisinde, yaşadığımız, Meclisin tatile girdiği bir aylık dönemde, ne
yazık ki ülke, öncesi ve sonrasında da çok ağır süreçler yaşadı. Özelde,
olağanüstü hâlle birlikte kanun hükmünde kararnamelerle ülke yönetilmeye
çalışıldı. Bu bir aylık süreçte Parlamentonun diskalifiye edildiği bir darbe
süreciyle birlikte, ikinci bir darbeyle de seçilmişlerin iradesinin yok
sayıldığı, özelde, yerellerde belediyelere kayyum atamasıyla başlayan ve
seçilmişlerin iradesini gasbeden bir anlayışı bir kez daha buradan kınamak
istiyorum. Çünkü yerel irade, yerel demokrasi olmadığı sürece hiçbir zaman o
ülkede demokrasiden bahsedemeyiz. Bunun altını çizerek başlamak istiyorum. 
Atanan
kayyumların da özelde…
(Mikrofon
otomatik cihaz tarafından kapatıldı)
BAŞKAN
– Ek bir dakikalık sürenizi veriyorum Sayın Demirel, tamamlayın lütfen.
ÇAĞLAR
DEMİREL (Diyarbakır) – …kadın kurumlarını da hedef alması kabul edilecek bir
durum değildir.
Yine,
aynı şekilde, bu süre içerisinde başka bir kıyım da emekçilere yönelik kıyımdı.
Öğretmenlerin sendika üyesi olmasından kaynaklı gözaltına alınmaları, görevden
uzaklaştırılmaları ve tutuklanmalarıyla karşı karşıyayız. Bunu asla kabul
etmediğimizi ve emekçilere yapılan bu darbe sürecinin bir an önce geri alınması
gerektiğini ifade edelim.
Yine,
herkes de ifade etti, ben de bir kez daha söyleyeyim, basın emekçilerine
yönelik bu baskı ve kıyım politikasına bir an önce son verilmesi gerektiğini…
Şu anda çok sıcak bir bilgiyle, Özgür Radyoya baskın düzenlendiği ve orada
çalışanlardan 16 kişinin darp edilerek gözaltına alındığı haberini almış olduk.
Yine, bugün -İMC TV’ye- 15 Temmuz darbe sürecinde basına nasıl darbe
yapıldıysa, aynı darbe görüntülerini izlemiş olduk…
(Mikrofon
otomatik cihaz tarafından kapatıldı) 
ÇAĞLAR
DEMİREL (Diyarbakır) – …ve bütün basın yayın kuruluşlarına yapılan bu kıyımı da
kabul etmediğimizi ifade etmek istiyorum.
Teşekkür
ediyorum.
BAŞKAN
– Teşekkür ederim Sayın Demirel.
Sayın
Özel, buyurun.
28.- Manisa Milletvekili Özgür Özel’in,
26’ncı Dönem İkinci Yasama Yılında halk için yasaların yapılabileceği bir dönem
geçirmeyi ümit ettiğine, muharrem ayına, Dünya Hayvanları Koruma Günü’ne, Dünya
Çocuk Günü’ne ve Dünya Mimarlık Günü’ne ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim.
26’ncı
Dönem İkinci Yasama Yılının Parlamentomuza, ülkemize, halkımıza, Parlamentodan
sorunlarına çözüm bekleyen, yarasına merhem bekleyen tüm kesimlere, fakire
fukaraya, garibe gurebaya, yoksula, yetime, işçiye, köylüye, esnafa, memura,
öğrenciye, öğretmene beklediklerinin karşılıklarını alabilecekleri, halktan
yana, halk için yasaların yapılabileceği bir dönem geçirmeyi ümit ettiğimi ifade
etmek istiyorum.
Mübarek
muharrem ayının içindeyiz ve muharrem ayının bin üç yüz otuz altı yıllık
acısını yüreğimizde hissediyoruz hâlâ. Yastaki canların duygularını, acılarını
paylaşıyoruz. Yaptıkları ibadetlerin Allah katında kabul görmesini ümit ediyoruz.
Bugün
Dünya Hayvanları Koruma Günü. 15 Şubat 2012’de, Türkiye Büyük Millet Meclisinde
24’üncü Dönemde ilk kez bir Bakan ve 4 partinin temsilcileri bir yasa tasarısı
üzerinde uzlaşmışlar ve bir basın toplantısı yapmışlardı ama ardından çeşitli
lobi faaliyetleri, üzerinde tam mutabakat olan bu tasarının yasalaşmasına imkân
vermedi. O gün o oturumu büyük bir heyecanla takip etmiş bir milletvekili
olarak o günkü milletvekillerinin birbirlerine ve küçücük canlara verdiği sözü
hatırlatmam lazım, sözünden döneni kediler patilesin demiştik. Maalesef o söz
tutulamadı. O sözün bu dönemde tutulması için özellikle 5199 sayılı Yasa’da
geçen dönem mutabakata varılmış metin üzerinden yeni bir çalışmanın başlamasını
ilgili tüm taraflardan beklediğimizi ifade etmek istiyorum. 
Aynı
zamanda ekim ayının ilk pazartesisi Dünya Çocuk Günü. 
(Mikrofon
otomatik cihaz tarafından kapatıldı)
BAŞKAN
– Ek sürenizi veriyorum bir dakikalık.
Lütfen
tamamlayın siz de Sayın Özel.
ÖZGÜR
ÖZEL (Manisa) – Teşekkür ederim.
Çocukların
savaşta hayatlarını kaybetmediği, ağlamadıkları, yetim kalmadıkları, çocuklara
acıyı değil, şekeri tattırabildiğimiz ve onların bedensel, zihinsel, ruhsal
gelişimlerini en iyi ortamda yaşayabildikleri bir dünyayı yaratmak hepimizin
sorumluluğunda. Cumhuriyet Halk Partisi olarak 15-16 Ekim Cumartesi-Pazar
günleri Ulusal Çocuk Politikası Çalıştayı’nı düzenliyoruz. Eğitim, sağlık,
sosyal yardımlar ve adalet alt başlıklarında yapılacak olan bu çalışmayı
Türkiye kamuoyunun dikkatine sunuyoruz ve tüm Parlamentoyu da bu çalışmamıza
katkı vermeye davet ediyoruz. 
Son
olarak da yine bugün Dünya Mimarlık Günü. Bir yanı akademik bir eğitim, bir
yanı sanat olan bu güzel mesleğin hem Parlamentodaki temsilcilerini hem
ülkemizdeki ve dünyadaki temsilcilerini saygıyla selamlıyoruz Cumhuriyet Halk
Partisi grubu olarak. 
Teşekkür
ederim.
BAŞKAN
– Teşekkür ederim.
Sayın
Özel, bahsettiğiniz basın toplantısında ben de vardım. Söylediğiniz o sözü
Sayın Hasip Kaplan ifade etmişti o toplantıda.
ÖZGÜR
ÖZEL (Manisa) – Evet, kulakları çınlasın.
BAŞKAN
- Ben o kanunu çok takip edenlerin arasındaydım. Söz, bu sene hep birlikte
Hayvanları Koruma Kanunu’nu ben de takip edeceğim. Hep beraber inşallah bu
yasama döneminde kanunlaştırırız diye düşünüyorum. Hatırlattığınız için de
ayrıca teşekkür ederim. 
ÖZGÜR
ÖZEL (Manisa) – Ben teşekkür ederim.
BAŞKAN
– Sayın Bostancı, buyurun.
29.- Amasya Milletvekili Mehmet Naci
Bostancı’nın, 26’ncı Dönem İkinci Yasama Yılının hayırlı olmasını dilediğine,15
Temmuzun farklılıklarımız kadar ortaklıklarımızın da ne kadar önemli ve hayati
olduğunu gösterdiğine, hicri yılbaşını kutladığına ve muharrem ayını tebrik
ettiğine ilişkin açıklaması
MEHMET
NACİ BOSTANCI (Amasya) – Sayın Başkan, teşekkürler. 
Yeni
dönem, memleketimize, milletimize hayırlı olsun. Meclisin bu açılışı ayrı bir
anlam taşıyor 15 Temmuz sonrasında. 15 Temmuz darbecileri, Allah korusun,
başarılı olsalardı karanlık bir örgüt olarak, millet iradesinin ve çıkarlarının
hilafına bir yapı kuracaklar, bu ülkenin insan kaynaklarını, maddi kaynaklarını
birilerine peşkeş çekeceklerdi. Milletin gözünden, kulağından, dikkatinden
kaçırdıkları karanlık süreçlerle bir memleket idaresi gerçekleştireceklerdi.
Bunları söylüyorum, şu bakımdan önemli: Meclis açık, Mecliste millet iradesi
bütün partiler marifetiyle temsil ediliyor, şeffaf, açık süreçlerle temsil
ediliyor, herkes söyleyeceğini söylüyor. Bu, demokrasinin güzelliği, 15
Temmuzda bütün partilerin hep birlikte darbecilere karşı çıkarak sahip
çıktıkları millet iradesinin ve demokrasinin güzelliği. O bakımdan, Meclisin çalışmaları,
aleni bir şekilde bu çalışmaların sürdürülmesi çok önemli. 
15
Temmuz bize farklılıklar kadar ortaklıklarımızın da ne kadar önemli ve hayati
olduğunu gösterdi. Hepimiz 15 Temmuzdan birtakım sonuçlar çıkardık muhakkak.
Siyasi rekabet elbette olacak, iktidar muhalefet konulara farklı bakacak.
Bunlar dile de getirilecek ama ortaklıkları da sanıyorum hep hatırlayacağız ve
aynı gök kubbe altında, aynı ülkenin çıkarları için mücadele verdiğimize
ilişkin bir bilinç, bir bilgi, bir dil hepimizin müktesebatında var olacak diye
düşünüyorum. Önümüzdeki dönemde bunun çok örneklerinin ortaya çıkacağını ümit
ve temenni ediyorum. 
Diğer
yandan, 1.438’inci hicri yıl; herkesin hicri yılını kutluyorum. Muharrem ayı…
Muharrem ayının ve hicri yılın kolektif hafızamızda bu kadar yer etmiş olması,
bunların başka tarihî olaylar gibi sadece tarihte kalmadıkları, aynı zamanda
sürekli güncellenerek geleceğe taşındıkları anlamını ifade ediyor. Esasen,
tarih tarihten çıkıp geleceğe taşındığında, önümüze de bir ışık düşürdüğünde
bir anlam taşır. Biz, acıyı bal eylemiş bir geleneğin mirasçılarıyız hep
birlikte. Kerbelâ acısından da bu ülkenin insanlığın kardeşliğini,
dayanışmasını çıkartma becerisi, mahareti, bilgeliği bu topraklarda, bu kadim
kültürde mevcut. Muharrem ayını bu çerçevede görüyor ve bu çerçevede tebrik
ediyoruz. Elbette, hicri yıl yine aynı kolektif hafızanın bir parçası olarak
bize tarihin derinliklerinden konuşuyor. 
Toplumumuzun,
ülkemizin hayırla, el birliğiyle, elbette tartışmalar yapılarak ama
ortaklıkları hep hatırlayarak yürüyeceği temennisiyle saygılarımı sunuyorum.
(AK PARTİ sıralarından alkışlar) 
BAŞKAN
– Çok teşekkür ederim Sayın Bostancı. 
Gündeme
geçiyoruz. 
Başkanlığın
Genel Kurula sunuşları vardır. 
Sayın
milletvekilleri, Kültür ve Turizm Bakanı Nabi Avcı, gündemin “Sözlü Sorular”
kısmının 1, 58, 76, 82, 100, 102, 103, 104, 105, 120, 128, 150, 151, 152, 218,
246, 259, 351, 356, 357, 364, 365, 388, 394, 409, 414, 415, 428, 440, 441 ve
457’nci sıralarında yer alan önergeleri birlikte cevaplandırmak istemişlerdir.
Sayın Bakanın bu istemini sırası geldiğinde yerine getireceğim.
VI.- BAŞKANLIĞIN GENEL KURULA SUNUŞLARI
A) Duyurular
1.- Başkanlıkça, (10/276, 277, 278, 279)
esas numaralı Meclis Araştırması Komisyonunun başkan, başkan vekili, sözcü ve
kâtip üye seçimini yapmak üzere toplanacakları gün, saat ve yere ilişkin duyuru
BAŞKAN
– Sayın milletvekilleri, Fetullahçı Terör Örgütünün (FETÖ/PDY) 15 Temmuz 2016
Tarihli Darbe Girişimi ile Bu Terör Örgütünün Faaliyetlerinin Tüm Yönleriyle
Araştırılarak Alınması Gereken Önlemlerin Belirlenmesi Amacıyla Kurulan Meclis
Araştırma Komisyonu (10/276, 277, 278, 279) esas numaralı Meclis Araştırma
Komisyonuna daha önce seçilmiş bulunan sayın üyelerin 4 Ekim 2016 Salı günü
yani bugün saat 19.00’da ana bina 2’nci kat 511 numaralı Meclis araştırması
komisyonları toplantı salonunda toplanarak başkan, başkan vekili, sözcü ve
kâtip seçimini yapmalarını rica ediyorum. Komisyonun toplantı yeri ve saati
ayrıca duyuru ekranlarından da ilan edilmiştir. 
ÖZGÜR
ÖZEL (Manisa) – Sayın Başkan, konu hakkında pek kısa bir söz istiyorum. 
BAŞKAN
– Buyurun Sayın Özel. 
V.- AÇIKLAMALAR (Devam)
30.- Manisa Milletvekili Özgür Özel’in, 15
Temmuz darbe girişimini araştırmak için kurulmuş komisyonda her partiye uygun
şekilde bir temsiliyetin verildiği bir başkanlık divanının oluşması gerektiğine
ilişkin açıklaması
ÖZGÜR
ÖZEL (Manisa) – Sayın Başkanım, darbe girişimini araştırmak, sorumlularını
ortaya çıkarmak ve bir daha bunların yaşanmaması için ortak bir Meclis
iradesiyle bu komisyon kurulmuştu. Bunu son derece olumlu buluyoruz her ne
kadar çalışmasına başlamakta gecikmiş de olsa. 
Bugün
-biraz önce de arz ettiğiniz gibi- başkanlık divanı seçilecek. O gün, o akşam
darbeye tüm partiler birlikte direndik, siz en yakın tanıklarındansınız.
Birtakım ruhlardan bahsediliyor -Yenikapı ruhu- ama en önemlisi 15-16 Temmuz
ruhudur. 4 partinin ortak imzasıyla, ayrıca Meclis Başkanının imzasıyla
yayınlanmış deklarasyon ve bu kürsüden Sayın Başbakanın, Sayın Genel
Başkanımızın, Sayın Devlet Bahçeli’nin ve Halkların Demokratik Partisi adına da
Sayın Grup Başkan Vekili İdris Baluken’in darbe karşısında birleşen beyanları
son derece önemliydi ve darbeyle mücadele açısından da bütün dünyadaki algı
açısından çok önemli bir vurgu yaptı. 
Bugün
bu komisyon çalışmalarına başlayacak ve 4 başkanlık divanı üyesi seçecek;
Parlamentoda 4 tane parti var. Bundan önce, Kırkpınar başpehlivanında bile
doping çıkana kadar görmezden geldik sorunu, dopingi araştırma dedik “Tek
başımıza başkanlık divanını oluştururuz.” dedi bir parti. Soma faciasını
yaşadık 70 milyon ağladık, başkanlık divanı 1 partiden oluştu. Ama şimdi, bu
darbeyle mücadelede -çünkü bazen, komisyon kendi gündemine hâkimdir elbette
ama, oraya gidildiğinde iş işten geçmiş oluyor- siyasi partiler, siyasi
partilerin yetkilileri bu çağrıyı, bu beklentiyi duymalılar. 
Ümit
ediyoruz, darbeyi araştırma komisyonunda da “Biz tek başımıza tüm
temsiliyetleri alırız.” yerine, her partiye uygun şekilde bir temsiliyetin
verildiği, eşit olarak dağıtılacağı ve komisyonun da birlik ve beraberlik
içinde çalışmasının ilk adımının atılacağı bir adımı orada bekliyoruz. Gözümüz
kulağımız komisyonda olacak. 
Genel
Kurulun dikkatlerine arz ederim.
BAŞKAN
– Teşekkür ederim.
Türkiye
Büyük Millet Meclisi Başkanlığının üç tezkeresi vardır, ayrı ayrı okutup
bilgilerinize sunacağım.
VI.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Türkiye Büyük Millet
Meclisi Başkanlığının, Avrupa Konseyi Parlamenter Meclisi (AKPM) asamblesinde
Türkiye Büyük Millet Meclisini temsil eden İzmir Milletvekili İbrahim Mustafa
Turhan’ın üyelikten istifası üzerine Türkiye Büyük Millet Meclisinin Dış
İlişkilerinin Düzenlenmesi Hakkında 3620 sayılı Kanun’un 12’nci maddesi
uyarınca Bursa Milletvekili Cemalettin Kani Torun’un üyeliğinin Başkanlık
Divanınca uygun bulunduğuna ilişkin tezkeresi (3/835)
29/9/2016
Türkiye Büyük Millet Meclisi Genel Kuruluna
Avrupa
Konseyi Parlamenter Meclisi (AKPM) asamblesinde Türkiye Büyük Millet Meclisini
temsil eden İzmir Milletvekili İbrahim Mustafa Turhan'ın üyelikten istifası üzerine
Türkiye Büyük Millet Meclisinin Dış İlişkilerinin Düzenlenmesi Hakkında 3620
sayılı Kanun’un 12'nci maddesi uyarınca Bursa Milletvekili Cemalettin Kani
Torun'un üyeliği Başkanlık Divanınca uygun bulunmuştur.
Genel
Kurulun bilgilerine sunulur.
 İsmail
Kahraman
 Türkiye
Büyük Millet Meclisi
 Başkanı
2.- Türkiye Büyük Millet Meclisi
Başkanlığının, Türkiye Büyük Millet Meclisi Başkanlık Divanının 18/8/2016 tarih
ve 20 sayılı Kararı’yla Afganistan-Türkiye Parlamentolar Arası Dostluk Grubu
Başkanı ve beraberindeki heyetin ülkemizi ziyaret etmesinin uygun bulunduğuna
ilişkin tezkeresi (3/836)
30/9/2016
Türkiye Büyük Millet Meclisi Genel Kuruluna
Türkiye
Büyük Millet Meclisi Başkanlık Divanının 18 Ağustos 2016 ve 20 sayılı Kararı
ile Afganistan-Türkiye Parlamentolar Arası Dostluk Grubu Başkanı ve
beraberindeki heyetin ülkemizi ziyaret etmesi uygun bulunmuştur.
Söz
konusu heyetin ülkemizi ziyareti, 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun'un 7’nci
maddesi gereğince Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi
 Başkanı
3.- Türkiye Büyük Millet Meclisi
Başkanlığının, Türkiye Büyük Millet Meclisi Başkanlık Divanının 18/8/2016 tarih
ve 20 sayılı Kararı’yla Kanada-Türkiye Parlamentolar Arası Dostluk Grubu
Başkanı ve beraberindeki heyetin ülkemizi ziyaret etmesinin uygun bulunduğuna
ilişkin tezkeresi (3/837)
30/9/2016
Türkiye Büyük Millet Meclisi Genel Kuruluna
Türkiye
Büyük Millet Meclisi Başkanlık Divanının 18 Ağustos 2016 ve 20 sayılı Kararı
ile Kanada-Türkiye Parlamentolar Arası Dostluk Grubu Başkanı ve beraberindeki
heyetin ülkemizi ziyaret etmesi uygun bulunmuştur.
Söz
konusu heyetin ülkemizi ziyareti, 28/3/1990 tarihli ve 3620 sayılı Türkiye
Büyük Millet Meclisinin Dış İlişkilerinin Düzenlenmesi Hakkında Kanun'un 7’nci
maddesi gereğince Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Bilgilerinize sunulmuştur.
Sayın
milletvekilleri, Meclis araştırması açılmasına ilişkin üç önerge vardır,
önergeleri ayrı ayrı okutacağım.
İkinci
sırada okutacağım Meclis araştırması önergesi beş yüz kelimeden fazla olduğu
için önerge özeti okutulacaktır ancak önergenin tam metni Tutanak Dergisi’nde
yer alacaktır.
C) Meclis Araştırması Önergeleri
1.- Bolu Milletvekili Tanju Özcan ve 22
milletvekilinin, başta kamyoncu esnafı olmak üzere kara taşımacılığı sektörünün
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/309)
Türkiye Büyük Millet Meclisi Başkanlığına
Ülkemizde
yurt içi taşımacılığın yüzde 90’lık bir bölümü kara yolu taşımacılığıyla
yapılmaktadır. Taşımacılık, toplumların gelişmişlik göstergesi olması yanında
ekonominin de önemli bir dişlisidir.
Sayıları
1 milyona yaklaşan kamyoncu esnafının sorunları AKP iktidarı döneminde daha da
artmış, esnaf ülkemizin birçok yerinde kontak kapatmak suretiyle tepkilerini
dile getirmiştir.
Kamyoncu
esnafının en büyük sorunlarından bir tanesi belge sorunu ve belge karmaşasıdır.
Ulaştırma, Denizcilik ve Haberleşme Bakanlığı değişik isimler altında (K1, K2,
K3, SRC3, SRC4 vs.) yeni belgeler çıkartmak suretiyle zaten zor durumda evine
ekmek götürmeye çalışan esnafımızın sorunlarına sorun katmaktan öteye
geçmemiştir.
Araçlarına
yeni lastik alamayan, çıkma lastiklerle taşımacılık yapmaya çalışan
esnafımızdan yetki belgesi için istenen ücretler kamyoncu esnafının belini
bükmektedir. Sıfır faizli kredi imkânları sunularak kamyoncu esnafının çoğunda
bulunan eski kamyonların değiştirilmesi için devletin gerekli adımları atması
sektörün geleceği açısından da önem arz etmektedir.
Yük
taşımacılığının en büyük maliyet girdisi sürekli artış gösteren akaryakıt
girdisidir. Kamyoncu esnafı ucuz mazot ve 10 numara inceltilmiş yağ kullanmak
suretiyle bu sektörde tutunmaya çalışmaktadır. Hava yolu taşımacılığı ve deniz
yolu taşımacılığına devletin sağladığı ucuz mazot desteğinin taşımacılığın
büyük oranına sahip kara yolu taşımacılığına sağlanmaması kamyoncu esnafının
dayanma gücünü giderek azaltmaktadır. Sektör, başta zorlu rekabet ve yükselen
petrol fiyatları nedeniyle artan maliyet giderleri olmak üzere, kendi içinde
birçok zorlukla karşı karşıya bulunmaktadır.
Sektördeki
bir diğer önemli sorun trafik sigortası ve kasko ücretlerinin yüksek olmasıdır.
Tır
şoförlerimiz özellikle bir Schengen ülkesinden vize talebinde bulunduğunda
yaklaşık 20 tane gerekli belgeyi hazırlamak zorunda bırakılmaktadır.
Sorunlarla
boğuşan kamyoncu esnafının birçoğu nakliyat firmalarının elemanı olarak
çalışmaktadırlar. Kamyoncu esnafı bir yere taşıma yaptıktan sonra geri dönüş
yolunda kamyonuna yeni mal alamadığı için mazot parasını bile ancak
çıkartabilmekte, boğaz tokluğuna bir yerden bir yere taşıma yapmaktadır.
Bu
bağlamda;
Başta
kamyoncu esnafı olmak üzere ülkemizdeki kara taşımacılığı sektörünün içinde
bulunduğu mevcut durum, karşılaştığı sorunlar ile bunlara ilişkin çözüm
yollarının tespiti amacıyla Anayasa’nın 98’inci, İç Tüzük’ün 104 ve 105’inci
maddeleri gereğince Meclis araştırması açılmasını arz ederim.
1) Tanju
Özcan (Bolu)
2) Haluk
Pekşen (Trabzon)
3) Melike
Basmacı (Denizli)
4) Nurhayat
Altaca Kayışoğlu (Bursa)
5) Mehmet
Gökdağ (Gaziantep)
6) Şenal
Sarıhan (Ankara)
7) Hayati
Tekin (Samsun)
8) Mahmut
Tanal (İstanbul)
9) Vecdi
Gündoğdu (Kırklareli)
10) Haydar
Akar (Kocaeli)
11) Kadim
Durmaz (Tokat)
12) Devrim
Kök (Antalya)
13) Ömer
Fethi Gürer (Niğde)
14) Erkan
Aydın (Bursa)
15) Lale
Karabıyık (Bursa)
16) Ceyhun
İrgil (Bursa)
17) Bülent
Yener Bektaşoğlu (Giresun)
18) Orhan
Sarıbal (Bursa)
19) Kazım
Arslan (Denizli)
20) Tur
Yıldız Biçer (Manisa)
21) Erdin
Bircan (Edirne)
22) Özcan
Purçu (İzmir)
23) Hüseyin
Çamak (Mersin)
2.- Hatay Milletvekili Mevlüt Dudu ve 27
milletvekilinin, demir çelik sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/310) (x)
Türkiye Büyük Millet Meclisi Başkanlığına
Türk
demir çelik sektörü, Türkiye'nin ekonomik kalkınması ve endüstrileşmesinde
stratejik öneme sahiptir. 2012 yılından bu yana ihracat ve kapasite kullanımı
açısından sürekli kan kaybeden sektör, yurt dışı pazarların daralması ve Orta
Doğu'daki siyasi dalgalanmalar sonucu krizin eşiğindedir.
Yerli
çelik üreticisine teşvik ve koruma tedbirleri uygulanmaması, Rusya ve Çin'in
Türkiye pazarına girerek dampingli çelik satışına karşı hiçbir önlem
alınmaması, dış politikada yaşanan gelişmeler sonucu ihracatın düşmesi sektörün
en önemli sorunları arasında yer almaktadır. Sektörün daralması nedeniyle bazı
çelik üretim fabrikalarında işten çıkarmalar başlamıştır. Demir çelik üretimi,
kapasite kullanımı ve dış ticaretteki sorunların araştırılması, bunun sonucunda
sektörün ve halkımızın bilgilendirilmesi ve çözüm yollarının belirlenerek
uygulanmasının sağlanması amacıyla İç Tüzük’ümüzün 104 ve 105’inci maddeleri
gereğince araştırma komisyonu kurularak konunun araştırılmasını arz ederiz.
Saygılarımızla.
1)
 Mevlüt Dudu  (Hatay)
2)
 Kadim Durmaz  (Tokat)
3)
 Vecdi Gündoğdu  (Kırklareli)
4)
 Mahmut Tanal  (İstanbul)
5)
 Mustafa Sezgin Tanrıkulu  (İstanbul)
6)
 Mehmet Gökdağ  (Gaziantep)
7)
 Özcan Purçu  (İzmir)
8)
 Haydar Akar (Kocaeli)
9)
 Aydın Uslupehlivan  (Adana)
10)
 Çetin Osman Budak  (Antalya)
11)
 Şenal Sarıhan  (Ankara)
12)
 Kazım Arslan  (Denizli)
13)
 Ahmet Akın  (Balıkesir)
14)
 Hüseyin Çamak  (Mersin)
15)
 Lale Karabıyık  (Bursa)
16)
 Namık Havutça  (Balıkesir)
17)
 Onursal Adıgüzel  (İstanbul)
18)
 Devrim Kök  (Antalya)
19)
 Erkan Aydın  (Bursa)
20)
 Ceyhun İrgil  (Bursa)
21)
 Orhan Sarıbal  (Bursa)
22)
 Tur Yıldız Biçer  (Manisa)
23)
 Melike Basmacı  (Denizli)
24)
 Hayati Tekin  (Samsun)
25)
 Ömer Fethi Gürer  (Niğde)
26)
 Bülent Yener Bektaşoğlu  (Giresun)
27)
 Haluk Pekşen  (Trabzon)
28)
 Erdin Bircan  (Edirne)
Özet
Gerekçe:
Türkiye'nin
endüstrileşmesinin ve ekonomik kalkınmasının lokomotif unsurlarından olan demir
çelik sektörü, devlet tarafından desteklenmesi gereken en önemli sektörlerin
başında gelmektedir. Türkiye'deki sanayileşme açısından büyük önem taşıyan
demir çelik sektörü, inşaat, makine ve otomotiv sektörü açısından da büyük önem
arz etmektedir.
Türkiye,
2000 yılından itibaren ham çelik üretim kapasitesini yüzde 153 artırmasına
karşın çelik üretimi 2012 yılından bu yana düşüş eğilimine girmiştir. 2015'in
ilk on ayı itibarıyla çelik üretim kapasitesinin yüzde 17,7'si atıl durumdadır.
Türkiye'de
inşaat, makine ve otomotiv sektöründeki gelişmelere bağlı olarak 2012 yılından
bu yana çelik tüketimi yüzde 21,5 oranında artmıştır. Çelik tüketimi dünya
ortalamasının üzerinde artan Türkiye, iç ve dış politikada alınan yanlış
kararlar sonucu Rusya ve Çin'den çelik ithalatı yapar hâle gelmiştir. Türkiye,
2015 yılı itibarıyla çelikte net ithalatçı ülke konumuna düşmüştür. 
İhracatımızda
kan kaybı yaşanmaktadır. 2012'de 20,2 milyon ton olan çelik ürünleri ihracatı
2015 yılının ilk on aylık döneminde 13,9 milyon tona gerilemiştir. Demir çelik
ihracatında en büyük pazar kaybı son bir yılda yüzde 38,9’luk kayıpla Uzak Doğu
ve Güney Asya ülkelerinde yaşanmıştır. Bağımsız Devletler Topluluğu ülkelerine
yapılan çelik ihracatı son bir yılda yüzde 29,8, Orta Doğu ülkelerine yapılan
çelik ihracatı yüzde 8,6 oranında azalmıştır. Orta Doğu ülkelerine yapılan
ihracatta dolar üzerinden kayıp ise yüzde 25,4 düzeyinde gerçekleşmiştir. 
Çelik
ithalatımız ise 2012'de 11,8 milyon ton seviyesinden 2015 yılının ilk on aylık
döneminde 15,8 milyon tona fırlamıştır. En çok çelik ürünleri ithalatı
yaptığımız iki ülke Rusya ve Çin'dir. 2014 yılının Ocak-Ekim ayında 1,8 milyon
ton çelik ithal ettiğimiz Rusya, bu rakamı 2015 yılının aynı döneminde 3,7
milyon tona çıkarmıştır. Rusya, Türkiye'ye yaptığı ithalatı bir yılda yüzde 95
oranında artırmıştır. Türkiye pazarını âdeta işgal eden Çin ise 2014 yılının
ilk on aylık diliminde 664 bin ton olan ithalatını 2015 yılının aynı döneminde
2,3 milyon tona çıkarmıştır. Çin'in bir yılda Türkiye'ye yaptığı ithalatı yüzde
250 oranında artırması yerli üreticileri oldukça sıkıntıya düşürmüştür. Türk
çelik üreticisinin içinde bulunduğu tablo açısından Çin ve Rusya'nın Türkiye
pazarında ulaştığı konum oldukça düşündürücüdür. İthalatı rekor seviyede artan
Türkiye'nin çelik üretiminde kapasite kullanım oranı ise 2014 yılında yüzde 68
iken 2015 yılında yüzde 62 seviyesine kadar inmiştir. Dünya çelik üretiminin
yarısını gerçekleştiren ve dünyaya Türkiye'nin toplam çelik üretiminin 4 katı civarında
çelik ihraç eden Çin'in maliyetlerin altında seyreden satış politikaları dünya
genelinde fiyat seviyelerini aşağı çekmekte ve devlet yardımından
yararlanamayan Türkiye gibi ülkelerin üreticilerine zarar vermektedir.
Mevcut
durum itibarıyla çelik sektörümüzde bazı tesislerde üretim tümüyle durdurulmuş,
bazı tesislerde ise vardiya sayısı azaltılmış veya üretim minimuma
düşürülmüştür. Bu durum birçok işletmenin istihdamı azaltarak işçi çıkarmasına
yol açmıştır. Entegre çelik üreticilerinden KARDEMİR 2015 yılının ilk dokuz
aylık döneminde 211 milyon lira zarar açıklamıştır. 
Yıkıcı
rekabetin yaşandığı mevcut ortamda ABD ve Avrupa Birliği agresif ihracat
politikası uygulayan ülkelere karşı kendi sanayicisini korumak için
ithalatlarını sınırlandırma yoluna gitmişlerdir. Bazı ülkeler Çin'den yapılan
ithalata karşı yüzde 200'ü aşan oranlarda damping vergileri uygulamaya
başlarken, bazıları tüm ülkelerden yapılan ithalata sınırlama getirerek iç
pazarı koruma yoluna gitmişlerdir. 
Türk
çelik sektörünün içerisinde bulunduğu olumsuz koşulların araştırılarak, üretim
ve kapasite kullanım oranlarındaki olağanüstü düşüşün incelenmesi, artan çelik
tüketiminin ithalatla karşılanmasının önlenmesi ve yerli üreticinin
desteklenmesi gerekmektedir. 
3.- İstanbul Milletvekili Mustafa Sezgin
Tanrıkulu ve 24 milletvekilinin, Maraş katliamının arkasındaki gerçeklerin
araştırılarak devlet arşivlerindeki belgelerin kamuoyuyla paylaşılması amacıyla
Meclis araştırması açılmasına ilişkin önergesi (10/311)
Türkiye Büyük Millet Meclisi Başkanlığına
Maraş
katliamı, 19 Aralık ile 26 Aralık 1978’de Kahramanmaraş’ta meydana gelen, Alevi
yurttaşlara yönelik katliamdır. Resmî rakamlara göre yedi gün süren olaylar
sırasında 105 vatandaş hayatını kaybetmiştir. Alevilere ait 200’ün üzerinde ev
yakılmış, 100’e yakın iş yeri tahrip edilmiştir. Yirmi üç yıl süren davalar
sonucunda 22 kişi idam, 7 kişi müebbet hapis, 321 kişi bir ile yirmi dört yıl
arasında ceza almıştır. Katliamda önemli rol oynayan 68 kişiye ise
ulaşılamamıştır. Söz konusu katliamın arkasındaki gerçeklerin ortaya
çıkarılması, devlet arşivlerindeki belgelerin kamuoyuyla paylaşılması için
Anayasa’nın 98’inci, İç Tüzük’ün 104’üncü ve 105’inci maddeleri gereğince
Meclis araştırması açılması için gereğini saygılarımızla arz ve teklif ederiz. 
1) Mustafa Sezgin Tanrıkulu  (İstanbul)

2) Veli Ağbaba  (Malatya)

3) Aylin Nazlıaka (Ankara)
4) Mehmet Gökdağ (Gaziantep)

5) Ceyhun İrgil (Bursa)
6) Kadim Durmaz (Tokat)

7) Mahmut Tanal (İstanbul)

8) Özcan Purçu (İzmir)

9) Aydın Uslupehlivan (Adana)

10) Haydar Akar (Kocaeli)

11) Vecdi Gündoğdu (Kırklareli)

12) Çetin Osman Budak (Antalya)
13) Ahmet Akın (Balıkesir)

14) Şenal Sarıhan (Ankara)

15) Lale Karabıyık (Bursa)

16) Namık Havutça (Balıkesir)

17) Onursal Adıgüzel  (İstanbul)

18) Erkan Aydın (Bursa)

19) Kazım Arslan  (Denizli)

20) Orhan Sarıbal (Bursa)

21) Tur Yıldız Biçer (Manisa)

22) Melike Basmacı (Denizli)

23) Bülent Yener Bektaşoğlu (Giresun)

24) Erdin Bircan (Edirne)

25) Hüseyin Çamak (Mersin)

Gerekçe:

Maraş
katliamı Türkiye'nin yakın tarihinde yaşadığı en acı hadiselerden biridir.
Türkiye'nin yakın tarihi muhalifler için acı ve gözyaşıyla doludur maalesef.
Takvim yaprakları sürekli olarak bize başka bir acı olayı hatırlatmaktadır. Bu
sebeple toplumsal belleğin diri tutulması ve bu acıların benzerlerinin
yaşanmaması adına olaylar aydınlatılmalı ve yargı önünde sorumlular
cezalandırılmalıdır. Toplumsal barış CHP’nin en önemli hedeflerinden biridir ve
politikalarımızın ekseninin oluşturmaktadır. Biz CHP olarak toplumun her kesimini
kucaklamayı, her kesiminin huzur, refah ve barış içinde yaşaması gerektiğini
savunmaktayız. Maraş katliamı solcu ve Alevi yurttaşlara karşı tertiplenmiştir.
Ülke olarak acılarımızı ve sevinçlerimizi ortaklaştıramazsak bunun sonucu
herkesin kendi acısına üzülmesi olacaktır. Bu durum da toplumsal barışın
önündeki en büyük engeldir. Maraş katliamına ilişkin görgü tanıklarının
anlattığı ve mahkeme kayıtlarına geçen ifadeler kan donduran cinstendir. Böyle
bir katliamla karşı karşıya kalmış insanların güvercin ürkekliğinde yaşaması
olağandır. Devlet, yurttaşlarının güvenliğini sağlamakla sorumludur.
Yurttaşların can güvenliği endişesiyle yaşaması idareciler için utanç verici
bir durumdur. Bugün hâlen, Maraş katliamının gerçek failleri bulunamadığı için
can güvenliği endişesi taşıyan ve adalete inancını yitirmiş yurttaşlarımız
vardır. Maraş katliamı vahşice uygulanan kanlı bir plandır. O döneme ait gizli
tüm yazışmaların ve istihbarat raporlarının kamuoyuyla paylaşılması
gerekmektedir. Gerçeklerin gün yüzüne çıkarılması, kamuoyunun bilgilendirilmesi
ve sorumluların belirlenmesi amacıyla Meclis araştırması açılması gereği zaruri
hâle gelmiştir.
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Türkiye
Büyük Millet Meclisi Başkanlığının üç tezkeresi daha vardır, ayrı ayrı okutup
oylarınıza sunacağım:
B) Tezkereler (Devam)
4.- Türkiye Büyük Millet
Meclisi Başkanlığının, ABD’nin Başkenti Washington’da 3-6 Ekim 2016
tarihlerinde düzenlenecek olan Dünya Bankası ve Uluslararası Para Fonu’nun
Parlamenterler Ağı yıllık toplantısına Dışişleri Komisyonu Başkanı ve Malatya
Milletvekili Taha Özhan’ın katılmasına ilişkin tezkeresi (3/838)
Türkiye Büyük Millet Meclisi Genel Kuruluna
ABD’nin
Başkenti Washington’da 3-6 Ekim 2016 tarihlerinde düzenlenecek olan Dünya
Bankası ve Uluslararası Para Fonu’nun Parlamenterler Ağı yıllık toplantısına
Dışişleri Komisyonu Başkanı ve Malatya Milletvekili Taha Özhan’ın katılması
hususu, 28.3.1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun’un 9’uncu maddesi uyarınca Genel
Kurulun tasviplerine sunulur.
 İsmail
Kahraman
 TBMM
Başkanı
BAŞKAN
- Kabul edenler... Kabul etmeyenler... Kabul edilmiştir. 
5.- Türkiye Büyük Millet Meclisi
Başkanlığının, Avrupa Konseyi Parlamenterler Meclisi (AKPM) ve Parlamenter
Meclisin Sosyal İşler, Sağlık ve Sürdürülebilir Kalkınma Komitesi tarafından
Avrupa Sosyal Haklar Sözleşmesi Komitesi toplantısı çerçevesinde 28 Ekim 2016
tarihinde Paris’te “Çocuk ve Gençlerin Sosyal, Yasal ve Ekonomik Olarak
Korunması Hakkı” konulu parlamenter seminere Kütahya Milletvekili Sağlık, Aile,
Çalışma ve Sosyal İşler Komisyonu Başkanı Vural Kavuncu’nun katılmasına ilişkin
tezkeresi (3/839)
Türkiye Büyük Millet Meclisi Genel Kuruluna
Avrupa
Konseyi Parlamenterler Meclisi (AKPM) ve Parlamenter Meclisin Sosyal İşler,
Sağlık ve Sürdürülebilir Kalkınma Komitesi tarafından Avrupa Sosyal Haklar
Sözleşmesi Komitesi toplantısı çerçevesinde 28 Ekim 2016 tarihinde Paris’te
“Çocuk ve Gençlerin Sosyal, Yasal ve Ekonomik olarak Korunması Hakkı” konulu
parlamenter seminer düzenlenecektir.
Söz
konusu seminere Kütahya Milletvekili, Sağlık, Aile, Çalışma ve Sosyal İşler
Komisyonu Başkanı Vural Kavuncu’nun katılması hususu, 28.3.1990 tarihli ve 3620
sayılı Türkiye Büyük Millet Meclisinin Dış İlişkilerinin Düzenlenmesi Hakkında
Kanun’un 9’uncu maddesi uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi Başkanı
BAŞKAN
- Kabul edenler... Kabul etmeyenler... Kabul edilmiştir.
6.- Türkiye Büyük Millet Meclisi
Başkanlığının, Avrupa Birliği Konseyi Slovakya Dönem Başkanlığında 16-18 Ekim
2016 tarihlerinde Slovakya’nın başkenti Bratislava’da “Avrupa Birliği İçinde
İstikrar, Ekonomik Koordinasyon ve Yönetişim” konulu parlamentolar arası
konferansa katılım sağlanmasına ilişkin tezkeresi (3/840)
Türkiye Büyük Millet Meclisi Genel Kuruluna
Avrupa
Birliği Konseyi Slovakya Dönem Başkanlığında 16-18 Ekim 2016 tarihlerinde
Slovakya’nın başkenti Bratislava’da “Avrupa Birliği İçinde İstikrar, Ekonomik
Koordinasyon ve Yönetişim” konulu parlamentolar arası konferans
düzenlenecektir. 
Söz
konusu konferansa katılım sağlanması hususu 28/3/1990 tarihli ve 3620 sayılı
Türkiye Büyük Millet Meclisinin Dış İlişkilerinin Düzenlenmesi Hakkında
Kanun’un 9’uncu maddesi uyarınca Genel Kurulun tasviplerine sunulur. 
 İsmail
Kahraman
 Türkiye
Büyük Millet Meclisi Başkanı
BAŞKAN
– Kabul edenler… Kabul etmeyenler… Kabul edilmiştir.
Sayın
milletvekilleri, Halkların Demokratik Partisi Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım.
VII.- ÖNERİLER
A) Siyasi Parti Grubu Önerileri
1.- HDP Grubunun, İzmir Milletvekili Ertuğrul
Kürkcü ve arkadaşları tarafından, 15 Temmuz darbe girişimi sonrasında ilan
edilen OHAL kapsamında 15 vakıf yükseköğretim kurumunda kayıtlı öğrenciler ile
akademik personel ve çalışanların uğradıkları mağduriyetin araştırılması
amacıyla 12/8/2016 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin, Genel Kurulun 4 Ekim 2016 Salı günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi 
4/10/2016
Türkiye Büyük Millet Meclisi Başkanlığına
Danışma
Kurulu 4/10/2016 Salı günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 İdris
Baluken
 Diyarbakır
 Grup
Başkan Vekili
Öneri:

12
Ağustos 2016 tarihinde İzmir Milletvekili Sayın Ertuğrul Kürkcü ve arkadaşları
tarafından verilen, 2633 sıra numaralı, 15 Temmuz darbe girişimi sonrasında
ilan edilen OHAL kapsamında 15 vakıf yüksek öğretim kurumunda kayıtlı
öğrenciler ile akademik personel ve çalışanların uğradıkları mağduriyetin
araştırılması amacıyla Türkiye Büyük Millet Meclisine verilmiş olan Meclis
araştırma önergesinin Genel Kurulun bilgisine sunulmak üzere bekleyen diğer
önergelerin önüne alınarak 4/10/2016 Salı günlü birleşimde sunuşlarda okunması
ve görüşmelerin aynı tarihli birleşimde yapılması önerilmiştir. 
BAŞKAN
– Halkların Demokratik Partisi grup önerisinin lehinde ilk olarak Van
Milletvekili Sayın Bedia Özgökçe Ertan konuşacak.
Buyurun
Sayın Özgökçe Ertan. (HDP sıralarından alkışlar) 
BEDİA
ÖZGÖKÇE ERTAN (Van) – Teşekkür ediyorum Sayın Başkan.
Sayın
Başkan, değerli milletvekilleri; 26’ncı Dönemin İkinci Yasama Yılının tüm
Türkiye halklarına hayırlı olmasını umuyor ve diliyorum.
Doğrusu,
ayrı kaldığımız, Meclisin kapalı olduğu dönemde OHAL ve kanun hükmünde
kararnamelerle açığa çıkan uygulamalar gerçekten çok sayıda hukuksuzluğu
barındırıyor ve bu kadar kısa süre içerisinde onlarca, binlerce insanı,
milyonlarca öğrenciyi mağdur eden uygulamalar gerçek bir hukuksuzluk boyutuna
ulaşmıştır. On dakikalık süre içerisinde hepsini tek tek belki ele almak mümkün
değil ama mümkün olduğunca özetlemeye çalışacağım.
Yine,
ikinci yıla başlarken açılış gününde savaş tezkeresini onaylamış olmak ve
OHAL’le yönetime devam kararıyla çalışmalara başlamış olmak, umut beklentisi
içinde, gözü bu Mecliste olan milyonları daha çok tedirgin etmiştir. Oysa,
halklara söylenecek en güzel söz, esasen -Meclis açıldıysa- korkunç bir
hukuksuzlukla uygulanmaya devam edilen OHAL rejiminin son bulduğunu söylemek
olurdu, yapılan haksızlıkları giderecek düzenlemelerin yapılacağına dair
sözleri sarf etmek olurdu; mevcut Hükûmetten güzel gelecek beklentisi ancak
böylesi adımlarla karşılanabilirdi. Ne yazık ki yapılan uygulamalardan ve verilen
kararlardan anlıyoruz ki o beklentiyi karşılama sorumluluğunu üstlenecek bir
Hükûmet ve bir yönetim şu an için yoktur.
Sayın
milletvekilleri, 20 Temmuz 2016’da üç ay süreyle uygulanacağına dair ilanı
yapılan ve dediğim gibi, ne yazık ki üç ay daha uzatılarak uygulanmaya devam
edilecek olan OHAL, darbeyi önlemeyi değil, fiilî diktatörlük sistemini Türkiye
kamuoyuna kanıksatmaya yönelik atılan bir adımdır. Bugün karşı karşıya
kaldığımız durumu özetleyecek olursak bastırılmış darbe girişiminden beş gün sonra
OHAL ilan ederek mevcut Anayasa’nın OHAL’le ilgili maddelerine ve 15’inci
maddesine, AİHS’in 15’inci ve Birleşmiş Milletler Medeni ve Siyasal Haklar
Sözleşmesi’nin 4’üncü maddesine aykırı olacak şekilde kanun hükmünde
kararnamelerle tamamen otoriter bir rejim inşa edilmiştir. Kanun hükmünde
kararnamelerin artık iktidarın uygulamalarına, haksızlıklara karşı çıkan,
ablukaları protesto eden, Ankara katliamını protesto eden, “Çocuklar ölmesin.”
diyen, barış isteyen herkesi tasfiye etmeye yönelik olduğu açıkça ortaya çıkmış
oldu. Onlarca yıl mücadele ve direnişle, dişleriyle tırnaklarıyla hak elde eden
örgütlü, demokratik kamu görevlileri hedef alınmış hâldedir.
Bildiğiniz
gibi, kamu personel rejimi Türkiye’de örnek gösterebilecek, iyi uygulamalardan
biridir. Bunu sağlayan ise sendikacılık faaliyetleridir ve bugün sendikalaşma
oranı Türkiye’de yüzde 71,3’e ulaşmıştır. Ancak, son kanun hükmünde
kararnameyle 11.301 öğretmen açığa alındı. Onların açığa alınmaları durumuna
baktığımızda ve açığa alınan öğretmenlerin özelliklerine bakınca hemen, esasen,
Hükûmetin esas niyeti ortaya çıkıyor. Neredeyse tamamı Kürt illerindeki
öğretmenler, batıdakiler ise önceden Kürt illerinden atanan yine Kürt
öğretmenler, yüzde 90’ı EĞİTİM SEN’li öğretmenler. Yine, diğer özelliklerine
bakacak olursak, ya Ankara katliamının protestosuna katılmış ya da iktidarın
yaptıklarını sosyal medya hesaplarından protesto etmiş ve en son olarak,
KESK’in aldığı 29 Aralıktaki bir günlük grev kararına uymuş ve o karar gerekçe
gösterilerek açığa alınmıştır. Hani şu, KESK’in 29 Aralıkta aldığı iş bırakma
eylemi var ya, işte o eylem “Çocuklar ölmesin, okula gelsin.” gerekçesiyle ve
niyetiyle alınmış bir karardı. Fakat sizler Şırnak’ta bir yıldır okulların
olmadığını biliyorsunuz ve Sur’da, Cizre’de, Silopi’de, İdil’de, Nusaybin’de
öğretmenlere mesaj atarak o kentleri boşaltmalarını istediniz ve sizler
öğretmenlere işi bıraktırdınız. Hangi gerekçeyle? Daha sonra ablukalara alınan
kentler yerle bir edildi, çocuklar öldürüldü ve biz defalarca sorduk cevap vermediniz.
Orada öğretmenlere iş bıraktırarak, ablukalarla tüm halka işkence uygulayarak,
okulları kışlalara çevirerek çocukların, kadınların öldürülmesine seyirci
oldunuz, öldürenlerle suç ortağı oldunuz. “Öğretmenler gidecek.” dediniz çünkü
orada ölme ve öldürme eylemleri olacak demiş oldunuz ve orada ölme ve öldürme
eylemleri oldu. Peki, bir yıldır ölme ve öldürme üzerine bir gerekçeyle
öğretmenlere iş bıraktıranlara bir ceza, bir yaptırım uyguladınız mı, buna dair
tek bir soru sordunuz mu? Tek bir kanun hükmünde kararname var mı? Hayır, yok.
Herhangi bir soruşturma olmadığı gibi herhangi bir soru da yok. O grev
kararından tam dokuz ay sonra, OHAL bahanesiyle ve fırsatçılığıyla, gecenin
yarısı kanun hükmünde kararname çıkararak o öğretmenleri tasfiye ettiniz;
KESK’li, EĞİTİM SEN’li Kürt illerinde çalışan Kürt öğretmenleri tasfiye ettiniz
bu fırsatçılıkla. 
Evet,
ülkeler OHAL ilan edebilir, sıkıyönetim de ilan edebilir. Eğer ciddi tehlikeler
var ise, temel kıstası kendi ülkesinin vatandaşının can güvenliğini ve
geleceğini korumak ise elbette bütün bu uygulama ve kararlar alınabilir. OHAL
ilanı gerekçeleri ve alınması gereken tedbirler elbette anlaşılabilir
durumdadır. 15 Temmuz darbe girişimi gecesi yine halkını korumak için var olan
askerin 225 civarında yurttaşı öldürmesi, yüzlercesini yaralaması, Meclisi dahi
bombalaması pek tabii ki acilen düzenleme yapmayı gerektirmiştir. Belki de
hiçbir yerde benzeriyle karşılaşmadığımız bir girişimle karşı karşıya kaldık.
Fakat, OHAL şartları altında dahi korunması gereken temel değerler vardır ki bu
değerlerin en başında da hukukun üstünlüğü gelir. Nitekim, yine hak ve hukuk en
zor zamanlarda dahi uyulması zorunlu kurallarla yaşama bir yön verme kudretini
barındırıyor. Yönü şaşırmamak için herkesin dönüp bakması gereken bir kutup
yıldızıdır hukuk kuralları ve gerek Anayasa’da gerekse Avrupa İnsan Hakları
Sözleşmesi’nde ve uluslararası temel prensiplere göre de olağanüstü hâllerde
sadece olağan yollarla bertaraf edemeyeceğiniz tehlikeleri önleyecek acil
önlemleri alabileceğiniz belirtilmiştir. Bu sınırı aşarsanız ortada artık hukuk
kalmaz, ortada hukuk devleti ilkesi kalmaz ve asıl tehlike de işte bu hukuktan
ayrılma sürecidir. Darbeci demek, hukuk ve sınır tanımazlık demektir. Öyleyse,
darbeci ya da darbe karşıtlığı ne olursa olsun hukukun üstünlüğünü savunmayı
gerektirir. 
Gazeteleri
ve televizyonları kapatmak, gözaltı süresini otuz güne çıkarmak ya da işkence
iddialarını soruşturmamak değil; aksine, hak ve özgürlükleri genişletmek, darbe
tehdidini ortadan kaldırabilir, darbecilerin kendilerine hazırladıkları zemini
yerle bir eder. 
Türkiye
halkları OHAL ve benzeri uygulamalara yabancı değildir. Kasım 1978’de ilan
edilen sıkıyönetim 12 Eylül darbesiyle kalıcılaşmış ve en son 2002 yılında sona
ermişti. Bunu yine bu Hükûmet sona erdirmişti ama tekrar gündeme getirerek ve
bütün temel hak ve özgürlükleri kısıtlayarak o dönemi aratmayacak, o dönemi
aşan uygulamalarla bir yere varamayacaksınız. Unutmayın, o dönemlerde hükûmet
eden ve yöneten hükûmetlerin, kişilerin, aktörlerin şu an esamesi dahi
okunmuyor.
Sayın
Başkan, değerli milletvekilleri; Cizre’de 3 vahşet bodrumunda katledilen
200’den fazla insanımız için Birleşmiş Milletler Türkiye'den yanıt
beklemektedir. Darbe girişimi için binlerce askeri ve yargı üyesini görevden
almaktan imtina etmeyen Hükûmet, bu ablukalar süresince katledilen insanların
akıbetini sorma yükümlülüğünü taşımaktadır. Bu sorumluluğunu tekrar hatırlatmak
istiyoruz.
Belirttiğimiz
gibi, OHAL’lerde bile uygulanacak sınır konusunda Anayasa Mahkemesi tam yirmi beş
yıl önce bir yaklaşım ortaya koymuştur ve mahkemeye göre olağan kanun hükmünde
kararnameler ile olağanüstü kanun hükmünde kararnameler arasındaki fark ve
sonuçlar kısaca şöyledir: OHAL’lerde Anayasa’nın 121’inci maddesinin üçüncü
fıkrasına göre çıkarılabilecek kanun hükmünde kararnamelerde konu sınırlaması
yoktur ancak bu olağanüstü kanun hükmünde kararnamelerin düzenleme alanının
sınırsız olduğu anlamında değildir. Bu tür kanun hükmünde kararnamelerin
düzenleme alanları Anayasa’da açıkça düzenlenmiş, “Olağanüstü hâlin veya
sıkıyönetim hâlinin gerekli kıldığı konularla sınırlıdır.” denmiştir. Sizlerin
bu sebeple Anayasa’ya aykırı bir şekilde -Adalet Bakanlığının da açıkça
belirttiği gibi- kanun hükmünde kararname çıkarma lüksünüz yoktur. Bunu
bilmiyorsa Adalet Bakanına tekrar hatırlatalım. Olağanüstü hâllerde bile
Anayasa’ya aykırı kanun hükmünde kararnameler çıkarılamaz. Amacı ve sınırı
kanunlarla belirtilmiş olan düzenlemelere herkesin uyma yükümlülüğü ve
sorumluluğu vardır.
Değerli
arkadaşlar, sözlerime son verirken Meclis denetiminden geçmesi gereken kanun
hükmünde kararnamelerin Anayasa’ya uygunlukları ve Anayasa Mahkemesi tarafından
da denetlenmesi gereğini hepinizin bilgisine sunuyorum. 
Teşekkür
ederim. (HDP sıralarından alkışlar)
BAŞKAN
– Teşekkür ederim Sayın Özgökçe Ertan.
Halkların
Demokratik Partisi grup önerisinin aleyhinde ilk olarak Osmaniye Milletvekili
Sayın Ruhi Ersoy konuşacak.
Buyurun
Sayın Ersoy. (MHP sıralarından alkışlar)
RUHİ
ERSOY (Osmaniye) – Sayın Başkan, değerli milletvekilleri; öncelikle, 26’ncı
Dönem İkinci Yasama Yılının ve eş zamanlı olarak muharrem ayının hayırlı
olmasını, büyük Türk milleti ailesine huzur, birlik, beraberlik getirmesini
temenni ediyorum. Toplumsal huzura ne kadar çok ihtiyacın olduğu her şeyiyle
ortada. Huzurlu bir gelecek ve toplumsal onarımı seçim beyannamesinin sloganı
yapan Milliyetçi Hareket Partisi de bunu kendisine referans olarak alıp yol
yürümekte.
Tartışılan
konu ve bir araştırma önergesiyle özellikle açılması istenilen konu, kapatılan
vakıf üniversitelerinde mağdur olan öğrencilerin durumlarını araştırmakla
ilgili. Şimdi bu konu özellikle 15 Temmuz terörist girişiminin, darbe, cunta
girişimli terörist faaliyetin, bu Meclisi bombalayan zihniyetin köklerini
Türkiye’den kazıyıp atmak üzerine yapılan çalışmalardan sonra yapılmıştır yani
bir üniversite durup dururken kapatılmamıştır. Bu üniversitelerin kimlere
yardım ve yataklık yaptığıyla ilgili hakikatler ortadadır. Bir kere, siyasal
tartışmaları özellikle bu 15 Temmuz gerçekliği üzerinden yapmak birinci
derecede sorumluluğumuzdur. 
Elbette
bunun neticesinde pek çok şahıs, kurum, insan mağduriyet içerisine girmiş ve
sıkıntılar yaşamıştır. Mağdur olanlar ve sıkıntı yaşayanlar konusunda da başta
Milliyetçi Hareket Partisi ve siyaset kurumu bu sorunların çözülmesi konusunda
gayret sarf etmektedir. Bizim Milliyetçi Hareket Partisi olarak bu konulara
temel yaklaşımımızı bugün, 26’ncı Dönem İkinci Yasama Yılının ilk grup
toplantısında Sayın Genel Başkanımız Devlet Bahçeli Bey kapsamlı bir şekilde
açıkladı. Onu takip etme fırsatı olmayan sayın milletvekillerine, durduğumuz
yeri tarif etme adına kısaca bir hatırlatmak istiyorum: “Artık siyaset ve
demokrasi hayatımızda, her şey 15 Temmuz sonrasına göre şekil alacak. Bitmeyen
tehditler, azalmayan tehlikeler ancak bu şekilde göğüslenecektir. ‘Yenikapı
ruhuna bağlı kalacağız.’ dedik. Söz ağzımızdan bir kere çıkar. Biz ülkü
davasının yenilmez neferleri olduğumuz kadar, sözümüzü çiğnemeyecek kadar er ve
haysiyet sahibi iman kafilesiyiz. Milletimize teminat verdik, şu badireli
günlerde Hükûmete bindirmek, punduna getirip de zora sokmak için fırsat
kollamadık, buna da hiç gerek duymadık. Kimse merak buyurmasın, yeri geldiğinde
haklı ve meşru sebeplerle Hükûmete elbette demokratik eleştirimizi yaptık,
yaparız, yapmaya da devam edeceğiz. Fakat siyasi kan davalarından bu ülkenin
çok çektiğini tecrübeyle biliyor ve hafıza kayıtlarımızda taşıyoruz.”
Milliyetçi hareketin liderinin belirmemiş olduğu prensipler Milliyetçi Hareket
Partisi Grubunun temel ilke ve eylemlerinin yol haritasını belirler. 
Devletin
içerisinde yaşadığı bu kriz ve kaos ortamında bu mağdur öğrencilerin, kapatılan
üniversitelerdeki mağdur öğrencilerin devlet üniversitelerine veya emsali vakıf
üniversitelerine nakli konusunda da sadece Milliyetçi Hareket Partisi durum
tespiti yaparak meselelerin dışında kalmamıştır. Bu olayın ilk cereyan ettiği
tarihten bu tarafa YÖK Başkanlığı makamıyla irtibat hâlinde görüş ve
düşüncelerini, akademisyen kökenli milletvekilleriyle problemin çözümüyle
ilgili hazırladığı raporları devletin kurumuyla paylaşmıştır. Bu konuda Türkiye
Cumhuriyeti devletinin bir kurumu olarak YÖK’ün ve YÖK Başkanının Büyük Millet
Meclisini muhatap kabul ederek meselelerin çözümüyle ilgili paydaşlığı ve
daveti üzerine yapılan görüşmelerde de içerisinde benim de bulunduğum
Milliyetçi Hareket Partisinin 4 sayın akademisyen milletvekilleri olarak
-Profesör Doktor Mevlüt Karakaya, Profesör Doktor Kamil Aydın, Profesör Doktor
Ahmet Selim Yurdakul sayın milletvekillerimizden ve Ruhi Ersoy olarak benden
oluşan heyetle- biz konuyu bir hafta boyunca enine boyuna tartıştık. Tecrübeli
bir siyasetçi ve aynı zamanda kendisi de öğretim üyesi olan Sayın Genel
Başkanımız Devlet Bahçeli Bey’le de yaptığımız çalışmanın müzakerelerini
değerlendirirken kendisinin de tecrübelerinden istifade ettik ve 1970’li
yılların sonunda bazı özel okulların kapatılarak nasıl devlet okulu bünyesine
dâhil olduklarını, ikinci öğretim uygulamalarının nasıl başladığına dair
kendisi de tecrübelerini aktararak bizim çalışmalarımızı zenginleştirdi. Biz bu
kapsamda yapıcı önerilerle problemin çözümüne dair görüşlerimizi yaklaşık dört
saat süren bir YÖK toplantısıyla YÖK Başkanlığına ilettik. Samimiyetle ifade
etmem gerekirse, özellikle bu konu özelinde YÖK’ün de mağduriyeti en aza
indirgeme noktasında çok yapıcı birtakım tutum ve davranışlarını gördük ve
-öğrencilerin muhatap olduğu sıklıkla sorulan soruları ve cevaplarını
kamuoyuyla paylaşmalarını, İnternet sitelerine koymalarını- siyasiler olarak
bize gelen problemleri anlık olarak YÖK’ün ilgili koordinasyon birimine
bildirdiğimizde meselelerin ferdî bazda da zamana yayarak takip edildiğine
tanık olduk. 
Şimdi
memleket bir OHAL yaşıyor. Yaşanılan bu OHAL’in bir şekliyle en az hasarla
onarılması noktasında bizlerin gayret etmesi gerekiyor. Şimdi, fırsatı ganimet
bilerek burada samimiyetle bu problemin çözümüne dair gayret sarf eden
kurumları problemin çözüm ortağı olmak ve fikirlerimizle beslemek yerine,
siyasetin malzemesi hâline getirerek toplumsal gerilimi, kutuplaşmayı daha da
büyütmeye dair üretmekten ve gerilim yapmaktan çok, meseleleri yerinde çözmenin
gayreti içerisindeyiz. 
Aynı
şey, kanun hükmünde kararnamelerle açığa alınan pek çok devlet memurunun
mağduriyetiyle de ilgili. Bu konuda, mağduriyete uğradığını düşündüğümüz ve
görülen ve bize gelen insanların gerçekten söz konusu bu terör örgütüyle, FETÖ
grubuyla illiyetinin olup olmadığı konusunda kapsamlı açıklamalar yapılması
konusunda, bizler de partimizin üzerinden gönderilen listelerle meselelerin
yeniden değerlendirilmesi konusunda gayretler sarf ediyoruz. Bu konuda
Milliyetçi Hareket Partisi milletvekilleri, ciddi anlamda bir rehabilitasyon
merkezi gibi ve mağdur olan insanların dertleriyle hemdert olan, mücadele eden
bir müessese gibi gayretler içerisinde. Ama biz, 15 Temmuz darbe girişiminin,
terörist cunta faaliyetinin gecesini yaşayan insanlar olarak… Ve şu an, bu
mehabeti yüksek olan Meclis çatısının bombalandığı anlarda bu Mecliste bulunan
bir milletvekili olarak konuşuyorum, bulunamayan arkadaşların da yüreklerinin
burada olduğunu bilen bir milletvekili olarak konuşuyorum: Sayın Genel
Başkanımızın ifade ettiği gibi, artık, siyaset ve demokrasi hayatımızda her şey
15 Temmuz sonrasına göre şekillenecek. Türkiye'nin bu şekillenme sürecinde de
en az hasarla toplumsal onarım ve huzurlu bir gelecek için milliyetçi, ülkücü
hareket üzerine düşeni her açıdan yerine getirme gayreti içerisinde olacak.
Elbette ki siyasetin ve muhalefetin yeri geldiğinde yapacağı eleştiriler, onun
dozu zaman ve zemine göre belirlenir ama istikrarlı bir şekilde Milliyetçi
Hareket Partisi politikalarını takip edenler şunu göreceklerdir: “Mevzubahis
vatansa önce ülkem.” diyebilen ve siyasetini ben merkezli, şahıs merkezli,
siyasi ikbal merkezli değil; “Devleti ebet müddet, sonuna kadar millet.” diyen
anlayışla yapmakta, bunu yaparken de milletinin mağduriyetinin, varsa mağdur
olan insanının derdiyle dertlenerek onun mücadelesini de sonuna kadar verme
konusunda kararlı ve azimli bir duruş sergilediğini görürsünüz. 
Bu
sebeple, YÖK’le ilgili, kapatılan üniversite öğrencilerinin meseleleriyle
ilgili görüş ve düşüncelerini Milliyetçi Hareket Partisi ağustos ayından bu
tarafa yoğun gayretlerle sürdürmektedir. Meclis çatısı altında böyle bir
komisyonun kurularak vakit harcanmasından çok, görüşü ve çözüm ortaklığıyla
ilgili düşüncesi olanların görüş ve düşüncelerini ilgili kurumlarla paylaşarak
çözüme katkıda bulunması görüşündedir diyor, Genel Kurulu saygıyla selamlıyorum
efendim. (MHP sıralarından alkışlar)
BAŞKAN
– Teşekkür ederim Sayın Ersoy. 
Halkların
Demokratik Partisi grup önerisinin lehinde son olarak Bursa Milletvekili Sayın
Lale Karabıyık konuşacak. 
Buyurun
Sayın Karabıyık. (CHP sıralarından alkışlar)
LALE
KARABIYIK (Bursa) – Sayın Başkan, değerli milletvekilleri; kapanan 15 vakıf
üniversitesinin mağduriyetlerinin araştırılmasına yönelik verilen öneriyle
ilgili olarak Cumhuriyet Halk Partisi Grubu adına söz almış bulunmaktayım. Gazi
Meclisi saygıyla selamlıyorum, yeni yasama yılı hayırlı olsun diyorum. Muharrem
yasının ülkemize kardeşlik ve barış getirmesini temenni ediyorum. 
Değerli
vekiller, 15 vakıf üniversitesi kapanmıştı, 14’ünün öğrencisi bulunmaktaydı ve
65.226 öğrenci bir sabah uyandıklarında mağdur olarak uyandılar ve okullarının
kapandığını gördüler. Kapanan okulların yerine nasıl bir yerleştirme olacağı
ise bir muammaydı ve bu çocuklar o günden bugüne, bu süreç zarfında çok büyük
sorunlarla baş başa kaldılar ve biz o sorunlarında yanlarında olmaya sonuna
kadar gayret ettik. Bazen günde 3 kere YÖK’ü aradık, bazen haftada 3 kere YÖK’e
gittik. Eğitim Komisyonundaki bütün arkadaşlarımız -işte hepsi buradalar- çaba
sarf ettiler ve bazen sorun bazında, bazen sorunlar yumağı bazında çözümler
üretilmesine gayret ettik, âdeta bir köprü oluşturmaya çalıştık. 
Bu
süreci ne kadar yakından izleyebildiniz bilemiyorum ama bu 65.226 öğrenci çok
kötü anlar yaşadılar, bazen sorunlarının çözülmediğini görerek çok büyük
umutsuzluğa girdiler ve moralleri bozuldu, bazen de umutlandılar ve biz de
onların sorunlarına çare üretmeye gayret ettik. Bu öğrencilerin sadece yerleşme
sorunları yoktu; tercih sistemi 2 defa değiştirildi, intibak problemleri vardı.
Hatta değerli vekiller, diplomalarında eski üniversitelerinin isimlerinin yer
almaması için, mimlenmemeleri için bile onlarla birlikte çok büyük mücadele
verdiğimizi biliyorum ve bugüne gelindi. En son gelinen noktada hâlâ sorunları
var, hâlâ çözümler üretilmeye gayret ediliyor. Yurtları yoktu, şimdi ek
kontenjan konulmaya gayret ediliyor ama bu yılı, bu yaz dönemini gerçekten çok
sancılı geçirdi bu çocuklar. 
Aynı
zamanda, kapanan bu vakıf üniversitelerinde 2.892 akademik personel vardı,
ayrıca idari personel de vardı. Bu akademik personel aynı zamanda mimlendi
arkadaşlar ve hiçbir yerde şu anda kendilerine iş bulamıyorlar ve biz sonuna
kadar şunu ifade ettik: Bu akademisyenler, özellikle, bir güvenlik
soruşturmasından geçirilmeliler ve güvenlik soruşturmasından geçemeyenler,
evet, cezalandırılsın ama diğerleri aklansın ve akademik çalışmalarına diğer
üniversitelerde devam edebilsinler. 
Peki,
sadece bunlar mı? Hayır. Vakıf okullarına yönelik olarak da yine tabii 1.596
okul; ilkokul, ortaokul, lise ve anaokulu kapandı; toplamda 2.222 vakıf kurumu
ama 1.596’sı okuldu. Değerli vekiller, bu okullarda da 27 bin öğretmen
çalışmaktaydı. Bu öğretmenler FETÖ’cü olduğu için değil, çoğu burada çalışmayı
tercih ettiği için değil ama atanamadıkları için, işsiz oldukları için,
ailelerini geçindirmeleri gerektiği için burada öğretmenlik yaptılar ama şu
anda öğretmenlik lisansları yok. Onların da aslında tekrar bir değerlendirme
sürecinden geçirilerek aklanmaları ve öğretmenlik lisansı verilerek görevlerine
devam etmeleri gerektiğini her yerde vurgulamaya devam ediyoruz ve devam
edeceğiz. 
Ve
değerli vekiller, bununla bitmedi. Devlet üniversitelerinde de akademik
personel ve idari personelde açığa alımlar ve görevden uzaklaştırmalar,
ihraçlar oldu. 7.078 akademik ve idari personel, bunun 5.482’si akademik
personeldi açığa alınan ve açığa alınan bu akademik personelin daha sonra
2.034’ü görevinden ihraç edildi. 
Peki,
değerli vekiller, bu kadar öğretmen, bu kadar akademisyen, hepsi FETÖ’cü müydü?
Eğer hepsi FETÖ’cüyse peki, sizler ne yapıyordunuz? Hükûmet ne yapıyordu,
Bakanlık ne yapıyordu? Neden izin verdi? Eğer değilse o zaman niye mağdurlar,
neden mimlendiler, neden aileleri zor durumda ve neden çocukları sabah
uyandıklarında ya da gece rüyalarında “Benim babam FETÖ’cü değil.” diye
çığlıklarla uyanıyor? Bunları tarih nasıl yazacak bilmiyorum ama bu süreç -ne
öncesi ne sonrası- asla doğru, iyi yönetilemedi.
Evet,
ilkokullara geldiğimizde, 28 bin öğretmen ihraç edildi, 20 bin öğretmen açığa
alındı ve bu öğretmenlerden 28 bin öğretmenin tekrar yeni bir KHK’yla gözden
geçirileceği ve eleme sürecine dâhil edileceği ifade edildi ama daha henüz tam
bir bilgi yok. Akademisyenler de bu gruba girecek diye biliyoruz, 657’liler de
tabii ki. 
Değerli
vekiller, 1 milyon 200 bin öğrencimiz bu yıl okullarına başladı ama öğretmen
sayısı yetersiz, eksik olduğu için sınıflar boştu; özellikle doğu ve
güneydoğuda sınıflarda öğretmen yetersizliği olduğu ve oralarda, küçük illerde
depo öğretmen norm kadroları da çok fazla bulunmadığı için çok büyük sıkıntı
yaşadılar hatta kitap eksikleriyle girdiler. Peki, ardından ne oldu? Ardından
olan şu: Sözleşmeli öğretmenlik gündeme getirildi oysa gerçekten, eskiden de
böyle bir uygulama vardı ve hataları, yanlışları görülmüştü ama buna rağmen
sözleşmeli öğretmenlik sistemine geri dönüldü. Geri dönüldüğü yetmiyormuş gibi
bir mülakat yapıldı -az önce arkadaşlarımız söylemeye çalışıyordu- garip garip
sorular soruldu ve Millî Eğitim Bakanlığı, hem sözleşmeli öğretmen atamasına
karar vererek hem de yaptığı mülakat ve sorduğu sorularla sınıfta kalmıştır.
Bize gelen veriler sadece atanamayan değil, atanan öğretmenlerden de geliyor
yani bu soruların sorulduğuna dair gerçekten ciddi veriler var ve sorulara
baktığımız zaman hayretler içinde kalıyoruz. 
Peki,
başka ne oldu? Kapanan vakıf okullarının 27 bin öğretmeninin lisanslarının
verilemediğini söyledik ama bu öğretmenlerin şu anda eğitime girdiğini düşünün,
eğitimdeki açıkları kapatabilirlerdi; tabii, önce doğru olarak ayrıştırıldıktan
sonra. Bu yetmedi, geldiğimiz süreçte 155 proje okulunda görev yapan 5.575 öğretmen
var değerli arkadaşlar. Bu öğretmenlerden bin küsur öğretmene “Bir tercih yap,
seç ve başka bir yere aktarılacaksın.” dendi, onların müdürlerine de “Bu
öğretmenleri gönderin.” talimatı verildi ve şaşkınlıkla izledik. Basında bir
ara bu kararın geri çekildiğine dair ibareler yer aldıysa da hiç böyle olmadı.
Çağdaş, laik eğitim veren bu kamu kurumlarının öğretmenlerinin bu şekilde başka
yerlere usulsüz şekilde aktarılması gerçekten son derece yanlıştır ve bu
uygulamanın geri çekilmesini talep ediyoruz. 
Peki
bununla mı kaldı? Hayır, bununla da kalmadı. ÖYP’liler 33/A dediğimiz kadrolu
durumda araştırma görevlisi görevinde bulunuyorlardı, onlar da “Kadrolu
olmasın, kadroları sağlam olmasın, her an gönderebilelim.” şeklinde bir
düşünceyle 50/D’ye, geçici kadroya alındılar. 
Değerli
vekiller, mağduriyetler o kadar fazla ki akademisyenlerden gelen ifadelerde eş
durumundan hatta sülalece görevden alınanlar, açığa alınanlar, ihraç edilenler
var. Farklı farklı uygulamalara tabi oluyor bu insanlar; kimisi sorgulanıyor
kimisi sorgulanmıyor, kimisi önce açığa alınıyor sonra ihraç ediliyor, kimisi
hiç açığa alınmadan ihraç ediliyor; kimisinde bir sendika bulunuyor, bir banka
hesabı bulunuyor, kimisinde hiçbir şey bulunmuyor, kendisi de neden açığa
alındığını ya da ihraç edildiğini bilemiyor, öğrenemiyor. Çok sayıda
akademisyen bu şekilde mağdurken inanın çoğu üniversitede bazı laboratuvarlar
kapanmış durumda, hastaların tahlilleri yapılamıyor çünkü oradaki doktorlar -1
ya da 2 kişi- oradaki akademisyenler şu anda ihraç edilmişler. Açığa
alınanların ise ne zaman görevine döndürüleceği hâlâ bir muamma.
Evet
sayın vekiller, peki, durum bu kadar kötüydü de neden geçmişteki süreç yanlış
yönetildi? Bu üniversitelerin, kapanan vakıf üniversitelerinin güle oynaya
açıldığını, destekler toplandığını biz çok iyi biliyoruz; ben kendi ilimden de
biliyorum, diğer illerden de biliyorum. Şunu kabul edelim ki bu süreç,
öncesinde de yanlış yönetilmişti, şu anda da yanlış yönetiliyor; doğru bir
ayrıştırma değil, yöntemler doğru değil ve eğitim sistemi gerçekten akıl almaz
bir hâle giriyor. 
Teşekkür
ediyorum. (CHP sıralarından alkışlar) 
BAŞKAN
– Teşekkür ederim Sayın Karabıyık. 
Halkların
Demokratik Partisi grup önerisinin aleyhinde son olarak Karabük Milletvekili
Burhanettin Uysal konuşacak. 
Buyurun
Sayın Uysal. (AK PARTİ sıralarından alkışlar) 
BURHANETTİN
UYSAL (Karabük) – Sayın Başkanım, değerli milletvekilleri; ben de öncelikle
26’ncı Dönemin İkinci Yasama Yılının hepimize hayırlı uğurlu olmasını temenni
ediyorum. İnşallah, tüm gruplar birlik ve beraberlik içerisinde ülkemizin ve
tüm insanlığın yararına kanunları birlikte çıkarırız. 
Yine,
muharrem ayının ve hicri yılın tüm insanlığa huzur ve mutluluk getirmesini
temenni ediyorum. 
Tabii,
asıl konuşmamız, söz alma nedenimiz Halkların Demokratik Partisi tarafından… 15
Temmuz darbe girişimi neticesinde, olağanüstü hâl kapsamında kapatılan 15 tane
vakıf üniversitesi hakkında Meclis araştırması açılması konusunda söz almış
bulunmaktayım. 
Değerli
milletvekilleri, 15 Temmuzu hep birlikte yaşadık. Kampüsümüzün içerisinde,
Meclisimizin daha camlarının kırık olduğunu bir kez daha göstermek istiyorum.
Bu gemi batacak olursa hepimizin batacağını asla aklımızdan çıkarmamamız
gerekiyor. Burada, çözümde, çözüm ortaklığında eğer beraber olursak bu gemi yol
alacaktır. 15 Temmuzu unutup… 15 Temmuzda söndürülen yangının tekrar çıkmaması
için yine sizlerin oylarıyla olağanüstü hâl kabul edilmiş ve buna istinaden
Hükûmet belirli kararlar alıyorsa bu kararların hukuka aykırı olduğunu
söyleyerek, devletin, Hükûmetin fırsatçı yaklaşımlar içerisinde olduğunu
söyleyerek bu ülkeyi bu kaostan çıkarmak mümkün değildir.
15
Temmuz akşamını burada ben de yaşadım. Meclise ilk gelen, Meclisin lambalarını
ilk yakan milletvekillerinden bir tanesiyim. Hayatımda ilk kez ölüm ile kalım
arasında kaldığım gündü, o günü unutmam mümkün değil. 
MAHMUT
TOĞRUL (Gaziantep) – Eğitimciler mi yaptı darbeyi ya?
BURHANETTİN
UYSAL (Devamla) – Efendim?
MAHMUT
TOĞRUL (Gaziantep) – Eğitimciler mi yaptı darbeyi?
BAŞKAN
– Sayın milletvekilleri…
Sayın
Uysal, siz lütfen Genel Kurula hitap eder misiniz?
BURHANETTİN
UYSAL (Devamla) – Elbette ki bunu, bu darbeyi eğitimciler yapmadı ama kırk yıl
süre içerisinde bir yapılanma var, bu yapılanmayı da bu devletin kurumlarından
söküp çıkarmak gerekiyor. Eğer bu kurumlarda bunlar yaşayacak olursa 15 Temmuz
akşamı yaşadığımız o felaketi bugün yine yaşamayacağımızı kim iddia edebilir? 
Evet,
15 tane vakıf üniversitesi kapatıldı ama Yükseköğretim Kurumu bu
öğrencilerimizin hiçbirinin mağdur edilmemesi için gece gündüz gayret etti,
bizlerle iş birliği içerisinde oldular. Siz de yakinen takip ettiniz.
Olağanüstü Hâl Yasası’nın kendilerine verdiği yetkiye dayanarak, kapatılan
vakıf üniversitelerini garantör devlet üniversitelerine devrettiler fakat
toplum bunu benimsemedi çünkü vakıf üniversitelerine giren öğrencilerimizin
daha düşük puanla girdiklerini iddia ederek bunların kendi aralarında yeniden
yerleştirilmesi konusunda bir toplum baskısı oldu. Yükseköğretim Kurumu bu
baskıyı tekrar değerlendirerek vakıf üniversitelerine yerleştirilen
öğrencilerin yerleştirildiği yıldaki almış oldukları puanlar göz önüne alınarak
öğrencilerimiz tekrar vakıf üniversitelerine yerleştirildiler. Bunların mağdur
edilmemeleri adına, yine almış oldukları bir kararla, özel öğrenci statüsü çok
genişletilerek bundan önce dar anlamda uygulanılan özel öğrenci uygulaması
bütün kapatılan vakıf üniversiteleri öğrencilerine uygulandı. Öğrencilerimiz
üniversitelerinin kapatıldığı şehirde veya ülkemizde istedikleri bir yerde
eğitimlerini almaya başladılar ve problemler mümkün olduğunca minimum seviyeye
indirildi. 
Elbette
ki bu değişim süreci içerisinde istenilmeyen durumlar olabilir. Bizim bile
evimizi taşımaya kalktığımız an, yeni yerleşeceğimiz zaman elbette ki
sıkıntılarımız olacaktır ama gelecek günlerdeki beklentilerimiz, umutlarımız o
sıkıntılarımızı unutmamıza neden oluyor. 
Bu
ülkede eğer millî eğitimle, yükseköğretimle olumsuzluklar üzerinden sürekli
politikalar geliştirecek olursak bizim iktisadi anlamda, siyasi anlamda
kalkınıp bir dünya devleti, bir dünya paydaşı olmamız söz konusu olamayacaktır.
Bu nedenle, vakıf üniversitelerinde çalışan personelin devlet kademesine
alınması zaten söz konusu değildir. O öğretim üyelerinin mimlendiği konusuna da
katılmıyoruz. Devletin, öğrencisini ve vatandaşını mimlemesi söz konusu
değildir. Üniversitelerde çok fazla öğretim üyesine ihtiyaç var. Bu öğretim
üyeleri, normal vatandaşların, normal öğretim üyelerinin nasıl üniversiteye
girdiklerini biliyorlar. Önümüzdeki günlerde onlar için ilan çıktığı zaman onlar
da müracaat edebileceklerdir. 
Değerli
arkadaşlarım, 65 bin öğrenciyi devletin mimleyerek bunları bir daha devlet
kadrosuna almamak için bir gayreti olabilir mi? Sizin, kendi çocuğunuzla bir
sorun yaşadığınız zaman onu evinizden kovmanız söz konusu olabilir mi? 
Şimdi,
devlet bu terör örgütünden çok büyük bir sıkıntı çekmiştir. Bir birey olarak
bir fidan diktiğimiz zaman amacımız nedir? O fidanın büyüyüp o fidandan meyve
almaktır. Bugün atılan bir generalin, bir profesörün devlete veya ailesine olan
maliyetinin ne olduğunu düşünebiliyor muyuz? Devlet, tam meyve alacağı sırada,
kırk yıl sonra, bir profesör, devleti aleyhine suç işlemişse bunu elbette ki
kadrolarından uzaklaştırmak mecburiyetinde kalmıştır. Burada elbette ki
haksızlığa göz yummamak lazım. Hepimizin birlikte bağırmamız lazım. O
kaybetmeye çalıştığımız… Kaybedilen kişi memur, öğrenci kimse onlar bu ülkenin
geleceğidir. Devlet bunlara yatırım yaptı. Biz onlardan ürün almak istiyoruz.
AK PARTİ iktidarının da onları dışlamak, onları mimlemek, onlarla ilişkiyi
kesmek gibi bir isteği, bir beklentisi yoktur. Bunun da altını çizerek
belirtmek istiyorum. Sizler nasıl evlatlarınızdan vazgeçemiyorsanız
devletimizin de hiçbir ferdini feda edemeyeceğini belirtmek istiyorum. 
Vakıf
üniversitelerinden başka üniversitelere geçen öğrencilerimizin diplomalarında
eski üniversiteleri yazmayacak arkadaşlar. Ama artık, diplomalar sadece bir
kâğıt hâlinde verilmiyor, diploma eki etiketleri veriliyor. Bu diploma eki
etiketlerinde elbette ki bundan önceki dönemlerde öğrencilerimizin almış olduğu
dersler, krediler, nereden aldıkları, diplomalarıyla birlikte verilecektir ve
bu diplomaları da Avrupa Birliğinin tüm ülkelerinde geçerliliğini
sağlamaktadır. 
Değerli
arkadaşlarım, 15 Temmuz garabet gecesini Allah bu ülkeye bir daha yaşatmasın
diyorum. Buna destek olanların da Allah belasını versin diyorum. Bu belayı
defettikten sonra, raydan çıkmış olan devlet düzenini tekrar rayına oturttuktan
sonra, elbette ki siyaseti birlikte yapacağız. Ama, bugün, AK PARTİ iktidarının
her söylediğini hatalı bulmak bu ülkenin geleceğini yanlış yönlendirmek
demektir. Bu raydan çıkmış olan treni birlikte raya oturtacağız ve birlikte
işletmeye başladığımız gün siyasetimizi yine birlikte yapacağız, “Bu treni sen
hızlı götürebilirsin, ben hızlı götürebilirim.” siyasetini birlikte
gerçekleştireceğiz. Ama, tren rayda değilse, sen a görüşünü ben b görüşünü
savunuyorsam, bu trenin işlemesine bir katkı olmayacaktır diyorum. 
Yüce
heyetinizi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Uysal. 
Buyurun
Sayın Tanal. 
MAHMUT
TANAL (İstanbul) – Değerli Hatip şöyle bir cümle sarf etti, dedi ki: “Nerede
bir haksızlık varsa bu haksızlıklara karşı birlikte mücadele etmek lazım.”
Doğrudur. 
Ancak
somut bir örnek veriyorum: Sayın Başbakan Yardımcısı da burada, Profesör Doktor
Hakan Hakeri -bu, ceza hukuku profesörüdür- Konya Ağır Ceza Mahkemesinin FETÖ
iddianamesinin 50’nci sırasında yer almaktadır, 9 görevde bulunmaktadır. 
BAŞKAN
– Tamam, daha sonra söylersiniz kendisine Sayın Tanal. 
MAHMUT
TANAL (İstanbul) – Ve bunun karşısında hakkında bir iddianame bulunmayan
insanlarla ilgili açığa alma ve iddianame…
BAŞKAN
– Sayın Tanal, Sayın Uysal’a söylersiniz daha sonra. 
MAHMUT
TANAL (İstanbul) – Evet, bu haksızlıkların… 
BAŞKAN
- Şu anda gündemimiz değil bu.
MAHMUT
TANAL (İstanbul) - Size somut örnek söylüyorum değerli arkadaşım. 
BAŞKAN
– Teşekkür ederim. 
MAHMUT
TANAL (İstanbul) – Teşekkür ederim. 
BAŞKAN
- Halkların Demokratik Partisi grup önerisini oylarınıza sunuyorum: Kabul
edenler… Kabul etmeyenler… Öneri kabul edilmemiştir. 
Birleşime
on beş dakika ara veriyorum. 
Grup
başkan vekillerini toplantıya davet ediyorum. 
Kapanma Saati: 17.04
İKİNCİ OTURUM
Açılma Saati: 17.25
BAŞKAN: Başkan Vekili Ayşe Nur BAHÇEKAPILI
KÂTİP ÜYELER: Mustafa AÇIKGÖZ (Nevşehir), Özcan PURÇU
(İzmir)
-----0-----
BAŞKAN
– Sayın milletvekilleri, Türkiye Büyük Millet Meclisinin 2’nci Birleşiminin
İkinci Oturumunu açıyorum. 
Adalet
ve Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım: 
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; 4 Ekim 2016 Salı günü ve 11
Ekim 2016 Salı günkü birleşimlerinde diğer denetim konularının görüşülmeyerek
bir saat süreyle sözlü soruların görüşülmesine ve sözlü soruların
görüşmelerinin tamamlanmasına kadar çalışmalarını sürdürmesine; Kişisel
Verileri Koruma Kurulu üyeliklerine üye seçiminin 5 Ekim 2016 Çarşamba günkü
gündeminin “Seçim” kısmına alınmasına ve seçimlerin aynı günkü birleşiminde
yapılmasına ilişkin önerisi 
Türkiye Büyük Millet Meclisi Başkanlığına
Danışma
Kurulu 04/10/2016 Salı günü (bugün) toplanamadığından, İç Tüzük’ün 19’uncu
maddesi gereğince, grubumuzun aşağıdaki önerisinin Genel Kurulun onayına
sunulmasını arz ederim. 
 Mehmet
Naci Bostancı
 Amasya
 AK
PARTİ Grup Başkan Vekili
Öneri:

Genel
Kurulun; 
26’ncı
Dönem 2’nci Yasama Yılı sonuna kadar salı günleri 15.00-21.00, çarşamba ve
perşembe günleri 14.00-21.00 saatleri arasında, 
04
Ekim 2016 Salı günü (bugün) ve 11 Ekim 2016 Salı günkü birleşimlerinde diğer
denetim konularının görüşülmeyerek bir saat süreyle sözlü soruların görüşülmesi
ve sözlü soruların görüşmelerinin tamamlanmasına kadar çalışmalarını
sürdürmesi,
Kişisel
Verileri Koruma Kurulu üyeliklerine üye seçiminin 5 Ekim 2016 Çarşamba günkü
gündeminin “Seçim” kısmına alınması ve seçimlerin aynı günkü birleşiminde
yapılması önerilmiştir. 
BAŞKAN
– Adalet ve Kalkınma Partisi grup önerisinin lehinde ilk olarak İstanbul
Milletvekili Sayın Tülay Kaynarca konuşacak. 
Buyurun
Sayın Kaynarca. (AK PARTİ sıralarından alkışlar)
TÜLAY
KAYNARCA (İstanbul) – Sayın Başkan, değerli milletvekilleri; Adalet ve Kalkınma
Partisi grup önerisi lehine söz aldım. Genel Kurulu saygıyla selamlıyorum. 
Öncelikle,
hicri yılbaşını, yeni hicri yılın hayırlı olmasını diliyorum; hem ülkemize,
milletimize hem İslam dünyasına hem de tüm insanlık adına barış ve huzur
getirmesini yürekten temenni ediyorum. 
Değerli
milletvekilleri, Adalet ve Kalkınma Partisi grup önerisi çalışma gündemimiz ve
çalışma saatlerimizi içeriyor. Bununla ilgili olarak Genel Kurulun 26’ncı Dönem
İkinci Yasama Yılı sonuna kadar yani 1 Temmuz 2017’ye kadarki çalışma
saatleriyle ilgili başlıkları aktaracağım. Öncelikle salı günleri 15.00 ve
21.00 saatleri arasında, çarşamba ve perşembe günleri ise -ifade ettiğim
tarihler arasında- saat 14.00 ve 21.00 saatleri arasında çalışılması
öngörülüyor. 
Yine
11 Ekim Salı günü yani haftaya salı da denetim konularından sözlü soruların
görüşülmesi öngörülüyor. Bugün itibarıyla da inşallah sözlü sorularla yasamanın
yanı sıra denetim görevini, bunu gerçekleştirmiş olacağız.
Son
olarak yarın 5 Ekim Çarşamba günü ise Kişisel Verileri Koruma Kurulu
üyeliklerinin üye seçimi gerçekleştirilmiş olacak. Yine burada gündemin “Seçim”
kısmına alarak seçimlerin aynı gündeki birleşimde yapılması kararını almış
olacağız.
Sayın
Başkan, değerli milletvekilleri; Adalet ve Kalkınma Partisi grup önerisindeki
çalışma gündemimiz ve çalışma saatleriyle ilgili başlıkları aktarmış oldum. 
Hayırlı
olmasını diliyorum. 
Yeni
yasama yılının da huzurla geçmesini ve değerli kanunlarla milletimiz, halkımız
için, ülkemiz için hayırlı bir yasama dönemi, 26’ncı Dönem, geçirmeyi yürekten
temenni ediyor, Genel Kurula saygılarımı sunuyorum. (AK PARTİ sıralarından
alkışlar) 
BAŞKAN
- Teşekkür ederim Sayın Kaynarca.
Adalet
ve Kalkınma Partisi grup önerisinin aleyhinde ilk olarak Diyarbakır
Milletvekili Sayın İdris Baluken konuşacak.
Buyurun
Sayın Baluken. (HDP sıralarından alkışlar)
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; hepinizi saygıyla selamlıyorum. 
26’ncı
Dönemin İkinci Yasama Yılının hayırlara vesile olmasını, ülkemizin barışına,
demokrasisine, özgürlüklerin genişletilmesine katkı sunmasını temenni ediyorum.
Tabii, Meclisin genel pratiğine baktığımız zaman maalesef bu temennilerimizin
hayata geçeceğine dair çok fazla umut taşımadığımızı da buradan altını çizerek
ifade etmek istiyorum.
Şimdi,
her ne kadar AKP grup önerisi Meclisin çalışma saatlerini düzenlemeyle ilgili
bir öneri sunmuşsa da özellikle 15 Temmuzdan itibaren adım adım
işlevsizleştirilen, iradesi hiçe sayılan ve âdeta bir vesayet altına alınmış
Meclis pratiğiyle karşı karşıyayız. Bir kere, bununla yüzleşmeden buradan ne
Meclisin gündemini ne de Meclisin çalışma saatlerini, çalışma takvimini doğru
dürüst bir şekilde tartışamayız, ele alamayız. Biz, özellikle, olağanüstü hâl
ilanı ve kanun hükmünde kararnamelerle bu Parlamentonun iradesinin boşa
çıkarıldığı dönemde bütün uyarılarımızı yaptık. Bunun açık bir darbe uygulaması
olacağını, Parlamento dışında bir iradenin Parlamentoya sürekli birtakım yasal
düzenlemeler dayatma yetkisinin olmadığını ifade ettik ama maalesef bugüne
kadar iktidar partisinin bu konuda duymuş olduğu tek bir rahatsızlık, düzeltmiş
olduğu tek bir hususa tanıklık etmedik. 
Bakın,
bu Meclis 15 Temmuz darbesini 4 siyasi partinin ortak iradesiyle boşa çıkardı,
4 partinin duruşuyla bu Meclise yönelik bombalama yapılsa bile 79 milyonun
iradesinin teslim alınmayacağı bütün dünya kamuoyuna gösterildi. Darbeden hemen
sonra 4 partinin altına imza atmış olduğu deklarasyon aslında ileriye dönük son
derece önemli mesajlar taşıyordu. Darbeyi boşa çıkarmış bir Meclise, maalesef,
Cumhurbaşkanı Erdoğan ve AKP Grubu güvenmedi, bu Meclis üzerinden darbeyle
mücadele edilmesi gerektiğiyle ilgili hiçbir uyarıyı dikkate almadı. Biz o
dönemde açık bir şekilde söyledik, darbeyle mücadele uygulamasında buraya
getireceğiniz her türlü yasal düzenlemeye, hukuki normları göz önünde
bulundurarak belli ilkesel kavramlar içerisinde destek sunacağımızı söyledik
ancak siz siyasi partilerin size vermiş olduğu bu krediyle, darbeyi boşa
çıkarmış bu Meclis iradesiyle bu süreci yönetmek yerine, maalesef, tek kişinin
iradesini esas alan ve bu Meclisin iradesini de boşa çıkaran bir uygulamaya
imza attınız. Dolayısıyla burada son derece ciddi bir problemle karşı
karşıyayız. 
Hemen
darbe tartışmalarının akabinde bu Mecliste bir darbe komisyonu kuruldu 4 siyasi
partinin ortak iradesiyle, bu komisyonun bir an önce çalışması gerektiği ifade
edildi. Maalesef, iktidar partisi önce üye vermeyerek sonra Meclisin tatile
girdiği -ki Meclis bu ülkede bu kadar devasa sorunlar varken, her gün onlarca
cenaze kalkarken, 79 milyonun tamamı üzerinde nefes alamaz bir baskı cenderesi
varken nasıl tatil edilir, onu da anlayamıyoruz- döneme denk gelecek şekilde o
darbe komisyonunun çalışmasını engelledi. Düşünün, ülkenin gündeminde 15 Temmuz
darbesi var, Mecliste bir komisyon kurulmuş ama bu komisyon tek bir çalışmaya
imza atmamış, o tarihten bugüne kadar darbenin siyasi ayağıyla ilgili tek bir
süreç yürütülmemiş. Yani hayatının bir döneminde cemaat okullarında okuyan,
yok, bilmem, evlerinde kalan, Bank Asya’da çay içenlere yönelik her türlü
uygulama yapılıyor; cemaatle hiç alakası olmayan Kürt, Alevi, sol, sosyalist,
muhalif kesimlere yönelik tam bir tasfiye operasyonu, âdeta toplumsal yaşamı
soykırım anlayışıyla devreye geçiriliyor ama buna karşın darbenin siyasi
ayağıyla ilgili tek bir çalışma yok, tek bir soruşturma süreci yok. Bank Asya’da
çay içenin işine son ver, tutukla, cezaevine gönder ama ByLock sistemine sahip
bakanla ilgili ya da milletvekilleriyle ilgili tek bir süreç yürütme. Bu nasıl
bir samimiyetsizlik? Bu Meclisi, bu Parlamentoyu bu şekilde itibarsızlaştırma,
bu şekilde işlevsizleştirme hakkına sahip misiniz?
Bakın,
bu Meclis tatile girmeden hemen önce 4 siyasi partinin ortak iradesiyle
kayyumla ilgili düzenleme torba yasadan çıkarıldı. Yani şu kapı arkasında
bugüne kadar verilen sözleri bu şekilde hiçe sayan bir uygulamaya bu Meclis
tanıklık etmedi. Ancak verdiğiniz sözler, ortaya koyduğunuz iradeye rağmen
kayyumla ilgili bir düzenleme kanun hükmünde kararname olarak getirildi,
hiçbirinizden ses çıkmadı. Bizim irademize, bizim vermiş olduğumuz sözlere
“Saygısızlık var burada.” demediniz. Bu nasıl bir anlayıştır? Bu Meclisin 4
siyasi partisinin iradesi bir kişinin karar verdiği bir KHK’yla boşa
çıkarılacaksa o zaman burada neyi tartışacağız? “Egemenlik kayıtsız şartsız
milletindir.” yazıyor, bu pratik ona mı uyuyor? Bence bu yazıyı değiştirelim
artık, egemenlik kayıtsız şartsız tek kişidedir. Belediyelerde de değiştirelim.
Yüzde 80 oy almış belediye başkanının yerine memur atayarak görevden
alacaksanız “Egemenlik kayıtsız şartsız kayyumdadır.” yazın, “atamadadır”
yazın, hiç olmazsa halka karşı bu tarz süreçleri net olarak ortaya koyun.
Bakın,
her geçen gün bu ülke yaşadığı siyasi krizin içerisinde daha fazla debelenmeye
başladı; Suriye’ye yönelik askerî müdahalelerle büyük bir bölgesel krizin
içerisine de girmek üzere. Zaten ekonomik kriz, bugün Başbakanın yaptığı
açıklamaları dinleyen bir ilkokul öğrencisinin de rahatlıkla anlayabileceği bir
boyuta geldi ama bununla ilgili tek bir çözüm yok. Meclis savaş tezkeresiyle
açılıyor. Bölgesel krizi daha fazla artıracak bir tezkereye imza atıyor.
Olağanüstü hâl muhtarlarla yapılan toplantıda kararlaştırılıyor. Meclisin
iradesine, siyasi partilerin görüşlerine başvurulma ihtiyacı bile
hissedilmiyor. Oysaki burada, OHAL ilanı olduğunda Başbakan bu kürsüden çıkıp
“Biz OHAL’i kendimize karşı, devlete karşı hayata geçireceğiz ve mümkün
olduğunca, üç aydan önce de bu uygulamayı kaldıracağız.” dedi. Sonuç ne? Elde
ne var? OHAL darbeyle mücadelenin nesini açığa çıkardı? Hani, daha darbenin
siyasi boyutuyla ilgili bir soru attım ortaya ama cevabını arayan, cevabını
bekleyen yüzlerce soruyla ilgili bu süreçte hiçbir şey yapılmadı. Ama, biz
biliyoruz ki dert, darbeyle mücadele değil; dert, yasal ve anayasal yetkiyi
halktan alamadığı için hayata geçiremediği bir rejim değişikliğini OHAL’le
fiilî olarak hayata geçirmektir, tek adam rejimini bu ülkeye dayatmaktır, son
derece nettir. Kuvvetler ayrılığı yok, Hükûmete istediği zaman müdahale ediyor,
Parlamento devre dışı bırakılmış, yargı 100 metre öteden olmayan düğmelerini
ilikliyor; bu durumda biz Türkiye’de artık neyi tartışacağız? Yani, bununla
ilgili bütün bu süreçleri ciddi bir şekilde ele almamız lazım. 
Bakın,
bugün bu saatlerde birçok televizyon kanalının, basın-yayın kuruluşunun
ekranları karartıldı, kapıları mühürlendi. İMC TV, Hayatın Sesi, TV 10, Zarok
TV, Jiyan TV, Azadi TV tıpkı 15 Temmuz darbecilerinin CNN’e ve TRT’ye yaptığı
gibi bugün sizin tarafınızdan mühürlendi. Aynı anlayıştır, aynı anlayış. Özgür
Radyo’nun kapıları kırılarak çalışanları gözaltına alındı. Ha darbe gecesi
CNN’in kapılarını kırarak oradaki insanları derdest etmişsin ha Özgür Radyo’nun
kapısını kırarak çalışanlarını gözaltına almışsın, bunun arasında hiçbir fark
yok. Süre kısıtlı ama İMC’nin, Hayatın Sesi, TV 10, bütün bu yayın
kuruluşlarının bugüne kadar darbeyle ilgili tutumu da net olarak ortada.
Dolayısıyla, bu yürüttüğünüz şeyin darbeyle mücadeleyle hiçbir ilgisi yok.
Bakın -keşke süre geniş olsaydı, konuşsaydım- ilk defa Kürtçe çizgi film yayını
yapan bir televizyon kanalını kapatmanın utancını yaşattınız. Şirin Baba Kürtçe
konuştuğu için ya da konuşturulduğu için darbeci ilan edildi, bölücü ilan
edildi ya. Bakın, bütün dünya kamuoyu bu resmi tartışacak. Şirin Baba Kürtçe
konuştuğunda bölücü oluyor, Şirine terörist ilan edildi sizin tarafınızdan.
Burada Sünger Bob’u siz kriminalize ettiniz, bölücü ilan ettiniz. Ya, böyle bir
anlayış olabilir mi? Bu nasıl bir ciddiyetsizliktir, bu nasıl bir
samimiyetsizliktir? 
Dolayısıyla,
yürütmüş olduğunuz sürecin darbeyle mücadeleyle de hiçbir ilgisi yoktur. Bu
çalışma takviminden önce, iradesi boşa çıkarılmış Parlamentonun iradesini
tekrar tesis etmek ve bu Parlamentonun işlevselliğini ve itibarını sağlamakla
ilgili bir gündem bir kez daha hepimizin önünde olmalıdır diyorum. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Teşekkür ederim Sayın Baluken. 
MEHMET
NACİ BOSTANCI (Amasya) – Sayın Başkan, yerimden kısa bir açıklama yapabilir
miyim? 
BAŞKAN
– Sayın Bostancı, buyurun, bir dakika….
V.- AÇIKLAMALAR (Devam)
31.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in AK PARTİ grup önerisi
üzerinde yaptığı konuşmasındaki bazı ifadelerine ilişkin açıklaması
MEHMET
NACİ BOSTANCI (Amasya) – Teşekkür ediyorum. 
Sayın
Baluken sert eleştirilerde bulundu. Eğer Türkiye’de tek adam rejimi olsaydı 15
Temmuz darbecilerine bütün partiler ve bu millet direnmezdi; bir kere bunun
altını çizmek isterim. 
İkincisi:
AK PARTİ on dört yıldır iktidarda, olağanüstü hâlle yönetmek gibi bir
fantazyası olsaydı geçmişte de buna benzer örnekler olurdu. Olağanüstü hâl bu
ön dört yılın içinde sadece 15 Temmuzdan sonraki özel döneme mahsustur. 
Üçüncüsü;
Sayın Cumhurbaşkanlığı, Hükûmet, Meclis, bunların hepsi yasalar çerçevesinde
yerlerini almış, millet iradesiyle teşekkül etmiş demokratik kurumlardır,
bunlar yasalar çerçevesinde icraatlarını yaparlar. Bu icraatlara karşı da yasal
yolların açık olduğu demokratik ve özgür bir ülkedeyiz, Meclis de çalışıyor.
Elbette herkes eleştirilerini söyleyebilir, Hükûmet de, Cumhurbaşkanı da kendi
icraatlarını yapacaktır, bu çerçevede görmek gerekir.
Teşekkür
ediyorum. 
BAŞKAN
– Teşekkür ederim.
İDRİS
BALUKEN (Diyarbakır) – Sayın Başkan, yerimden benim de söz talebim olacak. 
BAŞKAN
– Sayın Baluken, sizi de dinleyelim. Siz de yerinizden bir dakika söz
istediniz. 
Buyurun.

32.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı
açıklamasındaki bazı ifadelerine ilişkin açıklaması
İDRİS
BALUKEN (Diyarbakır) – Teşekkür ediyorum.
Sayın
Başkan, Sayın Bostancı’nın değerlendirmelerinden sonra en azından ben Halkların
Demokratik Partisi adına cevap niteliği taşıyacak birkaç şey söylemek
durumundayım. 
Biz
darbeye karşı çıkarken bir kişiye ya da bir siyasi partiye karşı bir tavır
ortaya koymadık. Darbeye karşı çıkarken bu ülkenin demokrasisine, hukuk
devletine, toplumsal barışına sahip çıkacak bir siyasi tavır ortaya koyduk.
Bugün aynı kalkışma, aynı girişim olsa bu bahsetmiş olduğumuz ilkesel tutum
neticesinde aynı siyasi duruşu göstermekte de asla tereddüt etmeyiz,
çekinmeyiz. Ancak darbe sonrası “darbeyle mücadele” adı altında yürütülen
uygulamalar bütün muhalif toplumsal kesimleri tasfiye etmeye, sindirmeye
yönelik büyük bir baskı cenderesine dönüşmüş durumda. Dolayısıyla, bu
uygulamalar devredeyken bu Parlamentonun da iradesiz, inisiyatifsiz…
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – …bir biçimde sadece seyirci pozisyonuna düşmesini kabul
edilemez buluyoruz. Yapmış olduğumuz uyarılar, Parlamentonun bugüne kadar
olduğu gibi Türkiye'nin bütün sorunlarına, 15 Temmuzdan sonra yaşadığı
sorunlara da çözüm adresi olma ve o iradeyi tekrar sağlama doğrultusunda yapmış
olduğumuz uyarılardır.
Teşekkür
ederim.
BAŞKAN
– Teşekkür ederim.
ÖZGÜR
ÖZEL (Manisa) – Sayın Başkanım…
BAŞKAN
– Sayın Özel, sizi de dinleyelim bir dakika. 
33.- Manisa Milletvekili Özgür Özel’in,
Amasya Milletvekili Mehmet Naci Bostancı ile Oturum Başkanı Başkan Vekili Ayşe
Nur Bahçekapılı’nın yaptıkları açıklamalarındaki bazı ifadelerine ilişkin
açıklaması
ÖZGÜR
ÖZEL (Manisa) – Öncelikle ben de aynı konudaki hassasiyeti dile getireyim.
Türkiye'deki rejimin gitgide otoriterleşmesi ve bir tek adam yönetimine
evrilmesi eleştirilerini yapmak… 15 Temmuz günü ortaya koyduğumuz tavır ile bu
eleştirileri geçersiz kılacak bir birleştirme asla düşünülemez. 15 Temmuz günü
biz Parlamentoya, parlamenter sisteme, halkın iradesine sahip çıktık; kimsenin
ne şahsına ne de o sahip çıkışla birilerinin görevini yapış şekline onay vermiş
değiliz. Bunu açıkça söylemek lazım.
Bir
de Sayın Başkan, tutanakları istemiştim yanlış mı duydum diye. Konuşmanızda,
önemli bir kısmına çok katıldığım konuşmanızda başta şöyle diyorsunuz: “15-16
Temmuz millî demokratik halk devrimini gerçekleştiren bu halk…” diye başladınız
konuşmaya. Şimdi, “millî demokratik halk devrimi” tanımlaması Türkiye İşçi
Partililer tarafından 1965’lerde ortaya konmuş. Mehmet Ali Aybar ve ekibi bunun
sosyalist devrimin öncüsü olduğunu ve ayrılmaz parçası olduğunu söylemiştir.
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Müsaade ederseniz.
BAŞKAN
– Buyurun. 
Ben
duyuyorum sizi, siz söyleyin.
ÖZGÜR
ÖZEL (Manisa) – Mihri Belli’nin ekibi ise millî demokratik devrimin
askeriyedeki öğrenciler ve genç subaylar tarafından yapılacağını, ardından da
proleter devrimin daha kansız bir şekilde hayata geçeceğini savunurlar. O
günden bugüne bu Meclis tutanaklarında “millî demokratik halk devrimi”
kavramını ilk kez sizden duyduk. Bu konuda bu kavramsal yaklaşımı, bu geçmiş
tutanaklardaki “millî demokratik halk devrimi” kavramıyla örtüştürüyor musunuz,
bunu mu savunuyorsunuz? Bir de açıkça şunu da söylemek lazım: O gece bir
kalkışma vardı, halkla o kalkışmayı hep beraber bastırdık, hep birlikte ama bir
devrim yapmak ve millî demokratik halk devrimi diye niteliyorsanız bu tartışma
çok heyecan verici bir tartışma olur.
BAŞKAN
– Ben onu, 15-16 Temmuz gecesini öyle nitelendiriyorum. Bahsettiğiniz tarihleri
yaşım icabı ben yaşadım. O dönemin teorisini ve tartışmalarını da iyi bildiğimi
düşünüyorum. Bugün sarf ettiğim cümleyle o gün kastedilen, aynı cümlede
kastedilen anlam bir değildir. Benim söylediğim millî demokratik halk devrimi
millîdir ve yerlidir. 
Teşekkür
ederim.
VII.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; 4 Ekim 2016 Salı günü ve 11
Ekim 2016 Salı günkü birleşimlerinde diğer denetim konularının görüşülmeyerek
bir saat süreyle sözlü soruların görüşülmesine ve sözlü soruların
görüşmelerinin tamamlanmasına kadar çalışmalarını sürdürmesine; Kişisel
Verileri Koruma Kurulu üyeliklerine üye seçiminin 5 Ekim 2016 Çarşamba günkü
gündeminin “Seçim” kısmına alınmasına ve seçimlerin aynı günkü birleşiminde
yapılmasına ilişkin önerisi (Devam)
BAŞKAN
– Adalet ve Kalkınma Partisi Grup önerisinin lehinde son olarak Manisa Milletvekili
Sayın Erkan Akçay konuşacak. 
Buyurun
Sayın Akçay. (MHP sıralarından alkışlar)
ERKAN
AKÇAY (Manisa) – Sayın Başkan, değerli milletvekilleri; Adalet ve Kalkınma
Partisinin grup önerisi üzerine söz aldım, hepinizi saygıyla selamlıyorum. 
Bugün
26’ncı Dönemin İkinci Yasama Yılı çalışmalarına başladık. Öncelikle yeni yasama
yılının ülkemize, milletimize, Türkiye Büyük Millet Meclisine hayırlı uğurlu
olmasını temenni ediyorum ve yeni yasama yılında Türkiye Büyük Millet
Meclisinde yapacağımız çalışmalar ülkemizin geleceği bakımından büyük önem
taşımaktadır. 
Türkiye
Büyük Millet Meclisi hangi şartlardan bugüne gelmiştir, mutlaka bir hafıza
tazelemeye her zaman ihtiyacımız vardır. Öyle inanıyorum ki 15 Temmuzdan sonra
bu ihtiyaç daha da artmıştır. Türkiye Büyük Millet Meclisi millî mücadele
yıllarında sergilenen ruh ve asaletle Türkiye'nin makûs talihini aşacak,
yenecek yegâne kurumdur ve isli gaz lambalarından, vatanı karanlıktan çıkaran
aydınlık olmuştur ve sac sobalarda zar zor ısınılırken aynı zamanda esaretin
dondurucu soğuğundan aziz milletimiz korunmuştur. Okullardan getirilen tahta
sıralarda sıkışarak kısıtlı imkânlarla çalışılmıştır. Düşman kavi, yokluk çok,
para yok ama ne yapalım, elden bir şey gelmez dememişler. Durum bazen o kadar
vahim hâle gelmiş ki tutanakları yazacak kâğıt yok ve Ankara’daki bakkallardan
kese kâğıdı toplanmıştır Mecliste tutanak yazmak için ve Polatlı’dan Yunan’ın
top sesleri gelmektedir. O günden 15 Temmuz gününe, Türkiye Büyük Millet
Meclisinin yerleşkesine, binasına ve Genel Kuruluna atılan 7 bomba ve pek çok
kurşunu düşündüğümüzde bunun muhasebesini çok iyi yapmak durumundayız. 
Ülkemizin
yoğun gündeminde terör saldırıları, maalesef artarak devam ediyor. Anbean, saat
saat bu saldırılar devam ediyor ve Suriye’de de ülkemizi yakinen ilgilendiren
çok önemli gelişmeler yaşanıyor. Her ne kadar gözardı edilse ve gündemin
birinci maddesi olarak tartışılmasa da ekonomik sorunlar aslında artarak devam
ediyor. Toplumsal gerilim ve kutuplaşma emareleri 15 Temmuzdan sonraki süreçte
önemli ölçüde azalıyor görünse de hadisenin sıcaklığı geçtikçe, maalesef, bu
toplumsal gerilimleri, kutuplaşmaları artıracak tutum ve davranışların devam
ettiğini üzülerek görüyoruz. İşte burada, ülkemizin ihtiyaç duyduğu sağduyu,
müzakere ve uzlaşma kültürünü yaşamak ve yaşatmak için hepimizin üzerine çok
büyük görevler düşüyor ve önümüzdeki günlerde, siyasetin normalleşmesi için en
önemli görevlerden birisi, başta Hükûmete düşmekle birlikte Türkiye Büyük
Millet Meclisine de önemli görevler düşmektedir. Bu çerçevede, kamplaşmadan ve
kutuplaşmadan kaçınarak müzakere ve diyalog kanalları alabildiğine açık
tutulmalıdır. Yeni fiilî durumlara, şahsi ve keyfî uygulamalara fırsat verecek
yasama faaliyetlerinden uzak durulmalıdır. Milletimizdeki endişe ve huzursuzluğu
bertaraf edecek adımları atmalıyız. Hassasiyetimiz, vatanımız, milletimiz,
kardeşliğimiz ve istiklalimiz üzerine inşa edilmelidir. 
Değerli
milletvekilleri, 15 Temmuz akşamı demokrasi ve hukuk çok alçakça bir saldırıya
uğradı ve milletimizde derin izler bırakacak. Önümüzdeki çok uzun yıllar
tartışacağımız, hatırlayacağımız ve öğreneceğimiz hadiseleri yaşadık. Türkiye
Cumhuriyeti 15 Temmuzdan bu yana en tehlikeli süreçlerinden birisini yaşamıştır
ve ülkemizin birliği, bütünlüğü hedef alınmıştır. Teröristler Türk milletinin
tamamını, millî iradeyi ve cumhuriyetin bütün kurumlarını hedef almıştır. Bu
darbe girişimiyle milletin birlik ve kardeşliği hedef alınarak ülkemiz bir kaos
ve iç çatışma ortamına sürüklenmek istenmiştir. O nedenle, 15 Temmuz bir milattır.
Hiç kimse 15 Temmuz yaşanmamış gibi hareket edemez. 15 Temmuz ve Yenikapı
bağlayıcıdır. 15 Temmuz akşamında demokrasiye ve millî iradeye sahip çıktık.
Meclisi açık tutarak darbecilere en büyük darbelerden birisi vurulmuştur. Bu
sorumluluk çerçevesinde birlik ve beraberlik duygusu, siyasette müzakere ve
uzlaşma kültürü öne çıkmış ve bu kültür 7 Ağustosta Yenikapı Mitingi’yle
taçlanmıştır. 
Milliyetçi
Hareket Partisi Yenikapı ruhunun merkezinde yer almaktadır. Ancak Yenikapı
ruhunu ve Yenikapı’ya gelen süreci devam ettirip ettirmemek büyük ölçüde
devleti yönetenlere, iktidar sahiplerine ve diğer siyasi mensuplara
düşmektedir. 
Tabii,
burada en önemli unsur “Yenikapı” deyince ülkenin birliğini, bütünlüğünü,
beraberlik içerisinde bulunmasını ve tüm tehlikelere karşı yekvücut karşı
durmasını ifade ediyor. Bunu, aynı zamanda hep birlikte demokrasiye ve hukuka
sahip çıkma tavrı olarak değerlendirmek lazım. Ancak bu birleştirme görevi
öncelikle Sayın Cumhurbaşkanına, Hükûmete, devlet kurumlarına, siyasi partilere
ve diğer demokratik kuruluşlara ve medyaya düşmektedir. Milletimizin topyekûn
kucaklanması gerekir. Ayrıştırıcı, kamplaştırıcı ve gerilim yaratan söz ve
davranışlardan özenle kaçınılması gerekiyor. Yenikapı ruhu Cumhurbaşkanına ve
iktidara biat etmek anlamına gelmez ve Yenikapı’ya katılan muhalefet
partilerinin de iktidara açık çeki asla değildir. Demokratik kurumların ve
süreçlerin çok daha iyi işlemesi için bu önemli bir fırsattır. Bu fırsatın
gereksiz tartışmalarla kesinlikle heba edilmemesi gerekir. Özellikle son
günlerde, daha Meclisin açılması arifesinde yaşanan gereksiz Abdülhamit ve
Lozan tartışmalarının tekrarlanmaması gerekir ve bunlar da Yenikapı ruhuna,
maalesef, uymamaktadır. 
Bu
düşüncelerle yeni yasama yılının tekrar hayırlı uğurlu olmasını diliyor,
hepinize saygılar sunuyorum. (MHP sıralarından alkışlar) 
BAŞKAN
– Teşekkür ederim Sayın Akçay.
Adalet
ve Kalkınma Partisi grup önerisinin aleyhinde son olarak Manisa Milletvekili
Sayın Özgür Özel konuşacak.
Buyurun
Sayın Özel. (CHP sıralarından alkışlar) 
ÖZGÜR
ÖZEL (Manisa) – Sayın Başkan, değerli milletvekilleri; hepinizi saygıyla
selamlarım. 
26’ncı
Dönemin İkinci Yasama Yılına başlıyoruz. Burada yapacağımız faaliyetlerin
ülkemize, halkımıza ve Parlamentodan sorunlarına çözüm bekleyen, yaralarına
merhem bekleyen fakire fukaraya, garip gurebaya, yoksula, yetime, işçiye,
köylüye, memura, işsizlere, öğrencilere, öğretmenlere, öğretim görevlilerine
fayda sağlayacak; halktan yana, halk için yapılacak bir yasama faaliyetleri
bütünü olmasını temenni ediyoruz. Cumhuriyet Halk Partisi Grubu olarak
Parlamentodaki tüm gruplara ve Parlamentonun değerli emekçilerine başarılar
diliyoruz.
Bir
Yenikapı ruhudur gidiyor. Bugün de kürsüde söylendi, bundan sonra da çokça
söyleneceğe benziyor. “Yenikapı ruhu” dediğiniz mesele, iktidar partisine gidip
de muhalefet partilerinin kayıtsız şartsız destek verdiği, bir beyaz kâğıdın
üzerine imza atıp “Üstünü altını siz doldurun.” dediği bir gün değildir. Zaten
Yenikapı’da iktidar partisi tek başına bir miting yapsaydı bugün Yenikapı
ruhundan da bahsedilemezdi. Muhalefet partilerinin oraya katılımı, oraya
düştüğü şerhler Yenikapı’yı anlamlı kılmış ve bir Yenikapı ruhu tartışması
başlatmıştır. Yenikapı ruhu, Parlamentodaki tüm siyasi partileri temsil
etmemesi açısından eksik ama 15-16 Temmuz günü Parlamentoda, o bombalar
altındayken, parlamenter sisteme, demokrasiye hep beraber sahip çıkan bir
Parlamentonun, bir partilerüstü yaklaşımın karşılık bulduğu bir noktada ele
alınacaksa konuşulabilir.
Yenikapı’da
kimseye bir boş kâğıt vermedik, altına imza atmadık, “Ne yaparsanız yapın, sizi
destekleyeceğiz.” demedik. Aksine, 12 maddelik bir manifestomuz vardı orada,
Genel Başkanımız okudu, Yenikapı’dan ve bundan sonra Türkiye'den ne beklediğini
söyledi; kimse itiraz etmedi, hatta olumlu referanslar verildi ama gelin bakın
bakalım şimdi, eğer varsa bir Yenikapı ruhu, ondan Cumhuriyet Halk Partisi ne
anlıyor ama birileri ne yapıyor ve Yenikapı ruhunu aslında bu hâle getiren
kimler?
Biz
demişiz ki: “İbadethaneye, kışlaya, adliyeye siyaseti sokmayalım.” Oysa o
günden itibaren -ibadethane dediğimizde tabii sadece camileri anlamamak lazım
ama- gerek Diyanet İşleri Başkanlığının âdeta bir partinin sözcüsü gibi onun
başlattığı tartışmaları, onun talep ettiği uyarıları, onun talep ettiği kararları
almasından adliyede ortadan kalkan hâkim teminatına, savcıların özgür karar
vermemelerine ve kışlanın apoletlilerinin gelip burada bulunmasına… Ama o gece
sabaha kadar ne olduğunu, o an gelene kadar en yakınındakileri dahi oraya kendi
iradeleriyle terfi ve tayin ettirenlerin ve o gün Yenikapı’da apoletleriyle
konuşma yapanların hesap veremez durumlarının nasıl kabul edildiğini hep
birlikte izliyoruz.
O
gün demişiz ki: Siyasette uzlaşma kültürünü geliştirelim, siyasete ortak aklı
egemen kılalım. Bugün bir tartışma var, kanun hükmünde kararnamelerde 4 parti
bir komisyon kuracakmış. 
Dün,
bunu, alt yazıdan geçmeye başladığında gazeteciler, Parlamento muhabirleri
aradılar, sordular, “Özgür Bey, temas kurdunuz herhâlde.” diye. Dedim ki “Moda
deyimle söyleyeyim, böyle bir komisyon kurulacağını eniştemden öğrendim.” (CHP
sıralarından alkışlar) Böyle bir şey olur mu arkadaşlar? “Ortak akıl”
diyorsunuz, “birlikte mücadele” diyorsunuz; Bakanlar Kuruluna giriyorsunuz
çıkıyorsunuz, 4 parti ortak komisyon kuracak, bunu alt yazıdan okuyoruz, bunu
bizimle tartışmıyorsunuz. Hâlen daha Parlamento muhabirleri arıyor “Temas var
mı?” diye, telefon geldiği yok; içeride çay içtik, içeride de kimsenin bir şey
söylediği yok. Sadece “Bir komisyon kurulabilir.” Hangi şartlarda kurulacak,
hangi hukuka oturacak, Anayasa’dan hangi gücü alacak, hangi yetkiyi kullanacak
ve eğer bu kullanacağını tarif ettiğiniz yetkiyi bir hukuka oturtmuyorsanız
bunu niye teklif ediyorsunuz? 
Yani,
mesele, sorunu çözmek, mağduriyetleri gidermek, ortak akılla bir şeyler yapmak
değil de tribünlere oynamak olunca alt yazıdan o yazının geçmiş olması sizin
için yeterli, gerisi önemli değil. Bu konuda temassa temas, teklifse teklif;
bekliyoruz. Ama öncelikle, kurulmuş mevcut komisyonları çalıştırmama hâlini,
Darbe Komisyonunu iki buçuk ay ötelemenizi, karar aldığımız hâlde bütün bir yaz
boyunca Meclis İnsan Hakları Komisyonunun kıpırdamamasını, Cezaevi Alt
Komisyonunun “İşkence iddialarını duyuyoruz ama gitmeyeceğiz.” açıklamalarını
da kamuoyunun takdirlerine sunuyoruz. Bunları da kınadığımızı belirtmek
istiyoruz. 
“Siyasette
öz eleştiriden kaçınmayalım, geçmişi iyi analiz edelim, tarihin tekerrürünü
önleyelim.” demişiz. Evet, bir cemaat tüm hukuk içi ve hukuk dışı yollar
kullanılarak tasfiye ediliyor. Vallahi, iki aydır değil, iki yıldır değil,
yirmi yıldır zaten bunu söylüyoruz, “Bu adamlar devletin damarlarından beyne
gidiyorlar. Bunlara ne istiyorlarsa vermeyin.” diyoruz. Şimdi bir cemaat
tasfiye ediliyor. Peki, yerine? Başka başka cemaatlerle… Cemaatler koalisyonunun
sadece dengeleri değişti. Yeni bir paylaşım savaşı var ve belli bakanlıklar,
belli görevler yeni cemaatlere veriliyor. Yani, manifestonun geçmişteki
hataları tekrar etmeme şartı da iktidar partisi tarafından tamamen terk edilmiş
durumda. 
Liyakati
esas alalım diyoruz. Biraz önce milletvekillerimiz ifade etti, KPSS, o ki
dayısı olmayanın dayısıdır soruları çaldırmazsanız; o ki kimsesizin kimsesidir,
milletvekilini tanımayanın milletvekilidir KPSS. Ama buna mülakat getirdiniz,
“Gezi olayını nasıl görüyorsun?”, “Reis’ deyince ne hissediyorsun?” sorularıyla
pür AKP’li ve kesinlikle muhalif olmayacak bir memuriyet yani liyakati değil
sadakati arayan bir sistem getirmeye çalışıyorsunuz.
Darbe
hukukundan kurtulalım diyoruz, yeni darbe kendi hukukunu dayatıyor.
Cumhuriyetin kurucu değerlerine sahip çıkalım diyoruz, iki ay öncesine kadar,
darbeden önce Lozan’a sahip çıkanlar darbeden sonra cumhuriyetin kurucularına
dönüyorlar ve o güne kadar söylediklerinin tam tersine, ülkenin tapu senedi
dedikleri Lozan’a ülkenin kayba uğradığı bir şey olarak… İnönü’ye, Atatürk’e
hakaret ediyorlar. Hiçbir gelişmiş demokraside kurucu babalarla mevcut
yöneticiler uğraşmaz arkadaşlar. Fransız meclisinde De Gaulle’ün teorileri
tartışılır, karşıt da olur ama kimse o kürsüye çıkıp De Gaulle’e hakaret etmez.
Amerika’nın kurucularına, kurucu babalarına mevcut siyasiler dil uzatmazlar. O
yüzden bundan hızla vazgeçilmesi gerekiyor. 
Parlamenter
sistemi güçlendirelim diyoruz, Yenikapı’da olağanüstü hâl ilan edip sanki bu
Parlamentonun bir kısmı darbeye direnmiş, öbür kısmı darbeye şakşak yapmış
gibi, alkış tutmuş gibi düşünerek Parlamentonun yasama yetkisini üzerinize
alıyorsunuz; sanki Meclisin muhalefet kanadı darbecilikle enfekte olmuş gibi.
Ama tek başına güç kullanmak, güç zehirlenmesinin üzerinizde yarattığı
enfeksiyon bu ülkeye de çok şey kaybettiriyor ama iktidarınızı da içten içe
yiyor; bunu da hepinizin bilmesi lazım.
Yenikapı’da
genel başkan medyanın özgür olması demiş, 23 tane kanal kapattınız daha geçen
gün. Bu yapıya destek veren kanalları kapatın. Ama nasıl oluyor da çocuk yayını
yapan kanalları, nasıl oluyor türkü çağıran kanalları, nasıl oluyor sosyal
demokrasi dışında bir şeyi savunmayan kanalları… Yani kendiniz için dikensiz
gül bahçesi, muhalefetin olmadığı, tek sesin olduğu bir ortamdan
bahsediyorsunuz. 
Yargının
bağımsızlığını ve tarafsızlığını koruyalım dedik, biz önerdik liderler
zirvesinde mini anayasa paketini. Nede anlaşamadık biliyor musunuz arkadaşlar,
iktidar partisi grubu? HSYK seçilirken ilk iki tur nitelikli çoğunluk, üçte 2,
sizinkiler diyor ki: “Üçüncü turda salt çoğunluk.” Bütün hâkimi, savcıyı
iktidar partisi grubu salt çoğunlukla seçecekmiş. Buna karşı çıktığınız için
anlaşamıyoruz. 12 Eylül 2010’da o cemaat için yapılandırılmış -Meclisi
bombalayan F16’ya, Fetullah Hoca’yla birlikte kaldırıp hani bombalar
yüklenmişti ya- o hâkimler orduya operasyon yapıp yerine getirdikleri de bizi
bombalamıştı, onu düzeltelim diyoruz, hâlâ daha “Nitelikli çoğunluk değil, salt
çoğunlukla biz seçelim.” diyorsunuz. 
Eğitim
sistemi tek tipçi olmayacaktı, el konulan bütün okulları imam-hatip
yapıyorsunuz. Bir kişi çıkıp da buna itiraz etmiyor. 
Din
ve vicdan özgürlüğünün güvencesi laikliği güçlendirelim dedik. Arkadaşlar,
hayatını kaybetti 60 polis. Polisin örgütlenme özgürlüğünün önünü açıp jest
yapacağınıza polise örtünme özgürlüğü getiriyorsunuz. Getirin, hiç mesele değil
de esas mesele hayatını ortaya koyan adamların sendika kurmasına “Evet.”
demeyip, örgütlenmesine “Hayır.” deyip örtünmesini kendinize mesele
yapıyorsunuz. 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) – Ondan sonra “Yenikapı ruhu, Yenikapı ruhu...” Yenikapı ruhu
burada, buna karşı çıkan iktidar partisi de karşımızda. Gözlerinizin içine baka
baka bunları size hatırlatmaya devam edeceğiz arkadaşlar.
Saygılar
sunuyorum. (CHP sıralarından “Bravo” sesleri, alkışlar)
BAŞKAN
– Teşekkür ederim Sayın Özel.
MEHMET
NACİ BOSTANCI (Amasya) – Sayın Başkanım…
BAŞKAN
– Sayın Bostancı…
MEHMET
NACİ BOSTANCI (Amasya) – Yenikapı ruhundan herkesin aynı sözleri söylemesini
kesinlikle anlamıyoruz. İktidar-muhalefet, herkes kendi siyasi pozisyonu
çerçevesinde davranacak elbette ama Türkiye’nin ortaklıklarını anlıyoruz.
Öte
taraftan, Sayın Özgür Bey’in ifade ettiği mülakatlarda keyfî birtakım sorular
sorulma iddiası vahim bir iddiadır. Buna ilişkin elde ne tür somut delil varsa
kendisiyle beraber takipçisi olacağımı söylüyorum. Bütün mülakatların böyle
yapıldığı yahut bu tür örnekler olduğu iddiasını vahim görürüm. Benim bilgim ve
kanaatim böyle olmadığı şeklindedir. Ellerinde ne iddia varsa beraber takipçisi
olacağım.
Teşekkürler.
BAŞKAN
– Teşekkür ederim.
İDRİS
BALUKEN (Diyarbakır) – Sayın Başkan…
BAŞKAN
– Sayın Baluken, sizi de dinleyelim.
İDRİS
BALUKEN (Diyarbakır) – İç Tüzük 60’a göre bir söz talebim var.
BAŞKAN
– Buyurun.
Süreniz
bir dakika.
V.- AÇIKLAMALAR (Devam)
34.- Diyarbakır Milletvekili İdris
Baluken’in, AKP Grup Başkan Vekili Mustafa Elitaş’ın Mecliste kanun hükmünde
kararnamelerin hukuka uygunluğunu denetleyecek bir komisyon oluşturulacağıyla
ilgili basına yansıyan açıklamalarına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Özel konuşmasında önemli bir hususa değindi. Dün AKP Grup Başkan Vekili Sayın
Elitaş’ın basına yansıyan açıklamaları oldu. Bu açıklamalara göre, 4 siyasi
partinin ortak katılımıyla bütün kanun hükmündeki kararnameleri hukuka uygunluk
açısından inceleyecek, bunu denetleyecek ve bu doğrultuda ortaklaştırmaya
çalışacak bir komisyon oluşturulacağını ifade etti, böyle bir konunun
gündemlerinde olduğunu söyledi. Şunu altını çizerek söyleyelim: HDP’ye bu saate
kadar iktidar partisinin aktarmış olduğu bu yönlü tek bir bilgi yoktur, tek bir
görüşme talebi yoktur. Bu konuda daha önce yapmış olduğumuz çağrılar da
ortadayken demin yapmış olduğumuz toplantıda da grup başkan vekillerinin
açıkladığı hiçbir husus yoktur. Biz bu açıklamanın olağanüstü hâlin uzatılma
kararı alındığı gün ve deminden beri isimlerini saydığımız televizyon ve radyo
kurumlarının kapısına mühür vurulduğu gün, ekranların karartıldığı gün…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Bitiriyorum Sayın Başkan.
BAŞKAN
– Bir dakika daha ek süre veriyorum, lütfen tamamlayın.
İDRİS
BALUKEN (Diyarbakır) – …basın-yayın kurumlarının ekranlarının karartıldığı,
kapılarının mühürlendiği gün olmasını son derece manidar buluyoruz. AKP’nin
tipik algı yönetimidir, toplumda beklenti oluşturarak demokratik tepkilerin
sönümlenmesini amaçlayan bir siyasi tutum ortaya koyar hep. Belli ki dün
OHAL’in uzatılmasıyla ve basın-yayın kurumlarına yönelik darbe saldırısıyla
ilgili gelişecek tepkileri azaltmaya yönelik olarak böyle bir konu ortaya
atılmıştır. 
Şunu
görüyoruz: İçeriden, milyonlarca mağdur yaratan bu KHK’lara ilişkin muazzam bir
dip dalga tepkisi vardır ve bu bir tsunamiye de dönebilir. Aynı şekilde, Avrupa
Konseyi başta olmak üzere, bütün bu KHK’ların Türkiye’nin imzaladığı
uluslararası sözleşmelere aykırı olduğuyla ilgili çok yakın dönemde heyetler de
buraya gelecektir, Türkiye’ye gelecektir. Bu baskıları sönümlendirmeye yönelik
ortaya atılmış bir iddianın ötesine geçmediği kanaatindeyiz. 
Teşekkürler.

BAŞKAN
– Teşekkür ederim. 
ÖZGÜR ÖZEL (Manisa) – Sayın Başkan, yerimden bir söz
talebim var sayın başkanın sözlerine. 
BAŞKAN
– Bir oylama yapayım, size vereceğim söz. 
VII.- ÖNERİLER (Devam)
A) Siyasi Parti Grubu Önerileri (Devam)
2.- AK PARTİ Grubunun, Genel Kurulun
çalışma gün ve saatlerinin yeniden düzenlenmesine; 4 Ekim 2016 Salı günü ve 11
Ekim 2016 Salı günkü birleşimlerinde diğer denetim konularının görüşülmeyerek
bir saat süreyle sözlü soruların görüşülmesine ve sözlü soruların
görüşmelerinin tamamlanmasına kadar çalışmalarını sürdürmesine; Kişisel
Verileri Koruma Kurulu üyeliklerine üye seçiminin 5 Ekim 2016 Çarşamba günkü
gündeminin “Seçim” kısmına alınmasına ve seçimlerin aynı günkü birleşiminde
yapılmasına ilişkin önerisi (Devam)
BAŞKAN – Adalet ve Kalkınma Partisi grup önerisini
oylarınıza sunuyorum: Kabul edenler… Kabul etmeyenler… Öneri kabul edilmiştir. 
Buyurun Sayın Özel. 
Yerinizden bir dakika…
V.- AÇIKLAMALAR (Devam)
35.- Manisa Milletvekili Özgür Özel’in,
Amasya Milletvekili Mehmet Naci Bostancı’nın yerinden sarf ettiği bazı
ifadelerine ilişkin açıklaması
ÖZGÜR ÖZEL (Manisa) – Çok uzun bir şey söylemeyeceğim
Sayın Başkan. 
Sayın grup başkan vekili diyor ki: “Mülakatlarda böyle
bir şey oluyorsa…” Bu, şuna benziyor: Darbeden hemen sonra Sayın Cumhurbaşkanı
ile Genel Başkanımızın bir görüşmesi sırasında Genel Başkan demişti ki “Ben
altı yıldır TRT’ye çıkmadım.” örneğin, Cumhurbaşkanı da dönüp demiş ki “Bunun
böyle olduğunu bilmiyordum.” Yahu, altı yıldır ana muhalefet partisinin TRT’ye
çıkmadığını ve bu konuda ne çok tartışma varken Cumhurbaşkanının bilmemesi ne
kadar inandırıcıysa, Adalet ve Kalkınma Partisi grup başkan vekilinin, yapılan
mülakatlarda, bir kez mülakatın neden yapıldığını, hem de o yapılan mülakatta
ayırıcı sorular olarak nasıl siyasi, hatta mezhepçi, hatta inançsal sorular
sorulduğundan bihaber olması da o kadar inandırıcılıktan uzaktır. Ama,
kendisinin teklifine tabii ki evet, bana ulaşan her türlü mülakatlara ilişkin
şikâyeti kendisine iletmeyeceğim, önüne yığacağım, önüne, arkasında kaybolacak.

Teşekkür ederim. 
BAŞKAN – Sayın Özel, Sayın Bostancı iyi niyetiyle “Ben
böyle bir şeye tanık olmadım, eğer böyle bir şey varsa belgeleriyle getirin. Bu
durum vahim bir durumdur, birlikte takip edeceğiz.” dedi. Beyana inanmak
durumundayız diye ben de minik bir hatırlatma yapayım. 
Sayın Bostancı, konuşacak mısınız?
Buyurun, bir dakika. 
36.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklamasındaki bazı
ifadelerine ilişkin açıklaması
MEHMET NACİ BOSTANCI (Amasya) – Çok teşekkürler. 
Bu konuya ilişkin çok fazla spekülasyon yapmaya gerek
yok. Partimiz ne olursa olsun, mülakatla
alınan insanların nesnel, kurallı bir şekilde alınması gerektiği konusunda
herhâlde hepimizin ortak bir kanaati vardır. Keyfî sorular sadece CHP’lileri
değil, AK PARTİ’lileri de rahatsız eder. Dolayısıyla, böyle subjektif, kafasına
göre, bir tür siyasi yandaşlık arama kastı güden soruları asla kabul etmeyiz. 
Ben
spekülasyonun ötesinde şunu söylüyorum, diyorum ki: Mülakatlarda, hangi
mülakatta kime bu tür soru sorulduysa bunun takipçisi olalım. Mülakatların
böyle yapılmadığını biliyorum, bana gelen bilgiler öyle ama aksi bilgiler söz
konusuysa takipçisi olmak hepimizin boynunun borcu, söylediğim bu. Bunun
üzerine daha fazla spekülasyona gerek yok. 
Teşekkürler.

BAŞKAN
– Ben teşekkür ederim. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım. 
VI.- BAŞKANLIĞIN GENEL KURULA SUNUŞLARI (Devam)
D) Önergeler
1.- İstanbul Milletvekili Mahmut Tanal’ın,
(2/131) esas numaralı Basın Kanununda Değişiklik Yapılmasına Dair Kanun
Teklifi’nin doğrudan gündeme alınmasına ilişkin önergesi (4/56)
Türkiye Büyük Millet Meclisi Başkanlığına
(2/131)
esas numaralı Basın Kanunu’nda Değişiklik Yapılmasına Dair Kanun Teklifi’min
Türkiye Büyük Millet Meclisi İçtüzüğünün 37’nci maddesi uyarınca doğrudan Genel
Kurul gündemine alınmasını arz ve talep ederim. 
 Mahmut
Tanal 
 İstanbul
BAŞKAN
– Teklif sahibi olarak İstanbul Milletvekili Sayın Mahmut Tanal konuşacak. 
Süreniz
beş dakika. (CHP sıralarından alkışlar)
Sayın
Tanal, bugün çok faalsiniz kürsü ile oturduğunuz yer arasında. 
MAHMUT
TANAL (İstanbul) – Değerli Başkanım, hep faaliz. Eğer siz imkân verirseniz biz
kamu hizmeti ifa etmek istiyoruz. 
BAŞKAN
– Hayır, hayır, öyle değil. Kürsüye her olanağı kullanıyorsunuz; söz aldınız,
37’ye göre verdiniz, yerinizden soru sordunuz, hızlı başladınız yani. 
MAHMUT
TANAL (İstanbul) – Ama avukatlık yaşamımda da biliyorsunuz başarılı olduğumu
Sayın Başkanım. 
BAŞKAN
– Peki, buyurun. 
MAHMUT
TANAL (İstanbul) – Bu işin tanığı sizsiniz. 
BAŞKAN
– Teşekkür ediyorum Sayın Tanal. 
Buyurun.

MAHMUT
TANAL (İstanbul) – Değerli Başkanım, değerli milletvekili arkadaşlarım;
hepinizi saygıyla, hürmetle selamlıyorum. 
İç
Tüzük’ün 37’nci maddesi uyarınca bugün getirmek istemiş olduğumuz kanun
teklifi, aslında her dönemde demokrasi için, özgürlükler için, hukukun üstünlüğü
için -hani diyoruz ya 4 kuvvet vardır; yasama, yürütme, yargı ve 4’üncü kuvvet
basın- basın özgürlüğü için olmazsa olmazlardandır. 
Bir:
Basın özgürlüğü kapsamında görevlerinden doğan ve görevleri nedeniyle
işledikleri suçlardan dolayı haklarında soruşturma açılması Adalet Bakanlığı
iznine bağlanacak. Aynı zamanda, basın kuruluşlarının yazıhaneleri, merkezleri,
şubeleri ve basın mensuplarının konutları ancak ve ancak mahkeme kararıyla,
cumhuriyet savcısının denetiminde, bağlı oldukları meslek odasının temsilcisiyle
aranabilecek. Yani basın odaları, meslek temsilcileri olmadan ve aynı zamanda,
mahkeme kararı olmadan aranamayacak ve bu konuyla ilgili, soruşturmayla ilgili,
Adalet Bakanının iznine ihtiyaç var.
Biraz
daha ileri gidiyoruz. Görevleriyle bağlantılı olarak, hani, nasıl Avukatlık
Kanunu’nun 58’inci maddesi uyarınca izin gerekiyorsa, nasıl Cumhurbaşkanına
hakaretten dolayı kovuşturma verildikten sonra izin gerekiyorsa burada basın
mensupları için izin şartını getiriyoruz ki gerçekten kamu hizmetinin
korkusuzca, çekinmeden, sindirilmeden, korkutulmadan… Kamu hizmeti açısından
bunun bir ihtiyaç olduğunu söylemeye çalışıyoruz ama hele hele bugünlerde basın
özgürlüğünün ne kadar ihtiyaç olduğunun, darbe girişimi gecesinde, basının ne
kadar yararlı olduğunun, basının ne kadar faydalı bir iş yaptığının hep
birlikte farkına vardık.
Onun
için, bence bu fırsatı basına vermekte yarar var. Bunun partisi yok. Burada
ülkenin yararı için, kamunun menfaati için, kamu hizmetinin eksiksiz ve
noksansız ifası için buna ihtiyaç var çünkü basının aynı zamanda -bugün Adalet
ve Kalkınma Partisi iktidardadır, önümüzdeki dönem inşallah Cumhuriyet Halk
Partisi iktidarda olur- her dönemde bir siyasi partiye angaje olmaması
açısından bir güvencesinin olması gerekir çünkü iktidarların asli amacı
kendisini eleştiren ve… Yaptıkları hatalar varsa, yaptıkları yanlışlıklar varsa
onun yüzüne, yine, basın çarparak vuruyor. Basının bu şekilde gerçekleri
yazmasını engellememe adına basının özgürce yazması lazım. 
Şimdi,
bakıyoruz, evet, olağanüstü hâl bahanesiyle bugün cezaevinde çok basın mensubu
var, çok gazeteci gözaltında ve çok gazeteci cezaevinde. Mesela, biraz önce
değerli arkadaşlarımız konuyu açarken Nazlı Ilıcak… Nazlı Ilıcak bir basın
mensubuydu ve özgürlükler açısından, türban özgürlüğü açısından burada simge
olan bir insandı. Ne oldu Nazlı Ilıcak’a? Şu anda cezaevinde. Nedir Nazlı
Ilıcak? Basın mensubu.
Aynı
zamanda Aslı Erdoğan, ne yaptı? Gazetenin sadece ve sadece yönetmeni değerli
arkadaşlar. Yönetmen orada yani cezai sorumluluk açısından var mı? Yönetmen de
değil, özür dilerim, danışman daha doğrusu. Danışmanın cezai sorumluluğu yok
değerli arkadaşlar. Aslı Erdoğan’a gittiğimiz zaman Aslı Erdoğan’a tam yirmi
dört saat su vermemişlerdi, bunu cezaevi idaresi itiraf etti. 
Sayın
İnsan Hakları Cezaevi Alt Komisyonu Başkanımız da karşımızda, “Cezaevinde kime
ne olacaksa olsun biz bunlara gitmeyiz.” diyor.
Değerli
Metiner, Aslı Erdoğan’a yirmi dört saat su verilmedi. Su bir yaşam hakkıdır.
Hiç kimseye yani terör nasıl insanlık suçuysa bu şekildeki eziyet ve işkence de
bir insanlık suçudur. 
MEHMET
METİNER (İstanbul) – Sana bugün cevap vermeyeceğim Mahmut Tanal, bugün günümde
değilim. 
MAHMUT
TANAL (Devamla) - Bizi birbirimize bağlayan bağ insanlık onurudur, barıştır,
adalettir, hukukun üstünlüğüdür. Eğer bir ülke yıkılacaksa adaletsizlikten
yıkılır, düzen yıkılacaksa adaletsizlikten yıkılır. Bizim ülkedeki bu düzeni
daha sağlamlaştırmamız için adalete sığınmamız lazım. 
Hepinize,
destek vermenize… Gerçekten, basın mensupları için bu kanun olmazsa olmazdır. Balık
için su neyse basın mensupları için de özgürlük o yasa teklifi o kadar
önemlidir. 
Teşekkür
ederim. (CHP
sıralarından alkışlar)
BAŞKAN
– Teşekkür ederim Sayın Tanal.
Bir
milletvekili adına İstanbul Milletvekili Sayın Mustafa Sezgin Tanrıkulu
konuşacak.
Buyurun
Sayın Tanrıkulu. (CHP
sıralarından alkışlar)
MAHMUT
TANAL (İstanbul) – Ben özür dilerim. 
Sezgin
Bey’e ben teşekkür ediyorum, bu fırsatı verdi, bu kanun teklifi onun sayesinde
Türkiye Büyük Millet Meclisine geldi, sağ ol.
MUSTAFA
SEZGİN TANRIKULU (İstanbul) – Sayın Başkan, değerli milletvekilleri; öncelikle
26’ncı Dönem İkinci Yasama Yılının hayırlı uğurlu olmasını diliyorum. Umarım,
bu dönem Parlamento Türkiye’nin barışı için, adaleti için iyi bir çalışma
ortaya koyar geçmiş dönemden farklı olarak. 
Değerli
arkadaşlar, evet, basın özgürlüğünü konuşuyoruz, basın özgürlüğüne ilişkin bir
yasa teklifini konuşuyoruz. Tam da bugün basın özgürlüğü bakımından Türkiye
tarihine kara bir leke sürüldü ve radyo ve televizyonlar maalesef mühürlendi;
İMC, Hayat TV, TV 10, Zarok TV mühürlendi. Şu mühürlü fotoğraflar Adalet
ve Kalkınma Partisinin tarihinde kara bir leke olacak. 
Değerli
arkadaşlar, Zarok TV -hiçbir politik içeriği yok, hiçbir siyasi içeriği yok-
sadece çocuklara yönelik Kürtçe yayın yapıyordu, hiçbir içerik üretimi de yok.
İşte, hepsi çizgi film, şunlar, tümü. Ama kapatıldı. Hiçbir nedeni yok. Hiçbir
neden de ortaya konulmuş değil. Tek neden var, Kürtçe yayın yapılıyor olması.
Hani Kürtçe serbestti, Kürtçe yasaklanmamıştı? Sizlerin içerisinden tek bir
milletvekili en azından Zarok TV’nin kapatılması noktasında makul bir gerekçe
söyleyebilir mi? Bunun tek bir gerekçesi olabilir: Subliminal mesaj. Herhâlde
Kürt çocuklarına bu şekilde bir mesaj veriyordu ki bu TV kapatıldı. Bu da sizin
icadınız oldu. 
Değerli
arkadaşlar, bakın, 15 Temmuz darbe girişimi olmasaydı olağanüstü hâl ilan
edecek miydiniz? Böyle bir gündeminiz var mıydı? Ama 15 Temmuz darbe girişimi
oldu, OHAL’i ilan ettiniz, biz karşı çıktık. Kime karşı ilan ettiniz? Darbe
girişimini yapan kişilere, kurumlara karşı. E, şimdi ne yapıyorsunuz? Doğrudan
doğruya darbeye karşı çıkmış kurumları, yayın kuruluşlarını, kişileri hedef
alıyorsunuz. Ee, bunun neresinde demokrasi var? Bunun neresinde darbe
girişimine karşı mücadele var? Birisini söyler misiniz? Tek birisi, bir örnek
verin. Sendikaları kapatıyorsunuz, yayın kuruluşlarını kapatıyorsunuz,
öğretmenlerin işine son veriyorsunuz, mülkiyete el koyuyorsunuz. Ee, darbe olsa
zaten bunlar olacaktı. Darbeden ne farkı var bütün bu uygulamaların? 
Bakın,
olağanüstü hâl sizin deyiminizle ne anlama geliyor, sizin deyiminizle,
geçtiğimiz dönem sizin propaganda afişiniz: “OHAL kalktı. Baskılar bitti.”
Yani, OHAL’in bir baskı rejimi olduğunu kabul ediyorsunuz bu afişle, siz.
“Köyümde özgürce yaşıyorum.” OHAL’in aynı zamanda özgür yaşama tehdit de
olduğunu siz ifade ediyorsunuz bu afişle. E, şimdi, “Üç ay bile sürmeyecek.”
dediğiniz olağanüstü hâli üç ay, belki de on iki ay, belki de başkanlık
rejiminin altyapısı olarak uzatacaksınız. E, bunun neresinde demokrasi,
neresinde darbeye karşı mücadele, birisini söyleyin? Hani darbeyi devlete karşı
ilan etmiştiniz? 14 bin öğretmen, sadece bölgede, EĞİTİM SEN üyesi oldukları
için ihraç edildiler sadece bir gün sendikanın çağrısı üzerine grev yaptıkları
için. Devlet Memurları Yasası’ndaki karşılığı otuzda 1 maaş cezası. 29
Aralıktan bugüne kadar hiçbir soruşturma yok; ne adli soruşturma var ne idari
soruşturma. Peki suçsa, o tarihten eylül ayına kadar neden soruşturmadınız;
darbeden sonra bunu Allah’ın lütfu sayıp, bir ganimet sayıp bu şekilde
hukuksuz, adalete aykırı bir biçimde girişimlere yöneldiniz? Bunun hiçbir izahı
yok. Bu kadar basın kurumunun kapatılmasının demokrasiyle, özgürlükle bir
alakası yok; bu kadar gazeteci yazarın hapiste olmasının demokrasiyle alakası
yok; öğretim üyelerinin ihraç edilmesinin demokrasiyle, darbeyle bir alakası
yok; öğretmenlerin ihraç edilmesinin demokrasiyle, özgürlükle, adaletle bir
alakası yok; emzirme çağında çocukları olan öğretmenlerin, annelerin hapiste
tutulmasının özgürlükle, adaletle, vicdanla bir alakası yok; hiçbirisinin
alakası yok. Dolayısıyla, sizin bu tarihiniz, olağanüstü hâlle başlayan bu
tarihiniz Türkiye’nin yakın tarihine insan hakları sicili bakımından kara bir
leke olarak sürülecektir.
Teşekkür
ederim, saygılar sunarım. (CHP sıralarından alkışlar) 
BAŞKAN
– Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Gündemin
“Sözlü sorular” kısmına geçiyoruz. 
VIII.- SÖZLÜ SORULAR VE CEVAPLARI (x)
1.- Bolu Milletvekili Ali Ercoşkun'un,
memur maaşları ile aile yardımı ödeneğine ilişkin Çalışma ve Sosyal Güvenlik
Bakanından sözlü soru önergesi (6/13) ve Kültür ve Turizm Bakanı Nabi Avcı’nın
cevabı
2.- Niğde Milletvekili Ömer Fethi Gürer'in,
özel tiyatrolara yönelik desteklere ilişkin sözlü soru önergesi (6/109) ve
Kültür ve Turizm Bakanı Nabi Avcı’nın cevabı
3.-Niğde Milletvekili Ömer Fethi
Gürer'in, seyahat acentalarının münhasır hizmetlerinde uygulanan vergi oranına
ilişkin sözlü soru önergesi (6/128) ve Kültür ve Turizm Bakanı Nabi Avcı’nın
cevabı
4.- Antalya Milletvekili Mustafa
Akaydın'ın, Antalya'nın Kumluca ilçesinin Adrasan beldesinde bulunan ve doğal
sit alanı olan bir köye ilişkin sözlü soru önergesi (6/134) ve Kültür ve Turizm
Bakanı Nabi Avcı’nın cevabı
5.- Niğde Milletvekili Ömer Fethi Gürer'in,
Niğde'de bulunan bir bölgenin sit alanı ilan edilmesine ilişkin sözlü soru
önergesi (6/152) ve Kültür ve Turizm Bakanı Nabi Avcı’nın cevabı
6.-Niğde Milletvekili Ömer Fethi
Gürer'in, Niğde kent merkezindeki tarihi yapıların korunmasına yönelik
çalışmalara ilişkin sözlü soru önergesi (6/154) ve Kültür ve Turizm Bakanı Nabi
Avcı’nın cevabı
7.-Niğde Milletvekili Ömer Fethi
Gürer'in, Niğde'de bulunan bazı tarihî yapılarla ilgili hazırlanan bir projeye
ilişkin sözlü soru önergesi (6/155) ve Kültür ve Turizm Bakanı Nabi Avcı’nın
cevabı
8.-Niğde Milletvekili Ömer Fethi
Gürer'in, Niğde'nin Bor ilçesinde Sokak Sağlıklaştırma Projesi kapsamında
yürütülen çalışmalara ilişkin sözlü soru önergesi (6/156) ve Kültür ve Turizm
Bakanı Nabi Avcı’nın cevabı
9.- Niğde Milletvekili Ömer Fethi Gürer'in,
Niğde Müzesi'ni ziyaret eden yabancı turist sayısının düşüklüğüne ilişkin sözlü
soru önergesi (6/157) ve Kültür ve Turizm Bakanı Nabi Avcı’nın cevabı
10.-Niğde Milletvekili Ömer Fethi
Gürer'in, Niğde'de düzenlenen bir festivale Bakanlığın destek vermemesine
ilişkin sözlü soru önergesi (6/172) ve Kültür ve Turizm Bakanı Nabi Avcı’nın
cevabı
11.-Trabzon Milletvekili Haluk
Pekşen'in, Trabzon'da müzecilik alanında yürütülen çalışmalara ilişkin sözlü
soru önergesi (6/180) ve Kültür ve Turizm Bakanı Nabi Avcı’nın cevabı
12.-Niğde Milletvekili Ömer Fethi
Gürer'in, Niğde ve Nevşehir illerinin yemek kültürlerinin korunması adına
yapılan çalışmalara ilişkin sözlü soru önergesi (6/202) ve Kültür ve Turizm
Bakanı Nabi Avcı’nın cevabı
13.-Niğde Milletvekili Ömer Fethi
Gürer'in, Niğde'deki tarihî manastırlarla ilgili yapılan çalışmalara ilişkin
sözlü soru önergesi (6/203) ve Kültür ve Turizm Bakanı Nabi Avcı’nın cevabı
14.-Niğde Milletvekili Ömer Fethi
Gürer'in, Niğde'nin Bor ilçesindeki bir kütüphaneden alındığı iddia edilen
Osmanlı dönemine ait el yazması kitaplara ilişkin sözlü soru önergesi (6/204)
ve Kültür ve Turizm Bakanı Nabi Avcı’nın cevabı
15.-Niğde Milletvekili Ömer Fethi
Gürer'in, Niğde'nin Bor ilçesindeki Hitit Kaya Anıtı'nın korunmasına yönelik
çalışmalara ilişkin Kültür ve Turizm Bakanı'ndan sözlü soru önergesi (6/270)
Cevaplanmadı
16.-Diyarbakır Milletvekili Altan
Tan'ın, Bakanlığın Şanlıurfa iline yönelik yatırım ve harcamalarına ilişkin
sözlü soru önergesi (6/298) ve Kültür ve Turizm Bakanı Nabi Avcı’nın cevabı
17.-Balıkesir Milletvekili İsmail
Ok'un, Bakanlar Kurulunun seyahat acentalarının desteklenmesi ile ilgili
kararına Balıkesir Koca Seyit Havalimanının dahil edilmemesine ilişkin sözlü
soru önergesi (6/311) ve Kültür ve Turizm Bakanı Nabi Avcı’nın cevabı
18.-Niğde Milletvekili Ömer Fethi
Gürer'in, Niğde'nin merkez ve Bor ilçelerinde koruma altındaki tarihî yapıların
durumuna ilişkin sözlü soru önergesi (6/403) ve Kültür ve Turizm Bakanı Nabi
Avcı’nın cevabı
19.-Niğde Milletvekili Ömer Fethi
Gürer'in, Niğde'nin Kemerhisar beldesinde bilimsel kazı çalışmaları yapılmasına
ilişkin sözlü soru önergesi (6/408) ve Kültür ve Turizm Bakanı Nabi Avcı’nın
cevabı
20.-Niğde Milletvekili Ömer Fethi
Gürer'in, Niğde'nin Aktaş Kasabası'ndaki Helena Kilisesi'nin ziyarete
açılmasına ilişkin sözlü soru önergesi (6/409) ve Kültür ve Turizm Bakanı Nabi
Avcı’nın cevabı
21.-Diyarbakır Milletvekili Altan
Tan'ın, Bakanlığın Konya iline yönelik yatırım ve harcamalarına ilişkin sözlü
soru önergesi (6/416) ve Kültür ve Turizm Bakanı Nabi Avcı’nın cevabı
22.-Diyarbakır Milletvekili Altan
Tan'ın, Bakanlığın Bursa iline yönelik yatırım ve harcamalarına ilişkin sözlü
soru önergesi (6/417) ve Kültür ve Turizm Bakanı Nabi Avcı’nın cevabı
23.-Diyarbakır Milletvekili Altan
Tan'ın, 2015 yılında Bakanlık bütçesinden yayımlanan kitaplara ilişkin sözlü
soru önergesi (6/440) ve Kültür ve Turizm Bakanı Nabi Avcı’nın cevabı
24.-Niğde Milletvekili Ömer Fethi
Gürer'in, antik duvar resimleri bulunan mağaralara ilişkin sözlü soru önergesi
(6/446) ve Kültür ve Turizm Bakanı Nabi Avcı’nın cevabı
25.-Diyarbakır Milletvekili Altan
Tan'ın, 2015-2016 yıllarında özel tiyatrolara ve filmlere yapılan yardımlara ilişkin
sözlü soru önergesi (6/461) ve Kültür ve Turizm Bakanı Nabi Avcı’nın cevabı
26.-Niğde Milletvekili Ömer Fethi
Gürer'in, Niğde'nin Ulukışla ilçesindeki bir vadinin turizme kazandırılmasına
yönelik çalışmalara ilişkin sözlü soru önergesi (6/466) ve Kültür ve Turizm
Bakanı Nabi Avcı’nın cevabı
27.-Niğde Milletvekili Ömer Fethi
Gürer'in, Bolkar Dağları’ndaki göllerin turizme kazandırılmasına yönelik
çalışmalara ilişkin sözlü soru önergesi (6/467) ve Kültür ve Turizm Bakanı Nabi
Avcı’nın cevabı
28.-Niğde Milletvekili Ömer Fethi
Gürer'in, Bolkar Dağları’na telesiyej kurulması çalışmalarına ilişkin sözlü
soru önergesi (6/480) ve Kültür ve Turizm Bakanı Nabi Avcı’nın cevabı
29.-Niğde Milletvekili Ömer Fethi
Gürer'in, Niğde ilindeki antik bir yerleşmenin kurtarılması çalışmalarına
ilişkin sözlü soru önergesi (6/492) ve Kültür ve Turizm Bakanı Nabi Avcı’nın
cevabı
30.-Niğde Milletvekili Ömer Fethi
Gürer'in, Niğde'nin Balcı Köyü'ndeki bir kestane ağacının tesciline ilişkin
sözlü soru önergesi (6/493) ve Kültür ve Turizm Bakanı Nabi Avcı’nın cevabı
31.-Niğde Milletvekili Ömer Fethi
Gürer'in, Niğde'nin Bor ilçesinde bulunan tarihî bir alanın korunmasına ilişkin
sözlü soru önergesi (6/509) ve Kültür ve Turizm Bakanı Nabi Avcı’nın cevabı 
BAŞKAN
– Sayın milletvekilleri, soru-cevap işlemine ayrılan süreyi daha verimli
kullanmak için önergelerin okunması işlemi yapılmayacaktır. Önergeler tam metin
hâlinde tutanak dergisinde bastırılmaktadır. Ayrıca, cevaplanacağı önceden
bildirilen soru önergelerinin özet bilgilerini içeren liste de gruplara
dağıtılmıştır. 
Sözlü
soru önergelerini cevaplandırmak üzere Kültür ve Turizm Bakanı Sayın Nabi
Avcı’yı kürsüye davet ediyorum. 
Buyurun
Sayın Bakan. (AK PARTİ sıralarından alkışlar) 
Süreniz
altmış dakika. 
KÜLTÜR
VE TURİZM BAKANI NABİ AVCI (Eskişehir) – Sayın Başkan, değerli milletvekilleri;
yeni yasama yılımızın hayırlara vesile olması dileğiyle hepinizi saygıyla
selamlıyorum. 
Önce,
Çalışma ve Sosyal Güvenlik Bakanlığına yönelik bir soru var, onu Çalışma ve
Sosyal Güvenlik Bakanımız adına cevaplandırdıktan sonra Kültür ve Turizm
Bakanlığına sorulmuş olan sorulara geçeceğim. 
Çalışma
ve Sosyal Güvenlik Bakanına Bolu Milletvekili Sayın Ali Ercoşkun (6/13) esas
numaralı sözlü soru önergesini yöneltmiş. 
O
önergenin cevabı: Soruları okumayacağım mümkün olduğu kadar daha fazla soruya
cevap verebilmek için, zaten cevaplardan sorunun niteliği de anlaşılmış olacak
ama bu, Çalışma ve Sosyal Güvenlik Bakanlığının tek sorusu olduğu için, istisna
olarak burada bunu okuyayım, Kültür Bakanlığıyla ilgili cevaplarımda zaten
cevapların kendisinden soruların mahiyeti anlaşılacak. 
(6/13)
esas numaralı, Çalışma ve Sosyal Güvenlik Bakanına sorulan 1’inci soru:
“2002’den bugüne kadar öğretmen, uzman doktor, avukat, polis başta olmak üzere
memur maaşlarına artış düzeyi ne kadar olmuştur? Bu kapsamda en düşük, en
yüksek memurun maaşında yaşanan artış düzeyi…” Bunu soruyor.
İki:
Benzer şekilde, “Aile yardımı ödeneğinde ne kadarlık bir artış yaşanmıştır ve
bu ödenekten kimler yararlanmaktadır?”
Elimde
bir tablo var, tabloyu mümkün olduğu kadar hızlı okuyacağım:
Bazı
unvanlardaki maaş artışları, 2002-2016 arasında: Öğretmen, 8/1’deki bir
öğretmen, 8’inci derecenin 1’inci kademesinde 2002 aralığında 535 lira, 2016
Temmuzunda 2.996 lira.
Öğretmen,
1’in 4’ünde, 659 lira 2002’de, 2016’da 3.538 lira.
Polis
memuru, 1’in 4’ünde, 2002 Aralık ayında 816 lira, 2016 Temmuzunda 4.253 lira.
Mühendis,
1’in 4’ünde, 2002 Aralığında 739 lira, 2016 Temmuzunda 4.460 lira.
Memur,
9’un 1’inde, 2002 Aralığında 406 lira, 2016 Temmuzunda 2.683 lira.
Memur,
1’in 4’ünde, 2002 Aralığında 500 lira, Temmuz 2016’da 3.070 lira.
Teknisyen,
10’un 1’inde, 443 lira 2002’de, 2016 Temmuzda 2.802 lira.
Kaymakam,
7’nin 1’inde, 2002 Aralığında 864 lira, 2016 Temmuzunda 4.596 lira. 
TÜFE
2002-2016 arasında 220,3; dönem artış oranları yüzde 459’dan nominal olarak
421’e kadar değişiyor -tek tek okumuyorum onları- reel olarak da yüzde 74’ten
yüzde 97’ye kadar değişik kademelerde, daha düşük ücret alanlarda daha yüksek
oranlarda iyileştirme olduğu görülüyor. Bu hesaplamaya aile yardımı dâhil
edilmiştir eş, artı 2 çocuk olarak ve her yıl için yılın ikinci döneminde
geçerli olan maaşlar baz alınmıştır. 
Gelir
gruplarına ilişkin göstergeler sorunun diğer şeyi. Aile yardımı dâhil en düşük
memur maaşı 2002 Aralığında 392 lira iken 2016 Temmuzunda 2.475 lira. Yine,
aile yardımı dâhil en yüksek memur maaşı 2002 Aralığında 4.427 lira iken 2016
Temmuzunda 16.044 lira. Nominal artış, en düşük memur maaşında yüzde 531; en
yüksek memur maaşında yüzde 262. Reel artış, en düşük memur maaşında yüzde
97,1; en yüksek memur maaşında yüzde 13,1 yani en yüksek memur maaşında yüzde
13 reel artış sağlanmışken, en düşük memur maaşında yüzde 97,1 oranında artış
sağlanmış. 
Aile
yardımı hariç en düşük memur maaşı 2002 Aralığında 366 lira, 2016 Temmuzunda
2.144 lira. Aile yardımı hariç en yüksek memur maaşı 2002 Aralığında 4.401
lira, 2016 Temmuzunda 15.713 lira. Burada da reel artış en düşük memur maaşında
yüzde 83; en yüksek memur maaşında yüzde 11,5; TÜFE de bu dönemde yüzde 220,3. 
Aile
yardım ödeneğindeki artış -yürürlük tarihlerini önce okuyacağım, sonra
tutarlarını söyleyeceğim- yürürlük tarihi 1 Temmuz 2002’de ödenek 22 milyon 855
bin, 1 Ocak 2003’te 24 milyon 10 bin, 15 Ocak 2003’te 34 milyon 300 bin, 1
Temmuz 2003’te 42 milyon 875 bin, 1 Ocak 2004’te 45 milyon 525 bin; böyle
gidiyor, bunları tek tek… Listeyi daha sonra dağıtabilirim de, sonunda, 1
Temmuz 2016’da 199 milyon bin lira. Bu, Çalışma ve Sosyal Güvenlik
Bakanlığımıza sorulan sorunun cevabı.
Kültür
ve Turizm Bakanlığımıza sorulan sorular çok sayıda var. Vaktim yettiği kadar
hepsine cevap vermeye çalışacağım. 
Burada
da soruları okumayacağım ama ilk başlangıçta bir tanesini okuyayım, diğerleri
de cevaplardan anlaşılacak.
Niğde
Milletvekili Sayın Ömer Fethi Gürer (6/109) esas numaralı sözlü soru
önergesinde… Şimdi, bundan sonra Niğde’yle ilgili bütün sorular aslında aynı
milletvekilimize ait. Onun için tek tek soruları okumayacağım.
Ülkemizde
tiyatronun yaşaması ve gelişmesi adına desteklenen özel tiyatro sayısı kaçtır?
Cevap:
2005-2016 yılları arasında 1.675 adet özel tiyatroya Bakanlığımızca destek
verilmiştir.
Soru:
Tiyatroların desteklenmesinde ana kriter nedir? Oyun sayısı, izleyici sayısı,
oyunun içerik ve niteliği desteklenmesinde etken midir?
Cevap:
Bakanlığımızca hangi projelere, ne miktarda yardımda bulunulacağı, Kültür Ve
Turizm Bakanlığınca Yerel Yönetimlerin, Derneklerin, Vakıfların Ve Özel
Tiyatroların Projelerine Yapılacak Yardımlara İlişkin Yönetmelik’in 8’inci
maddesi gereği müsteşar, güzel sanatlarla ilgili müsteşar yardımcısı, güzel
sanatlar genel müdürü, Devlet Tiyatroları genel müdürü ile tiyatro alanında
tanınmış kişiler arasından Bakanlıkça belirlenecek 3 kişiden oluşan komisyon
tarafından karara bağlanır. Adı geçen yönetmeliğin 9’uncu maddesinde belirtildiği
üzere yardım taleplerinin komisyonca değerlendirilmesinde aşağıdaki ölçütler
göz önünde bulundurulmaktadır:
Projenin
kültür, sanat ve turizm değerlerini yaşatıcı, yayıcı, tanıtıcı, destekleyici
olma niteliği, yeterliliği ve önemi, projenin sosyokültürel gelişime katkısı,
varsa daha önceki proje ve faaliyetlerin uygulanmasındaki başarı derecesi,
tiyatro sanatını geliştirmesi, çağdaş, evrensel boyutlara ulaştırması, yeni
sanatsal eğilimlere özendirmesi, klasikleri değerlendirmesi, Türk ve dünya kültürüne
katkıda bulunması, Türk oyun yazarlarına ait eserlere öncelik verilmesi, yurt
içi turneler düzenleyerek tiyatroyu yurt sathına yayması, yeni oyunlar
yazdırarak tiyatro edebiyatımızın zenginleşmesine katkıda bulunması, sezon
içinde sahnelediği oyun sayısı, seçilen oyunların sanat seviyesi ve uygun
şekilde sahnelenip sahnelenmediği, istikrarlı ve sürekli bir tiyatro geleneğini
yaşatıp yaşatmadığı, sezon içinde açmış olduğu perde sayısı, Türk tiyatrosunun
gelişmesi açısından tiyatro binası ve benzeri yatırımlarla eğitim ve yayın gibi
alanlarda gösterdiği etkinlikler.
Ayrıca,
sosyoekonomik açıdan diğerlerine göre daha az gelişmiş yörelerde uygulanacak
projelere öncelik verilir. 
(6/128)
esas numaralı sözlü soru önergesine cevap: Seyahat acentelerinin münhasır
hizmetlerinde uygulanan KDV oranının düşürülmesine ilişkin Bakanlığımızca
yürütülen bir çalışma bulunmamaktadır. 
(6/134)
esas numaralı sözlü soru önergesine cevap: Beydağları Sahil Millî Parkı
sınırları içerisindeki Sazak Koyu’nun bulunduğu alan Antalya Kültür ve Tabiat
Varlıkları Koruma Kurulunun 31/1/1996 tarihli ve 2831 sayılı Kararı’yla birinci
ve ikinci derece doğal sit alanı olarak tescillenmiştir. 
Yine
Antalya Kültür ve Tabiat Varlıklarını Koruma Kurulunun 13/6/2011 tarihli ve
5207 sayılı Kararı’yla Sazak Koyu’nun güneybatısında kalan alanda bulunan antik
yapı kalıntısı da birinci derece arkeolojik sit alanı olarak tescil edilmiştir.
Söz konusu arkeolojik sit sınırında daha sonra yapılmış bir sınır ya da sit
statüsü değişikliği bulunmamaktadır.
17/8/2011
tarihli ve 28028 sayılı Resmî Gazete’de yayımlanarak yürürlüğe giren 648 sayılı
Çevre ve Şehircilik Bakanlığının Teşkilat ve Görevleri Hakkında Kanun Hükmünde
Kararname uyarınca doğal sit alanlarında bulunan taşınmazlara ilişkin yetki
Çevre ve Şehircilik Bakanlığına devredilmiştir. Birinci derece arkeolojik sit
sınırlarında Sazak Koyu’na ilişkin Bakanlığımızca yapılan incelemede kiralama,
tahsis ve benzeri herhangi bir işlem bulunmamaktadır. Soruda bahsi geçen sit
alanı bölgesinde silahlı kişilerin nöbet tutması hususunun Antalya Valiliği İl
Kültür ve Turizm Müdürlüğünce araştırılarak bölgede tahribat olup olmadığı
hususunda Bakanlığımıza bilgi verilmesi istenmiştir. 
Antalya
Müze Müdürlüğünce konuya ilişkin hazırlanan raporda 4 Şubat 2016 tarihinde
Adrasan Jandarma Karakol Komutanlığınca yerinde yapılan incelemede birinci
derece arkeolojik sit alanı olarak tescillenen sahada korunması gerekli
taşınmaz kültür varlıklarına yönelik herhangi bir tahribatın bulunmadığı,
birinci ve ikinci derece doğal sit alanı olarak tescilli Sazak Koyu’nda silahlı
nöbet tutulması olayıyla karşılaşılmadığı, vatandaşların sorunsuz biçimde koya
ulaşımlarını sağladıklarının gözlemlendiği belirtilmiştir. Ayrıca, söz konusu
alan 28 Ocak 2013 tarihinde Çevre ve Şehircilik Bakanlığı Mekânsal Planlama
Genel Müdürlüğü tarafından onaylanan 1/25.000 ölçekli çevre düzeni planına göre
orman alanı kullanımında kalmaktadır. 
2634
sayılı Turizmi Teşvik Kanunu’nun 7’nci maddesi uyarınca kültür ve turizm
koruma, gelişme bölgeleri ve turizm merkezleri içinde her ölçekteki planları
yapmaya, yaptırmaya, resen onaylamaya ve tadil etmeye Bakanlığımız yetkili
olmakla birlikte, 644 ve 648 sayılı Kanun Hükmünde Kararnameler kapsamında
korunan alanlarda plan onama yetkisi Çevre ve Şehircilik Bakanlığına ait
olduğundan söz konusu alana ilişkin Bakanlığımızca onaylanan alt ölçekli bir
çalışma bulunmamaktadır.
(6/152)
esas numaralı sözlü soru önergesine cevabı: Niğde Fertek köyündeki sit
potansiyeli ve kültür varlıklarının tespit ve tesciline ilişkin çalışmalara
başlanmış olup Niğde Valiliği, İl Kültür ve Turizm Müdürlüğü, Müze Müdürlüğü ve
İl Özel İdaresiyle koordinasyon içerisinde yerinde inceleme öncesi gerekli
bilgi ve belgelerin toplanması ve değerlendirilmesi yönünde işlemler devam
etmektedir.
Peki,
Fertek köyü kentsel sit alanı kapsamına alındı mı? Fertek köyündeki irdeleme
çalışmaları tamamlandığında konu Nevşehir Kültür Varlıklarını Koruma Bölge
Kuruluna sunulacak, kentsel sit önerisinin kurulacağının uygun görülmesi
hâlinde kentsel sit alanı yapılacak.
(6/154)
esas numaralı sözlü soru önergesinin cevabı: Ülkemizde bulunan korunması
gerekli kültür varlıkları, bunların korunma alanları ile sit alanlarına yönelik
her türlü faaliyet, temel ve özel bir kanun olan 2863 sayılı Kültür ve Tabiat
Varlıklarını Koruma Kanunu kapsamında Bakanlığımızca yürütülmektedir. Anılan
kanun kapsamında kaldığı tespit edilen alanlar ile tarihî binalar, camiler ve
benzeri taşınmazlar koruma bölge kurulunca tescil edilmekte, tescilli yapıların
korunma alanları belirlenmekte, eğer korunma alanı belirlenmemişse Kültür
Varlıklarını Koruma Yüksek Kurulunun 5 Kasım 1999 tarihli ve 664 sayılı İlke
Kararı uyarınca tescilli parsele komşu olan veya aralarından yol geçse dahi bu
parsele cephe veren parseller korunma alanı olarak kabul edilmektedir. Bu
doğrultuda 2863 sayılı Kanun, ilgili mevzuatı ve ilke kararı uyarınca korunması
gerekli taşınmaz kültür varlıklarının tescil edilmesi, bu yapılar için korunma
alanı belirlenmesi ve her türlü fiziki ve inşai müdahale Bakanlığımız iznine tabi
olup Niğde ili kent merkezinin silüetine ilişkin Bakanlığımızca ayrı bir
çalışma yürütülmemektedir. 
(6/155)
esas numaralı sözlü soru önergesinin cevabı: Esenbey Türbesi’ne ilişkin
hazırlanan rölöve ve restitüsyon projesi Bakanlığımıza bağlı Nevşehir Kültür
Varlıklarını Koruma Kültür Kurulunda değerlendirilmiş ve 15 Eylül 2015 gün ve
1776 sayılı Kurul Kararı’nda rölövedeki eksik ve hataların düzeltilmesi,
restitüsyon projesinin kaynak yönünden yeniden irdelenmesi istenmiştir.
Esenbey
Türbesi’ne ilişkin restorasyon projesi ise Kayseri Vakıflar Bölge Müdürlüğünün
9 Eylül 2015 gün ve 3335 sayılı Yazısı’yla kurul müdürlüğüne gönderilmiş ancak
rölöve ve restitüsyon projesindeki eksiklikler tespit edildiğinden henüz
değerlendirmeye alınamamıştır, eksikliklerin tamamlanması beklenmektedir. 
“Niğde ili
merkez ilçesi Burhan Mescidi’ne ilişkin hazırlanan projeler Kayseri Vakıflar
Bölge Müdürlüğünün 10/7/2013 gün ve 2468 sayılı Yazısı eki olarak Nevşehir
Kültür Varlıklarını Koruma Bölge Kurulu Müdürlüğüne iletilmiş olup projelere
ilişkin kurulun 25 Ekim 2013 gün ve 950 sayılı Kararı’nda Burhan (Torunoğlu)
Mescidi’ne ilişkin projelerin 18’inci madde imar uygulaması sonrası ortaya
çıkan 2989 ada 2-3 parsellerde yer aldığı görülen mescidin şüyunun
giderilmesinden sonra değerlendirilebileceğine, yapıya ilişkin sanat tarihi
raporunun ve yeni parselasyona göre hazırlanacak rölövenin kurula sunulmasına
karar verildi.” denilmiştir. Daha sonra, söz konusu taşınmaza ilişkin statik
rapor Kayseri Vakıflar Müdürlüğünün 3 Ocak 2014 tarihli ve 27 sayılı Yazısı eki
olarak kurul müdürlüğüne iletilmiştir. Ancak kurul kararıyla istenen
çalışmaların yapılarak müdürlüğe iletilmemesi sebebiyle konu değerlendirmeye
alınmamıştır. Kurul kararıyla istenilen çalışmalar tamamlandığında konu tekrar
değerlendirilecektir. 
Kütüklü
Camisi’ne ilişkin hazırlanan restitüsyon ve restorasyon projeleri Kayseri
Vakıflar Bölge Müdürlüğünün 4 Ağustos 2015 gün ve 2851 sayılı Yazısı eki olarak
kurul müdürlüğüne gönderilmiş olup konuya ilişkin Nevşehir Kültür Varlıklarını
Koruma Bölge Kurulunun 16 Ekim 2015 gün ve 1833 sayılı Kararı’nda Kütüklü
Camisi’ne ilişkin olarak kurulumuzun 12 Haziran 2014 gün ve 1132 sayılı
Kararı’nda belirtilen hususların yerine getirilmesinden sonra konunun
kurulumuzda değerlendirilebileceğine karar verildi.” denilmiştir. Hep eksik
işlemlerden gecikiyor. 
12
Haziran 2014 gün ve 1132 sayılı Karar’da ise “Kütüklü Camisi’ne ilişkin olarak
cami mihrap önü ve kapı eşiğinde Vakıflar Bölge Müdürlüğü uzmanları gözetiminde
yapılacak sondaj çalışması sonrası elde edilecek veriler doğrultusunda
hazırlanacak projelerin sanat tarihi raporuyla birlikte kurulumuza sunulmasına,
sunulan restorasyon projesinde önerilen tuvaletlerin uygun olmadığına karar
verildiği” ifadesi yer almaktadır. 
Son
olarak, Kayseri Vakıflar Bölge Müdürlüğünün 9 Kasım 2015 gün ve 3970 sayılı
yazısı eki olarak, kurul müdürlüğüne gönderilen restitüsyon projesine ilişkin
olarak, kurulun 25 Aralık 2015 gün ve 1913 sayılı kurul kararında Kütüklü
Camisi’ne ilişkin restitüsyon projesinde belirtilen düzeltmelerin yapılmasına,
sanat tarihi raporunun uygun olmadığına karar verilmiştir. Konuya ilişkin bu
tarihten sonra değerlendirilmek üzere müdürlüğe herhangi bir proje de
iletilmemiştir. 
(6/156)
esas numaralı sözlü soru önergesine cevap: Şimdi burada soruyu açıklamam lazım
çünkü cevaptan ne olduğu anlaşılmaz. “Bor ilçesi Orta Mahalle’de bulunan
sokağın Sokak Sağlıklaştırma Projesi kapsamındaki çalışmaların 2016 yılının
sonuna kadar yüzde 100’ünün tamamlanması hedefleniyordu. Çalışma hangi aşamadadır?
Sokak Sağlıklaştırma Projesi 2016 yılı sonuna kadar tamamlanacak mı? Kaç yapı,
ne kadar alan çalışma kapsamında düşünülmektedir?” Söz konusu alanda
Bakanlığımızca yürütülen Sokak Sağlıklaştırma Projesi bulunmamaktadır. 
(6/157)
esas numaralı sözlü soru önergesine cevap: Bütün dünyada olduğu gibi genel
olarak ören yeri ziyaretçi sayıları müzelere oranla ciddi farklılıklar
göstermektedir. Müzelerimizde ziyaretçi sayıları ve memnuniyetini artırmak
amacıyla sosyal projeler, eğitim çalışmaları, benzeri faaliyetler yürütülmekte,
ayrıca düzenleme ve sergilemeye yönelik değişim ve yenileme projeleri de
yapılmaktadır. Kapadokya bölgesi içerisinde yer alan 4 ilden birisi olan Niğde
ilindeki müze ve Gümüşler Manastırı’nı 2013 yılında toplam 45 bin kişi ziyaret etmiştir.
Tur operatörlerince Kapadokya bölgesine yönelik tur programlarında da Niğde
Müzesi ve Gümüşler Manastırı ziyaretlerine yer verilmektedir. Programlarında bu
yer alıyor, biz de teşvik ediyoruz. 
ÖMER
FETHİ GÜRER (Niğde) – Nevşehir’e 3,5 milyon geliyor, bize de o kadar. 
KÜLTÜR
VE TURİZM BAKANI NABİ AVCI (Devamla) – (6/172) esas numaralı sözlü soru
önergesine cevap: Kültür ve Turizm Bakanlığınca yerel yönetimlerin,
derneklerin, vakıfların projelerine yapılacak yardımlara ilişkin yönetmelik
çerçevesinde Niğde Altunhisar ilçesi Ulukışla köyü Hasandağı yayla şenlikleri
etkinliğine daha önceki yıllarda destekte bulunulmuş olup bütçe imkânlarının
kısıtlı olması nedeniyle 2015 yılında ödenek aktarılamamıştır. Söz konusu
etkinlik için 2016 yılında başvuru yapılması hâlinde yönetmelik kapsamında
değerlendirilmeye alınarak desteklenmesi mümkün olabilecektir. Bu biraz önce
sözünü ettiğim yönetmeliğin “Yardımların Kamuoyuna Duyurulması” başlıklı
14’üncü maddesi gereğince her yıl şubat ayı sonuna kadar bir önceki yılın
yardım yapılan teşekkülleri, yardımın amacı, konusu ve yapılan yardım tutarları
Bakanlığımızın resmî İnternet sitesinden kamuoyuna duyurulmaktadır. 
(6/180)
esas numaralı sözlü soru önergesine cevap: Trabzon Müzesi (Kostaki Konağı)
revize, rölöve, restitüsyon, restorasyon, teşhir, tanzim ve mühendislik
projeleri yapımı -2013-2014 yıllarına sari- hizmet alımı işi, restorasyon ve
restitüsyon projeleri Trabzon Kültür Varlıklarını Koruma Bölge Kurulunun 11
Aralık 2015 tarihli ve 2655 sayılı Kararı’yla onaylanmıştır. Bu işin
uygulanması 2016 Yılı Yatırım Programı’na dâhil edilmiş teklif olup ödenekler
nispetinde gerçekleştirilmektedir. Trabzon ili eski Hükûmet Konağı kültür
merkezine dönüştürülerek hizmet vermektedir. 
(6/202)
esas numaralı sözlü soru önergesine cevap: Belli bir coğrafyada yaşamış olan
kültürlerin birbirleriyle etkileşimleri hayatın her alanında olduğu gibi yemek
kültüründe de görülmektedir. Söz konusu kitapta yer alan… O kitap ne, onu
söylememiz lazım. 
ÖMER
FETHİ GÜRER (Niğde) – Sula Bozis’in “Kapadokya Lezzeti”.
KÜLTÜR
VE TURİZM BAKANI NABİ AVCI (Devamla) – Sula Bozis’in “Kapadokya Lezzeti” isimli
kitabı. Bu kitapta yer alan bilgilerin geçerliliğinin olup olmadığını
söyleyebilmek için ayrıntılı bir literatür çalışması ve buna bağlı olarak kapsamlı
bir alan çalışmasının da yapılması gerekmektedir. Ancak bu şekilde ilgili
veriler ortaya koyabilmek mümkün olacaktır. Söz konusu bu kitap Bakanlığımızın
yayını değildir. 
ÖMER
FETHİ GÜRER (Niğde) – Değil de Sayın Bakanım, orada bölgenin bütün yemeklerini
Rum yemeği olarak göstermiş.
BAŞKAN
– Sayın Gürer, Sayın Bakan cevaplarını verdikten sonra süre kalırsa ek bir
açıklama isteyebilirsiniz. 
KÜLTÜR
VE TURİZM BAKANI NABİ AVCI (Devamla) – Bundan dolayı, konuyla ilgili detaylı
bir inceleme ve araştırma yapmadan yorumda bulunmanın yanlış olacağı,
Bakanlığımızca bu konuda yanlış tanıtıma, dezenformasyona yol açabilecek
metinlerin de incelenmesine başlanmıştır. 
Bunun
devamı olarak, şimdi, 4848 sayılı Kanun’un 13’üncü maddesi gereğince
Bakanlığımızın görevleri arasında halk kültürlerinin halk edebiyatı ve
tiyatrosu, gelenek görenek ve inançları, halk müziği ve oyunları, sanatları,
mutfağı, giyim kuşam, süsleme ve benzeri bütün dallarında araştırma, derleme,
inceleme ve diğer bilimsel çalışmaları yapmak, yaptırmak, yayımlamak, tanıtmak
ve elde edilen verileri halk kültürü arşivine kazandırmak yer almaktadır. Bu
kapsamda, Niğde ilinde 1996 yılında, Nevşehir ilinde ise 1989, 1990, 2002, 2010
yıllarında halk mutfağıyla ilgili alan araştırmaları yapılarak derlenen
bilgiler Halk Kültürü Bilgi ve Belge Merkezine kazandırılmıştır. Son olarak
14-23 Ekim 2015 tarihleri arasında Nevşehir ili halk kültürü alan araştırması
yapılmış olup elde edilen bilgiler Halk Kültürü Bilgi ve Belge Merkezinde kayıt
altına alınmıştır.
(6/203)
esas numaralı sözlü soru önergesine -yine aynı kitapla ilgili bir şey var, ona
cevap olarak- cevap: Profesör Doktor Sacit Pekak, 16’ncı Araştırma Sonuçları
Toplantısı ayrı basımında Uluağaç köyünde bulunan iki 18’inci ve 19’uncu yüzyıl
kilisesini incelemiş ve yayınlamıştır. Rott, “Kleinasiatische Denkmäler aus
Pisidien, Pamphylien, Kappodokien und Lykien” adlı yayınında Uluağaç köyünde
birçok kiliseye Basileus, Andreas, Mihail, Nicolaus, Kiriaki, Sophia, Georgios
ve Blasius ismini vermektedir, bunların isimlerini sayıyor Rott kitabında.
Niğde ili merkez ilçe Uluağaç köyünde ayakta olan iki adet kilise
bulunmaktadır. Uluağaç kilise kalıntısı -biz ona Uluağaç Kilisesi 1 diyoruz-
Nevşehir Kültür Varlıklarını Koruma Bölge Kurulunun 8 Nisan 2011 tarih ve 2911
sayılı Kararı’yla tescil edilmiştir, Uluağaç Kilisesi 1. Uluağaç Şapeli -bu,
Uluağaç Kilisesi 2 diye bizde kayıtlı- Nevşehir Kültür Varlıklarını Koruma
Bölge Kurulunun 1 Temmuz 2011 tarih ve 3038 sayılı Kararı’yla tescil
edilmiştir. Profesör Doktor Sacit Pekak, 16’ncı Araştırma Sonuçları Toplantısı
ayrı basımında, biraz önce söylediğim yayınında Uluağaç köyünde bulunan ve 18
ve 19’uncu yüzyıla tarihlediği iki kiliseden bahsetmektedir. Bu kiliselerden
“Kilise 1” olarak bahsedilen kilise kısmen ayakta olup bu kiliseye isim
vermemiştir, kitabesi de bulunmamaktadır. Kilise 2’nin ise Rott’un Hagia
Georgios olarak bahsettiği kiliseyle büyük benzerlikler gösterdiğini
söylemektedir. Bunların dışında, ayrıca -biraz sonra size bahsedeceğim- kaya
oyma yerleşim alanlarında da kaya oyma şapeller var. Bunların kitabeleri
olmadığı için isimlerini bilemiyoruz şimdilik. Birincisi Uluağaç Kaya Oyma
Yerleşimi, Nevşehir Kültür Varlıklarını Koruma Bölge Kurulunun 26 Temmuz 2013
tarih ve 820 sayılı Kararı’yla tescil edilmiştir. Cingille Kaya Oyma Şapeli
Nevşehir Kültür Varlıklarını Koruma Bölge Kurulunun aynı tarih ve 827 sayılı
Kararı’yla tescil edilmiştir. Cingille Kaya Oyma Yerleşimi -birisi şapel, biri
yerleşim- Nevşehir Kültür Varlıklarını Koruma Bölge Kurulunun yine aynı tarih,
829 sayılı Kararı’yla tescil edilmiştir. Bu alanda, söz konusu alanda herhangi
bir bilimsel kazı çalışması yapılmamış olup bölgede ve Niğde ili genelinde
Profesör Doktor Sacit Pekak tarafından 18'inci, 19’uncu yüzyıllarda Niğde ve
çevresinde Hristiyan dinî mimarisi konulu araştırma yapılmıştır. Araştırmanın
sonuçlarına Bakanlığımız Kültür Varlıkları ve Müzeler Genel Müdürlüğünce
yayınlanan 16’ncı Araştırma Sonuçları Toplantısı ayrı basımında yer
verilmiştir. Biz de yarın Hollanda’da düzenlenecek dinî turizm konferansına
katılacağız, bunları da orada yine Türkiye’nin dinî turizm zenginlikleri olarak
tanıtıma konu yapacağız inşallah.
(6/204)
esas numaralı sözlü soru önergesine cevap: Niğde Bor Halil Nuri Yurdakul
Kütüphanesinden Konya’ya gönderildiği söylenen Osmanlı dönemine ait bölgeyle
ilgili bilgilerin yer aldığı el yazması kitaplar nerede, günümüz Türkçesine
çevrildi mi? Kitap adları ve içerikleri nedir? Soru bu.
Bu
kitaplar 6 Nisan 2004 tarihinde Niğde Bor Halil Nuri Yurdakul Kütüphanesinden,
30 Aralık 2010 tarihli ve 27801 sayılı Resmî Gazete’de yayımlanarak yürürlüğe
giren kanun kapsamında, ihtisas alanı yazma ve nadir eserler olan Türkiye Yazma
Eserler Kurumu Başkanlığına bağlı Konya Bölge Müdürlüğüne devredilmiştir.
Tamamı sayısallaştırılan yani dijital ortama aktarılan kitaplar
araştırmacıların hizmetine sunulmuştur. Söz konusu kitaplar, kayıtsız liste
sıra no 181’de Bor Adli Zabıt Suretleri, 182’nci sırada Bor Seciye Sicilleri,
kayıtsız listede 183’üncü sırada Şecere-i Mevleviye, 189’uncu sırada 6 adet
Ferman ve Berat, 191’inci sırada Bor Adli Zabıt Suretleri. Bunlar Konya’da
Yazma Eserler İhtisas Kütüphanesinde. Tahmin edebileceğiniz gibi koruma
şartları itibarıyla orada. 
(6/298)
esas sayılı sözlü soru önergesine cevap: Bakanlığımızca Şanlıurfa iline
2011-2015 yılları arasında yatırım bütçesinden toplam 103 milyon 578 bin 451
Türk lirası ödenek gönderilmiştir. Bu soruda sorulduğu için bunun cevabı,
yatırım ve harcamaların sektörel dağılımları şu şekilde: 2011 yılında kültür
alanında 6 milyon 910 bin 810 lira, turizmde 13 milyon 483 bin 500 lira;
2012’de 19 milyon 539 bin 847 lira kültüre, 5 milyon 920 bin turizme; 2013’te
38 milyon 281 bin 302 lira kültüre, 2 milyon 970 bin turizme; 2014’te 3 milyon
754 bin 850 lira kültüre, 1 milyon 100 bin turizme; 2015’te 7 milyon 314 bin
142 kültüre, 4 milyon 300 bin turizme; toplamda kültüre 2011-2015 arasında 75
milyon 800 bin 951 lira, turizme 27 milyon 777 bin 500 lira; genelde de 103
milyon 578 bin 451 lira sektörel yatırım harcamaları yapılmış. 
(6/311)
esas numaralı sözlü soru önergesine cevap: 12 Şubat 2016 tarihli ve 29622
sayılı Resmî Gazete’de yayımlanan Bakanlar Kurulunun 11/01/2016 tarihli ve
2016/8508 sayılı Ülkemize Turist Getiren (A) Grubu Seyahat Acentelerine Destek
Sağlanması Hakkında Karar’a istinaden destekleme uygulamasının 1 Nisan-31 Mayıs
2016 tarihleri arasında devam etmesi kararlaştırılmış idi. Söz konusu Bakanlar
Kurulu kararıyla Antalya Gazipaşa-Alanya, Antalya, Muğla Dalaman, Muğla
Milas-Bodrum, İzmir Adnan Menderes ve Kütahya Zafer havalimanları, iniş
gerçekleştirilecek havalimanı olarak destekleme kapsamına alınmıştır. 
Kuzey
Ege ve Güney Marmara Bölgesi’nde yer alan Çanakkale ve Balıkesir illeri,
Bakanlığımızca 2007 yılında hazırlanan Türkiye Turizm Stratejisi (2023)
kapsamında Troya Kuzey Ege Kültür ve Termal Turizm Gelişim Bölgesi olarak
tanımlanan bölgede kalmaktadır. Ülkemizde pek az termal merkezde bulunan kıyı
alanında termal su potansiyeli, Troya Kuzey Ege Turizm Gelişim Bölgesi’nde
bulunmaktadır, ayrıca Kaz Dağlarının klimatik özelliği ve pek çok endemik türün
yer aldığı flora-fauna özelliği de esas alınarak termal ve kıyı potansiyelinin
bütünleştirilmesi suretiyle bölgede düşük yoğunlukta, yüksek nitelikte turizm
gelişiminin oluşturulması hedeflenmektedir. 
Şimdi,
bu soruda teşviklerle ilgili bilgi verirken son gelişmeyi arkadaşlar buraya
işlememişler. Bu uçaklara verdiğimiz destek, daha sonra 31 Ağustosa kadar
uzatılmıştı, yeni Bakanlar Kurulu kararıyla yıl sonuna kadar da uzatıldı ve
bunun etkilerini de özellikle Antalya’da olumlu anlamda görmeye başladık.
Önümüzdeki yıl da benzer teşviklerin devam etmesinde yarar görüyoruz. Yalnız
bununla ilgili henüz Bakanlar Kurulu kararı alınmış değil ama yıl sonuna kadar
uzatıldı bu teşvikler.
(6/403)
esas numaralı sözlü soru önergesine cevap: Bugün Niğde’ye çalışıyoruz. Niğde
ilinde bulunan kültür varlıklarının tespit, tescil ve korunmasıyla ilgili iş ve
işlemler, 2863 sayılı Kültür ve Tabiat Varlıklarını Koruma Kanunu ile ilke
kararları kapsamında Nevşehir Kültür Varlıklarını Koruma Bölge Kurulu
tarafından yürütülmektedir. Tescilli kültür varlıklarının yanması, yıkılması
veya ağır hasar görmesi, tescil kayıtlarının kaldırılmasına esas teşkil
etmemektedir. Niğde ili merkez ilçede 285 adet, Bor ilçesinde ise 136 adet
taşınmaz kültür varlığı bulunmaktadır. 
(6/408)
esas numaralı sözlü soru önergesine cevap: Tyana Antik Kenti’nde 2002-2014
yılları arasında Padova Üniversitesi ve Bakanlığımız adına Bakanlar Kurulu
kararıyla Profesör Doktor Guido Rosada başkanlığında kazı çalışmaları sürdürülmüştür.
Tyana Antik Kenti’nde yapılan kazı çalışmaları sonucunda Erken Hristiyanlık
Dönemi’ne ait kilise, dükkânlar, Roma hamamı, sur duvarları ile mozaikli bir
alan ortaya çıkarılmıştır. Ancak İtalyan ekip tarafından finansal sorunlar
nedeniyle söz konusu çalışmaların 2015 yılında sonlandırılacağı Bakanlığımıza
bildirilmiştir. Bu aşamada İtalyan heyetince kazı çalışmalarının
sonlandırılmasına ilişkin işlemler Bakanlığımızca başlatılmıştır. Bunun
sonucuna göre Tyana Antik Kenti’yle ilgili gerekli değerlendirme ve bundan
sonraki kazıların kimler tarafından nasıl yapılacağı Bakanlığımızca
değerlendirilecek.
Tyana
Antik Kenti sınırları içerisinde 2012 yılında bir kaçak kazı yapılmıştır. Antik
kentte çoğunluğu Roma Dönemi’ne ait çeşitli eserler ele geçmiştir. Kemer
Mahallesi 8.949 parselde bir şahsın evinin bodrum katında yapılan kaçak kazı
olayına karışan şahıslar hakkında yasal işlem başlatılarak dava sonucunda
sanıklar hakkında beş yıl denetimli, bir yıl sekiz ay hapis cezası verilmiştir.
Belirtilen alanda tespit edilen kaçak kazı çukurunun Bakanlığımıza bağlı
Nevşehir Kültür Varlıklarını Koruma Bölge Kurulunun kararıyla, Kemerhisar
Belediye Başkanlığıyla irtibata geçilerek Bakanlığımız Niğde Müzesi Müdürlüğü
gözetiminde kapatılması sağlanmıştır. Tyana Antik Kenti’nde yakın dönemde kaçak
kazı yapıldığına dair Niğde Müzesi Müdürlüğüne ulaşan bir bilgi
bulunmamaktadır. 
Sizde
var mı?
ÖMER
FETHİ GÜRER (Niğde) – Her tarafta. Bir orası değil, hepsi.
KÜLTÜR
VE TURİZM BAKANI NABİ AVCI (Devamla) – Bölgede olası kaçak kazıların önlenmesi
için Niğde Müzesi Müdürlüğü, Jandarma ve Emniyet birimleri tarafından
koordineli çalışmalar yürütülmekte olup, kaçak kazı ve izinsiz fiziki
uygulamaların yapılmasının önlenmesi konusunda ilgili belediye bilgilendirilmiş
ve uyarılmıştır. 
(6/409)
esas numaralı sözlü soru önergesine cevap: Niğde ili Aktaş ilçesi Yenimahalle
köyü sınırları içerisinde yer alan Helena Kilisesi’ndeki arkeolojik kazı,
mimari koruma, duvar resimlerinin konservasyon, restorasyon çalışmaları
tamamlanmıştır. Kilisenin hizmete açılmasıyla ilgili olarak, çevre düzenlemesi
çalışmaları tamamlanmadığından henüz ziyarete açılamamıştır. 
ÖMER
FETHİ GÜRER (Niğde) – Üç yıldır Sayın Bakanım.
KÜLTÜR
VE TURİZM BAKANI NABİ AVCI (Devamla) – Çevre düzenlemesi yapılınca, inşallah,
onu da açarız. 
ÖMER
FETHİ GÜRER (Niğde) – Sizin dönemden ümitliyim yani bunları yanıtlayınca.
KÜLTÜR
VE TURİZM BAKANI NABİ AVCI (Devamla) – İnşallah.
(6/416)
esas numaralı sözlü soru önergesine cevap… Soruyu okumam lazım çünkü tablo
okuyacağım. “Son beş yıl içinde Bakanlığınız bünyesinde Konya için yapılan
yatırım miktarı ne kadardır? Bu yatırımların yıllara göre dağılımı nasıldır?”
2002-2016 yılları arasında Konya ilinde Bakanlığımıza ilişkin yatırımlar şöyle:
2012’de gönderilen ödenek 5 milyon 656 bin 350 lira, 2013’te 4 milyon 518 bin
450 lira, 2014’te 3 milyon 243 bin 750 lira, 2015’te 22 milyon 142 bin 615
lira, 2016’da henüz 1 milyon 300 bin 947 lira; 2012-2016 yılları arasında
toplam 36 milyon 862 bin 112 lira ödenek gönderilmiş. 
Bunların
sektörel dağılımları nasıl? 2012’de kültür sektörüne 257.850, turizm sektörüne
5 milyon 398 bin 500; 2013’te kültüre 329.450, turizme 4 milyon 189 bin;
2014’te kültüre 2 milyon 293 bin 750, turizme 950 bin; 2015’te kültüre 20
milyon 422 bin 615, turizme 1 milyon 720 bin; 2016’da kültüre 1 milyon 300 bin
947; 2012-2016 toplamı kültür sektörüne 24 milyon 604 bin 612, turizme de 12
milyon 257 bin 500; toplam 36 milyon 862 bin 112 lira. 
(6/417)
esas numaralı sözlü soru önergesinde Bursa için yapılan yatırım miktarını ve sektörlere
göre dağılımı soruluyor. Cevap: 2012’de 1 milyon 135 bin, 2013’te 1 milyon 611
bin 827, 2014’te 5 milyon 648 bin 454, 2015’te 3 milyon 755 bin 704, 2016’da
641.500 olmak üzere 2012-2016’da toplam 12 milyon 828 bin 485 lira Bursa ili
yatırımları için Bakanlığımızca gönderilmiş. Bunların sektörel dağılımlarını da
isterseniz vakit daraldığı için yıllara göre söylemeyeyim. Bu dönemde,
2012-2016’da kültür sektörüne 11 milyon 974 bin 319, turizm sektörüne 854.166
olmak üzere toplamda 12 milyon 828 bin 485 lira Bakanlığımızca, Bursa’daki
Bakanlığımızla ilgili yatırımlara gönderilmiş.
(6/440)
esas numaralı sözlü soru önergesinde soruyu okumam lazım: “2015 yılı içinde
Kültür Bakanlığı bütçesinden Kültür Bakanlığı Yayınları olarak yayımlanan
kitapların isimleri, bu kitapların yazarları…”
2015
yılı Kültür ve Turizm Bakanlığı yayınları ve yazar isimleri şöyle: Türk
Mutfağı, Arif Bilgin-Özge Samancı, Türkçe; Turkish Coffee Culture, Beşir
Ayvazoğlu, İngilizce; La Cocina Turca, Arif Bilgin-Özge Samancı, İspanyolca;
Mevlana, Osman Horata-Adnan Karaismailoğlu, Türkçe; Mevlana, Osman Horata-Adnan
Karaismailoğlu, İngilizce; Sezai Karakoç -yani Sezai Karakoç’la ilgili
biyografi- yazarı Yakup Çelik, Türkçe; Orhan Veli Kanık, biyografi kitabı,
yazarı Semih Gümüş, Türkçe; Anadolu Selçukluları ve Beylikler Dönemi Uygarlığı,
Ahmet Yaşar Ocak, Türkçe; Geçmişten Günümüze Türkiye’de Turizm, Nazmi Kozak,
Türkçe; Gravürlerden Fotoğraflara Türkiye, M.Fatih Demirhan, Türkçe, İngilizce;
Hat ve Tezhip Sanatı, Ali Rıza Özcan, Türkçe; Kekova Island, Erdoğan Aslan,
İngilizce; Ancient City Of Civilization Lemuria, Selda Baybo, İngilizce;
Ancient City Of Civilization Phaselis, Nihal Tüner Önen, İngilizce; Sümela
Manastırı, editörü Hasan Aydın, İngilizce-Türkçe; Historic Town of Birgi,
Hatice Özdemir, İngilizce; Diyarbakır Kalesi ve Surları, editörler Şahabettin
Öztürk-İrfan Yıldız, İngilizce; Şanlıurfa And Harran, Abdullah Ekinci,
İngilizce; Hacı Bayram-ı Velî, İbrahim Ethem Arıoğlu, Türkçe; La Cultura Del
Caffe Turco, Beşir Ayvazoğlu, İspanyolca; Turkish Coffee Culture, Beşir
Ayvazoğlu, İngilizce; An Outline of 2000 Years of Turkish History, 4’üncü
baskı, Süleyman Seydi, İngilizce; Teatro De Sombras Turco El Karagöz, Ünver
Oral, İspanyolca; Ancient City Of Civilization Olympos, Selda Baybo, İngilizce;
Archaeological Site of Perge, Selda Baybo, İngilizce; Archaeological Site of
Sagalassos, Selda Baybo, İngilizce; Mewlûda Nebî, Bateyî Mevlidi, editör Halit
Yalçın, Türkçe-Kürtçe; Peyami Safa, yani Peyami Safa’yla ilgili bir biyografi,
Beşir Ayvazoğlu-Selçuk Karakılıç, Türkçe; Historic City of Ani, Oktay
Belli-Şahabettin Öztürk, İngilizce; Çanakkale Kahramanları, yazar Muzaffer
Albayrak, editör Vahdettin Engin, Türkçe; Mehmet Akif Ersoy, biyografi kitabı,
Mustafa İsmet Uzun, Türkçe; Medeniyet Köprüsü Beş Şehirli, bu, anonim, yazarı
yok, Türkçe. Bunlar 2015 yılında yayımlanan kitaplar ve yazarları.
(6/446)
esas numaralı sözlü soru önergesine cevap: Bakanlığımızın envanter kayıtlarında
159 adet taşınmaz kültür varlığı olarak tescil edilmiş mağara bulunmaktadır. Bu
mağaraların kaç tanesinde antik duvar resmi bulunduğu konusunda çalışmalarımız
henüz tamamlanmamıştır. Çünkü yenileri çıkabiliyor. Şu anda onlarla ilgili…
ÖMER
FETHİ GÜRER (Niğde) – Niğde ilinde var mı tescillenmiş?
KÜLTÜR
VE TURİZM BAKANI NABİ AVCI (Devamla) – Ayrıca, Niğde ilinde 3 adet taşınmaz
kültür varlığı olarak tescilli mağara bulunmakta olup bu mağaralarda henüz
duvar resmine rastlanmamıştır.
ÖMER
FETHİ GÜRER (Niğde) – Var. O zaman gezmemişler. Karaatlı’da var, hem de aşı
boyayla yapılmış. 
KÜLTÜR
VE TURİZM BAKANI NABİ AVCI (Devamla) – Onları da yazıyla…
ÖMER
FETHİ GÜRER (Niğde) – Ben kitabımı size vereceğim bakın.
KÜLTÜR
VE TURİZM BAKANI NABİ AVCI (Devamla) – Lütfen, evet…
(6/461)
esas numaralı sözlü soru önergesine cevap: Sinema Destekleme Kurulunca 2015
yılında toplam 258 adet projenin 27 milyon Türk lirasıyla desteklenmesine karar
verilmiştir. Bunların dağılımı da, 2015 yılında hepsi… İlk filmini
gerçekleştirecek yönetmen projeleri 14 tane, bunlara 4 milyon 150 bin lira
vermişiz 2015 yılında. Uzun metraj kurgu film yapımı projeleri 35 tane, bunlara
18 milyon 100 bin lira vermişiz. Animasyon film yapım projesi 7 tane, 139 bin
500 lira vermişiz. Araştırma-geliştirme projesi 4 tane, 200 bin lira vermişiz.
Belgesel yapım projesi 63 tane, 3 milyon 15 bin 500 lira vermişiz. Kısa film
yapım projesi 69 tane, 680 bin 500 lira vermişiz. Senaryo ve diyalog yazım
projesi 66 tane, 714 bin 500 lira vermişiz. 
2016
yılında da ilk filmini gerçekleştirecek yönetmen projesi 9 tane, 4 milyon 200
bin lira. Uzun metraj kurgu film yapım projesi 27 tane, 18 milyon 750 bin lira.
Yapım sonrası projesi 4 tane, 545 bin lira. Senaryo ve diyalog yazım projesi 51
tane, 585 bin 500 lira. Belgesel yapım projesi 62 tane, 3 milyon 838 bin 500
lira. Kısa film yapımı projesi 43 tane, 575 bin 500 lira. Animasyon film yapımı
projesi 4 tane, 100 bin lira. 2015 yılında 2015-2016 sanat sezonu için 235 özel
tiyatronun projesine toplam 4 milyon 590 bin Türk lirası destek sağlanmıştır. 
(6/466)
esas sayılı sözlü soru önergesine cevap: Cevabın anlaşılması için soruyu okumam
lazım. “Niğde ili Ulukışla ilçesi Horoz köyü mevkisinde bulunan doğa harikası
Fenk Vadisi, doğa ve fotoğrafla yürüyüş alanı olarak kullanılabilecek özel bir
güzelliğe sahiptir. Bakanlığınızca bu bölgenin yurt içi ve yurt dışında
tanınması için yapılan bir çalışma var mıdır?” Şu ana kadar Bakanlığımızca
konuyla ilgili herhangi bir çalışma yapılmamış. Bunu bir uyarı olarak kabul
ediyoruz ama şu ana kadar yok.
(6/467)
esas sayılı sözlü soru önergesine cevap: Önce soruyu okuyayım çünkü aşağısı şey
yine aynı şekilde. “Bolkar Dağları üzerinde Karagöl, Çinigöl, Upuk Gölleri
bulunmaktadır. Karagöl 5.000 metrekaredir. Çok derin olan gölün kenarları
diktir ve suları sabittir. Çinigöl, dipten kaynaklanan sularla beslenmektedir.
Kızıltepe Yaylası’nda -3400 metre- birkaç buzul gölü daha vardır. Bunların en
genişi Kızıltepe’nin hemen batısındaki Upuk Gölü olup bunun kenarları
taşlıktır. Bu da dipten kaynak sularıyla beslenir. Bu göllerin doğal
güzellikleriyle doğa turizmi için tanıtılmasına yönelik Bakanlığınızın bir
çalışması var mıdır?” Aynı şekilde, bugüne kadar olmadığını gördük, bu soruyla
dile getirilen hususları ve işaret edilen yerleri de Bakanlık açısından bir
uyarı kabul edip incelemeye alıyoruz. 
(6/480)
esas numaralı sözlü soru önergesine cevap, yine soruyu okuyayım: “Niğde ilinde
‘Çiftehan Bolkar Projesi’ hangi aşamada? Bolkar Dağlarına üç değişik hatta
telesiyej kurulmasıyla ilgili çalışmalar hangi aşamadadır? Yapılacaksa, proje
ne zaman uygulamaya alınacaktır?” Niğde ili Ulukışla ilçesi, Meydan Yaylası,
Bolkar Dağlarının kış turizmi merkezi ilan edilmesi talebi, Niğde Valiliği İl
Kültür ve Turizm Müdürlüğünün 29/12/2011 tarihli ve 2839 sayılı yazısıyla
Bakanlığımıza iletilmiş olup 19 Nisan 2012 tarihli ve 86737 sayılı, Niğde
Valiliğine “İl Kültür ve Turizm Müdürlüğü” hitaplı yazımızla turizm merkezi
ilan edilmesi talep edilen alanın 8/12/2006 tarihli ve 26370 sayılı Resmî
Gazete’de yayımlanarak yürürlüğe giren Mersin, Tarsus, Gülek, Karboğazı Kültür
ve Turizm Koruma ve Gelişim Bölgesi’nin çok yakınında olduğunun tespit
edildiği, 17 Mayıs 2007 tarihinde mülga Gençlik ve Spor Genel Müdürlüğü
uzmanlarınca hazırlanan raporda 2 adet mekanik tesis hattı ve yaklaşık 100
hektar büyüklüğünde kayak alanının işaretlendiği ve bahse konu talebin kış
turizmi gelişimini tamamlamasını müteakip değerlendirilebileceği
bildirilmiştir. Ayrıca, ilgili yerel yönetim tarafından Bakanlığımızın
valiliklere gönderdiği 11 Mart 2015 tarihli ve 48358 sayılı yazı ekindeki 10
Mart 2015 tarihli ve 46936 sayılı (2015/4) Genelgesi dikkate alınarak
hazırlanacak mali yardım talep dosyasının Niğde Valiliğine, İl Kültür ve Turizm
Müdürlüğüne veya doğrudan Bakanlığımıza iletilmesi hâlinde, talebin 2016 yılı
programında gerekli değerlendirmeye tabi tutulacağı… Artık 2017’ye sarkacak
demektir ama bunu valilikten alacağız inşallah. 
(6/492)
esas numaralı sözlü soru önergesi: “Niğde Akkaya Barajı yakınında yer alan,
Bizans kralına ait mezarda bulunduğu söylenen antik yerleşmenin kurtarılması
için bir çalışma var mıdır?” Bu bahse konu alan, Akkaya Barajı’nın
kuzeybatısında yer almakta olup alandaki tespit çalışmalarına Niğde Müzesi
Müdürlüğü uzmanlarınca devam edilmekle birlikte alana yönelik bir kazı
çalışması bulunmamaktadır. 
(6/493)
esas numaralı sözlü soru önergesi: “Niğde Cücü, Balcı köyünde bölgede antik
sayılabilecek tek kestane ağacı tescilli midir, yaşı saptanmış mıdır?” Kestane
ağacının “anıt ağaç” olarak tescillenmesi hususu, 648 sayılı Kanun Hükmünde
Kararname kapsamında Çevre ve Şehircilik Bakanlığının sorumluluğu alanında yer
almaktadır. Bunu birlikte, Çevre ve Şehircilik Bakanlığından araştıralım. 
ÖMER
FETHİ GÜRER (Niğde) – Beş yüz yıldan fazla tek ağaç, Niğde’de bir tane. 
KÜLTÜR
VE TURİZM BAKANI NABİ AVCI (Devamla) – (6/509) esas numaralı sözlü soru
önergesinde: “Niğde Bor Çukurkuyu Yerhan’ın kurtarılması, üzerinde işaret
bulunan taşların okunulması düşünülmekte midir?” 
ÖMER
FETHİ GÜRER (Niğde) – Ömer Halisdemir’in köyü. 
KÜLTÜR
VE TURİZM BAKANI NABİ AVCI (Devamla) – Bakanlığımız izinleriyle bölgede
2007-2009 yılında Profesör Doktor Lorenzo D'Alfonso başkanlığında yüzey
araştırmaları yapılmıştır. Araştırma başkanınca yapılan çalışmalar,
Bakanlığımızca her yıl gerçekleştirilen Uluslararası Kazı, Araştırma ve
Arkeometri Sempozyumu’nda anlatılmış ve Araştırma Sonuçları Toplantısı
kitaplarında yayımlanmıştır. 
2014
yılında, bu bölgede, Kınık Höyük kazı başkanı Profesör Doktor Lorenzo D’Alfonso
başkanlığında yapılan yüzey araştırmalarında, Demir Çağı ve Roma dönemlerine
ait tümülüsler tespit edilmiştir. Ayrıca, bölgenin tarihi, Roma ve Doğu Roma
Dönemi’yle ilişkilendirilmektedir. Dolayısıyla, bunlarla ilgili okuma
çalışmaları devam ediyor. Sonuçlarını da bu araştırma ve arkeometri sempozyumu
yayınlarında kullanıyoruz ama yeterli değil diyorsanız onu ben tekrar
araştırtırım. 
Bakanlığıma
yöneltilen (6/121), (6/148), (6/158), ((6/199), (6/235), (6/236), (6/237),
(6/238), (6/239), (6/240), (6/241), (6/242), (6/243), (6/244), (6/245),
(6/246), (6/247), (6/248), (6/249), (6/250), (6/251), (6/252), (6/253), (6/254),
(6/255), (6/256), (6/260), (6/314), (6/354), (6/358), (6/382), (6/384),
(6/395), (6/398), (6/399) esas sayılı sözlü soru önergelerine de yazılı olarak
cevap vereceğim. 
Şimdi,
bunları böyle tek tek niye okuyorum? Ben de bunları okumak zorunda mıyım diye
arkadaşlarıma sordum, dediler ki: “Eğer bunların hangileri olduklarını böyle
tek tek söylemezseniz soru önergesini cevaplandırmamış kabul edilirsiniz.” Onun
için size okumak mecburiyetindeydim. Lütfen, anlayışla karşılayacağınıza
inanıyorum. 
Küçük
bir rica, sözlerimi bitirmeden önce: Şimdi -Kültür ve Turizm Bakanlığıyla
ilgili olarak özellikle söylüyorum- bu “Yazılı olarak cevap vereceğim.” dediğim
soru önergelerindeki hususların pek çoğu, açık kaynaklarda, Bakanlığımızın
İnternet sitesinde ve Bakanlığımızın yayınlarında yer alan konulardır. Bazen
danışman arkadaşlarımız, kendi işlerini Bakana yaptırmak gibi bir kolaycılığa
kaçıyorlar. Danışman arkadaşlarımızı uyarırsak, açık kaynaklarımızda, İnternet
sitemizde veya sizin şifahi olarak sorduğunuz hâlde cevap verilmemiş konular,
cevabı bulunamayan konular olursa, onları soru önergesi olarak gündeme
getirirlerse zamanımızı daha verimli, bereketli değerlendirmiş oluruz.
Hepinize
saygılar sunuyorum. 
Çok
teşekkür ederim. (AK PARTİ sıralarından alkışlar)
BAŞKAN
– Teşekkür ederim Sayın Bakan.
Sayın
Gürer, sisteme girmişsiniz, Sayın Bakana soru soracaksınız herhâlde?
ÖMER
FETHİ GÜRER (Niğde) – Evet.
KÜLTÜR
VE TURİZM BAKANI NABİ AVCI (Eskişehir) – Oturayım mı, buradan mı?
BAŞKAN
– Oturabilirsiniz Sayın Bakan.
Sayın
Budak, siz de sisteme girmişsiniz ama soru listesinde adınız olmadığı için, İç
Tüzük’ün 98’inci maddesinin üçüncü fıkrasına göre size söz veremeyeceğimi
bildirmek isterim.
Sayın
Özel, sizin söz hakkınız baki. 
Sayın
Gürer, buyurun sorunuzu sorabilirsiniz, eksik bilgi varsa tamamlanması
ricasında bulunabilirsiniz.
ÖMER
FETHİ GÜRER (Niğde) – Teşekkür ediyorum Sayın Başkan.
Öncelikle,
Sayın Bakanım, verdiğiniz bilgiler için teşekkür ediyorum. Ben, soruların
tamamını kendim köylere giderek bizzat hazırlıyorum çünkü “Niğde/Kapadokya’nın
Başkenti” diye benim 850 sayfalık bir kitabım var. Her sene gittiğimde
gördüklerimi, burada, milletvekili olunca da gündeme getiriyorum.
Niğde,
kayıp bir şehir, sahipsiz bir şehir. Şu anda Niğde’deki konaklar, yok olan
konaklar, başka kentlerde onarılıp parayla gezdirilen yerler hâline
getiriliyor. Niğde’ye bu anlamda bugüne kadar yeterli destek sağlanamadı ve
alamadı. Örneğin, Tyana antik kentinin olduğu yer, Antik Kapadokya’nın güney
başkenti. Bu kentte yapılan kazıyı bizim yapmamız gerektiğini düşünüyorum
Türkiye Cumhuriyeti üniversiteleri eliyle çünkü burada Tyanalı Apollon yaşamış.
Tyanalı Apollon’la ilgili, bildiğiniz gibi, yurt dışında 200 tane kitap var ve
bunun bir peygamberle eşleştirilmesi nedeniyle, İtalyanlar tarafından değil,
özellikle Türkiye üniversiteleri tarafından yapılması gerekir. Orada Efes’e eş
değer bir antik kent açığa çıkacak. Şimdi, Niğde’de 5 tane bilimsel kazı
yapılıyor, bu kazıların son dönemde 2’si bitti.
(Mikrofon otomatik cihaz tarafından kapatıldı)
ÖMER
FETHİ GÜRER (Niğde) – Bir cümle…
BAŞKAN
– Sayın Gürer, bir dakika daha vereyim, lütfen tamamlayın.
ÖMER
FETHİ GÜRER (Niğde) – Teşekkür ederim.
Bu
anlamda Niğde, Nevşehir kadar ve daha fazla derinliğe sahip. 10 bin yıllık bir
tarih var, bu tarihe sahip çıkılmasını diliyorum. 3,5 milyon turist Nevşehir’e
geliyorsa 1 milyon turistin de Niğde’ye geleceği zenginlik var. Özellikle Ömer
Halisdemir’in memleketi Çukurkuyu’nun da bulunduğu bölge, Bizans, Roma
kalıntılarıyla dolu. 
Acı
bir şey söyleyeyim, bunların çoğuna ilk giden benim, bulanım, belgeleyenim,
daha sonra başkalarının adına tescillendi.
Teşekkür
ediyorum.
BAŞKAN
– Teşekkür ederim.
Sayın
Bakan, eklemek, açıklamak istediğiniz bir husus varsa beş dakika süreniz var.
KÜLTÜR
VE TURİZM BAKANI NABİ AVCI (Eskişehir) – Sayın Gürer’e teşekkür ediyorum
sorularıyla bu konuları gündeme getirdiği için, dikkatimizi çektiği için,
uyarıları için çok teşekkür ediyorum. 
Dediğim
gibi, yapılan çalışmaları söyledim ama yapılmayanlar var. Yapılmayanlar
konusunda sizin sorularınız uyarıcı oldu, onları da… Niğde ve bütün bölge,
Kapadokya, gerçekten yeteri kadar maalesef içeride de dışarıda da tanınmıyor,
hâlbuki çok ciddi bir potansiyel. 
İşte, onun için dedim, biraz önce konuşmamın başında da
söyledim, yarın Hollanda’da dinî turizm
konferansı düzenlenecek, sırf bunları oralarda konuşabilmek için gidiyoruz.
Sizin sorularınız da orada söyleyeceklerimize ayrıca katkıda bulundu. 
Teşekkür
ederim.
BAŞKAN
– Teşekkür ederim Sayın Bakan.
Böylelikle
gündemin “Sözlü Sorular” kısmını bitirmiş olduk.
Sayın
Yıldız, siz de sisteme girmişsiniz ama sizin de elimdeki soru önergesi
listesinde adınız olmadığı için yine aynı gerekçeyle, İç Tüzük’ün 98’inci
maddesinin üçüncü fıkrası gereğince, size de söz veremiyorum.
Sayın
Özel, sizi dinliyorum.
V.- AÇIKLAMALAR (Devam)
37.- Manisa Milletvekili Özgür Özel’in,
Kültür ve Turizm Bakanı Nabi Avcı’nın sözlü sorulara verdiği cevap
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkanım, öncelikle Sayın Bakanın bahsettiği konu…
Sorular İç Tüzük 96’ya göre soruluyor ve 97’nin (a) fıkrası da sorulamayacak
konuları, başka bir kaynaktan kolayca öğrenilmesi mümkün olan konularda soru
sorulamayacağını düzenliyor. Ancak bu konuda Sayın Bakanın yaptığı uyarı, Sayın
Meclis Başkanınadır çünkü İç Tüzük’ün 96’ncı maddesinin son fıkrası Başkanın İç
Tüzük şartlarına uygun gördüğü önergeleri gelen kâğıtlar listesinde
yayınlayacağını söylediği için, Sayın Bakanın eleştirisinin milletvekillerimize
ya da danışmanlarımıza değil, İç Tüzük’e göre doğrudan Meclis Başkanına
yapılmış olduğunu kabul ediyoruz. 
Sayın
Bakan, yeni duydum.
Sayın
Bakanım, başka bir açık kaynaktan edinilecek bilgi İç Tüzük’ün 97/(a) fıkrasına
göre yasak ama 96’nın son fıkrası diyor ki: Soruların İç Tüzük şartlarına uygun
olanları Meclis Başkanı tarafından gelen kâğıtlar listesinde yayımlanır. 
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Hata, soruyu soranda ya da danışmanda değil, İç Tüzük’e uygun
hareket etmeyip dediğiniz denetimi yapmayan Meclis Başkanlığındadır. 
BAŞKAN
– Bir hata aramadınız galiba Sayın Bakan.
ÖZGÜR
ÖZEL (Manisa) – Hayır, hayır, bir uyarı yaptı da Sayın Bakan. 
BAŞKAN
– Size bir dakika vereyim, siz de bir açıklama yapın Sayın Bakan.
ÖZGÜR
ÖZEL (Manisa) – Sayın Başkanım, sözüm bitmemişti de, çok özür dilerim.
BAŞKAN
– Bitmedi mi? 
ÖZGÜR
ÖZEL (Manisa) – Yo, bitmedi, devam edeyim.
BAŞKAN
– Ha, pardon.
Sayın
Bakanım, siz sisteme girin.
ÖZGÜR
ÖZEL (Manisa) – Sayın Bakan girerken ben… 
BAŞKAN
– Artı bir dakika daha size veriyorum. 
ÖZGÜR
ÖZEL (Manisa) – Ayrıca, Sayın Çetin Osman Budak’ın ve Aydın Milletvekilimizin
Bakanlığa sorulmuş ve yanıtlanan sorulardan çok daha önce sıra numarası almış
soruları var. Bakan değiştiği için Sayın Bakanımız kendisine yöneltilen
soruları cevaplamayı tercih etti ama Sayın Çetin Osman Budak’ın Antalya
Milletvekili olarak ve 38 tane ören yeri olan Aydın’ın bir milletvekilinin bu
sorularının Kabinedeki değişiklikten dolayı cevaplanmamış olması devlette
devamlılık ilkesine aykırı. Sizden ricam, hiç değilse madde 60’a göre
değerlendirerek birer dakika söz verirseniz, Sayın Bakan uygun görürse cevaplar
ya da yazılı cevaplayabilir ama bu konuda da istirham edeceğim Sayın Başkan.
BAŞKAN
– Sayın Özel, gündemin bu aşamasında soru önergelerinin listesinde yer almayan
sayın milletvekillerinin yeni bir soru soramayacağına ilişkin görüş birliğine
birlikte vardık. 
ÖZGÜR
ÖZEL (Manisa) – O doğru.
BAŞKAN
– Siz de oradaydınız, birlikte konuştuk. Benim düşüncem de aynı doğrultudaydı,
zaten gerekçesini de söyledim. Sayın Budak veya Sayın Yıldız 60’a göre söz
isteselerdi zaten bir problem olmazdı, onlara birer dakikalık yerlerinden söz
verirdim ama siz… Soru önergelerine ilişkin olan gündemde Sayın Budak ve Sayın
Yıldız soru sorma gereğini hissettikleri için bu açıklamayı size yaptım, siz de
şimdi onların yerine “60’a göre söz isteyebilirler.” diyorsunuz. Kendileri
talep ederse veririm ama sizin talebinize göre değil, kendilerinin talebine
göre verebilirim.
ÖZGÜR
ÖZEL (Manisa) – Talepleri o yönde değerlendirmenizi…
BAŞKAN
– Kendileri bildirebilirler Sayın Özel.
Sayın
Bakan, cevap verecek misin Sayın Gürer’e veya Sayın Özel’e? 
KÜLTÜR
VE TURİZM BAKANI NABİ AVCI (Eskişehir) – Evet.
BAŞKAN
– Sisteme girdiniz mi?
KÜLTÜR
VE TURİZM BAKANI NABİ AVCI (Eskişehir) – Girdim zannediyorum. 
BAŞKAN
– Buyurun Sayın Bakan, bir dakika…
38.- Kültür ve Turizm Bakanı Nabi Avcı’nın,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
KÜLTÜR
VE TURİZM BAKANI NABİ AVCI (Eskişehir) – Sayın Başkanım, ben, önce, sizin Sayın
Grup Başkan Vekiliyle yaptığınız şifreli konuşmalardan sonra neye cevap vermem
gerektiğini kaybettim. (6/24)’e göre, İç Tüzük 60’a göre… Benimle ilgili bir
şey olduğunu hissediyorum ama mahiyetini çok iyi anlayabilmiş değilim. Ama
anladığım kadarıyla söyleyeyim, siz bu tartışmaya başlamadan önce sorduğunuz
sorudan anladığım şu: “Bu sorulan soruların açık kaynaklarda olduğunu
söylüyorsunuz, ‘Danışmanlarınızı uyarın.’ diyorsunuz, hâlbuki bunların İç
Tüzük’e göre sorulabilir-sorulamaz sorular klasmanını, tasnifini Başkanlığın
yapması gerekir.” diyorsunuz. Muhtemelen, Başkanlık çok demokratik bir -şimdi
oraya doğru bir şey söylemem lazım- tutumla, bu soruların açık kaynaklarda
cevapları olsa bile belki Bakan daha ayrıntılı, daha güzel cevaplar verir diye düşünerek
de bize böyle bir imkân vermiş olabilir. 
ÖZGÜR
ÖZEL (Manisa) – Öyle olsun.
KÜLTÜR
VE TURİZM BAKANI NABİ AVCI (Eskişehir) – Ama ne demek istediğimizi hepimiz
anladık Sayın Özel.
ÖZGÜR
ÖZEL (Manisa) – Eyvallah.
BAŞKAN
– Teşekkür ederim Sayın Bakan.
Sayın
Yıldız…
HÜSEYİN
YILDIZ (Aydın) – 60’a göre söz hakkı istiyorum.
BAŞKAN
– Bir dakika, yerinizden.
Buyurun.
39.- Aydın Milletvekili Hüseyin Yıldız’ın,
2016 yılının turizm için vahim geçtiğine ve Kültür ve Turizm Bakanı Nabi
Avcı’nın turizmin farkında olması gerektiğine ilişkin açıklaması
HÜSEYİN
YILDIZ (Aydın) – Sayın Bakanım, yeni göreviniz hayırlı uğurlu olsun. Ben de
Turizm Komisyonunda olduğum için de sitemde bulunuyorum. Bakan seçildiniz,
gönül isterdi ki, komisyon üyesi olan arkadaşlar bir toplanıp önümüzdeki
2017’de ne yapacağız bir tartışmak isterdik. 
KÜLTÜR
VE TURİZM BAKANI NABİ AVCI (Eskişehir) – Tamam.
HÜSEYİN
YILDIZ (Aydın) – Daha önce, sizden önceki Bakanımız bu konulara çok eğiliyordu,
ayda bir sefer toplayıp fikirlerimizi soruyordu, önerilerimizi kabul ediyordu.
Şimdi,
2016 yılında turizm vahim geçti, kendiniz biliyorsunuz. Önümüzde 2017 var. Eğer
bu şekilde giderse 2017 daha kötü geçecek, onu hissediyorum. Örneğin -ben Aydın
Milletvekili olarak- Kuşadası, Didim, Bodrum, Muğla, o bölgede, Çeşme dâhil
olmak üzere, bu dönemde yüzde 50 turist eksikliği oldu ve sıkıntılar çok büyük.
Türkiye'nin dış açığını kapatan turizmdir. Dünyada 1 trilyon dolarlık pastası
olan turizmin… 
(Mikrofon
otomatik cihaz tarafından kapatıldı) 
HÜSEYİN
YILDIZ (Aydın)- …hâlen farkında olmamanız beni gerçekten üzdü. 
BAŞKAN
– Teşekkür ederim Sayın Yıldız. 
Sayın
Budak, buyurun. 
40.- Antalya Milletvekili Çetin Osman
Budak’ın, turizm sektörünün sorunlarına ilişkin açıklaması
ÇETİN
OSMAN BUDAK (Antalya) – Teşekkür ederim.
Sayın
Bakan, 2015 yılının Ekim, Kasım, Aralık aylarında birçok soru önergesi
vermiştim, bunlarla ilgili yanıt alamadım ama şimdi sizin yine de iyi niyetle
birçok soruya cevap vermeniz beni son derece memnun etti. 
Çok
büyük bir dosya vermiştim bundan önceki Sayın Bakan Mahir Ünal’a ve burada
birçok çözüm önerisi vardı. Ben, şimdi, tekrar, bunları kısaca yinelemek
istiyorum: Geçen yıl verdiğimiz bizim önerilerimiz özellikle sektörde
çalışanların SSK’sında indirim ve bu desteğin verilmesi, çünkü gözüküyordu.
Bugün 9 milyon eksik, yıl boyunca bu sanıyorum 12 milyona çıkacak. Bunun çarpan
etkilerini de hesapladığınız zaman aşağı yukarı 16-17 milyar dolar gibi bir
zarardan söz ediyoruz ve bunun 54 sektörü etkilediğini siz de biliyorsunuz. 
Fransa
olağanüstü hâl döneminde, aşağı yukarı bir senedir olağanüstü hâl dönemini
yaşıyor ve orada da turizm eksi. 
(Mikrofon
otomatik cihaz tarafından kapatıldı) 
BAŞKAN
– Sayın Budak, teşekkür ederim. 
Yazılı
olarak Sayın Bakana iletirseniz…
ÇETİN
OSMAN BUDAK (Antalya) – Soru şu: 2017 yılının da kayıp bir yıl olma ihtimali
son derece yüksek. 2017 yılıyla ilgili 2016’da aldığınız önlemlerin
hiçbirisinin yeterli olmadığını mutlaka gördünüz. İstihdam üzerindeki yükler ve
afet bölgesi olarak ilan edilebilecek durumda olan sahil bölgeleri var.
Bunlarla ilgili eğer bir çalışmanız varsa şu anda Mecliste yoksa yine
Komisyonda -ben de Turizm Komisyonu üyesiyim- bunları dile getirmek istiyoruz.
Bu sektör son derece önemli bir sektör. Bu konuyu da millî bir konu olarak
görüyoruz. 
Çok
teşekkür ederim. 
BAŞKAN
– Sayın Budak, teşekkür ederim. 
Bugün
soru sorma rekoru Sayın Gürer’de, 31 sorunun 22’si Sayın Gürer’e aitti. (CHP
sıralarından alkışlar) 
Bir
nevi, Bakanla sohbet etmiş oldunuz. İlk denetim sürecimizi de böyle yaşamış
olduk. Dilerim bundan sonraki sözlü sorulara cevap işlemi de bugünkü bağlamda
devam eder.
Sayın
Bakan, bir şey söyleyecek misiniz?
KÜLTÜR
VE TURİZM BAKANI NABİ AVCI (Eskişehir) – Kısa bir söz talebim var, müsaade
ederseniz.
BAŞKAN
– Buyurun, size de bir dakika söz vereyim.
Buyurun
Sayın Bakanım.
41.- Kültür ve Turizm Bakanı Nabi Avcı’nın,
Aydın Milletvekili Hüseyin Yıldız ile Antalya Milletvekili Çetin Osman Budak’ın
yaptıkları açıklamalarındaki bazı ifadelerine ilişkin açıklaması
KÜLTÜR
VE TURİZM BAKANI NABİ AVCI (Eskişehir) – 2016’nın özellikle turizm sektörü
açısından çok sıkıntılı bir yıl olduğu doğru. Ama sizler de bu sektörle
yakından ilgili milletvekilleri olarak şunu çok iyi biliyorsunuz, bu sektör
aynı zamanda bir algı yönetimi sektörü. Yani bunun -şimdi, tabii, bir iktidar
partisi bakanı söylediği zaman yanlış anlaşılmaya çok müsait bir şey
söyleyeceğim ama- doğru olduğunu dünyadaki uygulamalar da gösteriyor. Turizm,
“iyi” dedikçe iyi olan, “kötü” dedikçe kötüleşen bir sektör. Yani biz
Türkiye'de sektörle ilgili olumsuz söylemleri kendi aramızda veya dışarıda ne
kadar köpürtürsek kötüye gitme ihtimaline o kadar katkıda bulunmuş oluyoruz.
Kötü niyetle değil ama sektörün niteliği itibarıyla böyle bir iletişim boyutu
var maalesef. Dolayısıyla, evet, sizinle Komisyon olarak başka
toplantılarımızda sektörle ilgili sorunlarımızı ayrıca konuşalım, onlarla
ilgili önerilerinizi, çözüm önerilerinizi alalım ama kamuoyuyla paylaşacağımız
söylemlerde, sektörü…
(Mikrofon
otomatik cihaz tarafından kapatıldı)
KÜLTÜR
VE TURİZM BAKANI NABİ AVCI (Eskişehir) – …orta ve uzun vadede sıkıntıya
sokacak, gerçek veya üretilmiş korkuları abartmamak gerekir. 2017’den
umutluyuz, 2016 sonunda aldığımız birtakım tedbirlerin gerçekten sonuç vermeye
başladığını gördük.
Ayrıca,
biliyorsunuz, Ruslarla yaşanan kriz…
BAŞKAN
– Sayın Bakan, toparlar mısınız lütfen.
KÜLTÜR
VE TURİZM BAKANI NABİ AVCI (Eskişehir) – …çok istisnai bir olaya dayanıyordu,
yani sistemik bir arıza değil. Ama onun sistemik arızamıza işaret ettiği tarafı
şu: Belli pazarlara endekslenmiş, onlarla sınırlı, işin kolayına kaçan bir
turizm anlayışının doğru olmadığını sektör de, biz de, hepimiz gördük.
Dolayısıyla, pazarımızı çeşitlendirmek zorundayız, ürünlerimizi çeşitlendirmek
zorundayız. Bu krizin bize en büyük katkısı geçmişte yaşadığımız bu rehavetin
bize nasıl pahalıya mal olabileceğini görmüş olmamızdır.
Komisyon
toplantısını da ayrıca yapalım, ben de çok isterim.
ÖZGÜR
ÖZEL (Manisa) – Teşekkür ederiz Sayın Bakanım.
ÇETİN
OSMAN BUDAK (Antalya) – Teşekkürler.
KÜLTÜR
VE TURİZM BAKANI NABİ AVCI (Eskişehir) – Sağ olun.
BAŞKAN
– Teşekkür ederim Sayın Bakan.
Sayın
milletvekilleri, alınan karar gereğince, Kişisel Verilerin Korunması Kanunu’nun
21’inci maddesi uyarınca, Kişisel Verileri Koruma Kuruluna seçilecek 5 üyenin
seçimini yapmak ve sözlü soru önergeleri ile kanun tasarı ve teklifleri ile
komisyonlardan gelen diğer işleri sırasıyla görüşmek için, 5 Ekim 2016 Çarşamba
günü saat 14.00’te toplanmak üzere birleşimi kapatıyorum; iyi akşamlar
diliyorum.
Kapanma Saati: 19.41




(x) (10/310) esas numaralı Meclis
Araştırması Önergesi’nin tam metni tutanağa eklidir.


(x) Sözlü soru önergeleri Genel Kurulda
okunmamış olup tutanağa eklidir. 




