



TBMM Tutanak Müdürlüðü




 TÜRKİYE BÜYÜK MİLLET MECLİSİ
 TUTANAK DERGİSİ

 37’nci
Birleşim
 22
Aralık 2014 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM
Başkanı Cemil Çiçek’in, bütçe görüşmelerindeki özverili çalışmaları için
herkese teşekkür ettiğine ve 2015 yılının milletimiz ve tüm insanlık için
sağlıklı, başarılı, huzur ve barış dolu bir yıl olmasını dilediğine ilişkin
konuşması

IV.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657)


V.- SATAŞMALARA İLİŞKİN KONUŞMALAR
1.- Amasya Milletvekili
Mehmet Naci Bostancı’nın, İstanbul Milletvekili Mehmet Akif Hamzaçebi’nin 656
ve 656’ya 1’inci Ek sıra sayılı Bütçe Kanunu Tasarısı ile 657 sıra sayılı Kesin
Hesap Kanunu Tasarısı’nın tümü üzerinde CHP Grubu adına yaptığı konuşması
sırasında AK PARTİ Grup Başkanına sataşması nedeniyle konuşması
2.- İstanbul Milletvekili Mehmet Akif Hamzaçebi’nin,
Başbakan Yardımcısı Ali Babacan’ın 656 ve 656’ya 1’inci Ek sıra sayılı Bütçe
Kanunu Tasarısı ile 657 sıra sayılı Kesin Hesap Kanunu Tasarısı’nın tümü
üzerinde Hükûmet adına yaptığı konuşması sırasında şahsına sataşması nedeniyle
konuşması
3.- Başbakan Yardımcısı Bülent Arınç’ın, Sinop
Milletvekili Engin Altay’ın 656 ve 656’ya 1’inci Ek sıra sayılı Bütçe Kanunu
Tasarısı ile 657 sıra sayılı Kesin Hesap Kanunu Tasarısı’nın tümü üzerinde
şahsı adına yaptığı konuşması sırasında Hükûmete sataşması nedeniyle konuşması

VI.- OYLAMALAR
1.- (S.Sayısı 656 ve 656’ya 1’inci Ek) 2015 Yılı
Merkezi Yönetim Bütçe Kanunu Tasarısı’nın oylaması
2.- (S.Sayısı: 657) 2013 Yılı Merkezi Yönetim Kesin
Hesap Kanunu Tasarısı’nın oylaması 

VII.- YAZILI SORULAR VE CEVAPLARI
1.- Artvin Milletvekili Uğur Bayraktutan'ın, Artvin
Defterdarlığına kayıtlı bir mükellefin vergi borcunun yapılandırılmasında
uygulanan faiz oranına ilişkin sorusu ve Maliye Bakanı Mehmet Şimşek’in cevabı
(7/55717)
2.- Kütahya Milletvekili Alim Işık'ın, bir cemaate
karşı hazırlandığı iddia edilen eylem planına ve yapılan işlemlere ilişkin sorusu
ve Millî Savunma Bakanı İsmet Yılmaz’ın cevabı (7/56826) 

22 Aralık
2014 Pazartesi
BİRİNCİ
OTURUM
Açılma
Saati: 13.00
BAŞKAN:
Cemil ÇİÇEK
KÂTİP ÜYELER: Muharrem IŞIK (Erzincan), İsmail KAŞDEMİR (Çanakkale)
----0----
BAŞKAN – Türkiye
Büyük Millet Meclisinin 37’nci Birleşimini açıyorum.
Toplantı yeter
sayısı vardır.
III.- OTURUM BAŞKANLARININ KONUŞMALARI
1.- Oturum Başkanı TBMM
Başkanı Cemil Çiçek’in, bütçe görüşmelerindeki özverili çalışmaları için
herkese teşekkür ettiğine ve 2015 yılının milletimiz ve tüm insanlık için
sağlıklı, başarılı, huzur ve barış dolu bir yıl olmasını dilediğine ilişkin
konuşması

BAŞKAN - Sayın milletvekilleri,
bugün 2015 Yılı Merkezi Yönetim Bütçe Kanunu Tasarısı ile 2013 Yılı Merkezi
Yönetim Kesin Hesap Kanunu Tasarısı’nın tümüyle ilgili son müzakereleri
yapacağız. 
Bugün yapacağımız
müzakereler 2014 yılının aynı zamanda son Genel Kurul görüşmeleridir. Bu bütçe de,
24’üncü Dönem milletvekilleri olarak Meclisimizin yasalaştıracağı son bütçedir.
Yapacağımız müzakereler dâhil bugüne kadar yaptığınız tüm özverili çalışmalar
için teker teker milletvekillerimize, Grup Başkan Vekillerimize, Komisyon
Başkanlarımıza, Meclis Başkan Vekillerimize ve Divan Üyelerimize, Sayın Genel
Başkanlarımıza ve Meclis çalışanlarına teşekkürlerimi ve şükranlarımı
sunuyorum. 
2015 yılının,
şimdiden, hepimiz, milletimiz ve tüm insanlık için sağlıklı, başarılı, huzur ve
barış dolu bir yıl olmasını diliyorum. 
Görüşmelere
başlıyoruz. 
IV.- KANUN TASARI
VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2015 Yılı Merkezi Yönetim Bütçe
Kanunu Tasarısı ile Plan ve Bütçe Komisyonu Raporu (1/978) (S.Sayısı 656 ve
656’ya 1’inci Ek) (*)
2.- 2013 Yılı Merkezi Yönetim Kesin
Hesap Kanunu Tasarısı, 2013 Yılı Merkezi Yönetim Kesin Hesap Kanunu Tasarısına
İlişkin Olarak Hazırlanan 2013 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi, Merkezi Yönetim Kapsamındaki Kamu
İdarelerine, Sosyal Güvenlik Kurumlarına ve Diğer Kamu İdarelerine Ait Toplam
157 Adet Denetim Raporunun Sunulduğuna İlişkin Sayıştay Başkanlığı Tezkeresi,
2013 Yılı Dış Denetim Genel Değerlendirme Raporunun Sunulduğuna İlişkin
Sayıştay Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (*)

BAŞKAN –
Komisyon ve Hükûmet yerinde. 
Sayın
milletvekilleri, Genel Kurulun 3/12/2014 tarihli 22’nci Birleşiminde alınan
karar gereğince, bütçe görüşmelerinin sonunda gruplara ve Hükûmete birer saat süreyle
söz verilmesi -bu süre birden fazla konuşmacı tarafından kullanılabilir- İç
Tüzük’ün 86’ncı maddesine göre yapılacak lehte ve aleyhteki kişisel
konuşmaların ise beşer dakika olması kararlaştırılmıştı.
Şimdi, grupları
ve şahısları adına söz alan sayın üyelerin isimlerini okuyorum: Adalet ve
Kalkınma Partisi Grubu adına Manisa Milletvekili Sayın Recai Berber ile Kayseri
Milletvekili ve Grup Başkan Vekili Sayın Mustafa Elitaş, Milliyetçi Hareket
Partisi Grubu adına Sakarya Milletvekili Sayın Münir Kutluata ile İzmir
Milletvekili ve Grup Başkan Vekili Sayın Oktay Vural, Cumhuriyet Halk Partisi
Grubu adına İstanbul Milletvekili ve Grup Başkan Vekili Sayın Mehmet Akif
Hamzaçebi ile İzmir Milletvekili Sayın Rahmi Aşkın Türeli, Halkların Demokratik
Partisi Grubu adına Bingöl Milletvekili ve Grup Başkan Vekili Sayın İdris
Baluken ile Iğdır Milletvekili ve Grup Başkan Vekili Sayın Pervin Buldan; Hükûmet
adına Başbakan Yardımcısı Sayın Ali Babacan; şahsı adına, lehinde, İstanbul
Milletvekili Sayın İsmail Safi; şahsı adına, aleyhinde, Sinop Milletvekili
Sayın Engin Altay. 
Şimdi, ilk söz
Adalet ve Kalkınma Partisi Grubu adına Manisa Milletvekili Sayın Recai Berber’e
aittir.
Buyurun Sayın
Berber. (AK PARTİ sıralarından alkışlar) 
Sayın Berber,
süreniz otuz dakika.
AK PARTİ GRUBU
ADINA RECAİ BERBER (Manisa) – Teşekkür ederim Sayın Başkan.
Sayın Başkan,
değerli milletvekilleri; Plan ve Bütçe Komisyonumuzun titizlikle yürüttüğü
yoğun ve özverili çalışmaların ardından 2013 Yılı Kesin Hesap Kanunu Tasarısı
ile 2015 Yılı Merkezi Yönetim Bütçe Kanunu Tasarısı’nın Genel Kuruldaki
görüşmelerini yine yoğun bir çalışma temposu sonunda gerçekleştirerek bugün sonuna
gelmiş bulunuyoruz. Ben de 2013 Yılı Kesin Hesap Kanunu ve bütçe kanununun
geneli üzerinde AK PARTİ Grubu adına söz almış bulunuyorum. Yüce heyetinizi ve
aziz milletimizi saygıyla selamlıyorum.
Sayın Başkan,
değerli milletvekilleri; bütçeler devletin gelirlerinin toplanmasına izin veren
ve giderlerinin yapılmasına yetki veren kanunlardır. Bütçelerin mali yönlerinin
yanında, sosyal ve ekonomik yönleri de önemlidir. Bütçeler, devletin bir yıl
içinde milletine sunacağı kamusal hizmetleri, izleyeceği ekonomik ve sosyal
politikaları ortaya koyarlar. Aynı zamanda, iyi tasarlanmış bütçeler ekonomi
politikalarına yön verir, geleceğe ilişkin öngörüler içerir. Bir ülkedeki
ekonomik faaliyet düzeyi bütçelerle şekillenir. Bir bütçe ne kadar sağlam,
öngörülebilir ve güvenilir ise ülkenin dünya ekonomisi içindeki yeri de o
derece güçlü ve sağlamdır. 
Sayın Başkan,
değerli milletvekilleri; küresel rekabet yarışında ülkemizin layık olduğu yere
gelebilmesi etkin kaynak kullanımı ve mali disipline bağlıdır. Bunu sağlayacak
olan ise bütçelerdir. Bu nedenle, bütçelerin iyi idare edilmesi ve mali
disipline bağlı kalınması zorunluluğu vardır. Bizden önceki dönemlerde iyi
hazırlanmayan ve yönetilemeyen bütçeler yüzünden, milletimiz, yüksek bütçe
açıkları ve kamu borç yüküyle baş etmek zorunda kalmış ve yüksek faizler
ödemiştir. Önceki dönemlerde, bazı yıllarda toplanan vergiler faizlerin büyük
kısmını bile karşılayamıyordu. Böyle olunca da kamu hizmetleri borç almak
suretiyle yapıldı ve bütçeler milletimizin ve gelecek nesillerin sırtında bir
borç sarmalı olarak, yük olarak kaldı. Hükûmetlerimiz döneminde ise biz bütçeyi
milletimizin sırtındaki bir yük olmaktan çıkarıp milletimize hizmet eder hâle
getirdik. 
Sayın Başkan,
değerli milletvekilleri; uyguladığımız yapısal reformlar ve doğru maliye ve
ekonomi politikaları sayesinde son on iki yılda büyük başarılara imza attık.
Türkiye’de 1992-2002 döneminde ortalama yüzde 3,3 olan büyüme, AK PARTİ
hükûmetleri döneminde ortalama yüzde 4,8 oldu. Yine, 1992-2002 döneminde millî
gelir sadece 1,5 kat artarak 230 milyar dolar olmuşken AK PARTİ hükûmetleri
döneminde millî gelirimiz 2002’ye göre 3,6 kat artarak 822 milyar dolara
ulaştı. 
BAŞKAN –
Arkadaşlar uğultu var Genel Kurul salonunda.
RECAİ BERBER
(Devamla) – Öte yandan, 1992-2002 döneminde sadece 1,3 katına çıkarılabilen
millî gelir, AK PARTİ döneminde 2002 yılına göre 3,1 kat artırılarak 2013 sonu
itibarıyla 10.807 dolar seviyesine ulaştı.
ALİM IŞIK
(Kütahya) – Hesaplama yöntemiyle kağıt üzerinde arttığını da kayıtlara geçelim.
RECAİ BERBER
(Devamla) – Biraz sonra anlatırız onları.
BAŞKAN – Sayın
Işık olmadı.
ALİM IŞIK
(Kütahya) – 2008’le 2014 arasında ne kadar arttı?
RECAİ BERBER
(Devamla) – Hükûmetlerimiz döneminde enflasyonda kalıcı iyileşmeler elde ettik.
BAŞKAN – Sayın
Işık, daha beş dakika bile dolmadı, hemen başladınız ya! Bak, bugün dedik ki,
son bütçe. Lütfen, rica edeceğim.
ALİM IŞIK
(Kütahya) – Eksik bilgi verdi Sayın Başkan, eksik bilgi veriyor. Bilgiyi
tamamlamakta fayda var.
BAŞKAN – Sonra
ben ayrı bir süre vereyim size.
RECAİ BERBER
(Devamla) – Uzun yıllar yüksek çift hanelerde olan, hatta bazı yıllarda üç
haneye de çıkan enflasyon oranlarını dönemimizde tek hanelere indirdik.
Enflasyon 2013 yılının sonunda yüzde 7,4 seviyelerine indi.
Değerli
arkadaşlar, tabii, bu yıl 9,2 diyeceksiniz. Onun için, özellikle, geçen hafta
Merkez Bankamızı Plan ve Bütçe Komisyonumuzda dinledik ve bunun yani geçen yıla
göre hedefteki sapmanın gerekçeleri tamamen bu yıla özgü; özellikle gıdadaki,
tarımdaki kuraklık ve birtakım konjonktürel nedenler. 
Şimdi, orada
bazı arkadaşlar enflasyonun önümüzdeki yıl, özellikle yine konjonktürel olarak
önümüzdeki yıllarda devam etmesi hâlinde petrol fiyatlarından ve tarımdan gelen
düşüşlerle beraber hedefin yakalanacağını söyleyince “Bu da konjonktürel.
Dolayısıyla, enflasyon hedefi hiçbir zaman tutmuyor.” dendi. Değerli
arkadaşlar, petrol fiyatları dünyada genel olarak düşerken bu petrolden
kaynaklanıyor. Ama biz iktidara geldiğimizde 26 dolar olan petrolün 120
dolarlara çıktığı geçtiğimiz dönemlerde bunun enflasyona etkisini görmenizi
istiyorum. Özellikle, bakın, bu tabloda enflasyonun 1992-2002 ve 2003-2013
dönemini görüyorsunuz. 
Yine, 2002
yılında 36,1 milyar dolar olan ihracat 2013 yılında 4,2 katına çıkarak 151,8
milyar dolara… Dikkat ederseniz yani trajik bir şekilde geçmiş yıllardaki,
neredeyse on yıldaki ihracatı bir iki yılda gerçekleştirebilir hâle geldik.
MUSA ÇAM (İzmir)
– Sayın Başkan, bir de ithalatı göster.
BAŞKAN –
Arkadaşlar, bakın, rica ediyoruz, bu son müzakere, ne olur laf atmadan şu
işleri bir götürelim. 
MUSA ÇAM (İzmir)
– Sayın Başkan…
BAŞKAN - Sayın
Çam yani sizin adınıza da grup başkan vekilleriniz, değerli sözcüler konuşacak,
ne olur şu huyumuzdan vazgeçelim ya!
RECAİ BERBER
(Devamla) – Değerli arkadaşlar, ben burada bütçeyi değerlendirirken hepsini
söylüyorum.
ALİM IŞIK
(Kütahya) – Sayın Başkan, eksik bilgi veriyor; eksik vermesin, tam versin o
zaman.
BAŞKAN –
Efendim, sizler de konuşacaksınız. Neden hatibin sözünü kesiyorsunuz? Yapmayın
ya, bu iyi bir görüntü değil ya! Daha yeni başladık yani altı saat buradayız
ya.
RECAİ BERBER
(Devamla) – Değerli arkadaşlar, bakın, 2002 yılında 10,2-10,3 olan işsizlik,
2012 yılında 9,2’ye kadar düşmüştü ama bugün itibarıyla 9,8; bunu söylüyoruz,
kabul ediyoruz. İşsizlik oranının arzu edilen seviyelere inmemesinde iş gücüne
katılım oranlarındaki artış etkili olduğu gibi, 2008 yılında Amerika’da
başlayan ve 2009 yılında bütün dünyayı etkileyen global ekonomik krizin
etkilerini göz ardı etmemek gerekir. Ancak, alınan önlemler sayesinde
ekonomimiz 2010 yılından itibaren yeniden yüksek büyüme performansı göstermiş
ve 2009 yılından bu yana 5,7 milyon kişi daha istihdama katılmış, iş sahibi
olmuştur. İstihdam yaratma potansiyelimiz eğer 1990’lı yıllar seviyesinde
olsaydı değerli arkadaşlar, bugün işsizlik oranı yüzde 14’ler seviyesine çıkar
ve işsiz sayımız 3,5 milyon kişi daha fazla olurdu. Dünyanın hâlâ atlatamadığı
büyük global krize rağmen, bu sonuçların herkesin takdir ettiği büyük başarı
olduğu bir gerçektir.
Uygulanan ekonomi politikaları ve mali disiplinle sağlanan
güven ve istikrar ortamı sayesinde büyümemizde önemli etkisi olan doğrudan
yabancı sermaye girişi 2002 yılına göre yaklaşık 12 kat artmıştır, 2002 yılında
ülkemize doğrudan yabancı sermaye girişi 1,1 milyar dolarken bu rakam 2013
yılında 12,8 milyar dolara çıkmıştır. Özellikle, burada, geçtiğimiz yıllarda
Türkiye’ye gelen sabit sermaye yatırımlarının, yabancı sermaye yatırımlarının
rakamlarını yıllar itibarıyla verdim. Ki -yani son on yılı- geçtiğimiz
1992-2002 döneminin toplamından daha fazlası bir yılda gerçekleşti değerli
arkadaşlar. 
Yine, 1992-2002 döneminde Merkez Bankası rezervleri
17,3 milyar dolar, ortalama. Bizim, 2003-2013 döneminde ise 76,2 milyar dolar;
şu anda ise rezervlerimiz 132 milyar dolar. 
Değerli arkadaşlar, uygulanan mali disiplin ve
ekonomi politikalarıyla özetle belirttiğim bu kazanımlar yanında, bütçe
performansımızda da önemli sonuçlar elde edilmiştir. 2002 yılında yüzde 11,5
olan merkezî yönetim bütçe açığını 2013 yılında yüzde 1,2’ye kadar indirdik,
2014 yılında bu oranın yüzde 1,4 olarak gerçekleşmesini öngörüyoruz. 1992-2002
döneminde ortalama bütçe açığı yüzde 6,5 iken 2003-2013 döneminde bu oran yüzde
3’e düşmüş ve bu, mali disiplinin açık bir göstergesi olarak önümüzde
durmaktadır. Görüşmekte olduğumuz 2015 yılı bütçemizde açığın yüzde 1,1’e
indirilmesi hedefleniyor, Orta Vadeli Programda 2016 yılından itibaren de yine
yüzde 1’in altına indirilmesi hedefleniyor.
Değerli
arkadaşlar, bu tabloda da geçmiş yıllardaki bütçe açıklarını görüyorsunuz.
Gerçekten, 2003 yılından itibaren hızlı bir şekilde bütçe açıklarının
azaldığını ve 1995 yılından bu yana da bizim faiz dışı fazla verdiğimizi bu
tablo gösteriyor. 
Yine, 1992-2002
döneminde faiz giderlerinin bütçe içindeki payı yüzde 34,7 iken bu oran
2003-2013 döneminde ortalama yüzde 24,2’ye düştü. Eğer faiz giderlerinin bütçe
içindeki payı 1990’lardaki gibi olsaydı, faiz giderleri 2013 yılında 48 milyar
yerine 142 milyar TL olacaktı. Benzer şekilde, 1990’lardaki performans devam
etseydi, bizim 2003-2013 döneminde faize ödediğimiz toplam para 392 milyar TL
daha fazla olacaktı, ki biz bu tutarı milletimize hizmet olarak harcadık, eski
hükûmetler gibi rantiyeye vermedik.
Diğer yandan,
1992-2002 döneminde faiz giderlerinin millî gelire oranı ortalama 8,6 iken AK
PARTİ hükûmetleri döneminde bu oran yüzde 6,1’e düşmüş. Yine, 2002 yılında
devraldığımızda millî gelirin yüzde 14,8’i bütçeden faize gidiyordu, 2014
bütçemizde bunu 2,8’e kadar düşürdük. Değerli arkadaşlar, bu da yine aynı
şekilde bütçelerimizdeki faizlerin nasıl azaltıldığını gösteriyor. 
AK PARTİ
hükûmetleri döneminde iç borç stoku da aynı şekilde, dramatik bir şekilde çok
önemli oranlarda azalmıştır. Bakın, 1992-2002 döneminde iç borç stoku 418 kat,
yanlış duymuyorsunuz, 418 kat artış gösterirken 2003-2013 döneminde sadece 1
kat artmıştır. 
Değerli
arkadaşlar, 1992-2002 döneminde merkezî yönetim borç stokunun -bakın bu çok
önemli bir gösterge- millî gelire oranı yaklaşık yüzde 40 oranında, 40 puan
daha artış göstermiş. Borçlanma eğilimimiz bu şekilde devam etseydi, 2013 yılı
itibarıyla borç stokumuzun millî gelire oranı yüzde 109’a çıkacaktı; bunun da
parasal karşılığı 1,7 trilyon yani 1 trilyon 700 milyar liralık bir borç stoku
altında, biz de Yunanistan gibi şimdi borç batağında iflas etmiş durumda
olacaktık.
Kayıp 1990’lı yılların
aksine, ak yıllarda faiz giderlerinin hem bütçe hem de millî gelir içindeki
payını hızlı bir şekilde azalttık. Bu sayede daha fazla kamu kaynağını
vatandaşımızın hizmetine sunduk; eğitime, sağlığa, altyapı yatırımlarına daha
fazla kaynak ayırdık. 
Kamu kesimi
borçlanma gereğinde durum daha da çarpıcıdır. 1992-2002 döneminde kamu kesimi
borçlanma gereğinin millî gelire oranı ortalama yüzde 7,8; 2003-2013 döneminde
yüzde 1,8. Değerli arkadaşlar, bu oranın 2014 yılında yüzde 1 olacağını, 2015
yılından itibaren de yüzde 1’in altına ineceğini öngörüyoruz. Değerli
arkadaşlar, aslında bu, kamu kesimi borçlanma gereğinin ortadan kalkması
anlamına geliyor, bazı yıllarda zaten artık negatif duruma düşmüştü. 
Bakın, burada
özellikle şu hususa dikkati çekmek istiyorum: Bütçe görüşmeleri sırasında bazı
arkadaşlar, muhalefet milletvekili arkadaşlar Plan Bütçe Komisyonunda ve Genel
Kurulda bu bütçenin seçim bütçesi olduğunu iddia ettiler. 
BÜLENT BELEN
(Tekirdağ) – Evet, öyle.
RECAİ BERBER
(Devamla) – Bir iktidar milletvekili olarak keşke biraz dediğiniz gibi olsaydı
demek geliyor içimden. Ancak, altı ay sonra bir genel seçim ve ondan sonra da
dört yıl boyunca seçimsiz bir dönem ülkemizi beklerken bütçemizde yine sıkı
duruştan taviz verilmediğini görüyoruz. 
Bir yandan
borçlarımızın azalmasından dolayı Komisyonumuzda pek çok muhalefet
milletvekili, şehir hastaneleri, havaalanları, otoyollar, köprüler, limanlar
gibi yatırımların kamu-özel iş birliği yöntemiyle değil de hazine
borçlanmasıyla yapılmasını savundular, bunu tercih etmemizi söylediler; bu bir
tercih meselesi. Eğer hükûmetlerimiz özelleştirmelerle ekonomik faaliyetlerden
büyük ölçüde çıkmasaydı, birçok projeyi muhalefetin dediği gibi kamu-özel
ortaklığı modeliyle -PPP projeleri- değil de borçlanarak yapsaydı işte o zaman
bugün dünyanın takdir ettiği ekonomik performansı asla gerçekleştiremezdik.
Herkes şunu bilsin ki AK PARTİ hükûmetleri ülkemizin potansiyelini harekete
geçirmeye, özel sektör eliyle büyümeye devam edecektir. 
ALİM IŞIK
(Kütahya) – Ama, özel sektörün borçlarını üstlenmiyorsunuz, onları hesaba
katmıyorsunuz.
RECAİ BERBER
(Devamla) – Biz de devlet olarak altyapı yatırımlarına devam edeceğiz. Enerji
dâhil tüm üretim alanlarının özel sektörümüz, girişimcilerimiz yani milletimiz
eliyle yapılmasını sağlayacağız. 
Son yıllarda, 2008 global krizi sonrası, bazı
sektörlerin, mesela bankacılık gibi, regülasyon ve finansal istikrar amacıyla
bir kısmının devletin elinde kalması gerektiği savunulmuştu değerli arkadaşlar.
Bu tez doğru olsa bile bizim genel ilkemiz olan devletin düzenleyici ve
denetleyici rolünün dışına çıkmasını gerektirmez, sadece çok küçük ve
konjonktürel istisna olarak değerlendirilebilir. Uyguladığımız sıkı maliye
politikaları, sadece bütçe açıklarının azaltılması, faizlerin nominal olarak düşmesi
ve bütçe içinde faiz ödemelerine ayrılan payın azalmasını sağlamamıştır; aynı
zamanda piyasa faiz oranlarını da düşürmüş, hazinenin borçlanma faizini 2013
yılında ortalama yüzde 7,6’yla son kırk yılın en düşük oranına indirmiştir. Bu
sayede özel sektörün kullandığı kredilerin faiz oranları da düşmüştür. Bugün
esnafımız yüzde 4-5 gibi, çiftçilerimiz yüzde 0-5 gibi, sanayicilerimiz,
tüketicilerimiz yüzde 10’lar seviyesinde faizle kredi kullanabiliyorsa bu
sayede olmuştur. 
Değerli arkadaşlar, ben her iki tabloda Türkiye’de
özellikle reel faizlerdeki ve nominal faizlerdeki düşüşleri gösterdim. Bakın,
son yıllarda faiz oranlarındaki, reel faizlerdeki düşüş o kadar hızlı ki bazı
yıllarda negatife düşmüş, şu anda da aşağı yukarı sıfır seviyelerinde seyrediyor.
Bu yeterli mi değerli arkadaşlar? Biz, özellikle bu faizlerin düşmesiyle,
ekonomideki faiz yükünün azaltılmasıyla sadece devlet bütçesinden değil,
milletin cebinden çıkan faizin de yine rantiyecilere gitmesini önlemiş olduk.
Yani, millî gelir pastasından daha önce toplam olarak faize daha fazla pay
ayrılırken bu, üretime ve üretimde emeğiyle çalışan insanlara aktarılmış oldu. 
Değerli arkadaşlar, bunu yeterli bulmuyoruz. Biz
bunu da aşabilmek açısından, özellikle önümüzdeki dönemde iç tasarrufları desteklemek
suretiyle bunu artırmamız gerektiğini biliyoruz. Başbakanımızın 25 başlıktan
oluşan ve 17’sini açıkladığı Yapısal Dönüşüm Programı’nda bu konu özellikle yer
almış ve eylem planları oluşturulmuş, hedefler ve yol haritaları açıklanmıştır.
Bu sayede, kamu ve özel sektör daha uzun vadeli ve düşük maliyetli finansman
sağlama imkânına kavuşacaktır. 
Sayın Başkan,
değerli milletvekili arkadaşlarım; geçtiğimiz on iki yılda dünyanın yaşadığı en
büyük krize rağmen, ülkemiz ortalama yüzde 4,8 büyüme gerçekleştirmiştir. Yüce
milletimize, Meclisimizin kabul ettiği Onuncu Beş Yıllık Kalkınma Planı ve Orta
Vadeli Program’da öngörüldüğü gibi yine en az yüzde 5’ler seviyesinde bir
büyümeyi gerçekleştirme zorunluluğumuz olduğunu belirtmek istiyorum. 2009
yılından bu yana alınan önlemler sayesinde, krizden sonra, 2010-2014 döneminde
yine dünya ortalamasının üzerinde büyümeye devam ettik. 
Şimdi, Sayın
Başbakanımızın bir kısmını açıkladığı Yapısal Dönüşüm Programı ve eylem
planlarıyla ülkemiz yeni bir kalkınma seferberliğini başlatmış olacaktır.
Herkes görecek ki AK PARTİ hükûmetleri devrim niteliğindeki reformları
sayesinde yine kendi rekorlarını kırmaya devam edecektir. Milletimizden aldığı
destekle yine sadece milletimize, ülkemize hizmet etmeye ve İstanbul üçüncü havaalanı,
üçüncü köprü, Marmaray, Körfez geçiş köprüsü gibi büyük projeleri yapmaya,
ülkemizin her köşesini eserlerle donatmaya devam edecektir.
AYTUĞ ATICI
(Mersin) – Kanal İstanbul ne oldu, Kanal İstanbul?
RECAİ BERBER
(Devamla) – İşte bu bütçe bunu sağlayacaktır. Gerçekçi bir bütçedir. Milletten
aldığını yine milletimize sunan, rantiyecilere değil memuruna, emeklisine,
işçisine ve köylüsüne daha çok imkânlar sağlayan, eğitimine ve sağlığına aslan
payını ayıran, sosyal adaleti sağlamaya çalışan; engellisini, yaşlısını,
garibanını kayıran sosyal devlet anlayışının ürünü bir bütçedir. 
AYTUĞ ATICI
(Mersin) – Kanal İstanbul da var mı?
RECAİ BERBER (Devamla) - AK PARTİ hükûmetleri
döneminde, sadece iki yıl hariç bütçe hedeflerimizi -2009 ve 2012- tutturduk,
hatta çoğu zaman bütçe hedeflerimizi aştık. Oysa 1992 ve 2002 döneminde
hedeflerin tutturulabildiği yıl sayısı sadece 3. Bu, hükûmetlerimiz adına büyük
bir başarıdır. Bu başarı da hükûmetlerimizin istikrarlı, kararlı, tutarlı ve
şeffaf maliye politikaları sayesinde olmuştur. Bu başarıda imzası bulunan sayın
bakanlarımıza, Başbakanımıza ve bu dönemde Başbakanımız olan, milletimize on
iki yıl hizmet etmiş olan Sayın Cumhurbaşkanımıza şahsım ve milletimiz adına
teşekkürlerimi sunuyorum. 
Sayın Başkan,
değerli milletvekilleri; bütçemizin biraz da gelir kısmına ait son derece
önemli hususları belirtmek istiyorum. Bütçemiz sağlam kaynaklardan finanse
edilmektedir. Biraz önce de belirttiğim gibi, 2015 yılında bütçe açığımızı
millî gelirin yüzde 1,1’ine, izleyen yıllarda da yüzde 1’in altına düşürmeyi en
önemli hedef olarak koyduk. Bu da yine maliye politikalarında Hükûmetimizin,
seçimlere rağmen, sıkı duruşunun devam edeceğinin göstergesidir. 473 milyarlık
bütçemizde sadece 21 milyarlık bir açık öngörülmektedir, esasen bu rakam da
Sosyal Güvenlik Kurumu açıkları olan 22,6 milyarlık açığın bile altındadır.
2014 yılında öngörülen açık, bu yıl yaşadığımız bütçede 33,2 milyar idi ancak
gerçekleşme inşallah 24,4 milyar olacak. Değerli arkadaşlar, biraz önce
söyledim, 2015 yılı bütçesi hadi seçim bütçesi falan iddiaları, elimizde 2014
yılı bütçesine koyduğumuz açık var; 33,2 milyar ve bunun yaklaşık 9 milyar
altında bir rakamla, açıkla bütçeyi kapatıyoruz. Yani, elimizde, aslında Sayın
Maliye Bakanımızın elinde, 9 milyarlık daha bize bu yüce Meclisin bütçeyle
verdiği harcama yetkisi var ama buna rağmen bu kullanılmıyorsa demek ki 2015
yılında da…
BÜLENT BELEN
(Tekirdağ) – Tasarruf ediyorsunuz, bravo! 
RECAİ BERBER
(Devamla) – Tasarruf ediyoruz, tasarruf.
Bütçenin 452
milyarlık gelirinin 389,5 milyarlık kısmı vergi gelirlerinden, 51,5 milyarlık
kısmı diğer gelirlerden oluşuyor. 
Değerli
arkadaşlar, yine yeri gelmişken Komisyonda ve kamuoyunda çokça tartışma konusu
olan doğrudan ve dolaylı vergilerin vergi gelirlerindeki payı konusuna değinmek
istiyorum. AK PARTİ iktidarları dönemlerinde dolaysız vergilerin yeterli
düzeyde artırılmadığı veya dolaylı vergilerin göreceli olarak fazla artırıldığı
algısı gerçek değildir. Burada gelir, kurumlar vergisi artırılmadı; KDV, ÖTV
artırıldı gibi bir algı söz konusu yani dolaylı, dolaysız vergiler diye.
Değerli
arkadaşlar, 1980 yılından 2013 yılına kadar, bu dönemde seyreden vergi
dilimlerinde onar yıllık dönemler itibarıyla bir analiz yaptığımızda şunu
görüyoruz üç açıdan: Dolaylı vergilerin gayrisafi yurt içi hasıladaki payı,
otuz üç yıllık dönemde 10,1 artmış; bunun da yüzde 6’sı 1990-2000 yılları
arasında, bu dönemdeki artış, dolaylı vergilerdeki toplam artışın yüzde 60’ı.
AK PARTİ hükûmetleri dönemindeyse sadece 1,9. Yine aynı şekilde, dolaysız
vergilerin gayrisafi yurt içi hasıla içindeki payı yani gelir ve kurumlar
vergisinin, doğrudan aldığımız vergilerin, bakın, 1990-2000 yılları arasında
3,3; 2000-2013 yılları arasında 5,7; bu otuz üç yıllık dönemde de 5,9 artmış.
Değerli
arkadaşlar, özellikle daha çarpıcı olan, dolaysız vergilerin ve dolaylı
vergilerin toplam vergiler içindeki payı çok ciddi anlamda değişmiş ve toplam
artışın, bu 5,9’un yüzde 2,7’si dolaysız vergiler; bu da doğrudan vergilerin
yüzde 46’sına tekabül ediyor. Yani, biz gelir ve kurumlar vergisi oranlarında
indirim yapmamıza rağmen, yüzde 50’ye yakın bir artış sağlamışız bu dönemde.
Dolayısıyla, bizim bu dolaylı, dolaysız vergiler konusunda daha adaletsiz bir
yapıya gittiğimizi kimse söyleyemez ancak bunlar yeterli değil, biz de
biliyoruz. Şu anda Maliye Bakanlığının, biliyorsunuz, özellikle dolaysız
vergilerin yeniden düzenlenmesi konusunda Plan ve Bütçe Komisyonu alt
komisyonunda gelir ve kurumlar vergisi kanunlarıyla ilgili bir düzenlemesi var.
İnşallah, bunu en kısa zamanda yasalaştırmak suretiyle, arkasından Maliye
Bakanlığının yine önemli vergi reformu kapsamında Vergi Usul Kanunu ve diğer
alanlardaki düzenlemeleriyle bunların gerçekleşeceğini düşünüyorum.
Değerli
arkadaşlar, bir de son olarak özellikle milletimizle ve yüce heyetinizle
paylaşmak istediğim bir husus var. Komisyonumuzda da özellikle geçtiğimiz yıl
ve bu yıl kesin hesap kanunu ve Sayıştay raporlarının müzakereleri sırasında
ciddi tartışmalar oldu. Bazı arkadaşlarımız ısrarla kesin hesap kanunu ve
Sayıştay raporunun görüşülmediğini, hatta Sayıştay denetimlerinin ve
raporlarının yetersiz olduğunu iddia ettiler. 
MUSA ÇAM (İzmir)
– Doğru değil mi Sayın Başkan?
RECAİ BERBER
(Devamla) – Burada, hatta bir anekdotu da hatırlatacağım. Bu arada da,
geçtiğimiz dönemde kaybettiğimiz Plan ve Bütçe Komisyonumuzun çok renkli, çok
değerli üyesi Mevlüt Aslanoğlu’nu da rahmetle anmak istiyorum. (CHP ve AK PARTİ
sıralarından alkışlar) 
Çünkü, o,
geçtiğimiz dönemde bu konularda çok seviyeli bir –“şov” demeye dilim varmıyor
ama- tepki gösterirdi ve her defasında da Sayıştay raporlarından birini
yırtardı.
İDRİS BALUKEN
(Bingöl) – Ayıp ya! Yani, yaşamını yitirmiş bir milletvekiline karşı…
RECAİ BERBER
(Devamla) – Bir gün, artık herhâlde ya rapor kalmadı ya da elinde yoktu, ben de
o sırada tam karşı sırada oturuyorum, “Recai Bey, şu raporun bir tanesini verir
misin.” dedi, ben de “Mevlüt ağabey, eğer okuyacaksan vereyim ama yırtacaksan
kusura bakma, kendi raporlarını yırt.” dedim. Ancak, değerli arkadaşlar,
hakikaten, dediğim gibi çok seviyeli bir tepki gösteren değerli ağabeyimizdi,
kendisini rahmetle anıyorum.
Şunu bilmemiz
lazım: Sayıştay, bu yüce Meclis adına denetim yapmakta ve raporlarını da 5018
sayılı Kamu Yönetimi ve Kontrol Kanunu ile 6085 sayılı Sayıştay Kanunu
çerçevesinde, kendi yönetmelikleri, denetim ve raporlama standartları
çerçevesinde Meclisimize sunmaktadır. Bizler de Plan Bütçe Komisyonunda ve
Genel Kurulumuzda bu raporlardan yararlanarak denetimlerimizi yapıyoruz. 
Malumunuz, bir önceki yıl kesin hesap kanunu ve
raporları ile gelecek yıl bütçe kanununun Komisyonumuzda birlikte
görüşülmesinde sıkıntılar ve zorluklar olduğunu görüştük ve birlikte
görüşülüyor. Bir alt komisyonda, kesin hesap kanununun, bütçe görüşmelerinden
önce görüşülmesi konusunda da mutabıkız ancak bu yıl bütçemizin, Komisyonumuzun
yoğunluğu nedeniyle bunu ele alamadık. Ancak, Komisyonda çok ciddi şekilde bu
raporlar ve kesin hesap kanunu tartışıldı, müzakere edildi, denetimler
gerçekleştirildi. Dolayısıyla, bu konuda, ne verdiği raporlar dolayısıyla Sayıştayımızı
ne de Komisyon çalışmalarımızı sanki yapılmamış gibi, burada, kamuoyumuzu ve
milletimizi yanıltmaya gerek yok. Bunların yeterli olmadığı söylenebilir,
tartışılabilir. Ancak, özellikle 6085 sayılı Sayıştay Kanunu’nda yaptığımız
değişiklikten sonra Sayıştayın daha etkin ve kapsamlı denetim yapma yetkisi,
imkânı getirilmiştir. Özellikle, bazı muhalefet milletvekillerimiz tarafından,
savunma sanayisi bütçeleri ya da harcamaları, belediye iştirakleri konusunda
denetimlerin yeterince yapılmadığı söyleniyordu. Şimdi, artık, kamu kaynağı
kullanan herkes, yüzde 50’sinin üzerinde kamu kaynağı kullanan herkes, her
kurum Sayıştayımız tarafından denetlenmektedir. Dolayısıyla, bu konuda bazı
mali suç içeren raporların Meclisimize niye gelmediği arkadaşlarımız tarafından
söyleniyor. İnşallah, bu dönem son dönem ama Plan ve Bütçe Komisyonunda görev
yapacak arkadaşların mutlaka çağrılıp Sayıştay tarafından bilgilendirilmesi,
brifing verilmesi, hangi raporlarının sunulacağı konusunda, bu konuda
bilgilendirilmesi lazım. Çünkü, mali suç içeren bu raporların, Sayıştayın yargı
fonksiyonu nedeniyle Sayıştay tarafından süreci takip edilmektedir. Burada
Sayıştayın 2013 yılındaki denetimleriyle ilgili rakamlar var, bunlar
arkadaşlarda da var, ben tek tek bunlara girmek istemiyorum ama Meclis
Başkanlığımıza genel bütçeye dâhil ve katma bütçeli diğer idarelerden, 5018’e
tabi olan, olmayan kurumlardan toplam 400 kamu idaresi hakkında Sayıştay
denetim raporu düzenlenmiştir ve denetlenen kurumlarımız da aşağı yukarı -ilçe
belediyeleri hariç- yüzde 95’ler, yüzde 99’lar seviyesindedir.
Değerli arkadaşlar, ekonomik alanda elde ettiğimiz
başarıların arkasındaki temel güç, mali disiplin anlayışımız ve ihtiyatlı mali
politikalarımız olmuştur.
(Mikrofon otomatik cihaz tarafından kapatıldı)
BAŞKAN – Sayın Berber, süreniz doldu.
İki dakika ek süre veriyorum, lütfen
konuşmalarınızı tamamlayınız.
RECAİ BERBER (Devamla) – Teşekkür ederim Sayın
Başkanım.
Şeffaf ekonomi
yönetimi, öngörülür yapısal reformları da Türkiye’deki dönüşümün temel motoru
hâline getirdik. Bundan sonra da tüm alanlarda, ekonomimizde değişim, dönüşüm
ve yenileşmeyi sürdüreceğiz. Yeni Türkiye’yi inşa etmeye hep birlikte devam
edeceğiz inşallah. Bu yaklaşımımız sayesinde, 2023 hedeflerimize hızla
ilerliyoruz. Gelmiş olduğumuz nokta, bu hedeflere ulaşacağımızın en güzel
göstergesidir. Mali disiplin sayesinde elde ettiğimiz kazanımlar ülkemize hem
sağlam bir duruş hem de mali esneklik kazandırmıştır. Dünyada büyümenin
yavaşladığı ve belirsizliklerin devam ettiği bir ortamda sağlam mali ve
ekonomik göstergelerimiz en güçlü dayanağımızdır. 2015 yılı bütçesi de bu
politikalarımızın devam ettirileceği bir bütçedir. 2015 yılında büyümeyi
destekleyecek, kamu altyapı yatırımlarında, teşviklerde ve AR-GE desteklerinde
kullanılacak bir mali alan yaratılmasına devam edilecektir. Bunun için, temel
politika araçları yine faiz dışı harcamaların kontrol edilmesi, kamu kesimi
harcamalarında gereğinin makul seviyelerde tutulması -kamu borçlanmasının- cari
harcamalarda daha verimli kullanımların sağlanması, bütçe gelirlerinin sağlıklı
ve sürekli kaynaklardan temin edilmesi, yine kayıt dışı ekonomiyle mücadele
edilmesi temel hedefler olacaktır. Sonuç olarak, mali disiplin önümüzdeki
dönemde de devam edecek ve bu, bizim en önemli gücümüz olacak. 
Değerli
arkadaşlar, konuşmama burada son verirken, öncelikle ve özellikle Maliye
Bakanımız ve ekibine, görüş ve eleştirileriyle katkı sağlayan Plan ve Bütçe
Komisyonumuzun çok değerli üyelerine, milletvekillerimize, bu süreçte emeği
geçen tüm çalışanlarımıza teşekkür ediyorum.
2015 yılı
bütçemizin milletimiz, ülkemiz için hayırlı olmasını temenni ediyor, hepinizi
saygıyla sevgiyle selamlıyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Berber. 
Adalet ve
Kalkınma Partisi Grubu adına ikinci konuşma, Adıyaman Milletvekili ve Grup
Başkan Vekili Sayın Ahmet Aydın’a aittir. 
Buyurun Sayın
Aydın. (AK PARTİ sıralarından alkışlar) 
Sizin de süreniz
otuz dakika. 
AK PARTİ GRUBU
ADINA AHMET AYDIN (Adıyaman) – Sayın Başkan, değerli milletvekilleri; 2015 Yılı
Merkezi Yönetim Bütçe Kanunu Tasarısı hakkında konuşmak üzere AK PARTİ Grubu
adına söz almış bulunmaktayım. Hepinizi saygıyla selamlıyor, 2015 yılı
bütçemizin ülkemize, milletimize hayırlar getirmesini temenni ediyorum. 
2015 mali
bütçesinin hazırlanmasında emeği geçen başta Maliye Bakanımıza, bakanlarımıza
ve bürokratlarımıza, Plan ve Bütçe Komisyonu Başkanı ve üyelerine,
personellerine ve siz saygıdeğer milletvekillerine, iktidarıyla muhalefetiyle
teşekkür ediyorum. 
Değerli
milletvekilleri, 2015 bütçesi, AK PARTİ hükûmetlerince hazırlanan 13’üncü
bütçedir. Daha önceki 12 bütçe gibi, 2015 bütçesi de insan merkezli ve
ekonominin odağına insanı yerleştiren bir anlayışla hazırlandı. Bu anlayışın
doğal bir yansıması olarak yeni bütçede de eğitime, sağlığa, adalet ve
emniyete, toplumun her kesimini gözeten sosyal harcamalara önemli paylar
ayrılmıştır. Şu hususu özellikle vurgulamak istiyorum: AK PARTİ hükûmetleri,
bütçe hazırlarken açık söylemek gerekirse boş kese mantığıyla hareket etmiyor.
Yani sorumsuz ve tedbirsiz planlamalarla günü kurtarıp gelecek nesillerin
sırtına semer vurmuyor. Bütün dünyanın şaşkınlıkla izlediği ve uluslararası
ekonomi otoriterlerinin sitayişle bahsettikleri mali disiplinimizin temelinden,
mantığından da asla vazgeçmiyoruz. Bu sebepledir ki AK PARTİ hükûmetlerinin
kendisi eyyamcı olmadığı gibi bütçeleri de eyyamcı değildir. Neden? Çünkü armut
dibine düşer. Ülkemizin imkân ve ihtiyaçları doğrultusunda, önceden tayin
edilmiş orta ve uzun vadeli hedeflere ulaşmanın yollarına, evvelkiler gibi 2015
bütçesi yoluyla da kilit taşları döşenmektedir.
Kıymetli
arkadaşlar, muhalefetin ekonomik meselelere değinirken yaptığı bir kurnazlık
var, oransal değerlendirme yapmak yerine mutlak rakamlar itibarıyla azalış ya
da artışlardan bahsediyorlar. Bu, sadece işgüzarlık değil, aynı zamanda
bilimsel bir eksikliktir. Çünkü bir ekonominin ölçümlenmesi ya da performans
değerlendirmesi, millî gelir gibi esas parametrelere borç rakamları gibi ikinci
parametrelerin oranlaması yoluyla yapılır. Bunun sebebi çok basittir: Bireysel
ya da mikroekonomik değerlendirmelerde de doğal olarak yine aynı mantık
geçerlidir. 
Mesela, bir insanın borcunun gerçek anlamı, bu
borcun o şahsın sırtındaki yük değeriyle ortaya çıkar. Eğer bu kişinin
servetinde 10 liradan 100 liraya artış varken borcunda 20 liradan 30 liraya
yükselme söz konusu ise ortada bir problem yoktur. Tam tersi, bu şahsın çok
ciddi bir ekonomik başarısı söz konusudur. Çünkü borcu yüzde 50 artarken
serveti yüzde 900 artmıştır ve borcunu ödeyebilme kapasitesi yükselmiştir.
BAŞKAN – Arkadaşlar, salonda uğultu var, lütfen…
AHMET AYDIN (Devamla) – Tıpkı bu basit bireysel
denklemde olduğu gibi, bir ülkedeki ekonomik değişkenler hakkında konuşurken
yapılacak olan değerlendirmelerde nispi rakamların konuşulması asgari bilimsel
bir zarurettir. Değilse, hem kendimizi hem de milletimizi aldatmış oluruz.
Çünkü millî servet yani gayrisafi millî hasıla rakamlarında bir artış varsa bu
da görevdeki ekonomi yönetiminin başarısıdır. Nitekim, büyüme oranlarında bir
düşme olduğunda muhalefetin felaket tellallığı yaparak Hükûmeti suçlaması bunun
en büyük delilidir. Düşen hasıla rakamlarının ceremesini Hükûmete yüklerken
yükselen hasıla rakamlarını Hükûmetin başarı hanesine çıkarmamak iyi niyetten
yoksun bir yaklaşımdır, üstelik bilimsel de değildir. 
Muhalefetin,
bilhassa ana muhalefetin bununla da sınırlı olmayıp, yine, geçmişte özellikle
Sayın Genel Başkan Kılıçdaroğlu’nun da ifade ettiği birtakım hususlar var.
Eline aldığı birtakım bilgileri cımbızlama yapmak suretiyle farklı verilerden
farklı sonuçlar çıkarmaya çalışıyor. Geçmişi bugüne taşırken istediği sonuca
ulaşabilmek adına rakamlarla âdeta oynanıyor. Zira, özellikle son birkaç
bütçede sıkça tekrar ettiği bir husus var. Bakınız, 1946 ile 2002 yılları
arasındaki büyüme ortalaması hakkında tutanaklara geçen cümlesi şu: “1946-2002,
kırk üç yılda ortalama büyüme yüzde 5,1. Darbeler oldu, 5 sente muhtaç olunan
dönemler oldu, ekonomik krizler oldu, Kıbrıs çıkarmaları oldu, Türkiye’ye
yönelik ambargolar oldu; 5,1 ortalama büyüme.” “Peki, 2003-2014 ortalama
büyümesi nedir?” diye sorduğunda, “Yüzde 4,7.” diye kendisi zaten tutanaklarda
beyan ediyor? “Kurnazlık bunun neresinde?” diyeceksiniz arkadaşlar.
Baktığımızda, hakikaten çok basit, başlangıç yılına dikkat etmemiz gerekiyor. Sayın
Kılıçdaroğlu hikâyeyi neden 1946’dan başlatıyor? Çünkü 1945 savaşın bittiği ama
savaşla birlikte ekonomilerin de bittiği bir yıldır. Bütün dünyada, savaşan
ülkeler noktasında özellikle, ekonominin yerle bir olduğu bir yıldır. Ekonomi
literatüründeki “baz etkisi” denilen şey işte tam da budur. Bitmiş bir
ekonomiden sonra meydana gelecek bir sıçrama, oransal olarak elbette ki çok
yüksek olacaktır. Bütün savaşan ekonomilerde de, savaşan ülkelerin
ekonomilerinde de böyle olmuştur. Şu hâlde, gerçekten ve samimi bir mukayese
yapılacaksa daha gerilerden bir yerden almak gerekmez mi? Mesela 1939 yılı.
Neden? Çünkü, Atatürk’ün vefatını takip eden bu yıl, CHP’nin tam anlamıyla
sorumluluk mevkisine geldiği yıldır.
RAHMİ AŞKIN
TÜRELİ (İzmir) – 1939 savaşın başlangıç yılı Sayın Aydın, savaş başlıyor,
İkinci Dünya Savaşı. Böyle bir şey olur mu?
AHMET AYDIN
(Devamla) – İşte 1939-2002 yılları arasındaki kümüle büyüme oranı yüzde 263,1.
Bu altmış dört yılın ortalama büyüme oranı ise 4,1’dir. 
LÜTFÜ TÜRKKAN
(Kocaeli) – Sen bir de milattan önceye doğru bir git Ahmet, milattan önceye
doğru bir uzan!
İZZET ÇETİN
(Ankara) – O hesabı nereden aldın?
AHMET AYDIN
(Devamla) – AK PARTİ hükûmetlerinin on bir yıllık kümüle büyüme oranı yüzde
54,6; ortalama büyüme oranı yüzde 4,9’dur. Asıl hesap buradadır arkadaşlar.
LÜTFÜ TÜRKKAN
(Kocaeli) – Ahmet, milattan önceye doğru da bir uzan bakalım!
BAŞKAN – Lütfen
arkadaşlar, bakınız, daha sonra sizler konuşacaksınız. Bir cevap vermek
gerekiyorsa orada verirsiniz.
LÜTFÜ TÜRKKAN
(Kocaeli) – Konuşmacıya katkı veriyoruz Sayın Başkanım, katkı veriyoruz.
AHMET AYDIN
(Devamla) – Değerli arkadaşlar, 1945’ten sonra, 1946-1947 yıllarında yüzde 20,
yüzde 30 büyümelerin olması da mümkün, yüzde 40’ların da olması mümkün. 
İZZET ÇETİN
(Ankara) – Adıyaman teorisi mi o?
AHMET AYDIN
(Devamla) – Çünkü, savaş sona ermiş. Savaş sonrası ekonomiler bir anda bütün
dünyada böyle bir sıçrama yaptı.
Bir diğer kritik
konu ise muhalefetin, Türkiye’nin rakamlarını ısrarla Türkiye’nin rakamlarıyla
karşılaştırmak istemesidir. Oysaki dışsal şartların son derece belirleyici,
küresel kırılganlıkların önemli ölçüde etkili ve bilhassa ekonomik zaafların
süratle bulaşıcı olduğu bir süreçte bu perspektif yanlıştır. Bütün dünyayı
etkisi altına almış olan küresel krizin artçı poyrazları hükmünü devam
ettirirken ulusal rakamlar arasında sıkışıp kalmış bir değerlendirme modeli çok
gülünçtür.
Bu yüzden,
evvela dünyaya kısaca bir göz atmakta fayda var. Stoklarının yüksek seyrettiği
bir dönemde güçlü mali dengeler Türkiye’yi diğer ülkelerden pozitif yönde
ayrıştırmakta değerli kardeşlerim. Şimdi, dünyada hem gelişmekte olan ülkelerde
hem gelişen ülkelerdeki durumu bütün kamuoyu çok iyi biliyor. Dünyanın büyük
ülkeleri âdeta iflas eşiğine gelmiş, büyük bankaları batmış, gelişmekte olan
ülkelerin ekonomilerinin neredeyse büyüme oranları gittikçe düşmüş ama Türkiye
dünyada yüz yılda bir yaşanacak ekonomik krize rağmen ekonomisini en çok
artıran iki üç büyük ekonomiden biri olmuştur.
Diğer taraftan,
2002 yılında yüzde 74 olan Avrupa Birliği tanımlı borç stokunun gayrisafi yurt
içi hasılaya oranı… Çok da dile getirildi, borçlar arttı. Evet -az önce de
ifade ettim- borç artmış olabilir ama toplam millî gelirin toplam servetin
içerisindeki oranı esastır, aslolan budur. 2002 yılında yüzde 74 olan Avrupa
Birliği tanımlı borç stokunun gayrisafi yurt içi hasılaya oranı 2014 yılında
yüzde 33,1’e düşmektedir. Dikkat ediniz, borç yükümüz 2014 yılı itibarıyla avro
bölgesi ortalamasının yaklaşık üçte 1’i, Maastricht Kriteri’ninse neredeyse
yarısı kadardır. 
Mali disiplin
sayesinde ülkemiz önemli kazanımlar elde etmiştir. 2002 yılında vergi
gelirlerinin yüzde 85,7’si faiz ödemelerine giderken bugün bu oran 14,3’e kadar
gerilemiştir ve 1983’ten beri de en düşük orandır bu oran. 
2002 yılında
yüzde 62,7 düzeyinde olan iç borçlanma faiz oranıysa 2014 Aralık itibarıyla
yüzde 8,1’e düşmüştür. Reel faiz oranları ise 2002 yılında yüzde 25,4 iken
Kasım 2014 itibarıyla eksi 1,4’e kadar düşmüştür. 
İşte, bunun
gibi, sayın milletvekilleri, sadece bütçeden yapılan faiz ödemelerinin AK PARTİ
hükûmetleri dönemindeki düşüş seyrine bakılırsa, bizim hükûmetlerimizin bütçesi
talancı, peşkeşçi veyahut yağmacı bütçe yerine, tam tersine, rantiyecilerin
rant yollarını kapayan bir bütçedir.
Şimdi, bu seyir
hakkında sizlere bazı çok basit ve kısa bilgiler vermek durumundayım. Faiz
giderlerinin 2002 yılı toplam bütçe giderleri içindeki payı yüzde 44,7’ydi,
2002 yılında. Yani, toplam bütçemizin yarıya yakını faize gidiyordu. Zaten
bütçemiz de 2002’de 119 milyardır, bunun yaklaşık yarısı faize gidiyor ve
yatırıma ayrılan pay neredeyse kalmıyor. Bu oran -sıkı durun arkadaşlar- 2015
bütçesi itibarıyla yüzde 11,4’e çekilmektedir ve bunun için muazzam bir faiz
tasarrufu söz konusudur. Yani, bütçenin, 119 milyarlık bütçenin yüzde neredeyse
yarıya yakını faize giderken şu anda 473 milyarlık bir bütçe var, bunun ancak
yüzde 11,4’ü faize gidecek ve bu oran her geçen yıl da düşmektedir. 
Çok daha önemli
ve çarpıcı bir hesap var, onu da aktarıp bu faslı bitirmek istiyorum. Şimdi, AK
PARTİ hükûmetleri bahsini ettiğim bu faiz oranlarıyla ilgili hiçbir şey yapmasa
ve 2002 yılındaki oran korunsaydı ne olurdu? Ya da tersinden soralım: AK PARTİ
2002 yılından sonra faiz oranlarıyla mücadeleye girişip faizin bütçe içindeki
payını indirerek millet namına ne kadar tasarruf yapmış ve millete ne kadar
kazandırmıştır? Bu sorunun cevabı her hür vicdanı ayağa kaldıracak ve AK
PARTİ’yi alkışlatacak çaptadır çünkü bu rakam tamı tamına 942 milyar liradır.
Bu tutar, para değerimizin eski ifadesiyle 942 katrilyon liradır değerli
arkadaşlar. AK PARTİ’nin faizlerle mücadelesi noktasında vermiş olduğu bu
gayretin neticesinde tasarruf oranı, tasarruf miktarı 942 katrilyon. Bu
hakikaten her hür vicdanı ayakta alkışlatacak bir rakamdır, bunun altını
özellikle çizmek istiyorum. (AK PARTİ sıralarından alkışlar) 
Değerli
milletvekilleri, önemli sorunlarımızdan biri olan cari açık 2013 yılındaki 65
milyar dolarlardan 2014 yılı Eylül itibarıyla 46,7 milyar dolara gerilemiştir.
Altın ve enerji hariç denge ise 4,1 milyar dolar açıktan 7 milyar dolar fazlaya
dönmüştür. 
Özetle
bahsettiğim bu başarılardaki temel faktör nedir diye sorarsanız bu, siyasi ve
ekonomik istikrar adına çok önemli adımlar atmış olan ve küresel krizi mali
disiplin ile psikolojik direnç açısından başarıyla yöneten AK PARTİ
hükümetlerinin performansıdır. 
Çok kritik bir
bilgi daha vereceğim sizlere. İhracat alanında kırılan rekorların haddi hesabı
yok malum. 1923 yılındaki toplam ihracatımız 51 milyon dolar, 2014 yılında on
bir aylık ihracat 144 milyar dolar, on iki aylık tahmin ise yaklaşık 160 milyar
dolardır. 1923’te bir yıl içinde yapılan ihracatı bugün beş saatte yaptığımızı
duymayan kalmadı. 1992 ile 2002 yılları arasındaki ihracat artış oranı yüzde
145’tir. 2002 ile 2014 yılları arasındaki ihracat artış oranı ise yüzde
344’tür. Verecek olduğum bilgi, bu muazzam başarıların arkasındaki sırrı da
deşifre eden bir bilgi. Birincisi: Sattığımız mallar açısından sınıf atladık.
İhracat sektöründe üretilen mallar ciddi bir rekabet kıymetine erişmiş ve göz
doldurmaya başlamıştır. İkincisi ve bence daha önemlisi: İhracatımız
çeşitlendi. Bakınız, 1995 yılında en çok sattığımız ilk 5 ürünün toplam
ihracatımız içindeki payı ne kadardı diye soracaksanız, tam yüzde 65
oranındaydı, ilk 5 ihracat ürününün ortalaması. Şimdi aynı oran yüzde 45
dolayında yani ihracatımız çeşitlendi, dış ticaretimiz hem arttı hem de
çeşitlenmiş oldu. 
Son on bir
yıldaki ekonomik istikrarı ve güçlü büyümeyi, AK PARTİ hükûmetlerinin sağladığı
siyasi istikrara, uyguladığı doğru makroekonomik politikalar ile kararlılıkla
yürüttüğü yapısal reformlara borçluyuz. Bu sayede son on bir yıllık dönemde
yılda ortalama 4,9 büyüyerek millî gelirimiz 230,5 milyar dolardan 821 milyar
dolara yükseldi. Ülkemiz dolar bazında 3 kattan fazla zenginleşti. Aynı dönemde
kişi başına düşen millî gelirimiz 3.492 dolardan 10.807 dolara çıktı. Gelişmiş
ülkelerle olan gelir makası hızla daraldı. Gerçekleştirilen reformlarla
ülkemizde kurumsal yapı güçlendirilmiş ve iş yapma ortamı iyileştirilmiştir. 
1980-2002
arasındaki yirmi iki senede sadece 14,8 milyar dolar doğrudan yatırım çekebilen
Türkiye, son on bir yılda 137,5 milyar dolar doğrudan yatırım girişi
sağlamıştır. Zamana bağlı performansın aynı düzeyde kalması durumunda bu yirmi
iki yıllık dönemde 7,4 milyar dolarlık yatırım girişi gerçekleştirilmiştir
ancak AK PARTİ hükûmetlerinin olağanüstü performansı bunun tam 18,5 kat
fazlasına netice vermiştir.
Saygıdeğer
milletvekilleri, iktisadi literatüre girmiş olan, epeyce kullanışlı ve çok
önemli bir gerçeği tek cümlede özetleyen meşhur bir söz vardır: Ekonomide ya
rakamlar vardır ya da masallar. Bu sözün ima ettiği gerçekse şudur: Eğer birisi
ekonomiden bahsederken rakamlarla konuşuyorsa anlattığı şey masal değildir.
Yahut, masal anlatıyorsa rakamlarla konuşmuyor demektir.
Vatandaşların en
hassas olduğu konu elbette ki maişet davası ve geçim şartları. Bu masalcı
siyasetin en ziyade dolaştığı mıntıka alanı da burasıdır. Bu sebeple, söz
konusu mıntıka boş bırakmaya gelmiyor. Dolayısıyla, bir şeyler söyleyip sizi
yine şaşırtmak istiyorum. Çünkü vatandaşın alım gücü üzerinde, oldukça, daha
önceki konuşmalara baktığımız kadarıyla, farklı yönlendirmeler, farklı
anlamlara yol açabilecek bilgi eksikliğini de içeren birtakım konuşmalar
yapıldı. 
Değerli
milletvekilleri, aile yardımı ödeneği dâhil en düşük memur maaşı 2002 Aralık
ayında 392 TL iken bu rakam 2014 Ekim ayında 2.025 TL’ye çıktı, artış oranı
yüzde 416,8. Net asgari ücret 2002 Aralık ayında 184 lira iken bu rakam 2014
Ekim ayında 891 liraya çıktı, artış yüzde 383,6. 
MUSA ÇAM (İzmir)
– Geçen yıla göre?
AHMET AYDIN
(Devamla) – En düşük memur emekli aylığı 2002 Aralık ayında 377 lirayken bu
rakam 2014 Ekim ayında 1.312 liraya çıktı, artış yüzde 248,4. En düşük SSK
emekli aylığı 2002 Aralık ayında 257 lirayken bu rakam 2014 Ekim ayında 1.047
liraya çıktı, artış yüzde 307,4. En düşük BAĞ-KUR esnaf emekli aylığı 149
liradan 849 liraya çıktı, artış yüzde 470,9.
BÜLENT BELEN
(Tekirdağ) – Açlık sınırı ne kadar, açlık sınırı? 
AHMET AYDIN (Devamla) – En düşük BAĞ-KUR çiftçi
emekli aylığı 66 liradan 634 liraya çıktı, artış yüzde 862,9. (AK PARTİ
sıralarından alkışlar) 65 yaş aylığı 24 liraydı, bakın 2002’de 65 yaş aylığı 24
liraydı, bu rakam 142 liraya çıktı, artış yüzde 478,1. Muhtar aylığı 97
liraydı, bu rakam 871 liraya çıktı, artış yüzde 794,7 oldu. Bu dönemde
enflasyon kümüle olarak yüzde 177 artmış. Yani, bütün ücretlilerin, bütün
çalışanların aylıkları enflasyonun katbekat üzerinde arttı. Enflasyona ne
memurumuzu ne işçimizi ne çiftçimizi ezdirmedik, ezdirmeyeceğiz. Bu maaş
tutarları ve artış oranları, bu dönemde gerçekleşen enflasyona bakıldığında
emekli ve dar gelirli vatandaşlarımızın harcanabilir gelirinde önemli bir artış
olduğunu göstermektedir. Bu oransal mukayeseleri sizlerin vicdanına ve
milletimizin takdirine bırakıyorum. 
Yine, değerli arkadaşlar, tabii ki 13’üncü bütçeyi
yapıyoruz ve bundan önceki 12 bütçe gibi yine insan odaklı, toplumu, milleti
önceleyen, milleti merkeze alan bir bütçe yapıyoruz ve yeni Türkiye’nin yeni
kodlarını da bilerek, özümseyerek bu bütçenin, bugüne kadar nasıl ki
insanlarımıza hizmet olarak, yatırım olarak, demokratikleşme olarak gittiğini
biliyorsak, aynı şekilde, yeni Türkiye’de yeni yatırımlara, yeni hizmetlere,
yeni “Yapılamaz.” denilenlere, inşallah, bu bütçeyle ulaşacağız. 
Değerli
arkadaşlar, “yeni Türkiye” dedik. Yeni Türkiye eski Türkiye’nin birçok
kodlarını unutturacak bir ülke olacak. Çünkü, biz şunu biliyoruz ki: Eski
Türkiye’de 3 Kasım 2002’den önce millî irade vesayet altındaydı. Eski
Türkiye’de insanlar dışlanıyordu, tehdit olarak tanımlanıyordu. Eski Türkiye’de
istikrarsız hükûmetler vardı, on altı ayda bir hükûmetler değişiyordu. Bu,
istikrarsızlık demekti ve yeni Türkiye’de artık istikrar var, artık güven var,
artık büyüme var, artık kalkınma var. Eski Türkiye’de âciz bir devlet görünümü
vardı maalesef, olağanüstü hâller vardı eski Türkiye’de. Eski Türkiye’de
Türkiye’nin gündemini günün iktidarları belirlemiyordu, eski Türkiye’de
Türkiye’nin gündemini eli çantalı bir IMF memuru belirliyordu ve bu, ülkemiz
için, milletimiz için acı bir durumdu. 
MUSA ÇAM (İzmir)
– Şimdi kim belirliyor?
OSMAN AŞKIN BAK
(İstanbul) – Millet, millet!
AHMET AYDIN
(Devamla) – O günün, o haftanın gündemi eli çantalı memur ve o memurdan, o
IMF’den 5 kuruş almak adına kırk takla atan bir iktidar görüntüsü vardı, bir
Türkiye vardı. Acziyet içerisinde olan bir iktidar vardı.
MUSA ÇAM (İzmir)
– Onun reçetelerini uyguluyorsunuz! 
BAŞKAN – Lütfen,
arkadaşlar, müdahale etmeyin ya. Lütfen, rica edeceğim. Bakın, bundan sonra hep
siz konuşacaksınız. 
AHMET AYDIN
(Devamla) – Şimdi, Türkiye'nin gündemini belirlediği gibi, dünyanın gündemini
belirleyen bir Türkiye var artık, dünyanın gündemini belirleyen bir ülke var.
(AK PARTİ sıralarından alkışlar) 
Eski Türkiye'de
ekonomide faiz ödemelerini bile yapmaktan âciz bir Türkiye vardı. Hatırlayın
eski Türkiye'nin manşetlerini, televizyon ana haberlerini, gazetelerin
sürmanşetlerini. Neler vardı eski Türkiye'de? Eski Türkiye'de iktidarlar
sorunları çözmekten âcizdi. O sorunlar büyüyordu, canavarlaşıyordu ve
canavarlaşan sorunlar o iktidarları yiyordu. Hatırlayın faiz canavarlarını,
gecelik faizlerin yüzde 7.500’lerde, 8 binlerde olduğu bir Türkiye vardı. 
OSMAN AŞKIN BAK
(İstanbul) – Enflasyon canavarlarını…
AHMET AYDIN
(Devamla) – Hatırlayın enflasyon canavarlarını, hatırlayın trafik canavarlarını,
hatırlayın ekonomi canavarlarını. Bütün bu sorunlar birer canavar hâline
dönüştü eski Türkiye'de. Canavarlaşan sorunları, işte, bu yeni Türkiye'nin yeni
iktidarları bir bir ortadan kaldırdı. 
BÜLENT BELEN
(Tekirdağ) – Geçen hafta 15 kişi öldü trafik kazalarında. 
AHMET AYDIN
(Devamla) – Bundan sonra, bu sorunların hepsini bu iktidar nasıl ki çözdüyse
bundan sonraki sorunları da aynı şekilde, aynı kararlılıkla, aynı ihtiyatla
çözmeye devam edecektir.
Yine, eski
Türkiye'de dünya gündemine sadece, maalesef, terörle, depremle, faili
meçhullerle, işkencelerle gelen bir Türkiye vardı. İki büklüm duran bir Türkiye
vardı. Tabiri caizse, eskiden, âdeta hastanelerin yoğun bakım odasında can
çekişen bir Türkiye vardı. Böylesine bir reçete vardı önümüzde. İşte, buradan
devraldık biz Türkiye'yi. Bütün sıkıntılara rağmen yılmadık, enkaz edebiyatı da
yapmadık ama bunların da bilinmesi lazım. 
ERKAN AKÇAY
(Manisa) – On iki yıldır enkaz edebiyatı yapıyorsunuz.
AHMET AYDIN
(Devamla) – Bunun üzerine, milletten aldığımız dua ve destekle, milletimizden
almış olduğumuz verginin her kuruşunu yine millete geri döndürdük. 
Bakın, eski Türkiye'de her 100 lira verginin 85-86
lirası faize gidiyordu, acı bir şeydi. Milletin alın teri heba olup uçuyordu,
birilerinin cebine gidiyordu. Batan bankalar vardı eski Türkiye'de, birtakım
hortumlar vardı eski Türkiye'de. İşte bütün bunlarla mücadele eden, yasaklarla
mücadele eden, yolsuzlukla mücadele eden bir Türkiye vardı. Böyle bir
Türkiye'yi biz inşallah hedef edindik, yeni Türkiye'de bütün bunların
sıkıntılarını, milletimizin önündeki toplumsal meseleleri ortadan kaldırmak
adına ciddi adımlar attık, atmaya da devam edeceğiz. 
Değerli
arkadaşlar, artık küresel krizlerden etkilenmeyen bir yeni Türkiye var. Artık
yazar kasadan etkilenmeyen, artık kitapçık fırlatmadan, artık dünyanın en büyük
ekonomik krizinden dahi etkilenmeyen güçlü bir ekonomimiz, güçlü bir Türkiye
var. (AK PARTİ sıralarından “Bravo” sesleri, alkışlar) Ülke kaynakları bir
grubun elinde talan edilmiyor, ülkenin dar imkânlarından artık mucizeler
gerçekleştiren bir yeni Türkiye var. 
Türkiye 2014
sonu itibarıyla -az önce de ifade ettim- borç stokunda çok önemli bir noktaya
geldi. 25 Avrupa ülkesinden çok daha önemli bir yere geldi Türkiye. Türkiye her
açıdan demokratikleşmede, ekonomik büyümede, refah seviyesinde adından sıkça
söz ettiren bir başarı hikâyesini resmen yaşıyor. 
OECD rakamlarına
göre… Çünkü burada sıkça değerli arkadaşlar, dile getirildi; gelir
dağılımındaki adaletsizlik, maalesef, haksız bir şekilde, mesnetsiz birtakım
iddialarla dile getirildi. Bakın, OECD rakamlarına göre dünyada gelir
dağılımının en doğru düzeldiği ülkelerin başında Türkiye geliyor. Artık 1
doların altında, 2 doların altında, 3 doların altında bir Türkiye yok. Değerli
arkadaşlar, 2002’de 4,3 doların altındaki nüfusumuz yüzde 30 civarındaydı yani
bu ülkenin nüfusunun yüzde 30’u 4,3 doların altında yaşıyordu. Şimdi, biz bunu
yüzde 2’ye düşürdük arkadaşlar, yüzde 30’dan yüzde 2’ye düşürdük. Hani gelir dağılımındaki
adaletsizlik? Bunu bütün dünya takdir ediyor. OECD rakamları ortada. Dünya
Türkiye’nin bu başarı hikâyesini yazıyor, anlatıyor. “Bu başarıyı nasıl
sağladınız?” diye “Gelin, bize ders verin.” diyor dünya ama maalesef bizim
arkadaşlarımız bu başarıdan hoşlanacağına, sevineceğine, ülkenin geldiği
durumdan mutlu olacağına, maalesef bu rakamları da çarpıtarak halkın kafasını
karıştırmaya çalışıyor ama ne yaparlarsa yapsınlar, dokuz seçimdir, on üç
bütçedir bu halkın kafasını karıştıramadılar çünkü halkın kafası berrak, kafası
karışık olanlar başkaları. (AK PARTİ sıralarından alkışlar)
Yine, yeni Türkiye’de ülkemizin her
bir bireyiyle devlet arasındaki aidiyet bağını pekiştirmeye çalışıyoruz. Yeni
Türkiye’de, değerli kardeşlerim, el atılamaz, yapılamaz, hayal dahi edilemez
birçok soruna el attık, çözmeye çalışıyoruz. Birliği, kardeşliği, toplumsal
bütünleşmemizi, çözüm sürecini gerçekleştirmeye çalışıyoruz. Yeni Türkiye’de
milletin iradesinin karşısında duran her kesime karşı, kim olursa olsun,
nereden gelirse gelsin kararlı, dirayetli bir karşı duruş sergiliyoruz ve
bugüne kadar da AK PARTİ hükûmetleri bu on iki yıllık süreç içerisinde çeşitli
darbe planlarıyla da karşı karşıya kaldı. Romantik birtakım insanlarla darbe
planları oldu, parti kapatılmaya çalışıldı, e-muhtıralara maruz kaldık; Gezi’yi
yaşadık, 17 Aralığı, 25 Aralığı yaşadık, Kobani’yi yaşatmaya çalıştılar,
birtakım paralel operasyonlar olmaya çalıştı ama değerli arkadaşlar, burada
hedefin sadece AK PARTİ Hükûmeti olmadığının farkındayız. Burada hedef, bu
milletin geleceğiydi. Burada hedef, büyüyen, gelişen Türkiye’ydi. İşte bunun
adına, korkmadan, bıkmadan, kararlılıkla, cesaretle, nereden gelirse gelsin,
kim tarafından olursa olsun, millî iradeye karşı yapılan bütün bu kalkışmalara
da sonuna kadar karşı direndik, karşı direnmeye de devam edeceğiz. (AK PARTİ
sıralarından alkışlar) 
Yine hedefimiz ve amacımız, değerli
arkadaşlar, bu dönemde arzumuz yeni bir anayasayı yapabilmekti. Bu milletin
beklentilerine uygun, bu milleti kucaklayan, 77 milyonu bir ve kardeş gören ve bu millete
ait olan herkesin benim anayasam, benim ülkem, benim vatanım diyebileceği,
kimsenin kendini ötekileştirmeyeceği yepyeni bir anayasayı hedefledik ve bu
noktadaki bütün azmimizi, gayretimizi ortaya koyduk ve bu noktada da, maalesef,
bu dönemde bütün arzularımıza rağmen yeni anayasayı gerçekleştiremedik.
Hedefimiz, arzumuz… Halkımıza gideceğiz. 2015 seçimleri var. Bu milletin
mutlaka ama mutlaka tüm bu kazanımlarının muhafazası ve üzerine yeni kazanımlar
elde edebilmesi adına da mutlak surette milletin kendine ait olan, kendine ait
hissedebileceği bu yeni anayasayı gerçekleştirmesi lazım. Bu manada da,
inşallah, halkımızdan, 2015 seçimleri için yine destek isteyeceğiz yeni anayasa
yapma noktasında. Bu, milletin de talebidir, önceliğidir, beklentisidir. Bu
manada, bizler de bu seçimlerde, inşallah, yeterli sayıya ulaşabilirsek, yeni
anayasa konusundaki hedefimizi de gerçekleştireceğiz.
Yine, değerli
arkadaşlar, on iki yıllık süreçte başkalarının hayallerine dahi
sığdıramayacakları birçok hayali gerçekleştirdik, birçok icraatı
gerçekleştirdik. Ekonomiden, eğitimden, sağlıktan, adaletten bir tarafa ama bir
zihniyet değişimi yaptık. Bu millete, nerede yaşıyorsa yaşasın, kim olursa
olsun, bu ülkenin birinci sınıf vatandaşı olduğu, bu ülkeye ait olduğu hissini
verdik. Çünkü, biz, kırmızı çizgilerimizle siyasete girdik, bölgesel siyaset
yapmadık, etnik siyaset yapmadık, dinsel siyaset yapmadık. Bu ülkede yaşayan
her bir unsuru, kuzeyden güneye, doğudan batıya bir ve beraber gördük, kardeş
gördük. 77 milyon kişinin, 77 milyon nüfusumuzun, insanımızın birliği ve
kardeşliği üzerine siyaset yaptık. O kardeşliğin pekişmesi adına siyaset yaptık
ve siyasetimizin merkezine de insanımızı koyduk.
(Mikrofon
otomatik cihaz tarafından kapatıldı)
BAŞKAN – Sayın
Aydın, süreniz doldu. 
Konuşmanızı
tamamlamak için iki dakika süre veriyorum. 
Buyurun.
AHMET AYDIN
(Devamla) – İnsan merkezli bir siyaset yaptık. İdeolojilerden arınmış,
fikriyatı ne olursa olsun, siyasi düşüncesi ne olursa olsun benim insanım, bu
ülkenin birinci sınıf vatandaşı dedik, kim olursa olsun ve bütün
politikalarımızı bunun üzerine gerçekleştirdik ve Türkiye’de geçmişte
ötekilenen her kim varsa, Alevilerden Kürtlere kadar, mütedeyyin insanlardan
gayrimüslimlere kadar her kesimin sorunlarını çözmek adına ciddi gayretler sarf
ettik. Bir kısım sorunları ciddiyetle çözdük, başkalarının hayal edemeyeceği
noktalara taşıdık. Reformlar yaptık, adımlar attık; temel hak ve özgürlükler
noktasında hamleler gerçekleştirdik. Daha da yapacağımız çok şey var. Biz, her
şey bitti, tozpembe de demiyoruz. Ama değerli arkadaşlar, Türkiye, artık o eski
Türkiye değil. Türkiye on iki yılda çok değişti, Türkiye on iki yılda çok
gelişti ve ne olursunuz, hep birlikte, iktidarıyla muhalefetiyle, bu ülkenin
milletvekilleri olarak, siyasi partileri olarak hepimiz ülkenin temel
problemleri konusunda sorumluluğumuzun bilincinde olalım. Çözüm sürecinde bunu
yaşayalım, dış politikada yaşayalım, toplumsal meselelerde millet adına siyaset
yapalım. Milleti önceleyelim, milletin bütün sorunlarının çözümü noktasında hep
birlikte gayret edelim. Tabii ki muhalefet aykırı düşünebilir, farklı seslere
ihtiyacımız da var bizim ama sadece ve sadece reddetmek üzerine bir muhalefet
değil, bize proje geliştiren, bize öneri getiren bir muhalefet de bizim
arzumuz. 
Yine, bu süreçte
zihniyet değişimi yaptık dedik, demokratikleşmede adımlar attık dedik. İşte,
olağanüstü hallerden devlet güvenlik mahkemelerine kadar değerli kardeşlerim,
çok ciddi adımlar attık. Bu ülkede bazı etnik gruplar âdeta yok sayılıyordu,
bazı insanlar dillerini konuşamıyordu; bazı insanlar değerli kardeşlerim,
inançlarını yaşayamıyordu, kültürlerini yaşayamıyordu. İşte, herkesin inancına
saygı dedik, herkesin ibadetine özgürlük dedik. Kim olursa olsun, ne olursa
olsun, neye inanırsa inansın, benim gibi inanmak zorunda değil herkes ama
herkes inandığı şekilde yaşasın.
(Mikrofon
otomatik cihaz tarafından kapatıldı) 
BAŞKAN – Sayın
Aydın, Genel Kurulu selamlamak üzere son defa açıyorum mikrofonu.
AHMET AYDIN
(Devamla) – Tekrardan bütçemizin hayırlara vesile olmasını temenni ediyorum.
Bütçeye katkı sunan herkese, bütün gruplara teşekkür ediyor, saygılar
sunuyorum. (AK PARTİ sıralarından alkışlar)
BAŞKAN –
Teşekkür ediyorum Sayın Aydın.
Sayın
milletvekilleri, söz sırası Milliyetçi Hareket Partisi Grubu adına Sakarya Milletvekili
Sayın Münir Kutluata’ya aittir.
Buyurun Sayın
Kutluata. (MHP sıralarından alkışlar)
Sayın Kutluata,
sizin de süreniz otuz dakika. Ek süre veririm.
MHP GRUBU ADINA
MÜNİR KUTLUATA (Sakarya) – Sağ olun.
Sayın Başkan,
değerli milletvekilleri; 2015 yılı merkezî yönetim bütçesinin tamamı üzerinde
Milliyetçi Hareket Partisi Grubu adına söz almış bulunuyorum. Yüce Meclisi
saygılarımla selamlıyorum.
Bütçe
görüşmelerinde bütçenin yeterliliği, güvenilirliği, gelirlerin sağlamlığı,
toplanmasındaki adalet, kalkınmaya hizmet edip edemeyeceği, fakirliğe çare olup
olamayacağı, toplum kesimlerinin önceliklerini belirleyip belirleyemeyeceği
tartışılır. Bu anlamda güzel geleneklerimiz de oluşmuştur. Cumhuriyet tarihimiz
boyunca bütçe görüşmeleri her zaman ciddiye alınmış ve bu şekilde bütçe
görüşmeleri sonuçlanmıştır. 
AKP
Hükûmetlerinin döneminde bütçe görüşmelerinin her geçen yıl heyecanını
kaybetmesi, bütçelerin arkasında bulunması gereken siyasi iradenin durumunu ve
dayandığı ekonomik yapının hâlini ortaya koymaktadır.
BAŞKAN – Sayın
milletvekilleri, içeride gerçekten konuşulanları duymakta zorlanıyoruz.
MÜNİR KUTLUATA
(Devamla) – Yeterlilikleri ve güvenilirlikleri açısından tartışılan bütçeler
son iki yıldır itibarı açısından da tartışılır olmuştur. Bu nedenle, AKP
iktidarının siyasi hedeflerinin Türk milletinin beklenti ve hedeflerinden
farklı istikamete yöneldiğinin ortaya çıkması ve bütçenin dayandığı ekonominin
yolsuzluk ekonomisine dönüşmüş olmasının büyük önemi vardır. 
Geçen yıl aralık
ayında bütçesi görüşülen AKP Hükûmetinin büyük bir yolsuzluk olayına karıştığı
ortaya çıkmış ve önce 17 Aralık, arkasından da 25 Aralık rüşvet ve yolsuzluk
olayları patlak vermişti. Bu yılın bütçe görüşmelerini de Milliyetçi Hareket
Partisinin ilan etmiş bulunduğu 17-25 Aralık yolsuzlukla mücadele haftası
içerisinde görüşüyoruz. Geçen yıl 20 Aralık tarihinde 2014 yılı bütçesi
üzerinde konuşurken 17 Aralık rüşvet ve yolsuzluk olaylarının çok vahim
olduğunu, ancak 17 Aralıktan sonra ortaya çıkan tablonun yani AKP Hükûmetinin
sergilediği tavrın çok daha vahim olduğunu ifade etmiştim. Nitekim, bu vahim
tablonun ardından patlayan 25 Aralık yolsuzluklarına rağmen adaletin
işlemesinin önü kesilmiş, bu yüzden bu yara toplumun derinlerine doğru
işlemiştir. O tarihte, sadece yolsuzluğa karışanlar suçlanırken aradan geçen
süre içinde gereği yapılmadığı için yolsuzluk girdabı yolsuzlukları
savunanları, ona göz yumanları, görevini yapmayanları, zaman zaman maalesef bu
Mecliste de şahit olunduğu gibi alkışlayanları da içine çekmiş bulunmaktadır. 
Esasen,
bütçelerin yetersizliği bile hükûmetleri düşürmeye yeterken bizzat Hükûmet
üyeleri ve daha ileri makamların içinde bulunduğu yolsuzluk iddiaları
önlenemez, tartışılamaz ve mahkemelere sevk edilemez hâle gelmiştir. İktidar,
ortaya çıkan yolsuzlukları ne reddedebilmiş ne de adalete sevk etmiştir, sadece
yolsuzlukların Hükûmeti düşürmek için ortaya çıkarıldığını söylemiştir.
Dünyanın her yerinde yolsuzluğa bulaşan hükûmetler düşerdi ama Türkiye’de
maalesef öyle olmadı; düşen, ülkenin itibarı oldu, iktidarın itibarı oldu ve bu
seneki zayıflıktan görüldüğü gibi bütçenin itibarı oldu. 
Türkiye
ekonomisinin içine sürüklendiği durumu değerlendirirken aslında Hükûmetin bir
ekonomi politikası olmadığını, sadece bazı uygulamalar setiyle ülkeyi
yönettiğini daha önceden ifade etmiştik. Üretim yerine ithalatla yürütülen bir
ekonomi, gelir yerine borçla tüketen bir toplum oluşturuldu. Böyle bir tercihin
sonucu olan devamlı yüksek cari açığa Türkiye’nin dayanamayacağı, bunun devam
edemeyeceği biliniyordu. Bunu Hükûmet de biliyordu, bu nedenle ekonomideki her
bozulmayı “Temel ekonomik göstergeler sağlam.” asılsız teziyle savundu, cari
açık gölgesinde temel göstergelerin sanal olmasını umursamadan durumu idare
etti. Şimdi yolun sonuna gelindi. Temel ekonomik göstergelerden yüksek olması
arzulananlar aşağıya doğru gitmekte, düşük olması gerekenler dramatik şekilde
yükselmektedir. Yüksek cari açığa rağmen büyüme düşmekte, tasarruflar düşmekte,
yatırımlar düşmektedir. Buna karşılık enflasyon yükselmekte, işsizlik yükselmekte,
borçlar artmakta, fakirlik artmakta, yolsuzluk artmaktadır. Ekonomide ortaya
çıkan bu toplu bozulma toplumun sosyal bünyesine de sirayet etmektedir.
Cinayetler, cinnetler, kadına yönelik şiddetler; esrar kullanımının, uyuşturucu
kullanımının bu kadar yaygınlaşması; dalgınlığa bağlı trafik kazaları,
iflaslar, icralar, hepsi bunların işaretidir.
Değerli
milletvekilleri, biraz önce burada konuşan iktidar milletvekili ekonominin iki
şekilde konuşulduğuna dair bir hüküm ortaya koydu, “Ya rakamlarla ya da masallarla.”
dedi ve bize rakamlara dayanan masallar anlattı. Ben size çok kısa olarak
büyüme, enflasyon, işsizlik ve tasarruflar konusunda birkaç cümleyle durumu
özetlemek istiyorum. 
Değerli
milletvekilleri, son üç yıldır Türkiye’nin büyümesi dramatik şekilde
düşmektedir. 2012’de 2,2; 2013’te 3,9; bu sene de 2,8’ler civarında
gerçekleşeceği anlaşılmaktadır. Bu Türkiye gibi ekonomiler için resesyona
girilmekte olduğunun işaretidir. Dünyada gelişmekte olan ülkelerde bu sene için
beklenen büyüme oranı yüzde 4,5 iken niye Türkiye hep gerilerden gitmektedir,
bunu iktidara sormak zorundayız. Türkiye’de işsizlik oranı yüzde 10,5’ları
bulmuş, iş aramaktan yorulup kenara çekilenleri de dâhil edersek işsizlik
ordusu 5,5 milyona çıkmışken, Türkiye bu işsizlik ordusunun sayısını 5,5
milyonda tutabilmek için bile yüzde 5 büyümek mecburiyetinde iken Türkiye’nin
büyüme rakamları neden resesyon düzeylerine kadar inmiştir? Bunun bilinmesi,
açıklanması, en azından bu hâlin iktidar tarafından pişkinlikle savunulmaması
gerekiyor. 
Gözlerden
gizlenen bir başka nokta var: Yabancılar tarafından satın alınan tesis ve
işletmeler ve sıcak para bir arada düşünüldüğünde Türkiye ekonomisi, yabancı
kazançlarını ödeyebilmek için bile en az yüzde 4 büyümek mecburiyetindedir.
Yani gayrisafi yurt içi hasıladan yabancı payını düştükten sonra gayrisafi
millî hasılayı bir önceki yılın seviyesinde tutabilmek için bile bu büyüme
oranları gerekirken büyüme üzerinden methiyeler yapmanın veya savunmalar
yapmanın hiçbir anlamı yoktur. 
Enflasyon
konusuna gelince -çok kısa olarak ifade etmek istiyorum- Ekonomiden Sorumlu
Başbakan Yardımcısı en son ifadelerinden bir tanesinde “Türkiye’de Merkez
Bankasının mucize yaratacak hâli yok.” demek suretiyle enflasyonu düşürme
konusunda iktidarın kendisine düşen görevleri yapmadığını ifade etmiş oldu. 
İşsizlik konusu
Türkiye’de Hükûmetin tutumu yüzünden, olduğundan daha yakıcı hâle gelmektedir.
Üretime dayalı büyümenin olmadığı yerde istihdam artmıyor, işsizlik
müzminleşiyor. İthalata dayalı büyüme olsa bile istihdamın kalitesini bozuyor.
Öyle veya böyle, büyüme olmayınca işsizlik alıp başını gidiyor, yüzde 10,5’lara
çıkmış durumdadır ve üstelik daha acısı bir gelişme, artma trendi
içerisindedir. Gelişmiş ülkelerde iş gücüne katılım oranının bizden en az yüzde
20 fazla olduğunu kabul edecek olursak işsizliğin vahameti iyice ortaya
çıkacaktır. Bunlar da yetmiyormuş gibi Türkiye’de partizanlık işsizliğin
tahribatını çok daha fazla artırmaktadır. Sağlanan istihdamın çoğu kamuda,
oraya da insanlar doğrudan doğruya AKP’lileştirilerek alınıyor yani kişilerin,
insanların, işsizlerin işe girmeleri için şahsiyetleriyle oynanıyor. Özel
sektöre eleman alımı da siyasi iktidarın kontrolüyle yürütüldüğünden,
insanların AKP’nin kapısına düşmeden iş sahibi olması mümkün görünmüyor. İş
arayan gençlerimizin durumu timsahların kontrolü altında bulunan göletlerden su
içmeye çalışan ürkek ceylanlara benziyor; ya burunlarından yakalanacaklar ya da
susuzluktan ölecekler. Türkiye’de işsizliğin acımasızlığını ortaya koyan
tablonun bir cephesi de budur. 
Tasarruflara
gelince, değerli milletvekilleri, bu iktidar, ekonominin can suyu olan
tasarrufları Türkiye Cumhuriyeti tarihinin en düşük seviyesine indirmiştir.
2012 yılındaki 24 oranının yarısına, 12’ye indirmeyi başarmıştır. Bu,
gelişmekte olan ülkelerde yüzde 33-36’dır, bazı ülkelerde çok daha yüksektir.
Gelişmiş ülkelerde bile yüzde 20’nin üzerinde seyrederken Türkiye ekonomisinin
can suyu, bu iktidar tarafından bu anlamda kesilmiştir. 
AKP iktidarı
döneminde Türkiye’nin toplam dış borçları 3 katından yüksek artarak 402 milyar
dolara çıkmıştır, dolar olarak söylüyorum rakamı. İç borçları 436 milyar TL’yi
aşarak 3 katına ulaşmıştır, hele hele hanehalkı borçları 58 kat artmak
suretiyle 6 küsur milyardan 350 milyar Türk lirasına çıkmış bulunmaktadır. Bu
tablo üzerine “Rakamlarla ekonomi konuşalım.” diyen arkadaşlarımızın hangi
rakamları duymak istediklerini merak ediyorum.
Büyüme konusunda
yapılan çok ciddi bir yanlışlık var değerli milletvekilleri. Büyüme
kıyaslamaları, AKP döneminin büyüme rakamları ile cumhuriyetin diğer
dönemlerinin büyüme rakamları kıyaslanırken her iki dönemin şartları dikkate
alınmıyor. AKP’den önceki dönemlerde hiçbir zaman yüzde 5’in altına düşmemiş
olan büyüme oranları, bugünün AKP’sinin yüzde 4,7’lere düşen büyüme oranlarıyla
karşılaştırılırken gözden kaçırılan çok önemli bir şey var: O dönemlerin
büyümeleri, o dönemlerin tasarrufları ülkenin kendi imkânlarıyla sağlanmış ve
doğrudan doğruya iktisadi kalkınmaya intikal etmiş ve bir iktisadi birikim
sağlamıştır. Bu iktidarın dönemindeki büyüme, Cumhuriyet Dönemi’nin bütün
birikimlerinin satılması ve 2014 yılını da işin içine katarsak 395 milyarı
bulmuş bir cari açık ve bununla da yetinmeyip ülkenin otuz kırk yıl ilerisine
yönelik yatırımları özel sektöre kefil olmak suretiyle yaptırırken “mega
projeler” adı altında ülkenin geleceğe yönelik vergi gelirlerinin ipotek
edilmesi karşılığında olmaktadır. O bakımdan, şartları eşitlemeden yapılacak
büyüme kıyaslamalarının herhangi bir anlamı olmayacaktır.
Değerli
milletvekilleri, Türkiye'nin bu noktaya nasıl geldiğine bakmak da lazımdır.
Üretimden kopmuş bir ekonominin kalkınma getirmeyeceğini, kalkınma olmayan
yerde gelişme olmayacağını, gelişmenin durduğu hâllerde de toplumsal yapının
yerinde duramayıp bozulmaya başlayacağını Milliyetçi Hareket Partisi olarak
devamlı söyleyegeldik. 
Ekonomide kural
dışı diyebileceğimiz bir yapı oluşturuldu. Ekonomiyi ekonominin kuralları
dışında yönetme arzusu, iktidarı bir ekonomi politikasına sahip olmaktan
alıkoydu, o nedenle dedik ki: “AKP iktidarının bir ekonomi politikası
olmamıştır, olamamıştır.” Eğer üretime dayalı bir ekonomi politikası tercihi
yapılmış olsa idi, ülkenin tamamı zenginleşecekti. AKP’nin tercihi yandaşlarını
zengin etmek olunca, bir AKP’li zengini çıkarabilmek için on binlerce, yüz
binlerce insanın fakirleşmesi gerekiyordu, nitekim öyle oldu. AKP dönemi
zenginlerinden, bu dönemde türeyen iş adamlarından yatırım yaparak, üretim
yaparak, istihdam sağlayarak büyüyen bir örnek gösteremezsiniz. Bu iktidar
döneminde ekonominin temelleri o kadar yerinden oynadı ki, üretim faktörleri
üretime yönelemez hâle geldi. 
AKP iktidarı
döneminde sermaye yatırıma dönüşemiyor, üretim yapamıyor, istihdam
sağlayamıyor, spekülatif kazançların peşinde koşmak zorunda bırakılıyor;
müteşebbis, yatırım yapıp, istihdam sağlayıp faaliyetini sürdüremiyor,
iktidarın yanaşması hâline getirilip yolsuzluk ve rüşvet çarkına eklemlenmeye
zorlanıyor.
Size, doğal
kaynaklar açısından da örnekler vermek isterim. Doğal kaynaklar üretime
gidemiyor, iktidar yandaşlarının yağmasına tabi tutuluyor. Sakarya’dan bir
örnek vermek suretiyle Türkiye'nin bütün illerine tercüman olacağımı
zannediyorum. Hepinizin gözünün önünde, Sapanca Gölü’nün, iktidarın yağmasından
korunamadığı için çoraklaşmaya başladığı bilgilerinizin dâhilindedir. Şimdi,
yine Türkiye’nin çok yerinde görülen bir yakıcı örneğinin Sakarya’da yaşanmakta
olduğunu ifade etmek istiyorum. 
Değerli milletvekilleri, mineralli su işleteceği
gerekçesiyle bir yandaşa Sakarya’da 49 bin küsur dönüm arazi tahsis ediliyor ve
şu anda muazzam bir orman kırımı var ve çiftçiler, köylüler, gazeteciler,
Sakaryalılar hiç bölgeye yaklaştırılmadan işlem sürdürülüyor. Buradan söylemek
istediğim, ekonominin üretimine girdi olarak katılmak zorunda olan doğal
kaynaklarımızın iktidar eliyle yağma edildiğidir. Diğer taraftan, iş gücü
üretime katılamıyor, işsizler ordusuna katılmak mecburiyetindedir. Kural dışı
ekonomi ekonomiyi temellerinden sarsmakla kalmadı, hukuk düzenini de altüst
etti çünkü kural dışı ekonomi, yolsuzluk ekonomisi ancak hukuk dışı bir yönetim
yapısıyla sürdürülebilirdi, nitekim Türkiye’de yapılmaya çalışılan, sağlanmaya
çalışılanın o olduğunu da görüyoruz. O nedenle, ekonominin tahribatı ve
devletin tahribatı ve dahi milletin fakirleştirilmesi beraber yürütüldü. Bunun
sonrasında “Ümit var mı?” denilirse, maalesef o da yok, ekonomi politikası
olmayan Hükûmetin istese bile ekonomiyi düzeltecek dirayeti yok. Yeni Başbakan
ümit vermeyi denedi, sonra kendisi de ümitsizliğe düşüp kenara çekildi.
Hatırlayacaksınız, Sayın Davutoğlu 5 Kasım 2014 günü “öncelikli dönüşüm
programı”, “yeni eylem planı” gibi isimler altında birtakım başlıklar, fazla
sayıda maddeler açıkladı, sonra “Hepsini birden kaldıramazsınız.” demeye
getirerek gerisini daha sonra açıklayacağını ifade etti, şimdi, tefrika hâlinde
arada bir açıklıyor. Ancak, ekonomi çevreleri ve kamuoyu bu söylenenlerin
Onuncu Beş Yıllık Kalkınma Planı’nda aynen olduğunu görünce işi ciddiye almadı,
yeni Başbakanın yeni duyduğu konularda kendini heyecanlandırmaya çalıştığına
hükmetti. Kendisini dinlerken ümitlenmek şöyle dursun, endişeye kapılmamak
mümkün değildi. Sayın Davutoğlu dış politikada olduğu gibi bir de ekonomiye
merak sararsa “Vay halimize.” dedirtiyordu. Dürüst iş adamlarının, esnafımızın,
çiftçimizin maazallah, Türkiye sokaklarında sefalete terk edilmiş 2 milyon
Suriyelinin durumuna düşmesi ihtimali ortaya çıktı çünkü onları Sayın
Davutoğlu’nun ilgisi bu hâle getirmişti. 
Bu arada söylemek isterim ki, kim 2 milyona yakın
Suriyeliyi evinden, yurdundan kopartsa, buna sebep olup kendi ülkesinin
sokaklarına salsa siyaset dünyasından kopar giderdi ama bizde bu işin
faillerinden Dışişleri Bakanı olan Başbakanlığa, Başbakan olan da
Cumhurbaşkanlığına terfi etti. Bu da bir başka Türkiye manzarası. 
Ortada ekonomi
politikası yok, ekonomiye güven yok, Hükûmetin ekonomi yönetimine de güven yok;
ortada tek başına bir Başbakan Yardımcısı var sayın milletvekilleri. Bu
Başbakan Yardımcısı, o makama PKK terör örgütü kontenjanından getirilmiş
görüntüsü veren Başbakan yardımcıları gibi itibar kaybına uğramamış, ekonominin
durumuyla ilgili yanlış şeyler söylemeye zorlanınca yüzü kızaran bir kişi;
Sayın Ali Babacan’dan bahsediyorum. Ekonomiyi iyi yönettiğinden değil, yalan
söylememekten ötürü prim yapmış bir kişiden bahsediyorum. Nasıl prim yapmasın
demek gerekiyor çünkü devletin en üst kademelerinden her gün, her saat
devletin, ülkenin 40 kanalından ve 40 gazetesinden millete en olmayacak
yalanlar tekrarlanırken kendini yalandan uzak tutan insanlarımızın prim
yapmasını normal karşılamak lazım. “Bu Başbakan Yardımcımız -bugün de
konuşacak, öyle anlaşılıyor- yalan söyleyemiyor ama doğruları söyleyebiliyor
mu?” derseniz, onları da söyleyemiyor çünkü her söylediği doğrunun arkasından
şiddetle muaheze ediliyor. O bakımdan, Türkiye’de ekonomiden sorumlu olanların
bir kısmının yolsuzlukların içinde olduğunu, bir kısmının yanında durduğunu,
bir kısmının da söylemesi gerekenleri söyleyemeyecek durumda olduğunu
görüyoruz. Kendisi güven vermeyen ekonominin yönetiminin de güven vermediğini
bu vesileyle ifade etmiş oluyoruz.
Değerli
milletvekilleri, AKP’nin 17-25 Aralık yolsuzluklarının yıl dönümü olması,
MHP’nin de 17-25 Aralığı “Yolsuzlukla Mücadele Haftası” ilan etmiş olması
dolayısıyla yolsuzluklar üzerinde biraz durmak istiyorum.
AKP iktidarının
Türkiye’de yolsuzluk ekonomisini nasıl hâkim kıldığını, ekonominin süreçlerinin
tamamında bu sarsıcılığın nasıl yaşandığını görüyoruz. Yatırımlarda yolsuzluk
var, üretimde yolsuzluk var, tüketimde yolsuzluk var; istihdamda, finansta,
eğitimde, her yerde yolsuzluk var; nereye başınızı çevirirseniz yolsuzlukla
karşılaşıyorsunuz. Yatırımların verildiği iş adamlarının iktidarın yolsuzluk
ortakları hâline getirildiği, her parmak şaklatmada 100 milyonlarca doları
yolsuzluk havuzuna aktardıkları, 17-25 Aralık yolsuzluklarının bir parçası
olarak gözlerimizin önüne serilmişti. 
İhale Kanunu,
ikinci mevzuatı da dâhil olmak üzere en az 110 kere değiştirilmiş durumdadır.
Her ihale mevzuatı değiştirilmesi yeni bir yolsuzluk usulünün keşfedildiğinin
işareti olmaktadır. Başbakandan bakanlarına ve diğer AKP’lilere kadar iktidarın
yolsuzluk savunması çok dikkat çekicidir. Bu kişiler çıkıp “Biz yolsuzluk
yapmadık, yaptırmayız.” demiyorlar. Dedikleri “Yolsuzluk olsaydı bu yatırımlar
yapılır mıydı?” Dikkatinizi çekiyorum. Âdeta paranın yatırıma giden kısmına
hayıflanır gibi “Yolsuzluk olsa idi bu yatırımlar yapılır mıydı?” 
İşte, bu 110’un
üzerinde ihale mevzuatı değişikliği, yolsuzlukların yatırımlar üzerinden
yapıldığını ortaya koyuyor. O bakımdan, bu tür savunma sahiplerinin, bu tür
savunmanın içine girenlerin bir ayaklarının nerede olduğuna çok iyi dikkat
etmek lazım gelir diye düşünüyorum. Bakanlardan bir tanesi “Yol varsa yolsuzluk
yoktur.” diyecek kadar işi basite indiriyor. Bir başka Bakan “Yaptığımız
yolların yüzde 70’ini üç sene içinde tazelemek, yenilemek zorunda kaldık.”
diyerek yol üzerinden yapılan yolsuzlukları ifade ediyor. Türkiye’de böyle bir
komedi tiyatrosu diyaloglarını seyretmeye yüce milletimiz mahkûm ediliyor,
mecbur kılınıyor. 
Değerli milletvekilleri, bu sebeple, sadece yatırımlarda
değil yolsuzluklar, biraz önce ifade ettiğim gibi üretimde de yolsuzluk var.
Zamanım dar, sadece, Soma faciasının, maden patronu ile iktidar arasındaki
yolsuzluk iş birliğinin sonucu olarak madene yapılması gereken güvenlik
harcamalarının yapılamamasından kaynaklandığı hepinizin hafızasındadır.
Tüketimde de yolsuzluk var. O kadar sayısız yolsuzluk var ki ama sadece yardım
paketlerine, nerelerden alındıklarına, nasıl verildiklerine, kaça
alındıklarına, kömür torbalarının nasıl geldiğine bakacak olursanız orada da
bunları göreceksiniz. İstihdamdaki yolsuzlukları muhalefet her hafta açıklıyor,
hepinizin önündedir, biraz önce o konudaki endişeleri dile getirmiş oldum.
Finansta yolsuzluk var, kamu bankaları kaynaklarının kimlere nasıl akıtıldığını
görüyoruz. Eğitimde yolsuzluk var, sınav sorularının nasıl ellerde dolaştığını
ve nasıl yolsuzlukla insanların hak etmedikleri yerlere sokulduğunu görüyoruz.
Yandaşa devlet arazisini verip kamu bankasından kredi de sağlayıp arkadan da
devlet hizmet binası diye fahiş fiyatlarla, fahiş kiralarla devletin zarara
sokulması bu yolsuzluk metotlarının harmanlandığı usuller olarak önümüzde
duruyor. Yolsuzluk sarayının harcamalarına bakın, yüzde binlere varan
maliyetlerine bakın, bunları savunanlara bakın, yolsuzluk bataklığının nereleri
sardığını hep birlikte görmüş olacağız. Yolsuzluk örnekleri saymakla bitmiyor
sayın milletvekilleri. Ancak yolsuzluğun niye bu kadar bu ülkede, bu iktidar
döneminde hızlı yayıldığının anlaşılması gerekiyor. Bunun sebebi de, öyle
görülüyor ki, yolsuzluk Türkiye’de bu iktidar döneminde aşağıdan yukarıya doğru
yayılmamıştır -eğer öyle yayılsaydı bu kadar hızlı gitmeyecekti- yukarıdan
aşağıya doğru yayılmıştır, devletin en üst kademelerinden aşağıya doğru
yayılmıştır, hatta emir komuta zinciri içerisinde yayıldığı için ülke bu hâle
gelmiş durumdadır.
Peki, şimdi bu
durumdayız, “Bu durumdan kurtulmamız mümkün mü?” diye soranlar olabilir, sormak
gerekir. Evet, bu durumdan bu iktidar iş başında iken maalesef
kurtulamayacağız, yolsuzluklar bu iktidar varken kesilemeyecek, Türkiye
ekonomisi düze çıkamayacak. Bunun işaretini yeni Başbakan, Sayın Başbakan
62’nci Hükûmet Programı’nı bu kürsüden sunarken burada ilan etti. Sayın
Başbakan 17-25 Aralık yolsuzluklarına hiç temas etmedi, bunların üzerinin kapatılmaya
çalışılacağının dolaylı işaretini verdi. Ancak, sözlerinin bir yerinde dedi ki
Sayın Başbakan: “Biz yolsuzluklarla mücadele edeceğiz.” Şimdi, bunun anlamı çok
açıktı. 17-25 Aralık gibi Türk tarihinde görülmemiş, dünya tarihinde
rastlanmamış bir yolsuzluğun üzerine oturmayı içine sindiren bir başbakanın,
hele yeni bir başbakanın “Ben yolsuzlukla mücadele edeceğim.” demesinin anlamı,
küçük hırsızlara verilmiş bir mesaj gibi duruyordu. Yolsuzluk yapacak olanlar
gelip şebekeye kaydolmalıydı, aksi takdirde kendilerine izin verilmeyeceği
anlaşılıyordu. 
İşte, Sayın
Başbakanı dinlerken, aklımızdan bunlar geçerken Ziya Paşa’nın yüz elli sene
önceden haykırdığı ses kulaklarımızda çınladı. Diyordu ki Ziya Paşa: “Milyonla
çalan mesned-i izzette ser-efrâz/ Birkaç kuruşu mürtekibin cây-i kürektir.” 
Şimdi söylemek istiyorum: Sayın Başbakan, 17-25
Aralık yolsuzluklarının üstüne oturmaya devam edecekseniz, bunu içinize
sindiriyor iseniz, bu konuda tedbir almayacaksanız, toplumu rahatlatmayacak
iseniz, bunu günümüzün Türkçesine çevirip, günümüzün şartlarına da uyarlayıp
“Milyarla çalan devletin tepesinde, küçük hırsızlar iktidarın pençesindedir.”
deyip yolsuzluk sarayının alnına çok uzaklardan görülecek şekilde çakmalısınız.
Hatta, devlet dairelerindeki “Adalet mülkün temelidir.” tabelalarını bununla
değiştirmelisiniz. 
Değerli
milletvekilleri, AKP’nin 2 temel hedefi var, herkesin malumudur, 2 de gündemi
var. Bunlardan bir tanesi, terör örgütünün taleplerinin gerçekleştirilmesidir;
bir tanesi de, bu arada yolsuzluk ekonomisinin sürdürülebilmesidir. Bütün
icraatlar, bütün konuşmalar bunu gösteriyor, hepimiz de bunu biliyoruz.
Gidişatın iyi olmadığını, AKP iktidarının bölücülük ve yolsuzluk ayakları
üzerinde yürümeye çalıştığını görüyoruz. AKP’nin bu hâliyle daha ileri gitmesine
Türk milletinin izin vermeyeceğini biliyoruz ve 2015 yılı seçimlerinin
Türkiye’nin demokrasi içinde kurtarılması için bir fırsat olduğunu Milliyetçi
Hareket Partisi olarak görüyoruz. Türkiye’nin bu tabloyu daha fazla
kaldıramayacağı açıktır. O bakımdan, milletimizi AKP tarafından içine itildiği
çaresizlikten çıkarmak zorundayız. Beş buçuk ay sonra yapılacak seçimlerde
milletimizin bu yıkımdan kurtulacağını ümit ediyoruz. O nedenle, burada ifade
etmek istiyorum: Milliyetçi Hareket Partisi, inşallah, milletimizin bu haziran
ayındaki takdiriyle iktidar olacak ve derhâl milletimize rahatlatıcı,
kalkınmacı ve gelişmeci politikalarını takdim edecektir. Türk toplumunun
borçlu, fakir, ümitsiz, çaresiz kesimleri Milliyetçi Hareket Partisinin
rahatlatıcı politikalarıyla, hazırlıklarıyla nefes almaya iktidara geldiğinin
ilk günlerinden itibaren başlayacaklardır. İş çevreleri, esnafımız, çiftçimiz,
işçilerimiz, üretime gerektiği gibi katılamayan toplum kesimleri kendilerini
Milliyetçi Hareket Partisinin kalkınmacı politikalarının kucaklayıcılığı içinde
bulacaklardır. 
(Mikrofon
otomatik cihaz tarafından kapatıldı)
BAŞKAN – Sayın
Kultuata, süreniz doldu. Size de aynı şekilde ek süre veriyorum. 
Buyurun. 
MÜNİR KUTLUATA
(Devamla) - Teşekkür ediyorum Sayın Başkan. 
Öğrencilerimiz,
öğretmenlerimiz, öğretim üyeleri, gerçek aydınlar, iktidarın paspası hâline
getirilmemiş sanatçılarımız, gençlerimiz, kadınlarımız Milliyetçi Hareket
Partisinin gelişmeci politikalarıyla içine sürüklendikleri olumsuz ruh hâlinden
kurtulacaklardır. 
Değerli
milletvekilleri, son olarak, “Yeni Türkiye” tabirinin çok kullanıldığını, hatta
bunların Başbakan tarafından flamalar hâlinde milletin nefes almasını
engelleyecek tarzda ülkenin her yerine, Ankara’nın her direğine asıldığını
gördük, görüyoruz. Bugün de söylendi, çok sık kullanılıyor. Yeni Türkiye'nin
bölücülerin Türkiye’si olduğunu, yeni Türkiye'nin yolsuzların Türkiye’si
olduğunu, yeni Türkiye'nin yolsuzları ve bölücüleri destekleyen milliyetsiz
kesimlerin Türkiye’si olduğunu herkes biliyor. Bu konuda ısrar etmenin, bunu
tekrar tekrar dile getirmenin Türk milletinin direncini kıracağı düşünülüyorsa
tam tersi olmaktadır çünkü hiç kimse, Türk milletinin hiçbir ferdi ve
Milliyetçi Hareket Partisi Türkiye'nin yolsuzlukların, soysuzlukların ve bölücülüklerin
hâkim olduğu bir ülke hâline gelmesine izin vermeyecektir. O bakımdan,
tavsiyemiz şudur: Lütfen kendinizi gerçek Türkiye'nin, büyük Türkiye'nin,
Türkiye Cumhuriyeti’nin bir evladı sayınız, bir parçası sayınız ve hizmet
edebiliyorsanız ediniz; yoksa, size Türkiye’de böyle bir dünya bağışlanmayacak.
Herkes bunu bilmeli, bu anlamda da kendi var olan itibarlarını bu yolda paspas
hâline getirmemelerini tavsiye ediyorum. 
Bu tespitler ve
duygular içinde bütçenin her şeye rağmen milletimize hayırlı olmasını diliyor,
hepinize saygılar sunuyorum. (MHP ve CHP sıralarından alkışlar) 
BAŞKAN –
Teşekkür ediyorum Sayın Kutluata. 
MİHRİMAH BELMA
SATIR (İstanbul) – Sayın Başkan… 
BAŞKAN – Buyurun
efendim. 
MİHRİMAH BELMA SATIR (İstanbul) – Sayın konuşmacı
konuşmasının son bölümünde özellikle “yolsuzların, milliyetsizlerin Türkiye’si”
gibi birtakım sözler söyledi. Bu konuşmaların Türkiye Büyük Millet Meclisine,
halkın iradesiyle geldiğimiz bu yere yakışmadığını, kendisini kınadığımı
söylemek istiyorum.
Teşekkür ederim.
LÜTFÜ TÜRKKAN
(Kocaeli) – Hükûmet cevap versin Hükûmet, grup değil Hükûmet cevap versin.
BAŞKAN – Peki,
teşekkür ediyorum.
Milliyetçi
Hareket Partisi Grubu adına ikinci söz, İzmir Milletvekili ve Grup Başkan
Vekili Sayın Oktay Vural’a aittir. (MHP sıralarından alkışlar)
Buyurun Sayın
Vural, sizin de süreniz otuz dakika.
MHP GRUBU ADINA
OKTAY VURAL (İzmir) – Teşekkür ediyorum.
Sayın Başkan,
değerli milletvekilleri; 2015 bütçesi üzerinde son konuşmayı yapmak üzere
Milliyetçi Hareket Partisi Grubu adına söz almış bulunmaktayım. Bu vesileyle,
aziz milletimizi ve onun saygıdeğer vekillerini Milliyetçi Hareket Partisi
Grubu adına saygılarımla selamlıyorum.
Evet, bugün,
Davutoğlu Hükûmetinin ilk bütçesini görüşüyoruz ama bugün Sayın Davutoğlu yok
burada. Bu salonlarda sadece 3 bakan, 33 vekil var AKP’nin çoğunluk iradesiyle.
Şimdi, bir
başbakanın eğer kendi bütçesini parlamentoda dinleyecek, eleştiri dinleyecek
cesareti yoksa, bu bütçesine sahip çıkmıyorsa, o zaman bu bütçeye neden
“Hayır.” dememiz gerektiği gayet açık ve net ortaya çıkıyor. (MHP ve CHP
sıralarından alkışlar) Bir başbakan bütçesine sahip çıkamıyor. Bir başbakan
kendisi için yapılan başbakanlık binasını bile selefine terk edip götürmesine
izin vermiş bir başbakan… (MHP sıralarından alkışlar) Bakanlar Kurulunun kimin
başkanlığında toplanacağını eski bir milletvekili aracılılığıyla öğrenen bir
başbakanın bütçesine bu milletin aziz vekilleri nasıl “Evet.” diyebilir? Böyle
bir başbakanın bütçesi millete ne hayır getirebilir? Onun için, Milliyetçi Hareket
Partisi olarak biz böyle bir anlayışla devleti yönetenlere, halkın bütçesine
sahip çıkamayan bir Başbakanın bütçesine peşinen “Hayır.” demeyi bir görev
addediyoruz. Umuyor ve diliyorum ki, Adalet ve Kalkınma Partisi çoğunluğu da
kendi bütçesine sahip çıkmayan bir iradeye karşı milletin çoğunluğu olarak
“Hayır.” iradesini ortaya koyar.
On üç yıldır Türkiye'yi yönetenler var, tek başına
yönetiyor. Yaptıkları vardır, hizmetleri vardır, bunu değerli milletvekilleri
ve bakanlar anlattı, Milliyetçi Hareket Partisi milletvekilleri olarak da
eksiklikleri, yapılamayanları, daha iyi yapılacakları anlattık. Bugüne kadar
milletimize kim hizmet etmişse hepsinin kadrini bildik, geçmişi inkâr etmedik,
“Geçmişte bir şey yapılmamış.” demedik. Bugüne kadar hizmet eden bütün
hükûmetlerin yaptıkları iyi şeylerden dolayı hepsine “Allah razı olsun.” dedik;
gocunmadık, gocunmayacağız. Kimisi imkânlar dâhilinde, şartlar dâhilinde az,
bazıları fazla yapmış olabilir. Kimisi az yapmıştır, çok söylemiştir; kimisi
yapılanları inkâr etmiştir; kimisi çok yapmıştır, az söylemiştir ama kimisi
temel atmıştır, kimisi bu temelin üzerine oturmuştur. Evet, yapılmıştır elbette
bazı şeyler. Rakamlar ve bugün Türkiye’yi yöneten bir muhafazakâr demokrat
olduğunu söyleyen bir iktidar. Aman Allah’ım, rakamlar içerisinde eğip
büküyorlar, “Şöyle yaptık, böyle yaptık.”, kendilerini Cumhuriyet Dönemi’yle
kıyaslıyorlar ama bir muhafazakâr demokrat olduğunu söyleyen bir iradenin
kendisini böylesine bir maddeci felsefeye terk etmesi ama toplumun temel değerlerinin
nereye gittiğinden bihaber olması, işte, Türkiye’nin yozlaşan bir siyaset
anlayışının tezahürüdür. Evet, bugün sormamız gereken husus budur. Gerçekten
bizi biz yapan değerler var. Biz kimiz? Evet, bir insan olarak yaratılış
felsefemiz var, yaratılış gayemiz var; bir milletin var oluş sebepleri vardır,
bir devletin kuruluş felsefesi vardır; ailemiz vardır, dinimiz vardır, millî
değerlerimiz vardır; kimliğimiz, kültürümüz vardır. Türkiye’yi on üç yıldır
yürüten, yöneten bir iktidar bugün “Bu değerler nereye gidiyor?” diye sormaz
mı? Bize yön veren değerler var. Sizler tesadüfen mi buraya geldiniz? Bir millî
iradeyse bugün millî iradeyi temsil edenler tarihimizin, ecdadımızın,
medeniyetimizin bıraktığı bu değerleri düşünmeden Türkiye’yi yönetebilirler mi?
Türkiye nereye gidiyor? Onun için, bugün belki de her şeyden önce bu değerler
istikametinde Türkiye’nin nereye gideceğini bilmemiz gerekiyor. Nizamülmülk
Siyasetname’sinde diyor ki: “Evet, idare kanallar, köprüler, şehirler kurar ama
bundan daha önemlisi adaletle hükmeder çünkü ülke kanunla genişler ve dünya
düzene girer; ülke zulümle eksilir ve dünya bozulur.” Evet, Nizamülmülk, bugün
sık sık kullanılan bir deyim var, “Çalıyorlar ama çalışıyorlar.” sözlerine bin
yıl öncesinden aslında ne güzel cevap veriyor değil mi? “Çalışacaksın ama
çalmayacaksın.” (MHP ve CHP sıralarından alkışlar) “Çalışacaksın ama
çalmayacaksın.” diyor Nizamülmülk. Evet, köprüler yapılır yıkılır, yollar
yapılır yıkılır ama adalet yıkılırsa, milletin inançları, değerleri yıkılırsa yeniden
yapılamaz. Millî kimliği yıkarsanız yeniden yapamazsınız, dinimizi
yozlaştırırsanız yeniden kuramazsınız. İşte, bu yüzdendir ki dönemin Şam
valisinin bir gayrimüslimin arsasının üzerine zorla cami yapma girişimi
karşısında, Hazreti Ömer onu “Camiyi yık ama adaleti yıkma.” diyerek
uyarmaktadır. Evet, yüzlerce cami yapabilirsiniz ancak milletin devletine,
adaletine olan inancını yıkarsanız bir daha tamir edemezsiniz. 
Evet, bugün burada Büyük Selçuklu Veziri
Nizamülmülk’ün işaret ettiği hayati ve kadim uyarının ne anlama geldiğinden
bahsedeceğim. Değerlerimiz istikâmetinde Türkiye’yi on üç yıldır yöneten bu
iktidarın Türkiye’nin değerlerini nasıl yozlaştırdığından bahsedeceğim. Evet,
bugün geldiğimiz bu noktada, bütün bu yapılanları dikkate aldığımızda, bizim
bugün dile getirdiğimiz hususlar… Evet, Namık Kemal “Baisi şekva bize hüznü
umumidir Kemal/ Kendi derdi gönlümün billah gelmez yâdına.” diyor. 
Evet,
şikâyetlerimiz milletin genel meseleleridir, kendi derdimiz değil, onun bunun
derdi değil. Ama, biz, insanımız nereye gidiyor, ailemiz nereye gidiyor,
milletimiz nereye gidiyor, devletimiz nereye gidiyor, adalet nereye gidiyor,
özgürlükler nereye gidiyor diye soruyoruz. Evet, bütün bu soruları sormaya
devam edeceğiz. Kendi derdimizden, bireysel sorunlarımızdan ziyade, milletimizi
üzen, milleti devletinden, çocuğu aileden koparan, mütedeyyini dininden
soğutan, adalete pranga vuran, vicdanlarımızı kanatan politikalara, halka reva
görülen uygulamalara, hükûmet edenlerin çelişkili siyasetine işaret etmek istiyorum.

Bugün
eleştireceğim konu, bütün bu sorunların temelinde, merkezde milletimizin
oluşturduğu değerlerin yozlaşması vardır. Bu milleti millet yapan değerler
yozlaşıyor, yok oluyor farkında mısınız acaba? Gerçekten, tarih boyunca bize
yön veren değerler vardır, metinler vardır. “Millet”, “devlet”, “adalet”, “hak”
ve “hukuk” gibi bizi biz yapan, bizim biz kalmamızı sağlayan kavramlar vardır. 
Bugün millî
iradeyi temsil edenler burada; unutmasınlar ki kendilerinin burada bir varlık
sebebi vardır. Bu milletin bir varoluşu vardır, temsil ettiğiniz insanların bir
onuru vardır, bir devleti kuranların felsefesi vardır; bunları görmeyerek,
bunları yok ederek geleceğe istikamet veremezsiniz. Bugün, işte, geldiğimiz bu
noktada, gerçekten, bu değerlere biz “bengi” diyoruz yani ölümsüzleşmiştir bu
değerler. Evet, bu değerler bizim için “insan”, “millet”, “vatan”, “adalet”,
“erdem”, “ahlak”, “hürriyet” gibi değerlerdir. Değerli milletvekilleri,
sağlıklı toplumlar bu kavramlara verdikleri önemle eş değer olarak var oluyorlar.

Sürekli olarak
söyleniyor: “İnsanı yaşat ki devlet yaşasın.” Evet, Cenabıhak diyor “İnsan
eşrefi mahlukattır.” Şimdi, işte, bugün geldiğimiz bu noktada devletlerin
itibarı saraylarla, köşklerle değil insanına verdiği değerle ölçülür. Kur'an-ı
Kerim “eşrefi mahlukat” demişse, “İnsanı yaşat ki devlet yaşasın.” demişse Şeyh
Edebali, o zaman burada bizim bu konularda insanın nereye gittiğini
sorgulamamız gerekiyor.
2013 yılının
Kutlu Doğum Haftası’nın konusu insan onuruydu. Bir insan Allah’ın kendisine
verdiği onur, izzet ve şerefle dünyaya gelir. İnsanın hürriyeti onurudur.
Maalesef bugün insan hürriyetini garanti edecek bir ahlaki, siyasi ve hukuki
ortam yoktur. İnsanlar izleniyor, dinleniyor, fişleniyor, kendi kimliklerine
göre ayrıştırılıyor, çatıştırılıyor, düşman kılınıyor, kindar nesiller meydana
getiriliyor. Ve bugün geldiğimiz bu noktada sırf “Siyaseten aykırı.” diye
düşmanlar üretiliyor. Kendi yandaşları, çevresindekileri dost; kendisiyle
beraber, birlikte olmayanları düşman gösteriyor. Maalesef giderek tekelleşen
kamusal güç insanı bir korku tüneline sokmuştur. Yasama, yürütme, yargı, medya
gibi kamu güçleri tekelleşmiş, denge ve denetimden uzak bir hâle gelmiştir.
Evet, bir insanın kendisini yöneten bu kamu güçlerine sahip olanların faaliyetlerinden
haberdar olma hakkı vardır ama maalesef insanların bu gelişmeler hakkında haber
alma hürriyetleri bile kısıtlanmaktadır. Medya özgürlüğü dediğimiz şey, aslında
insanın haber alma özgürlüğüdür ama medyaya verilen cezalar, ama ağlatılan
medya patronları, “Alo Fatih”lerle, “Alo Mustafa”larla yönlendirilen ey şanlı
medya, “Dükkân senin, aleyhinde yazanları at.” denilen medya, değerli medya…
İşte, basına müdahaleyle, havuç, havuz ve sopa yöntemiyle baskı altına alınan
medya aracılığıyla toplum köleleştiriliyor; görmeyen, duymayan, konuşmayan bir
toplum oluşturulmak isteniyor. Güç sahibi eline geçirmiş gücünü, halkın haber
alma hürriyetini kısıtlıyor. Böylece, gelişmelerden habersiz, insanları beyaz
asa sopasıyla, medyasıyla yönlendirmek ve yönetmek istemektedirler. Evet “Bütün
insanlar Allah’ın huzurunda tarağın dişleri gibi eşittir.” diyor. Evet, bizim
akidemiz bu. Allah’ın verdiği değeri günlük hayatta da korumamız gerekmiyor mu?
Ama gelin görün ki “Kadın ve erkeğin eşitliği, fıtratında yoktur.” diyen bir
siyaset bu akidemizi dahi çarpıtmaktan çekinmemiştir. 
Evet,
devletlerin birincil görevi, vatandaşlarına, insan onuruna, şeref ve
haysiyetine uygun standartları sunmaktır. Neresinden bakarsak bakalım,
insanımızın onuru, şerefi, izzeti maalesef dumura uğramıştır. Sokakta kalmış
çocuğun onuru bizim onurumuzdur. Ayazda mendil satarak geçinen kadının onuru
bizimdir. Şiddete maruz kalan kadınların onuru bizim onurumuzdur. Geçinemeyen
emekli, 1 milyonu aşkın taşeron işçi, evine götüreceği lokmanın sayısını sayarak
alan bir asgari ücretli, milyonlar bizim onurumuzdur. Geçim kaynağı olan zeytin
ağacı kesilen, kesilirken hor görülen köylü bizim onurumuzdur. Toprağını
ekemeyen, ektiğini biçemeyen, biçtiğini satamayan, sattığıyla doyamayan köylü
bizim onurumuzdur. Takma ayağıyla belediye otobüsünden darpla indirilen
gazimizin onuru bizim onurumuzdur. Soma’da kurtarıldığı maden kazasından sonra
yattığı sedye kirlenmesin diye çizmesini çıkarmak isteyen işçi kardeşimizin
onuru bizim onurumuzdur. Ermenek’te delik lastik ayakkabı giyen Recep amcanın
onuru bizim onurumuzdur. Bayramiç’te evi yanan yaşlı çiftin, yeni ev yapılması
için kendilerine gönderilen yardımların devam etmesi üzerine “Artık yeter,
göndermeyin. Bu, bize yeter.” diyen Hüseyin Alacaoğlu’nun onuru bizim onurumuzdur.
Parkta yaşamını sürdürmek zorunda kalan Batmanlı Gülşen ailesinin onuru bizim
onurumuzdur. 600 TL’lik işitme cihazını alamayan Cengiz amcanın onuru bizim
onurumuzdur. Borçlarını ödemediği için intihar eden Gaziantepli esnafların
onuru, Mustafa Akkollar, Cemil Güller’in onuru bizim onurumuzdur. Çorum’da
yıkık dökük bir evde kalan, ekonomik zorluklar için kanser tedavisi gören ve
oğlu tarafından terk edilen teyzenin onuru bizim onurumuzdur. Aydın’da çöpten
ekmek arayan teyzemizin onuru bizim onurumuzdur. Merdiven yıkayarak geçinmeye
çalışan, yeni doğan bebeğine bakamayarak sokaklarda bırakmak zorunda kalan
Sivaslı annenin onuru bizim onurumuzdur. İki göz odada hayat mücadelesi,
çocuklarına ekmek götüremediğini söyleyen böbrek hastası Adanalı Nurullah Özen’in
onuru bizim onurumuzdur. Onuru ve itibarı sarayın ihtişamında arayanların,
“Saray milletindir.” diyerek milletle alay edenlerin milletin bu iç acıtan
hâllerinden bihaber olmaları ne kadar ibretliktir, ne kadar ibretliktir.
Değerli
milletvekilleri, işte, bu tablo karşısında, insanın geldiği bu tablo karşısında
insanın hangi durumda olduğunu hepiniz idrak etmeniz gerekiyor. Uyuşturucu yaşı
10’a düşmüş, fuhuş yaşı 13’e düşmüş. En zengin yüzde 10, ülke varlıklarının
yüzde 80’ine sahip. Gelir dağılımı içerisinde, 21 ülke içerisinde sondan
2’nciyiz. Barınmada 36 ülkeden 36’ncıyız. Türkiye, Yaşam Kalitesi Endeksi’nde
maalesef son sıralarda. Türkiye'de insanın hayat kalitesi uluslararası rekabet
endekslerine göre maalesef mümkün değil, maalesef gerilerdedir. Dünya Ekonomik
Forumu’nun Cinsiyet Uçurumu Raporu’na göre Türkiye 134 ülke içerisinde
134’üncüdür. 2014 yılının ilk dokuz ayında 207 kadın cinayeti gerçekleşmiştir. 
Şimdi, bütün bu
mukayese ve bu yaşadıklarımızı dikkate aldığımızda hani “İnsanı yaşat ki devlet
yaşasın.” diyordunuz? Bu tablo karşısında bir düşünmek, insan nereye gidiyor,
nasıl yalnızlaşıyor bir bakmak gerekiyor. Mesele tek başına insan mıdır? Hayır, değil, elbette değil.
Aşırı bireycilik kültürünün toplumsal normlar alanına taşınmasının bütün olarak
otorite unsurlarını aşındırdığını, aileleri, mahalleleri, milletleri bir arada
tutan bağları zayıflattığını dikkate almamız lazım. Evet, bir insana mücerret
olarak, sadece insan olarak, sadece bir birey olarak bakmamamız lazım ama
insanın yaşadığı sosyal ortamı, ailesini görmek lazım. Bugün geldiğimiz bu
noktada, gerçekten, sosyal sermayemizin en önemli unsurlarından biri olan ve
bizim birliktelik sanatımız olan ailemizin durumu hangi ortamdadır, nasıl bir
durumdur? Acaba bunu görebiliyor muyuz? Evet, aile toplumun temel taşıdır. Aile
toplumun temel taşı olduğu gibi, ülkenin, geleceğin de bugünden inşasıdır. 
İnsana saygı, hoşgörü, sevgi
kavramları aile ocağında öğrenilir. Doğruluk, dürüstlük, çalışkanlık vatan ve
millet sevgisi aile ocağında öğrenilir. Hürriyet, şahsiyet, demokrasi kültürü
aile ocağında öğrenilir. Aile bir tuğladır, millet de, devlet de onun üzerine
inşa edilir. Tuğla ne kadar sağlamsa millet de, devlet de o kadar sağlam olur. 
Anayasa’mız “Aile toplumun
temelidir.” diyor. Peki, bugünkü manzara nedir? Değerli milletvekilleri, bugün
aile kurumumuz büyük bir tehdit altındadır. Bugün gördüğümüz, gençlerde meydana
gelen suçların ve kusurların yüzde 90,36’sının aile ve çevresinden
kaynaklandığı anlaşılmıştır. Huzursuz bir aile ortamında yetişen her 100
gençten 78’i, huzurlu bir ortamda yetişen her 100 çocuktan 4’ü suç
işlemektedir. Boşanma sayısı son on yılda yüzde 40 artmıştır, aileler
yıkılıyor. Neden yıkılıyor diye bir baktınız mı? Boşanan çift sayısının yılda
100 binleri aştığı bir ortamda toplumun temeli sayılan aileyi nasıl ayakta
tutabiliriz? Bu bakımdan, bir toplumun geleceğini tahmin etmek istiyorsanız
değerler açısından aile yapısına bakmalıyız. 
19 milyon ailemiz var. Bu 19 milyon ailenin yüzde 78,8’i 1,9 milyar TL
ve altında gelirle geçinmeye çalışıyor. Aile yapısı araştırmalarına göre,
hanelerin sadece yüzde 5’i yoksulluk sınırı olarak tespit edilen 3.200 TL’nin
üzerinde. Bugün geldiğimiz bu noktada hanehalkının borçluluğu yüzde 52’ye varmış.
Evet, 2002 yılında yüzde 2 olan bu borçluluk bugün yüzde 52’ye ulaşmış. 
Her konuşmalarında “Bugüne kadar ne yaptıysak aile
için yaptık, aile saadeti, ailenin huzuru, refahı için yaptık.” diyenler, bu
rakamlardan, ailenin içinde bulunduğu ortamdan haberdar mısınız? Aile değil,
sivil toplum örgütlerimiz var, meslek örgütlerimiz var, vakıflarımız var
-sosyal sermayede- insanlar, bu vakıflar bu toplum örgütleri içerisinde yer
alarak kendilerini güvende hisseden faaliyetlerde bulunur. Ama, maalesef bugün
Türkiye’de sivil toplum örgütlerine baskı var. Federasyonlara, spor
federasyonlarının özerkliğine bile bir baskı var. Vakıflar, aile destekli
vakıflar hâlinde devletin beytülmalinden zenginleşerek hizmet verme gayreti
içerisine girmiş. Bugünlerde, maalesef, hayır kurumları, eğitim kurumları, hepsi
horlanır hâle gelmiş. Çevreye sahip çıkanlar darbeci olarak nitelendirilmiş.
Türkiye'nin geldiği bu noktada, maalesef, parti devleti anlayışı içerisinde bu
sosyal kurumlarımız, sosyal sermayemiz, sivil toplum ve mesleki örgütler dâhil
olmak üzere, eğitim kurumları, hayır kurumları, hepsi tehdit altındadır.
Maalesef huzurlu bir yer bırakmıyorlar bize.
Değerli
milletvekilleri, hepimizin hep beraber, birlikte… Bir insanın en önemli sosyal
sermayelerinden biri millettir. Bir millet olarak bu coğrafyayı vatan yapmışız,
millet olarak birbirimizi anlamışız, millî kimliğimiz oluşmuş, millî kültürümüz
oluşmuş, millî tarihimiz oluşmuş. Tarih bu coğrafyayı vatan yapan Türk
milletiyle müşerref olmuş. Hep beraber, birlikte millî kimliğimizi ve
kültürümüzü inşa etmişiz. Cenabıhak Kur'an-ı Kerim’de “Ey insanlar, sizi
birbirinizi tanıyasınız diye milletlere ayırdık.” diye buyuruyor. “Milletimizi,
kabilelere, 36 etnik gruba ayırıp, daraltıp daraltıp dağılmak ve dövüşmek için
değil, tanışıp yardımlaşmak, güzel ahlakları tatbik ederek daha büyük, daha
güzel toplumlar meydana getirmek, korunmak içindir.” diyor Yüce Allah. Ama, siz
ne yapıyorsunuz? Binlerce yıldır tanışmış milletimizi, millî kimliğiyle, millî
kültürüyle, itikadıyla, diniyle, millî ve manevi değerleriyle beraber, birlikte
olmuş bu milletimizi etnik kimliklere ayırarak Cenabıhakk’ın “Tanışasınız diye
sizi milletler hâlinde yarattık.” diyen bu akidesine aykırı bir şekilde,
Peygamber Efendimiz’in nehyettiği ırkçılık eksininde topluma bakıyorlar.
Millete böyle bir bakış açısının bu milleti götüreceği bir nokta yoktur. 
Evet, milletler
birbirini anlayan insanların bir araya geldiği, kader birliği eden
topluluklardır. Maalesef bugün, Cumhurbaşkanlığı Forsu’nda yer alan 16 devlete
adını veren Türk milletinin adının Anayasa’dan çıkartılmasına şahitlik
ediyoruz. Maalesef bugün ülkemizi yöneten zihniyet, bu coğrafyayı vatan yapan
ve bu coğrafyayı vatanlaştırarak bütünleştiren, bir kader birliği yapan
milletimizin adını dahi zikretmiyor. Her milletin bir adı vardır. Fransa’da
yaşayana Fransalı mı diyorsunuz? Rusya’da yaşayana Rusyalı mı diyorsunuz?
İngiltere’de yaşayana İngiltereli mi diyorsunuz? Mensubiyet şuuru içerisinde
yer aldığımız bu milletin adı Türk milletidir, Türkiyeli değil. 
Bakınız,
Pakistan’ın büyük şairi var. Peygamber Efendimiz’i rüyasında görüyor. Peygamber
Efendimiz soruyor, diyor ki: “Bana ne getirdin İkbal?” Soruyu tekrar ediyor
“Bana ne getirdin?” diye söylüyor. Evet, Muhammed İkbal diyor ki: “İslamiyet
için, devletlerin bekası için savaşırken şehit olan Türklerin kanını getirdim
ya Resulullah.” Bu cevap Peygamber Efendimiz’in katında kabul görüyor ve
Muhammed İkbal seviniyor. Ne yapacaksınız, Muhammed İkbal’in Peygamber
Efendimiz’e söylediği, “Türklerin kanını getirdim.” dediği bu kanı da 36’ya mı
böleceksiniz, ne yapacaksınız? 
Evet, Muhammed
İkbal’in Türk milletine duası budur:
“Allah’ım,
lütfunla, kereminle bu milletin ağacı yeşildir.
Senin kereminden
bu millet bugün hâlâ yaşayabilmektedir.
Allah’ım, İslam
milletine kıpırdanış, silkiniş imkânı bağışla,
Hazreti Ali
gönlü, Hazreti Ebubekir sadakati ve ihlası bağışla.
Bu ümmetin
ciğerine Muhammed (SAV) aşkının okunu sapla.
Yeniden dünyaya
hâkim olma arzusu uyandır onlarda.” diyor.
Şimdi, ne
yapıyoruz? Muhammed İkbal’in övdüğü milletimizin adını silmeye çalışıyoruz,
etnik kimliklere ayırmaya çalışıyoruz.
Değerli
milletvekilleri, sizler birer milletvekili olarak burada yoksunuz. Sizlerin
tarihe, millete karşı sorumluluğunuz vardır. Bugün, aldığınız oylarla sadece,
sadece milletin iradesini temsil ediyorsunuz ama bir millî irade olmak için bu
milletin adına, bu milletin değerlerine sahip çıkmanız gerekir. Muhammed İkbal,
ilk Türkiye seyahatine çıktığında “Türk hava sahasına girildiğinde bana haber
vermelerini söyleyin.” diyor. Haber verilmesi üzerine ayağa kalkıyor ve ayakta
duruyor, diyor ki: “Bu topraklar mübarek topraklardır. Bu mukaddes mekânda
yaşayan millet de öyle bir millettir ki yıllarca İslam’ın muhafızlığını
yapmıştır. Eğer Türk milleti olmasaydı, İslam, Arap Yarımadası’na hapsolurdu.
Bunun içindir ki gönlümde Hazreti Mevlâna'ya ve onun necip milletine karşı
sonsuz bir saygım vardır. İşte bundan dolayı yani onlara hürmeten ayağa
kalktım.” Ne hazindir ki bugün Türkiye’yi yöneten çoğunluk iktidarı bu milletin
adından bahsetmiyor, katliamcı ilan ediyor ve maalesef, bu milleti bölmek
isteyen Marksist, Leninist bölücü çetelerle bu milletin adına, bu devletin
yapısına yönelik çözüm projeleri getiriyor. 
Evet, bu
topraklarda birbiriyle tanışmış milletimiz etnik kimliklere bölünmek
isteniyorsa bu, cehalet, cahiliye döneminin zihniyetidir. Bugün geldiğimiz bu
noktada milliyetçiliği ayaklar altına alanlar aslında sizi buraya getiren millî
iradenin tarihini, itikadını, anlayışını, manevi değerlerini ayaklar altına
alıyorlar. Ne hazindir ki bugün görüştüğümüz, bütçesini görüştüğümüz Davutoğlu
bile milliyetçilikle hesaplaşmak istiyor. Nedir derdiniz bu milletle? Yedi
düveli geldi, bu milletle baş edemedi ama çoğunluğun iradesini temsil eden
insanlar, nedir derdiniz millî kimlikle, nedir derdiniz milliyetçilikle, nedir
derdiniz Türk milletinin adıyla, nedir derdiniz? Onun için bunları sormamız
gerekiyor. 
Bugün geldiğimiz
bu noktada gerçekten... Mehmet Akif diyor ki: “Milletler topla, tüfekle
yıkılmaz; milletler ancak kendi arasındaki bağlar çözülerek yıkılır. Herkes,
kendi başının derdine, kendi menfaatine düştüğü zaman yıkılır ve ‘Kürdistan’
diye ilan edilen meseleler aslında düşmanın meselesidir.” Ne oldu ki bugün
Türkiye’de, Türkiye’yi yönetenler “Türkiye'nin bir Kürt meselesi, bir Kürdistan
meselesi” diyor, Diyarbakır’da “Kürdistan’a selam.” diyorlar? Evet, nerelere
geldik değerli milletvekilleri? Bugün geldiğimiz bu noktada “Milletim nevi
beşer, vatanım ruyi zemin.” diyenler, nifak tohumu ekenler, 36 etnik gruptan
bahsedenler, adından rahatsız olanlar, dilinden rahatsız olanlar var. Rahatsız
olmaya devam edecekler, biz de onları rahatsız etmeye devam edeceğiz.
Değerli
milletvekilleri, sahip olduğumuz en önemli değerlerden biri dinimizdir.
Maalesef, bugün geldiğimiz bu noktada bu değerlerimiz siyaset ve ticaret aracı
olarak kullanılmaktadır. Dinî değerlerimiz yozlaştırılıyor, içi boş hâle
getiriliyor. İnsanların Allah rızası için verdiği sadakalar, fitreler, zekâtlar
birileri tarafından siyaset ve ticaret aracı olarak kullanılıyor. “Evet,
çalıyor ama çalışıyor.” diyerek dinimizin nehyettiği şeyler meşrulaştırılıyor.
“Yolsuzluk hırsızlık değildir.” diye fetvalar veriliyor. Liderlerini başkan
yapanlar oldu, padişah yapanlar oldu, sultan yapanlar oldu, halife yapanlar
oldu, Orta Doğu’nun lideri yapanlar oldu, İslam dünyasının imamı yapanlar oldu,
dünya lideri yapanlar oldu, haşa, ikinci peygamber olarak ilan edenler oldu.
Hızını alamayan bir diğer gafil “Allah’ın bütün vasıflarını üzerinde taşıyor.”
diyebildi. Bir diğer gafil “Allah şirk, devlet şerik kabul etmez.” dedi. Başka
bir zavallı “Biz varsak varsınız, yoksak yoksunuz.” diyerek bütün varlık,
varidadı ona bağladı. Bir diğeri “Erdoğan Türkiye'nin ezelî ve ebedî
başkanıdır.” dedi. Doğduğu şehri mübarek ilan ettiler. “Çıktığı televizyon yere
konulmaz.” dediler. Peygamber Efendimiz’in sünnetine paralel onun sünnetine
uymayı tembihlediler. “Ona dokunmak ibadettir, üslubu bize Allah’ın bir
lütfudur, Allah’ın gönderdiği bir lütuftur.” dediler. Haşa, “Kibir de, gurur da
sadece Allah’a aittir.” diyecek kadar şuur kaybına uğradılar. Tarihin ve
coğrafyanın kendisi için kıyama kalktığını söyleyenler oldu. Hazreti İbrahim’e
uzanan davanın son neferi ilan ettiler. Bütün bu sapıklıklar ve dalaletlerle…
“Biz zahmet için geldik, gazap için değil. Rahmetimiz gazabımızı aşacak.”
diyecek kadar şirazeden çıktılar. Bir diğeri Peygamber Efendimiz’e gurur isnat
etti.
Arkadaşlar,
değerli milletvekilleri; bu atıflarla nasıl bir yozlaşmayla karşı karşıya
olduğumuzu idrak edebiliyor musunuz? Gözler ve kulaklar şehadet etsin diye
söylüyorum: Andolsun, eğer bunlara karşı sesimizi yükseltemiyorsak, kirâmen
kâtibîn meleklerinin yazdıklarını ne “montaj” ne de “dublaj” olarak inkâr etme
imkânınız olmayacaktır. (MHP sıralarından alkışlar) Evet, bu ifadeler,
muhafazakâr, millî ve manevi değerler eksenindeki milletimize bir hakarettir.
Bugün geldiğimiz bu noktada gerçekten, bir Türkiye düşünün; bir Türkiye düşünün;
çoğunluk iradesi İmralı canisiyle Türkiye’ye yol gösteriyor, demokrasinin bütün
sorunlarını çözeceklermiş. Hani Menderes nerede, darbelere karşı çıkanlar
nerede? 40 bin kişinin katili olanlar Türkiye’de demokrasiyi getireceklermiş,
herkesin sorunlarını çözeceklermiş. Menderes demokrasi şehidiydi, nerede? Bütün
bunları gördüğümüzde gerçekten, dün, haşa, kendini Allah, peygamber olarak
gösterenin bugün bir muhafazakâr, demokrat siyasetin çözüm ortağı olması; dün
“Doğu Roma İmparatorluğu’nu yıkan Türk barbarıdır.” diye Papa’ya mektup
yazanların bugün çözüm sürecinin sahibi olması gerçekten acınılacak bir
noktadır. Evet, çözüm dediğiniz nedir biliyor musunuz? Bilmiyorsunuz. Nereye
götürdüğünüzü bilmiyorsunuz.
AHMET AYDIN
(Adıyaman) – Biliyoruz, biliyoruz.
OKTAY VURAL
(Devamla) – Eğer biliyorsan çık, anlat, buraya. Eğer biliyorsan çık anlat.
Müzakere, çözüm taslağını çık anlat, anlat! Niye milletten saklıyorsunuz?
İDRİS BALUKEN
(Bingöl) – Zamanı gelince, zamanı gelince.
OKTAY VURAL
(Devamla) – Kandil’in bildiğini, İmralı’nın bildiğini, Hatip Dicle’nin
bildiğini bu milletin asil vekillerinden niye saklıyorsunuz? 
AHMET AYDIN
(Adıyaman) – Hiçbir şey saklamıyoruz.
OKTAY VURAL
(Devamla) – Çıkın açıklayın. Milletten korkuyor musunuz? Korkuyorsunuz.
Evet, değerli milletvekilleri, aslında çok önemli
sorunlar var. Rüşvet ve yolsuzluk bir ur gibi, devleti felç eder, adaleti felç
eder. Ama, 17-25 Aralık sürecinde rüşvet ve yolsuzluktan hesap vermek
isteyenler savcılara, adli kolluğa, hâkimlere, adalet yapımıza darbe vurdu,
hürriyetlerimizi kısıtladılar. Twitter’ı, Facebook’u yasakladılar, hepimizi
makul şüpheli hâline dönüştürdüler, hepimizin mal varlığına el koyma hakkı
getirdiler. Nedir? Erdoğan Bayraktar diyor ki: “Ben istifa ediyorum ama Sayın
Başbakan, milleti ve devleti rahatlatmak için siz de istifa edin.” dedi, canlı
yayında söyledi. Ama nerede? Millete rahat yok, devlete rahat yok. Rüşvet ve
yolsuzluk paralel çetesi hukukumuza, özgürlüklerimize, adaletimize, medyamıza,
her alanımıza nüfuz ederek hepimizi nefes almaz duruma getirdi.
Evet, değerli milletvekilleri, söyleyecek çok şey
var ama burada bütün bunları dikkate aldığımızda, ben özellikle bu tabloya
destek olanlara... Ey değerli vatandaşlarım, değerli milletvekillerim,
gerçekten... 
(Mikrofon otomatik cihaz tarafından kapatıldı)
BAŞKAN – Sayın Vural, süreniz bitti, ek sürenizi
veriyorum.
Buyurun efendim.
OKTAY VURAL
(Devamla) – ...bugünkü Hükûmet doğruluktan ve güvenlikten sapmıştır. Gerçekten
ne güzel demiş: “Görüp ahkâm-ı asrı münharif sıdk u selametten,/Çekilmelisiniz
izzet ü ikbâl ile bâb-ı hükûmetten.” Evet, “Hayır.” diyeceğimiz bu bütçe
inşallah Davutoğlu’nun ilk ve son bütçesi olacaktır.
MUSA ÇAM (İzmir)
– İnşallah.
OKTAY VURAL
(Devamla) – Ve sözlerimi de Tevfik Fikret’in bir şiiriyle bitirmek istiyorum: 
“Bu sofracık
efendiler ki iltikama muntazır, 
Huzurunuzda
titriyor bu milletin hayatıdır; 
Bu milletin ki
mustarip, bu milletin ki muhtazır, 
Fakat sakın
çekinmeyin, yiyin, yutun hapır hapır.

Yiyin efendiler
yiyin, bu han-ı iştiha sizin, 
Doyunca,
tıksırınca, çatlayıncaya kadar yiyin.

Efendiler pek
açsınız, bu çehrenizde bellidir,
Yiyin,
yemezseniz bugün, yarın kalır mı kim bilir?
Bu nadi niam
bakın kudumunuzla müftehir, 
Bu hakkıdır
gazanızın, evet, o hak elde bir.

Yiyin efendiler
yiyin, bu han-ı iştiha sizin, 
Doyunca,
tıksırınca, çatlayıncaya kadar yiyin.

Bütün bu nazlı
beylerin ne varsa ortalıkta say, 
Haseb, neseb,
şeref, oyun, düğün, konak, saray. 
Bütün sizin,
efendiler, konak, saray, gelin, alay; 
Bütün sizin,
bütün sizin, hazır hazır, kolay kolay.

Yiyin efendiler
yiyin, bu han-ı iştiha sizin, 
Doyunca,
tıksırınca, çatlayıncaya kadar yiyin.”

Hepinize
saygılarımı arz ediyorum. (MHP ve CHP sıralarından alkışlar)
BAŞKAN –
Teşekkür ediyorum Sayın Vural.
Sayın
milletvekilleri, şimdi söz sırası Cumhuriyet Halk Partisi Grubu adına İstanbul
Milletvekili ve Grup Başkan Vekili Sayın Mehmet Akif Hamzaçebi’ye aittir. 
Sayın Hamzaçebi,
bizdeki bilgiye göre süreniz otuz beş dakika. 
Buyurun efendim.
(CHP sıralarından alkışlar) 
CHP GRUBU ADINA
MEHMET AKİF HAMZAÇEBİ (İstanbul) – Sayın Başkan, değerli milletvekilleri;
Cumhuriyet Halk Partisi Grubu adına sizi ve bütçe görüşmelerini
televizyonlardan izleyen vatandaşlarımızı sevgi ve saygıyla selamlıyorum. 
Konuşmama
başlamadan önce, uzun yıllar Türkiye Büyük Millet Meclisinde milletvekili
olarak beraber çalıştığımız, Adalet ve Kalkınma Partisi hükûmetlerinin bütçe
görüşmelerinde aralıksız bir şekilde birlikte olduğumuz ancak bugün aramızda
olmayan, rahmete intikal etmiş olan, Malatya ve sonra da İstanbul Milletvekili
olan Değerli Arkadaşımız Mevlüt Aslanoğlu’nu sevgi ve saygıyla anıyorum ve
kendisine bir kez daha Allah’tan rahmet diliyorum. (CHP sıralarından alkışlar) 
Bütçenin ilk tur
görüşmelerini 10 Aralık tarihinde gerçekleştirdik. Şimdi son tur görüşmelerini gerçekleştiriyoruz.
İlk turdaki görüşmelerde Cumhuriyet Halk Partisi Genel Başkanı Sayın Kemal
Kılıçdaroğlu, 2015 yılı bütçesine yönelik olarak “Bu bütçenin stratejisi yok,
ufku yok, vizyonu yok.” değerlendirmesinde bulundu. Sayın Başbakan, Sayın
Kılıçdaroğlu’nun bu eleştirisine karşılık strateji, vizyon, ufuk kaygısıyla bir
konuşma yapmaya çalıştıysa da bir saatlik konuşma süresi içerisinde biz doğrusu
bu kavramlara ilişkin herhangi bir ipucunu Sayın Başbakanın konuşmasından
alamadık. Sayın Başbakanın o günkü konuşmasında söylediği en önemli cümle
şuydu: “Türkiye'nin yükseliş programını yapacağız.” Bu cümleyle birlikte birkaç
kavramı daha kullandı “güçlü ekonomi, yaşanabilir çevre, ileri demokrasi,
yaşanabilir mekânlar” gibi. 
Değerli
milletvekilleri, bu kavramların hepsi kulağa hoş geliyor ancak on iki yıllık
sürede yapılanlara baktığımızda, on iki yıl önce söz verilenlere kıyasla bugün
yapılanlara baktığımızda, Sayın Başbakanın bu sözlerine inanmak mümkün
gözükmüyor. On iki yıl önce söz verilenler ile bugün yapılanlar on iki yıllık
bir değerlendirmeyi zorunlu kılmaktadır. O nedenle, biz, Sayın Başbakanın bu
cümlesini doğrusu ihtiyatla karşılıyoruz, güven verici bulmuyoruz. 
Sayın Başbakan
bütçe konuşmasında öğrencilik yıllarına gitti, İstanbul Lisesinde okuduğu
yıllara gitti, İstanbul Lisesinin eski Düyun-ı Umumiye İdaresi binası olduğunu
hatırlatarak öğrencilik yıllarında o binada Düyun-ı Umumiye döneminden kalma
kasaları gördükçe Allah’a dua ettiğini söyledi, “Allah’ım, bir daha bu millete
Düyun-ı Umumiye günlerini gösterme.” dedi. Sonra 2002’ye geldi, 2002 ile Düyun-ı
Umumiye dönemi arasında bir paralellik kurdu, “Düyun-ı Umumiye yerine
Türkiye’de IMF vardı.” dedi ve “İthal bakan vardı.” dedi. 
Sayın Başbakanın
“İthal bakan vardı.” dediği, Güçlü Ekonomiye Geçiş Programı’nı düzenleyen,
uygulamaya koyan Sayın Kemal Derviş’ti. Doğrusu, Adalet ve Kalkınma Partisinin
2002 seçimlerine girerken millete verdiği sözü gayet iyi hatırlıyorum
“Türkiye’den IMF’yi kovacağız.” ve iktidar olduktan sonra da bu yönde gerçekten
çaba sarf etmeye başladı, ta ki 1 Mart 2003 tarihli tezkereye kadar.
Amerika’yla Mehmetçik’in kanı üzerinden, Irak’a girmek üzerinden bir para
pazarlığı yapıldı. Para alınsaydı IMF gönderilecekti. 1 Mart tezkeresi burada
reddedildi ve Hükûmet IMF’nin ipine sarıldı. Sayın Davutoğlu, Sayın Başbakan,
“İthal bakan” dediğiniz Kemal Derviş’in Güçlü Ekonomiye Geçiş Programı’yla on
iki yıllık hayatınızı sürdürdünüz. 
On iki yıl önce
ile bugünü kıyaslıyor Sayın Başbakan. Evet, kıyaslayalım, on iki yıl önceye
kıyasla Türkiye bugün nerededir? İnsan hakları, özgürlükler, barış, huzur gibi
toplumsal hayatımızı ilgilendiren konularda insanımızın on iki yıl öncesine
göre daha mutlu, daha huzurlu olduğunu, geleceğe daha umutla baktığını söylemek
mümkün değildir. Başbakanlıktaki isim değişikliği bizim, geleceğe,
vatandaşımızın geleceğe umutla bakmasını sağlamak için yeterli değil, yetmiyor.
1990’ların mazlumu, ezileni rolüyle yola çıkıp “Adalet devleti kuracağız.” diye
iktidar olanlar on iki yıllık iktidarlarının sonunda adaletin değil zulmün,
baskının, otoriter anlayışın, tek adamın yönetimini kurdular. Size nasıl
inanacağız? 
Başbakanlıktaki
isim değişikliği yönetimin şekli açısından hiçbir şey ifade etmiyor. Baskı,
otoriter tek adam yönetimi aynen devam etmektedir. 2002’de iktidar olduklarında
bir başka ülkenin değil Türkiye Cumhuriyeti’nin Genelkurmay Başkanıyla
görüşebilmek için Amerikalı dostlarından yardım isteyenler, iktidarlarının
onuncu yılında yıllarca beraber çalıştıkları Genelkurmay Başkanını terör örgütü
üyesi sıfatıyla cezaevine göndermekten çekinmediler. “Darbelere karşıyız.”
deyip 27 Nisanı, 28 Şubatı bütün bunları eleştirirken, kamuoyu önünde
eleştirirken, 27 Nisan e-muhtırasını veren komutanı, Genelkurmay Başkanını
üstün hizmet madalyasıyla ödüllendirdiniz. Sizin söylemlerinize nasıl
inanacağız? 
Mazlum olunan
1990’lı yıllarda “AB bir Hristiyan kulübüdür.” diyordunuz. 2002’de iktidar
olduğunuzda AB projesine sarıldınız. 17 Aralık 2004 tarihinde Avrupa
Birliğinden bir müzakere takvimi aldınız. Ertesi günkü gazetelerin “On yıl
sonra AB’ye tam üyeyiz, merhaba Avrupa.” manşetlerini, zamanın Başbakanı Sayın
Erdoğan’ın “Avrupalılar, bize sessiz devrim yaptınız.” cümlesini ve Kızılay’da
güpegündüz yapılan havai fişek gösterilerini unutmadık. 17 Aralık 2004’ün
üzerinden tam dokuz yıl geçip onuncu yıla girdiğimizde, bir başka 17 Aralık
tarihinde, 17 Aralık 2013 tarihinde AB yolunda değil ama yolsuzluk konusunda
Türkiye büyük bir mesafe aldığını bütün dünyaya gösterdi. (CHP sıralarından
alkışlar) Ve iki hafta önce, “Bizim AB’ye ihtiyacımız yok, bizim AB gibi bir
derdimiz yok.” dediniz. Size nasıl inanacağız? 
Değerli
milletvekilleri, 2007 seçimlerine “Müslüman Cumhurbaşkanı seçeceğiz.” diye
girdiniz sanki önceki cumhurbaşkanları Müslüman değil, inançsız kişilermiş
gibi, onlara büyük bir saygısızlık yaparak. 2007 seçimleri yapıldı, seçimlerden
sonra Avrupa Birliği Projesi ikinci plana atıldı. Bugünkü tablo aslında 2007’den
başlamıştır, AB’yle ilişkilerin temeli ta o zaman atılmıştır, bu kötü tablonun
temeli o zaman atıldı. AB derdiniz, Hükûmetin AB derdi hiçbir zaman olmadı
esasen. Avrupa Birliğini, iç politikada manevra alanınızı genişletmek,
Hükûmetinize muhalif gördüğünüz kesimleri susturmak, Türk Silahlı Kuvvetlerini,
yargıyı, üniversiteleri, sivil toplumu, aydınları, gazetecileri, bilim
adamlarını, kısaca bu iktidar karşısında görüş ifade edebilecek kim var ise
hepsini potansiyel tehlike görüp Avrupa Birliğine yaslanarak onları susturmak
için kullandınız AB’yi. 
Hukuksuz
Ergenekon, balyoz, askerî casusluk, Oda TV ve daha bir sürü davayı yarattınız.
17 Aralık 2013 tarihinden sonra masumiyet karinesini hatırladınız, adil
yargılanma ilkesini hatırladınız, “İçeride çok sayıda günahsız adam var.”
dediniz. Sonra, ne zamanki 17 Aralığı kontrol altına almaya başladığınızı
düşündünüz, tekrar döndünüz, “Ergenekon ve Balyoz bir darbe teşebbüsüdür.”
demeye başladınız. Size kim inanır? 
14 Eylül 2011 tarihinde Mısır’a gittiniz, Sayın Erdoğan
Mısır’a gitti. “Ben Mısır’ın da laik bir anayasaya sahip olmasını istiyorum.
Çünkü laiklik ateizm değildir, laiklik din düşmanlığı değildir. Laiklikten
korkmayın.” dedi. Şapka çıkarılacak bir cümle; tarih 14 Eylül 2011. Aynı
Erdoğan, Sayın Erdoğan, Sayın Cumhurbaşkanı 8 Aralık 2014 tarihinde laikliği
şöyle tanımladı: “Kilise ile devlet ilişkilerini taklit eden, dini devlete
düşman gören bir anlayış.” Size kim inanır? 
Mısır’daki laiklik sözünden iki yıl sonra, Kasım
2013 tarihinde bir grup toplantısında şöyle konuştunuz: “İnsanımıza iki yüz
yıldır bir istikamet dayatılıyor.” İki hafta önceki eğitim ve din şûralarında
bu cümleleri biraz daha açtınız. “Eğitim iki yüz yıldır insanımızı formatlama
aracına dönüşmüştür. İki yüz yıldır insanımıza bir hayat tarzı dayatılıyor. Biz
şimdi anaokulundan başlayarak çocuklarımıza yeni bir hayat tarzı sunacağız.”
Evet, “İki yüz yıl” ifadesi burada anahtar cümle. Yani Osmanlının
modernleşmesine, Osmanlıdaki dönüşüme de karşı çıkan, cumhuriyet, laiklik,
bütün bu modern değerlerin hepsine karşı çıkan, hepsini taa kökenine gitmek
suretiyle Osmanlıdan başlayarak reddeden bir anlayış. Size nasıl inanacağız? 
Parti kongrelerinizde büyük şair Sezai Karakoç’un
muhteşem şiirlerinden okudunuz. Keşke onun “Mona Roza”sını da aynı içtenlikle
okuyabilseydiniz, keşke Cemal Süreyya’nın da bir şiirini, örneğin “Göçebe”sini
aynı içtenlikle okuyabilseydiniz. 
Seçimlerden,
referandumlardan sonra balkonlara çıktınız; keşke o balkonlarda zafer kazanmış
mağrur bir komutan edası içinde ya da rakiplerini geçmiş olmanın verdiği
ürkütücü keyif ifadesiyle konuşmasaydınız. Keşke o balkonlardan tevazuyu
hissettirebilseydiniz, barışı, kardeşliği, kucaklaşmayı hissettirebilseydiniz.
O balkonlarda verdiğiniz barış, kardeşlik gibi sözlerin içtenliğine milleti
inandırabilseydiniz. Keşke o balkonlardan indikten sonra o verdiğiniz sözleri
unutmasaydınız. Maalesef, sizin konuştuğunuz o balkonlar artık, barışın,
kardeşliğin, özgürlüğün değil ölümün körfezleri oldu. Başbakanlıktaki isim
değişikliği balkon konuşmalarının içeriğini değiştirmiyor. Aynı balkon
konuşmaları bugün de devam etmektedir.
Değerli
milletvekilleri, sonra, Ege’de, Ege’nin bir kasabasında bir balkonda ayakkabı
kutusunu gösteren bir kadından ürktünüz, onu karakola götürdünüz. Şimdi,
takılmış bir plak gibi “ileri demokrasi” diyorsunuz, Sayın Başbakan “ileri
demokrasi” diyor. Sizin ileri demokrasi sözünüze kim inanır?
6 kişinin
hayatını kaybettiği, 11 vatandaşımızın gözünü kaybettiği, binlerce
vatandaşımızın yaralandığı Gezi olaylarında talimatınızla hareket eden
polisleri “Destan yazdılar.” diye övdünüz, daha sonra bu polisleri “Savcının
talimatıyla görev yaptılar.” diye kış kıyamette sürgün ettiniz. Size kim
inanır? 
Gezi olaylarında
otelinin kapılarını biber gazından kaçanlara açtığı için bir otelin sahibi olan
holdingi vergi denetimine aldınız, ceza üstüne ceza yağdırdınız. Öte taraftan,
İranlı bazı kişilerle olan yasa dışı ilişkilerden doğan kazançların
meşrulaştırılması için Varlık Barışı Kanunu’nu çıkardınız. Size kim inanır?
SONER AKSOY
(Kütahya) – Türkiye, Türkiye. 
MEHMET AKİF
HAMZAÇEBİ  (Devamla) – Dün dindarlıklarından şüphe etmediğiniz, “muhterem”
sıfatıyla andığınız, beraber namaza durduğunuz, Amerika’ya bakanlarınızı
gönderip “Bir emri var mı?” diye sorduğunuz insanları bugün sahte peygamberlikle
suçluyorsunuz. (CHP sıralarından alkışlar) Size kim inanır?
Cumhuriyetin
kurucu önderlerini ayyaşlıkla suçladınız. Hukuksuz Ergenekon, Balyoz ve diğer
davaların hukuksuzluğuna işaret etmek için “Biz bu davaların avukatıyız.” diyen
Cumhuriyet Halk Partisini, Sayın Kılıçdaroğlu’nu darbecilikle suçladınız ve 17
Aralık 2013’ten sonra döndünüz hukuka sarıldınız. Ne zamanki bunları kontrol
altına almaya başladığınızı hissettiniz, farklı şeyler yapmaya başladınız. O
zaman “makul şüphe” kavramını “kuvvetli şüphe”yle değiştirdiniz. 17 Aralıktan
hemen sonra “Makul şüphe, yargının eline olağanüstü bir güç vermektedir, bütün
vatandaşların özel hayatı tehlike altındadır.” dediniz; kuvvetli şüpheyle
değiştirdiniz. Şimdi, işleri kontrol altına aldığınızı düşünüyorsunuz, kuvvetli
şüpheyi tekrar makul şüpheye dönüştürdünüz. Ne için? Sizin karşınızda olanları
tutuklamak, gözaltına almak için. Sizin ileri demokrasi anlayışınıza kim
inanır?
Dün “Bu Hükûmet
sayesinde ekonomide işler iyi gidiyor.” diyen zamanın TÜSİAD Başkanını, dolar
2,4 liraya doğru o zaman giderken dikkatli bir dille Hükûmeti uyardığı,
Hükûmete tavsiyelerde bulunduğu için, vatan hainliğiyle suçladınız. Sizi
överken iyi; sizi eleştirirken, dikkatli bir dille yol gösterirken vatan haini;
size kim inanır?
Bugünkü TÜSİAD
Başkanı da vatan hainliğiyle eleştirilme korkusu nedeniyle, dolar 2,4 liraya
doğru seyrederken, sesini çıkarmıyor, çıkaramıyor. Bu mu Sayın Davutoğlu, Sayın
Başbakan sizin ileri demokrasi anlayışınız? Siz, şimdi, iş adamlarına
diyorsunuz ki: “Bizi eleştirin.” Sayın Davutoğlu, iş adamlarının sizi
eleştirecek gücü yok, onlara bu alanı yasakladınız, memlekette demokrasi yok. 
12 Eylül 2010
referandumuyla yargıya yeni bir sistem getirdiniz, yeni bir düzen kurdunuz;
“Artık üstünlerin hukuku değil, hukukun üstünlüğü.” dediniz. HSYK yeniden
yapılandırıldı. Şimdi, diyorsunuz ki: “Biz, o Anayasa değişikliğinde yanlış
yapmışız, HSYK’yı yanlış yapılandırmışız. Gelin, bu yaptığımız değişikliği bir
daha değiştirelim.” Size kim inanır?
“Bir şiir okuduğum için beni hapse attılar.”
diyerek 1990’lı yılları acımasızca eleştirirken, bugün, kırmızı bülten
çıkardıklarınızla beraber olduğunuz yıllarda, daha yayınlanmamış bir kitap için
“Bir kitap bombadan daha tehlikelidir.” dediniz. Size kim inanır? 
Şimdi, herhâlde aynı şeyi diziler için
söyleyeceksiniz. “Bir dizi bombadan daha tehlikelidir.” İleri demokrasi
anlayışı.
Bir otel salonunda İsrail Cumhurbaşkanına “…”(x)
diyerek kahramanlığa oynadınız, sonra tutup bu olay nedeniyle bozulan İsrail
ilişkileri ve Amerika Birleşik Devletleri kamuoyundaki olumsuz algıyı düzeltmek
için lobi şirketlerine milyon dolarlar ödediniz. Mavi Marmara’dan sonra
mangalda kül bırakmadınız. Bütün dünyaya meydan okuyor gözüktünüz. İstanbul 7.
Ağır Ceza Mahkemesinde, aralarında İsrail Genelkurmay Başkanının da olduğu 4
kişi hakkında dava açıldı. Mahkeme, 4 kişiyle ilgili olarak tutuklanmalarına ve
haklarında kırmızı bülten çıkarılmasına karar verdi. Kırmızı bülten mahkemeden
Adalet Bakanlığına, oradan Dışişleri Bakanlığına gitti. 6 Haziran 2014
tarihinden bu yana da kırmızı bülten Dışişleri Bakanlığında bekliyor. Öyle
anlıyorum ki bu kırmızı bülten, Dışişleri Bakanlığının stratejik
derinliklerinde kaybolacak. (CHP sıralarından alkışlar) Sayın Davutoğlu
Dışişleri Bakanı olarak arşivlerde beklettiği bu bülteni, herhâlde şimdi
Başbakan olarak bekletiyor. 
Öte yandan, bir başka kişiyle ilgili bir kırmızı
bülten daha çıkarıyorsunuz şimdi. İstediğiniz kırmızı bülten Amerika’ya
gidecek, istediğiniz kırmızı bülten istediğiniz ülkeye gidecek, istemediğiniz
bülten gitmeyecek; bu mu sizin ileri demokrasi anlayışınız?
Sayın
Kılıçdaroğlu bütçe konuşmasında bir şey söyledi: “Orta Doğu’daki ülkelerle,
Mısır’la ve diğer ülkelerle ilişkilerimiz bozuldu.” Sayın Davutoğlu da çıktı
dedi ki: “Sayın Kılıçdaroğlu, siz Kahire’ye gidin, bir taksiye binin, Türk
olduğunuzu anlarlarsa sizden para almazlar.”
Ben şimdi Sayın
Davutoğlu’na, Sayın Başbakana bir şeyi hatırlatmak istiyorum: Sayın Recep
Tayyip Erdoğan, zamanın Başbakanı, 8 Eylül 2011 tarihinde “Gazze’ye gidecek yardım
gemisine Türk donanması eşlik edecek.” dedi. 12 Eylül 2011 tarihinde “Er veya
geç Gazze’ye gideceğim.” dedi. 23 Mart 2013 tarihinde “Nisanda Gazze’ye
gideceğim.” dedi. 15 Nisan 2013 tarihinde “İnşallah, mayıs sonu Gazze’de
olacağız.” dedi. Sonra 21 Nisan 2013’te, John Kerry: “Erdoğan’ın böyle
konuşması şık olmadı, hiç doğru olmadı, ertelemesi iyi olur.” dedi. 18 Mayıs
2013’te de Sayın Erdoğan “Gazze’ye haziran ayında gideceğim.” dedi. O tarihten
bu yana Sayın Erdoğan’ın sözü havada kaldı.
Sayın Başbakan,
biz bütün ülkelere gideriz. Mısır’a gittik, Mısır’da Müslüman Kardeşlerle de
görüştük. Bakın, şimdi sizin Başbakan Yardımcınız açıklama yapıyor “Mısırla
ilişkilerimizi düzeltmeliyiz.” diyor. Doğru bir şey söylüyor, çok doğru bir şey
söylüyor. Bizim giden heyetimiz, Mısır’la ilgili raporunu Dışişleri
Bakanlığına, Sayın Davutoğlu’nun Dışişleri Bakanı olduğu dönemde de verdi.
Ben, şimdi Sayın
Davutoğlu’na, Sayın Başbakana bir şey sormak istiyorum: Sayın Erdoğan’ın 4 kez
gideceğim dediği hâlde gidemediği Gazze’ye Sayın Başbakan siz gidebilecek
misiniz?
Sayın Başbakan,
Sayın Kılıçdaroğlu’nun sorduğu sorulara ya cevap vermedi ya eksik cevap verdi
ya da yanlış cevap verdi. Darbelerle ilgili bir şeyler söylemeye çalıştı, bir
anda Adıyaman’daki bir meydandan konuştuğunu duydum: “Biz; 27 Mayısı, 12 Martı,
28 Şubatı, 27 Nisanı darbe olarak tanımladık ama Cumhuriyet Halk Partisi
tanımlamıyor.” dedi. Sayın Başbakan, sizin hobi olarak o yaptığınız Dışişleri
Bakanlığı döneminde herhâlde Cumhuriyet Halk Partisini iyi takip etmemişsiniz,
zamanınız buna yetmemiş, öyle anlıyorum. Biz, bütün darbeleri kınıyoruz,
darbenin iyisi kötüsü yoktur. (CHP sıralarından alkışlar) Ama bir şey dikkatimi
çekti. Sayın Davutoğlu “27 Mayıs, 12 Mart, 28 Şubat, 27 Nisan.” derken 12
Eylülü atlıyor. Acaba gazetelerde mi yanlışlık var dedim, Anadolu Ajansı’nın
metnini aldım, 12 Eylülü saymamış. Yani, bu bir dil sürçmesi midir, yoksa
bilinçaltında 12 Eylülün darbe anlayışını da kendisi barındırdığı için mi? (CHP
sıralarından alkışlar) Bakın, burada darbe mağdurlarının haklarının iadesi
hakkında bir kanun çıkardınız. “Darbe” deyince siz sadece 28 Şubatı
anlıyorsunuz kendi anlayışınıza göre. Biz de 28 Şubatı siyasete müdahale olarak
görürüz ama “darbe mağdurlarının haklarının iadesi” deyince 28 Şubat mağdurlarının
haklarını iade ettiniz; 12 Eylül, 12 Mart ve hatta 27 Mayısın haklarını,
bunların mağdurlarının haklarının iadesi hakkında önergelerimize rağmen, kanun
teklifimize rağmen hiçbir şey yapmadınız. Hadi, gelin, bizim kanun teklifimiz
bekliyor; ocak ayının ilk haftasında onu yasalaştıralım, onların haklarını da
verelim. 
Sayın Başbakan
ekonomiyle ilgili sabun köpüğü gibi programlar açıklıyor, sabun köpüğü gibi.
“Tasarrufları artıracağız, tasarruflar yetersiz.” diyor. Çok doğru bir yerden
başlıyor. Türk ekonomisi tasarruf etmediği sürece sürdürülebilir yüksek
büyümeyi yakalayamaz; bu, bir gerçektir. Tasarruf oranları Adalet ve Kalkınma
Partisi hükûmetleri döneminde en düşük seviyesine inmiştir. 2013 yılı seviyesi
millî gelire oran olarak 13,4’tür. Ne diyor Sayın Başbakan? “Tasarrufları
artıracağız, plaket verilmeyecek.” Sayın Başbakan, bu bir kara mizah örneği,
yapmayın. Yani, plaket tasarrufuyla siz ancak kaçak sarayın bir günlük
masrafını belki karşılarsınız. (CHP sıralarından alkışlar) Adalet ve Kalkınma
Partisi iktidar olduğunda kamuda 86 bin araç vardı. 86 bin araç. On iki yılda
ne oldu arkadaşlar, biliyor musunuz? 96 bin oldu, 10 bin artırdınız. 2015 yılı
bütçesinde 8.400 araç var. Hadi, bunun bir kısmı hibe, bir kısmı savunma, bir
kısmı güvenlik ihtiyacı, bunun dışında kamuya yine binlerce araç alıyorsunuz.
Sayın Başbakan, hadi, gelin, otomobilden, araçtan tasarruf edin, plaketle niye
uğraşıyorsunuz? “Efendim, bu bir semboldür.” demeyin, sembol arabadır, araba da
bir semboldür. Araba da nihayet milyarlarca lira tasarruf edilecek bir kalem
değildir ama yüzlerce milyon lira tasarruf edilecek bir kalemdir.
Şimdi, Sayın
Başbakan, tabii, rakamları kendi istediği gibi veriyor. Sayın Ahmet Aydın
burada diyor ki: “Cumhuriyet Halk Partisi mutlak rakamları veriyor oysa nispi,
oransal vermesi lazım.” Çok doğru, Sayın Aydın’a katılıyorum. Ona bir örnek
vereceğim ben şimdi. 
Sayın Başbakan
diyor ki: “Türkiye 2009-2013 döneminde 100 olan büyümesini 120’ye çıkardı.”
Doğru, doğru bir rakam. Sayın Başbakan bunu Avrupa’yla kıyaslıyor; hayır,
Türkiye'yi Türkiye'nin yarışmakta olduğu gelişmekte olan ülkelerle
kıyaslayacaksınız.
Bakın, aynı
dönemde Türkiye'nin de içinde olduğu yükselen piyasalar ve gelişen ekonomiler
büyümesini 103’ten 129’a çıkardı; Sahra Altı Afrika 104’ten 128’e çıkardı;
yükselen ve gelişen Asya 107’den 144’e çıkardı. Sayın Başbakan, siz şimdi eksik
bilgi verirseniz biz sizin bilgilerinize nasıl inanabiliriz? 
Şimdi, Sayın
Aydın’ın o örneği doğru, nispi rakamlar kullanmak lazım. Sayın Başbakan diyor
ki: “2002 yılında 28 milyar döviz rezervimiz vardı, 133 milyar dolara çıktı.”
Bu kadar, bir oran falan vermiyor. Oysa, Merkez Bankasının sayfasında bu
rakamlar kısa vadeli borçlara oran olarak da veriliyor. Tablo burada; bir
sütunda döviz rezervi, bir sütunda kısa vadeli borçlar, üçüncü sütunda da
rezervin kısa vadeli borçları karşılama oranı. Aynı dönemde kısa vadeli
borçlarımız da 16 milyar dolardan 130 milyar dolara çıkmış. Şöyle örnekleyelim:
2002’de her 100 dolar kısa vadeli borcumuza karşılık cebimizde 170 dolar vardı,
2014’te, üçüncü çeyrek sonu itibarıyla, her 100 liralık borcumuza karşılık 101
liramız varmış. Evet, tekrar ediyorum, 2002’de her 100 liralık borca karşılık
172 dolarımız varmış, 2014’te her 100 dolarlık borcumuza karşılık cebimizde 101
dolar var. Şimdi, Sayın Davutoğlu diyor ki: “Cumhuriyet Halk Partisi gelecek,
paraları harcayacak.” Para kalmamış ki Sayın Başbakan.
Değerli
milletvekilleri, zamanım azalıyor, bazı şeyleri çok kısaca geçmek istiyorum.
Tarım sektörü.
Sayın Kılıçdaroğlu “Çok pahalı mazot kullanıyor çiftçi." dedi. Evet,
ekonominin bir gerçeği. Gelin, çiftçiye ÖTV’siz mazot verilmesi hakkında kanun
teklifimiz Mecliste bekliyor, bunu yasalaştıralım Sayın Başbakan. Bütün Avrupa
Birliği ülkelerinde bu uygulama var. “Siz bir kanun çıkardınız, millî gelirin
yüzde 1’i oranında bütçeden destek verme sözü verdiniz.” dedi Sayın
Kılıçdaroğlu. Sayın Başbakan da “O hesap öyle yapılmaz." dedi. Yani olur
mu? Şimdi, yüzde yarım, tamam, bütçeden verdiğimiz destek millî gelirin yüzde
yarımı düzeylerinde ama faiz sübvansiyonu var, hibe var, vesaire var, kredi
destekleri var. Bütün bunları topladığınızda yüzde 1,12 ediyor. Sayın Başbakan,
o kanunu çıkardığınız zaman da bu destekler vardı. Sonra, OECD’den bir ölçü
veriyor. Bizim bütün desteklerimizin toplamı OECD rakamlarına göre millî
gelirin yüzde 2’si. Sayın Başbakan, bu rakam da 2002 yılında millî gelirin
yüzde 3,6’sı. Benim size tavsiyem: Döneminizi anlatırken 2002’yi de alın da bir
kıyaslayın, hakikaten bir başarı varsa elbette övünmek hakkınız ama yoksa böyle
eksik bilgiler vermeyin Meclise. 
Sayın Başbakan
Konya Milletvekili, Konya’dan seçilmiş. Buğday örneğini vereceğim, buğdayda
durum nedir diye, onun için aklıma Konya geliyor. Konya, medeniyetimizin kadim
şehirlerinden. Sezai Karakoç’un “Gördüm Diyarbekir’i, Konya’yı, Bursa’yı,
İstanbul’u, görmediğim şehirlere karşılık." diye yücelttiği; Cemal Süreya’nın “Bir başak ufak ufak
bildirir Konya’yı/ O başakta o Konya’da seni ararım.” diyerek duygularını ifade
ederken Konya’nın bir buğday memleketi olduğu gerçeğini de gözümüzün önüne
serdiği şehir, Konya. Sayın Başbakan Konya’ya elbette gidiyor, seçim bölgesidir
ama sanıyorum yoğunluktan dolayı buğday üreticilerine uğrayıp onların durumunu
sorma imkânı bulamıyor. Ben onun yerine, Sayın Başbakana buğday üreticisinin
durumunu anlatayım. En iyi nasıl anlatılır? Kaç kilo buğdayla ne kadar mazot
alıyordun? 2002 yılında buğday üreticisi 4 kilo buğdayla 1 litre mazot
alıyordu; şimdi 6 kilo buğdayla 1 litre mazot alıyor. Şimdi, mazot fiyatları
düştü diyeceksiniz. 5,5 kilonun altına inmez, eğer şu an çiftçi alıyorsa.
2002’nin fersah fersah gerisindesiniz. 
Pamuk: 998 bin ton pamuk
üretiyormuşuz 2002 yılında, şimdi 878 bin tona düşmüş. 7 milyon 210 bin dekar
alanı pamuk üretiminde kullanırken şimdi 4 milyon 508 bin dekar alanı pamuk
üretiminde kullanıyoruz. Süt üreticisi 2002 yılında 1 kilo sütle 2 kilo yem
alırken şimdi 1 kilo sütle 1 kilo yem alıyor. Hadi mazot fiyatı biraz düştü
şimdi, eğer şimdi alıyorsa 1,4 kilo yemdir. 
Ben Tonya’daki hayvan üreticilerine
sorarım durumunuz nedir diye. Her sene sorarım bunu, hayvanın durumunu, yemin
durumunu, süt fiyatının durumunu onlardan alırım. Üç sene önce bana
söyledikleri bir cümle vardı, yine aynısını söylüyorlar: “Vekilim, eskiden 1
inek 10 kişiye bakıyordu, şimdi 10 kişi ancak 1 ineğe bakıyor.” diyor. (CHP
sıralarından alkışlar) 
Konya’da birkaç üreticiden örnek
vereceğim: Baki Uzan, Ilgın Göstere köyünde hatırı sayılır bir çiftçi iken,
şimdi Antalya’da seralarda işçilik yapmak zorunda kalmış. İbrahim Akalın,
Sarayönü’nde çiftçilik yapıyor, elektrik borçlarını ödemekte zorluk çekiyor.
Fazlı Bâki Aras, icra takibinde. Muzaffer Ölmez, ciddi ekonomik yük altında, borç altında
çarkını çeviremiyor.
Sayın Başbakana
tavsiyem, Konya’ya gittiğinde bir buğday üreticisine uğrasın, durumunu bir
sorsun.
Sayın Başbakan o
günkü konuşmasında “Türkiye'nin yükseliş programını yapacağız.” dedikten sonra
yaşanabilir şehirlerden söz etti. Daha önce “yatay şehir” kavramını
kullanmıştı. Adalet ve Kalkınma Partisi kongresinde de konuşmasına “Eşrefi
mahlukat” cümlesiyle başladı. İnsanları selamlarken “Selam olsun eşrefi
mahlukat olan o insana.” dedi. Evet, insan, eşrefi mahlukattır. 
Sayın
Başbakanın, inanın, “yatay şehir” ve “yaşanabilir mekân” çevre kavramlarını ben
son derece beğendim, son derece beğendim. Bir temel dönüşümü, değişikliği ifade
eden kavramlar. Eşrefi mahlukat olma özelliğinin bilincinde olan insanlar,
dünyayı güzelleştirme sorumluluğunu taşırlar. Dünyadaki bütün varlık
tabakalarını gözetme yükümlülüğünün bilincinde olan insandır, eşrefi mahlukat
olma özelliğinin bilincinde olan insanlar. Sayın Başbakanın bu cümleleri
gerçekten önemliydi. 
“Yatay şehir”
deyince, ben, artık, imar planlarıyla oynanarak birilerine rant aktaran
sistemin sonuna geldik mesajını aldım Sayın Başbakanın cümlesinden. Mimari, bir
irade veya güç sembolü değil, bir meydan okuma değil, birilerine rant
aktarmanın değil, dünyayı güzelleştirmenin aracı olmalıdır. İnsanın dünyadaki
görevi dünyayı güzelleştirmektir. 
Şimdi, Sayın
Kılıçdaroğlu bir soru sordu Sayın Başbakana, dedi ki: “Sayın Başbakan, şu
16/9’u, İstanbul’un siluetine hançer gibi saplanmış olan bu 16/9’u tıraşlayacak
mısınız?” Sayın Başbakan diyor ki: “Benim Cumhurbaşkanıyla arama nifak sokmak
istiyor Sayın Kılıçdaroğlu.” Sayın Başbakan, bir soru var ortada: Tıraşlayacak
mısınız, tıraşlamayacak mısınız, yoksa siz de Sayın Erdoğan gibi o kişiye
“küstüm” mü diyeceksiniz, hangisi? Yani bir tavır ortaya koyun, bunu görelim.
“O eskiden
yapıldı.” diyecek belki Sayın Davutoğlu ama ben şimdi ona başka bir örnek vereceğim.
Burada yaşanabilir mekânlar sözünü etti, ondan iki gün sonra Çevre ve
Şehircilik Bakanlığı bir imar planını askıya çıkardı. Tarih: 12 Aralık 2014.
Ayazma Toplu Konut, 1.340 ada, 5 parsel, 61 bin metrekare, 785 konutluk.
Yükseklik: 100 metre. Yani Sayın Başbakan, yatay değil, dikey şehir bu. Tarih
ne? 12 Aralık…
(Mikrofon
otomatik cihaz tarafından kapatıldı) 
BAŞKAN – Sayın
Hamzaçebi, süreniz doldu, ek sürenizi veriyorum.
Buyurun efendim.
MEHMET AKİF
HAMZAÇEBİ (Devamla) – Teşekkür ederim Sayın Başkan.
Tarih: 12 Aralık
2014; yaşanabilir mekân, yatay şehir sözünü verdikten iki gün sonra. Sayın
Başbakan, bundan sizin haberiniz yok mu? Bu imar planlarını kim askıya
çıkarıyor? Yoksa bir paralel başbakan mı var? (CHP sıralarından alkışlar) 
Değerli milletvekilleri,
büyümeyle ilgili Sayın Ahmet Aydın bazı şeyler söyledi, dedi ki: “Cumhuriyet
Halk Partisi 1946-2002 arasını alıyor. 46 hemen savaştan sonraki ilk yıldır,
onu almak doğru değil çünkü savaştan hemen sonra ekonomi yüksek büyüme
gösterir.” Doğru ama bizim 1946’yı alma nedenimiz çok partili siyasi hayata
başladığımız yıl olmasıdır, bir başka nedenle değil. O zaman, ben size başka
bir örnek vereyim. Gelin 1924-2002’yi alalım. 1929 dünya ekonomik bunalımı var
-dünyanın bugüne kadar yaşadığı en büyük ekonomik kriz- ihtilaller var,
darbeler var, krizler var, kesintiler var, her şey var bu dönemde, koalisyon
hükûmetleri, istikrarsızlık dönemleri. Bütün bu ortalama dahi yüzde 4,8’dir;
yine sizin büyümenizin, 2003-2014 büyümesinin gerisinde değil. 
Değerli milletvekilleri, maalesef, 2015 yılı
bütçesi, Sayın Davutoğlu’nun hükûmet programı, hükûmet anlayışı insanımızın
geleceğe umutla bakmasına izin vermiyor. Sayın Davutoğlu’nun demokrasi
konusundaki güven vermeyen tutumu, Sayın Cumhurbaşkanıyla ters düşmeme kaygısıyla
her dediğine “Evet.” demek, onunla paralel hareket etme kaygısı, bu kişisel…
(Mikrofon
otomatik cihaz tarafından kapatıldı)
MEHMET AKİF
HAMZAÇEBİ (Devamla) – Son cümlelerim.
BAŞKAN – Evet,
Genel Kurulu selamlamak üzere buyurun.
Son süreniz.
MEHMET AKİF
HAMZAÇEBİ (Devamla) – …bireysel inisiyatifini kullanamıyor olması bize umut
vermiyor. 2015 yılı bütçe rakamları da ekonomimizin iyi yolda olduğu anlamına
gelmiyor. Temel problemler hâlâ devam etmektedir. Cümlelerimi burada
sonlandırıyorum. Ancak umutsuzluğa gerek yok. Buradan bütün vatandaşlarımıza
sesleniyorum, umutsuz olmaya gerek yok. Türkiye büyük bir ülkedir, Türkiye’nin
potansiyeli çoktur, Türkiye’yi düze çıkaracak kadrolar Türkiye’de mevcuttur.
Bu, bu toplumda vardır. Türkiye düze çıkacaktır.
2015 yılı
bütçesinin hayırlı olmasını diliyorum. İnşallah, Hükûmet, bu bütçeyle almış
olduğu yetkiyle hayırlı hizmetler yapar, saydam bir harcama sistemi yapar,
Sayıştay raporlarını da Meclise getirir.
Sözlerimi
sonlandırırken hepinize en içten sevgilerimi, saygılarımı sunuyorum. (CHP
sıralarından alkışlar)
BAŞKAN –
Teşekkür ediyorum Sayın Hamzaçebi.
MEHMET NACİ
BOSTANCI (Amasya) – Sayın Başkanım…
BAŞKAN – Buyurun
Sayın Bostancı.
MEHMET NACİ
BOSTANCI (Amasya) – Değerli konuşmacı konuşmasında grup başkanımız ve
Başbakanımızla ilgili olarak vizyon sahibi olmadığı bütçe çerçevesinde... (CHP
sıralarından gürültüler) 
BAŞKAN – Bir
dakika arkadaşlar. Bir anlayalım da ondan sonra. Hemen otomatiğe bağlamayın bu
işleri.
MEHMET NACİ
BOSTANCI (Amasya) – …kamuoyunu yanılttığı, 12 Eylül darbesinin de bir bakıma
destekçisi gibi bir akılla davrandığı istikametinde açıklamaları olmuştur.
MEHMET AKİF
HAMZAÇEBİ (İstanbul) – Hükûmete bir sataşma efendim.
MEHMET NACİ
BOSTANCI (Amasya) – Sataşmadan üç dakika söz istiyorum.
MEHMET AKİF
HAMZAÇEBİ (İstanbul) – Hükûmete efendim.
MEHMET NACİ
BOSTANCI (Amasya) – Grup başkanımıza.
BAŞKAN – Süreyi
de sen koyuyorsun, hem de söz var.
MEHMET NACİ
BOSTANCI (Amasya) – Affedersiniz.
BAŞKAN – Şimdi,
bu bir genel eleştiri midir, yoksa sataşma mıdır; buna bir bakalım.
MEHMET NACİ
BOSTANCI (Amasya) – Sataşmadır efendim, sataşmadır.
ENGİN ALTAY
(Sinop) – Tutanakları inceleyin, ona göre karar verin.
BAŞKAN – Bugün
iyi başladık, şu işi iyi götürelim.
MEHMET NACİ
BOSTANCI (Amasya) – Ben sataşmayacağım.
BAŞKAN – Şimdi,
Hükûmet adına bütün bunlara cevap verecek bir arkadaşımız var, Sayın Babacan
konuşacak.
MEHMET NACİ
BOSTANCI (Amasya) – Efendim, laf yarıştırmak, sataşmak için değil ama cevap
verilmesi gereken… 
BAŞKAN – Zaten
tutanağa geçti Sayın Bostancı.
MEHMET NACİ
BOSTANCI (Amasya) – Lütfen, konular var efendim.
BAŞKAN – Peki,
buyurun.
İki dakika. (AK
PARTİ sıralarından alkışlar) 
V.- SATAŞMALARA İLİŞKİN KONUŞMALAR
1.- Amasya Milletvekili
Mehmet Naci Bostancı’nın, İstanbul Milletvekili Mehmet Akif Hamzaçebi’nin 656
ve 656’ya 1’inci Ek sıra sayılı Bütçe Kanunu Tasarısı ile 657 sıra sayılı Kesin
Hesap Kanunu Tasarısı’nın tümü üzerinde CHP Grubu adına yaptığı konuşması
sırasında AK PARTİ Grup Başkanına sataşması nedeniyle konuşması

MEHMET NACİ
BOSTANCI (Amasya) – Sayın Başkanım, değerli arkadaşlar; Sayın Hamzaçebi
vizyonsuzluktan bahsetti. Eğer vizyon olmasaydı, bir gelecek perspektifi
olmasaydı karakuşi gündelik uygulamalarla bir iktidarın ömrü uzun olmazdı yani
günübirlik politikalarla on iki yıl iktidarda kalmak mümkün olmazdı. Öncelikle
buna dikkatinizi çekmek isterim; 2023 hedefine, 2053 hedefine yönelik
anlatıları da hatırlatmak isterim.
İkincisi: Bütçe
süresince ve geçmişte de değerli muhalefet üyeleri, sözcüleri burada gerçekten
bize demediklerini bırakmadılar; hırsız yaptılar, uğursuz yaptılar, otoriter
yaptılar, diktatör yaptılar… (CHP sıralarından gürültüler) 
BAŞKAN – Lütfen
arkadaşlar…
MEHMET NACİ
BOSTANCI (Devamla) – Söylediklerinizi tekrar ediyorum. 
Toplumun canına
okuduğumuzdan bahsettiler; memur, işçi, işveren, esnaf, herkes perişan.
Kardeşim, biz piyangodan mı çıkıyoruz? (AK PARTİ sıralarından alkışlar) 
Sayın Hamzaçebi
“2002’den daha iyi değil.” dedi. Millet, 2002’de öncekiler daha iyi olmadığı
için iktidarı değiştirdi. Bugün biz kötüysek sizin muhalefette ne işiniz var,
niye orada oturuyorsunuz, niçin oradasınız? (AK PARTİ sıralarından alkışlar)
Acaba biz milleti mi büyülüyoruz, yoksa muhalefet bizden daha mı kötü –sizin
dilinizi kullanacak olursak- daha mı beceriksiz, daha mı milletle bağ kuramıyor?
Niye oradasınız, niçin? Bunun cevabını vermek lazım. 
Sayın Hamzaçebi
“AB, muhalifleri susturmak için kullanıldı.” dedi. AB, böyle şeyler için
kullanılmaz Hamzaçebi. Türkiye o kadar kudretli değil, AB’yi kullanacak kadar
ama yine de iyimser bir hayal olarak görüyorum bunu. “Osmanlı modernleşmesine
karşısınız.” dedi, yapmayın; İslamcılık, Türkçülük, Batıcılık, bunların
tarihini bilmeniz lazım, bunların hepsi modernliğin içindedir, bugün de
modernleşmenin ürünüyüz hepimiz.
(Mikrofon
otomatik cihaz tarafından kapatıldı)
MEHMET NACİ
BOSTANCI (Devamla) – Mona Roza konusunda da biz bu şiiri ezbere biliriz, o
yüzden kalbimize yazmışız, zamanım olsaydı ezbere okurdum onu. (AK PARTİ
sıralarından alkışlar)
BAŞKAN –
Teşekkür ediyorum Sayın Bostancı.
MEHMET AKİF
HAMZAÇEBİ (İstanbul) – Sayın Başkan…
BAŞKAN - Sayın
Hamzaçebi, buyurun.
MEHMET AKİF
HAMZAÇEBİ (İstanbul) – Efendim, tabii, söz verdiniz, saygı duyarım ama eğer ki
sataşma ise Hükûmet adına Sayın Ali Babacan cevap verebilirdi, kendisine bu söz
düşmezdi ama konuşurken de doğrusu son derece şaşırdım. Gerçek dışı şeyler
söyledi. Bir kere ben “AB’yi kullandınız.” değil “Avrupa Birliğine tam üyelik
sürecini kullandınız.” dedim.
LÜTFÜ TÜRKKAN
(Kocaeli) – Anlamamış.
MEHMET AKİF
HAMZAÇEBİ (İstanbul) - Ve şimdi, AB’ye tam üyelik ihtiyacınız olmadığını
söylüyorsunuz. Ayrıca “İki yüz yıldır insanımıza bir istikamet dayatılıyor.”
diyen Sayın Eski Başbakan, Sayın Cumhurbaşkanıdır, gayet açık.
BAŞKAN – Peki,
teşekkür ediyorum.
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

BAŞKAN - Şimdi,
Cumhuriyet Halk Partisi Grubu adına ikinci konuşmacı, İzmir Milletvekili Sayın
Rahmi Aşkın Türeli. 
Buyurun Sayın
Türeli, süreniz yirmi beş dakika. (CHP sıralarından alkışlar)
CHP GRUBU ADINA
RAHMİ AŞKIN TÜRELİ (İzmir) – Teşekkür ederim Sayın Başkan.
Sayın Başkan,
sayın milletvekilleri; 2015 yılı bütçesi ve 2013 yılı Kesin Hesap Kanunu
Tasarısı üzerinde Cumhuriyet Halk Partisi Grubunun görüşlerini belirtmek üzere
söz almış bulunuyorum. Bu vesileyle yüce heyetinizi ve televizyonları başında
bizi izleyen vatandaşlarımızı saygıyla selamlıyorum.
Konuşmamı
ağırlıklı olarak ekonomi üzerine, bütçe üzerine kurguladım ama en son bu
tartışmadan sonra benim de bir demokrasi tartışmasına girmem gerekiyor diye
düşünüyorum. 
Şimdi, biz, sık
sık Plan ve Bütçe Komisyonunda da dile getirdiğimiz zaman, işte “Biz
kazanıyoruz, seçimlerden biz çıkıyoruz, madem yeniliyorsanız, seçimde bizim
kadar oy alamıyorsanız demek ki vatandaş bizi tercih ediyor, bize teveccüh
gösteriyor.” diye bunları duyuyoruz. Ve de aynı zamanda, AKP’nin hızla
Türkiye’yi otoriter bir sisteme doğru götürdüğünü söylediğimizde de gene
“Hayır, ileri demokrasi, Türkiye’de demokrasi vardır.” nutuklarını,
söylemlerini duyuyoruz. Peki öyle mi gerçekten?
Şimdi, tabii,
demokrasilerde şekil şartı önemlidir. Yani çok partili bir siyasi rejim, siyasi
sistem ve belli aralıklarla sandığa gitmesi insanların, vatandaşların ve
kendilerini yönetecek yöneticileri yerel ve ulusal ölçekte seçmeleri
demokrasinin gereklilik şartıdır, olmazsa olmazıdır. Ama demokrasinin
yeterlilik şartı değildir. Demokraside şekil, biçim önemlidir ama en az onun
kadar önemli olan öz ve içeriktir. Bu açıdan da baktığımızda, AKP döneminde
demokrasinin öz ve içerik açısından zenginleşmediğini, gerçek bir demokrasiye doğru
gitmediğini, tam tersine, otoriter bir sisteme, diktatörlüğe doğru gittiğini
görebiliriz.
Demokrasinin öz
ve içerik açısından zenginleşmesi için birtakım kurallara ihtiyaç vardır.
Bunların başında hukuk devleti gelir. Hukuk devleti, parlamenter sistemimizde
yasama, yürütme ve yargı arasında güçler ayrılığı üzerine oturur. Bu
mahkemelerin bağımsızlığıdır ve yargıçların yasalara ve vicdanlarına göre,
vicdani kanaatlerine göre hüküm vermelerini kurallar manzumesi içinde bir yere
oturtur, bir çerçeveye oturtur. Ama, biz, AKP döneminde yargıçların, savcıların
nasıl ciddi anlamda eleştiriye uğradığını, AKP Hükûmetinin beğenmediği kararlar
verdiği zaman nasıl eleştirildiğini, 17 Aralıkta, 25 Aralıkta, daha önce Deniz
Feneri davasında savcıların nasıl görevden alındığını, hâkimlerin tayin
edildiğini biliyoruz arkadaşlar. Yargı üzerindeki baskılar hukuk devletini
işlemez hâle getirir ama hukuk devleti demokrasinin omurgasıdır.
Gene o kadar
önemli olan bir konu -Anayasa’daki terimiyle söyleyeyim- hür ve sansür edilemeyen
bir basındır. Basının özgürce çalışması... Basın, toplumda yaşananların,
insanların, o ülkede yaşayan insanların doğru bilgi alabilmelerini sağlayan en
önemli organdır ve demokrasilerde yasama, yürütme ve yargının dışında dördüncü
kuvvet olarak nitelendirilir.
Bu açıdan da
baktığımızda, demokrasi konusunda nasıl baskıların olduğunu, basının üzerine
nasıl şiddetle gidildiğini ve gazetecilerin, basın mensuplarının nasıl
cezaevlerinde tutulduğunu, nasıl baskılara uğrandığını, nasıl gazete
patronlarına talimat vererek Hükûmet aleyhinde yazan gazetecilerin işten
çıkarılmalarının sağlandığını biz biliyoruz. O zaman, demokrasi öz ve içerik
açısından zenginleşmez. Demokrasi, düşünce ve ifade özgürlüğü ve bu doğrultuda
toplantı ve gösteri yürüyüşleri hakkıdır. Eleştiri olmazsa demokrasi olmaz.
Demokrasi ortak akla dayanır. (CHP sıralarından alkışlar) Bir insanın, bir
grubun her şeyin en iyisini bildiği değil, toplum içinde bunların tartışılarak,
müzakere edilerek en doğru sonuçların alınabileceği rejimin adıdır. Bunun için
de insanlar burada eleştirecekler, toplantı ve gösteri yürüyüşlerini yapacaklar
ama biz Gezi Parkı gibi bir olayda bile gördük ki, AKP Hükûmetinin hiçbir
şekilde eleştiriye tahammülü yok. Neydi Gezi Parkı? Taksim’deki bir gezi
parkındaki ağaçların kesilerek oranın park olmaktan çıkartılmasıydı. Ama bunun
üzerine nasıl şiddetle gidildiğini gördük. Ne oldu ilk başta böyle bir şey
çıktığı zaman? “Tamam gençler, madem böyle düşünüyorsunuz yeniden düşüneceğiz.”
denseydi bunlar olur muydu, bunlar yaşanır mıydı? Ama ne oldu? Gençlerimiz
hayatını kaybetti, insanlar plastik mermiyle gözlerini kaybetti, tazyikli
suyla, copla, biber gazı yüzünden fiziksel ve ruhsal sağlıklarını kaybeden,
hastanelere giden insanların sayısı on binlerle ifade ediliyor arkadaşlar.
Böyle demokrasi olmaz. Demokrasi, kamu kaynaklarının kullanımındaki
hassasiyettir -biraz sonra bütçe hakkında buna geleceğim- ülkede yaşayan
insanların, yönetenlerin kendilerini de ilgilendiren kararları nasıl
verdiklerini ve kamu kaynaklarının nerelere, nasıl yönlendirildiğini bilme
hakkıdır bu ve aynı şekilde de insanların, vatandaşların yaşadıkları ülke ve
kentle ilgili karar alma ve uygulama süreçlerine katılım hakkıdır. İşte bütün
bunlar olduğu zaman demokrasi öz ve içerik kazanır ve zenginleşir ve gerçek bir
demokrasi olur. Bugün ne yazık ki AKP döneminde gerçek bir demokrasi yoktur ama
Cumhuriyet Halk Partisi döneminde Türkiye’de gerçek bir demokrasi tüm kurum ve
kurallarıyla kurulacak ve işletilecektir. (CHP sıralarından alkışlar) 
Buradan bütçe hakkına geçmek istiyorum. Şimdi,
tabii, demokrasilerde kamu harcamalarının büyüklüğü ve kapsamı ile bu
harcamaların yapılabilmesi için vatandaşlara yüklenecek olan yükümlülüklere
yani vergilere halkın karar vermesi bütçe hakkı olarak adlandırılır. Bu çok
önemli bir haktır çağdaş demokrasilerde. Bu iki aşamada işler: Önce, ilk
süreçte, bütçe hazırlama sürecinde hangi harcamaların yapılacağı, hangi
vergilerin toplanacağı -tabii, bütçe hakkını temsilcileri vasıtasıyla
kullandığını bildiğimiz için vatandaşların- Parlamentoya gelir, Parlamentoda
gerekli onay ve izin verilir. Arkadan da, bittikten sonra süre, acaba bu
gelirler usulüne uygun olarak toplandı mı, harcamalar bahsedilen yerlere
yapıldı mı, bunlarda saydamlık ve hesap verilebilirlik ilkelerine uyuldu mu,
bunların hepsinin de denetlenmesine ihtiyaç vardır. Yani, hem bütçenin
hazırlanma süreci hem uygulama süreci hem arkasından raporlanması ve sonrasında
da denetlenmesi bir bütçe hakkını bütün boyutlarıyla ortaya koymaktadır. 
Şimdi, tabii 5018 sayılı bir Kanun var, Kamu Mali
Yönetimi ve Kontrol Kanunu. Bu kanun önemli bir kanun. Biliyorsunuz bu 2003
yılında yasalaştı ve yasalaşırken Cumhuriyet Halk Partisi olarak gerekli
desteği verdik. 2005 yılından itibaren uygulamaya geçildi. Ama üzerinden on yıl
geçmiş değerli milletvekilleri, hâlâ 5018 sayılı Kanun uygulanmıyor. Sadece
kâğıt üzerinde kalmış 5018 sayılı Kanun. Birazdan bunun örneklerini size
vereceğim. 
5018 sayılı Kanun’un 1’inci maddesi şöyle diyor,
aynen kanun metninden okumak istiyorum: “…kaynakların etkili, ekonomik ve
verimli şekilde elde edilmesini ve kullanılmasını, hesap verebilirliği ve mali
saydamlığı sağlamak üzere, kamu mali yönetiminin yapısını ve işleyişini, kamu
bütçelerinin hazırlanmasını, uygulanmasını, tüm mali işlemlerin muhasebeleştirilmesini,
raporlanmasını ve mali kontrolü düzenlemek amaçlanmıştır.” Peki, böyle midir
gerçekten? Ne yazık ki öyle değildir. Sayıştay raporları önümüze geldiği zaman
öyle olmadığını gördük. Dış Denetim Genel Değerlendirme Raporu’nda da buna
ilişkin değişik hükümlere yer verilmiştir. Mesela bir tanesi, stratejik
planlama ve performans esaslı bütçelemenin kağıt üzerinde kaldığı tespitidir. 
Bakın, 5018 sayılı Kanun’un getirdiği en önemli
yeniliklerden biri de budur. Her kamu kurumunun kendi içinde bir araya gelerek,
SWOT analizleri yaparak -bunlar güçlü yönler, zayıf yönler, tehditler,
fırsatlar nedir diye bir analiz içinde- paydaşlarıyla konuşarak, diğer kamu
kurumlarıyla görüşerek stratejik amaç ve hedeflerini belirlemesi üzerine
kuruludur. Sonra bunlar performans göstergelerine çevrilir, performans
programlarına konur ve ondan sonra da bütçelere konur ve sonra da faaliyet
raporlarıyla ilişkisi kurulur, denetlenir. Böyle bir şey yok arkadaşlar.
Stratejik amaç ve hedeflerin şu ana kadar performans programlarında
kullanıldığını görmedik. Hâlbuki bunların ölçülebilir bir şekilde
belirlenmesine ihtiyaç vardı. Bunlar belirlenecek ki dönem sonunda hangi
hedefler, hangi performans göstergeleri vardı, acaba bunlara ulaşıldı mı,
ulaşılamadıysa neden ulaşılmadı, bu hesabı sorma ihtiyacı vardı ama ne yazık ki
bugün böyle bir şey yoktur. 
Gene, aynı
şekilde bütçe ilkelerine aykırı uygulamalar vardır. Mesela döner sermayeli
işletmeler. Arkadaşlar, her şeyin bütçenin içinde görülmesine ihtiyaç var.
Geçmişte de döner sermayelerde ve bütçe dışı fonlarda biz bunu eleştirdik.
Dedik ki bunlar bütçenin olmalı. Nitekim, 5018 sayılı Kanun da öyle dedi. Önce
“Döner sermayeli kuruluşlar bütçe içine alınsın, sonra yeniden
yapılandırılsın.” dedi ama şu ana kadar baktık ki hiçbir şey yok. Döner
sermayelerde ne harcanıyor, nedir gelir, gider, biz bunları görmüyoruz değerli
arkadaşlar; Sayıştay da görmüyor bunları. 
Bakın, döner
sermayeli kuruluşların sahip olduğu yıllık bütçe tutarı 2013 yılında 35 milyar
Türk lirasıdır arkadaşlar. Bütçenin yüzde 8’idir, az bir para değildir. 
Gene başka bir
husus, E cetvelinin -bütçenin cetvelleri vardır, eki cetveller- amaç dışı
kullanımının yaygınlaşmasıdır. Önce -üç yıl önce- bütçe kanununun maddelerinin
azaltılması söz konusu oldu ama ne yazık ki ona ekli olan cetvellerin sayıları,
kapsamları gittikçe genişledi. Ve bakın bütçe şöyle diyor arkadaşlar: “Bütçe
kanununa ekli cetvellerin kanunun uygulanmasına ilişkin açıklayıcı hükümleri
içermesine ihtiyaç var.” Yani Anayasa’mıza göre bütçe kanunlarıyla bütçeyle
ilişkisi olmayan hükümleri koyamıyoruz. Bu cetveller de onların nasıl
uygulanacağını açıklıyor ama bugün E Cetveli öyle değil. E Cetvelinin kapsamına
baktığınızda gittikçe sayısının arttığını görüyoruz; en son bu sene 91 maddeye
ulaştı ve bunun içinde de bu sene özel hesap konusu var arkadaşlar. 
Özel hesap
konusu, kamu idareleri bütçe ödeneklerinin bütçe sistemi dışına çıkarılmasıdır.
Özel hesaba aktardığınız zaman bunun artık nerelere harcandığını bilme hakkınız
yok; ne kadar harcandığı, nerelere harcandığı, bunu bilemezsiniz. Bu 5018
sayılı Kanun kapsamı dışındadır özel hesaplar. 4734 sayılı Kanun kapsamı
dışındadır. Özel hesaptan yapılan harcamaların hesabı TBMM’ye verilmemektedir.
Sayıştay denetimi konusu bile tartışılabilir bir durumdadır ve böyle bir şey
söz konusu olabilir mi?
Yani
alıyorsunuz, bütçede şeffaflık, saydamlık, hesap verilebilirlik diyorsunuz,
bazı hesapları kamuoyunun ve TBMM’nin denetiminden kaçırıyorsunuz. Bunlar
yanlış uygulamalardır ve zaten Sayıştay raporlarında da eleştirilmektedir.
Gene başka bir
konu, dernek, vakıf, birlik, kurum, kuruluş, sandık ve benzeri teşekküllere
yapılan yardım niteliğindeki transferlerin kamuoyu ve TBMM tarafından
bilinmesidir.
Arkadaşlar, 5018
sayılı Kanun’un 29’uncu maddesi var ve ona dayalı çıkmış bir yönetmelik var.
Diyor ki: “İdareler yardım yapılan teşekküllerin isim listesini, teşekküllere
ilişkin bilgileri, yardımın amacını, konusunu ve yapılan yardımın tutarını
izleyen yılın şubat ayının sonuna kadar kamuoyuna açıklar.” Açıklıyor mu?
Hayır. Biz o zaman bilmiyoruz. Nerelere yaptınız, hangi derneklere, hangi vakıflara?
Böyle bir şey söz konusu olabilir mi arkadaşlar? Neden bunları yapmıyorsunuz?
Kendi çıkardığınız kanunun hükümlerine uymuyorsunuz.
Gene, aynı
şekilde, sağlanan teşvik ve desteklemelerin açıklanmasına ihtiyaç var, kamuoyu
ve TBMM denetimine. 5018 sayılı Kanun’un 7’nci maddesi bunu söylüyor. Yani,
bizim, vergi ve SGK teşviklerinin, Destekleme ve Fiyat İstikrar Fonu’ndan
yapılan teşviklerin, arazi teşviklerinin nereye harcandığını bilme hakkımız
var. Bilmiyoruz, kamuoyuna açıklanmıyor arkadaşlar. Bittikten sonra bu işler,
işlemler, bunun açıklanmasına ihtiyaç var. O zaman nerelere… Eğer bunlar
açıklanmıyorsa o zaman bizde şüpheler beliriyor. O zaman demek ki yandaş
derneklere, vakıflara, kuruluşlara bu yardımları yaptınız ve toplumun da,
Sayıştayın da denetiminden bunları kaçırdınız.
Gene başka bir
konu -Sayın Genel Başkanımız da konuşmasında belirtmişti- yapılan denetimin…
Bakın, iki sene önce hiç Sayıştay raporları gelmedi. Geçen sene Sayıştay
raporları geldi, içi boştu. Bu sene geldi ama son derece sınırlı geldi. 
Bakın, bütçenin
yüzde 90’ında genel bütçeli idareler yani bakanlıklar -ve bazı kuruluşlar da
tanımlanmış- 47 kuruluş var. Bunların varlıklarının, yükümlülüklerinin,
faaliyet sonuçlarının, bütün hepsinin raporlanmasına ihtiyaç var ama raporlanamıyor.
Sadece bütçe ödenekleri ve taşınır mallara ilişkin cetveller denetlenmiş
arkadaşlar. Onun dışındaki varlıklar, yükümlülükler, faaliyet sonuçları, mizanı
yok, bilançosu yok; hiçbiri toplumun denetiminde değil. E, böyle bir şey nasıl
olabilir? Yani, denetlemeniz gerekenin çok azını denetlemişsiniz bütçe içinde.
İşte, Genel Başkanımızın da söylediği odur. Denetim yeteri kadar yapılmamıştır.
Ve Sayıştay, bir araya gelinmiş, işte, 2013, 2014, 2015 yıllarını ötelediği
söyleniyor ama ne yazık ki burada da ciddi sıkıntılar vardır. 
Gene, bir kesin
hesap komisyonunun kurulmaması ciddi bir sakıncadır çünkü kesin hesapların,
kesin hesap kanunu tasarılarının bütçenin, bütçe kanunu tasarılarının
gölgesinde kalmasına neden olmuştur arkadaşlar. Cumhuriyet Halk Partisi olarak
bizim seçim beyannamemizde de var. Dedik ki: “Bir kesin hesap komisyonu
kurulması ve hatta gelişmiş ülkelerde olduğu gibi bunun da başkanlığının ana
muhalefet partisine verilmesine ihtiyaç vardır.” Bu açıdan da toplumun izin
verdiği onay temsilcileri vesilesiyle, -onay verdiği, izin verdiği-
harcamaların nerelere yapıldığına, usulüne uygun olarak yapılıp yapılmadığına,
kamu zararının doğup doğmadığına ilişkin bu toplumun bilgi edinme hakkı vardır.

Buradan
ekonomiye geçmek istiyorum, fazla da zamanım kalmadı.
Tabii, Türkiye
ekonomisinin sorun alanları var ve sorun alanlarında şunu görüyoruz arkadaşlar:
AKP döneminde Türkiye ekonomisinin sorunları çözülmemiştir, aksine,
ağırlaşmıştır. On iki yıldan beri iktidarsınız, şimdi aklınıza geldi, öncelikli
dönüşüm programları, eylem planları hazırlıyorsunuz. On iki yıldır
neredeydiniz? Türkiye ekonomisi kan kaybederken, üretim, istihdam dibe doğru
vururken, Türkiye ekonomisi ithalata dayalı bir ekonomi hâline gelirken, cari
işlemler açığı bu kadar artarken, dış borç stoku bu kadar artarken, istihdam
artmazken, işsizlik oranları yükselirken, yoksulluk artarken aklınız neredeydi?

Bakın, şunu da
söyleyelim: Bütün bunlar, bu öncelikli dönüşüm programları 10’uncu Beş Yıllık
Kalkınma Planı’nda -ki, Temmuz 2013’te yasalaştı, TBMM kararı hâline geldi-
zaten vardı. Şimdi, onları aldınız, üzerinden bir de beş yılın bir senesi
geçti, yeni eylem planıyla Türkiye ekonomisini dönüştürmeye çalışıyorsunuz.
Diyorsunuz ki: Ne olacak? Üretimin ve ihracatın ara mal ithalatına bağımlılığını
azaltacağız, kamu harcama reformu yapacağız, gelirlere ilişkin reform
yapacağız, diğer birçok alanın, enerjiyle ilgili diğer alanların hepsini de…
Taşımacılıktan Lojistiğe Dönüşüm Programı uygulanacak. 
Arkadaşlar,
bunların on iki yıl içinde yapılmasına ihtiyaç vardı. Siz, olağanüstü şanslı
bir dönemi, 2001 krizi sonrası devraldığınız, dünyada ekonomilerin canlı
olduğu, ekonomilerin büyüdüğü, dış ticaret hacminin arttığı, uluslararası
likiditenin, paranın bol olduğu bir dönemi ıskaladınız, taşıma suyla değirmen
döndürdünüz. Sonra 2008-2009 krizi geldi. Kriz sonucunda tabii birden bütün
göstergeler bozuldu ama siz aynen devam ettiniz. Herkes söyledi, biz de
söyledik, dedik ki: Bu kriz geçecek bir kriz değil, bu kriz yapışkan bir kriz.
Bu kriz sürecek. Geçse bile tekrar ekonomiler eski hâline gelmeyecek çünkü
finansal piyasaların şişmesi üzerine, şişen balonlar üzerine kurulu sistemsel
bir kriz vardır. Balonlar var, sonra patladığı zaman birden aşağıya doğru
çöküşlerin yaşandığı bir dönemdeyiz. Bunun doğru analizleri yapılmadı
arkadaşlar. Oysa, bunun doğru biçimde analiz edilmesine ihtiyaç vardı.
Farkındaysanız, 2008, 2009, 2010, 2011 yıllarında yine ekonomi büyüdü, sonra
baktınız ki olacak gibi değil, çünkü ekonomi büyüdü mü cari işlemler açığı
anormal seviyelere çıkıyor. Ne demek cari işlemler açığı arkadaşlar? Bir
ekonominin dışarıya sattığı mal ve hizmetlerle, yani ihracatıyla, dışarıdan
aldığı mal ve hizmetler ithalatı arasındaki fark. Sattığınızdan daha fazla
alıyorsunuz, cari işlemler açığı verirsiniz. Ama uyguladığınız bu modelin
içinde siz yıllarca yüksek faiz verdiniz. Dışarıdan uluslararası para geldi.
Paranın gelmesi tabii dövizi bollaştırdı, dövizin fiyatı düştü. Dövizin fiyatı
düşünce ne oldu? İthalat cazip hâle geldi. Türkiye'de aynı malı üreten
KOBİ’ler, şirketler birer birer kapandı arkadaşlar, kepenk kapattı, işten işçi
çıkardı. Bu model Türkiye'ye yarayan bir model değil, Türkiye'nin üreticisine,
Türkiye'nin yatırımcısına yarayan bir model değil diye söyledik. Ama gelinen
noktada da zaten şimdi farkındasınız ve birtakım adımlar atarak ekonomiyi
dönüştürmeye çalışıyorsunuz ama artık çok geç, artık çok geç. Çünkü ekonominin
şu anda gördüğü tahribat da zaten bunun olamayacağını, zor olacağını
gösteriyor. Zaten zamanınız yok, 2015 yılında Cumhuriyet Halk Partisi iktidar
olduğu zaman zaten o politikaları çok da ayrıntılarıyla birlikte bizler
uygulayacağız. (CHP sıralarından alkışlar) Hiç kuşkunuz olmasın, çok daha
iyisinin, çok daha güzelinin, çok daha şeffafının, hesap verilebilir, kamu kaynaklarının
doğru kullanıldığı, hırsızlığın yolsuzluğun olmadığı bir sistemin kurulması
konusunda Cumhuriyet Halk Partisine tüm vatandaşlarımız güvensinler,
güveniyorlar zaten.
Şimdi, izin
verirseniz, bütçe konusuna biraz girmek istiyorum bütçe giderleri, bütçe
gelirleri açısından bu bütçe ne getiriyor diye. Çünkü herkes onu soruyor bize
“Bu bütçede bizimle ilgili ne var?” diye. Biz de diyoruz ki “Yeni hiçbir şey
yok.” İşçiye, memura, emekliye, çiftçiye, hayvancıya, sanayiciye, hiçbirine ne
yazık ki buradan bir müjde yok.
Bakın, bütçe
giderleri, personel harcamaları… İsterseniz, bütçe giderleri itibarıyla bir
gireyim kısaca: Mesela personel harcamaları, personel giderleri. Ne var burada?
İki şey belirliyor personel giderlerini: Bir, ücret, maaş ve diğer mali özlük,
haklar, bir de personel sayısındaki değişme.
Şimdi AKP
sıklıkla şunu yapıyor: “Bizim zamanımızda personel giderlerinin bütçe içindeki
payı arttı.” diye söylüyor. Gerçekten de artmış, doğru; yüzde 18 iken 2002’de,
2013’te yüzde 27,6’ya çıkmış. İyi de arkadaşlar, personel giderinin bütçe
gideri içindeki payına bakmak yanlış, yanıltıcı olur. Personel giderlerinin
faiz dışı bütçe giderleri içindeki payına bakmak lazım. Çünkü, daha önceki
dönemlerde ekonomide hem yüksek faiz oranları hem yüksek enflasyon oranları
vardı. Buna dayalı olarak artık onu temizleme ihtiyacı var. 
Bakın, ben size
bir örnek vereyim. 4 kişilik bir aile düşünün. Ailede her kişi 1 ekmek yiyor,
değil mi? Nedir payları? Dörtte 1, yüzde 25’tir değil mi arkadaşlar? Şimdi,
ailenin çocuğu üniversiteyi kazandı gitti, 3 kişi kaldılar, gene 1 ekmek
alıyorlar, gene 1’er ekmek, payları değişmedi. Ne oldu, payları kaça çıktı?
Yüzde 33, üçte 1’e çıktı dörtte 1’den. Arkadaşlar, bu matematiksel bir şeydir.
Sizin döneminizde personel giderlerinin faiz dışı bütçe giderleri içindeki payı
artmadı. 2002’de yüzde 32,3’müş, 2013’te yüzde 31,4’müş. Bu niye önemli? Bu
şunun için önemli: Sonuçta, bu ülkede daha nitelikli kamu hizmetlerinin
sunulmasına ihtiyaç var; nüfus artış hızı var, köyden kente göç devam ediyor,
kentleşme devam ediyor. Buna dayalı olarak da bu hizmetlerin layıkıyla
verilmesine ihtiyaç var. Bir taraftan 2015 yılında gene yüzde 3 artı yüzde
3’lük artışlar var, hedef enflasyon kadar. Ki biz biliyoruz, hep enflasyon
yukarıya doğru sapıyor, yüzde yüz sapmalar var. Burada da gene bunun sapacağını
görüyoruz. Refah artışından pay yok. Yani, asgari ücret 2014 yılının ikinci
yarısında 891 liraydı arkadaşlar. TÜRK-İŞ’in rakamları var, açlık sınırı 1.205
lira, yoksulluk sınırı da 3.926 lira. Bu, 1.205 lira olan açlık sınırını bile
karşılamıyor. Türkiye’nin böyle bir durumu var. 
Tabii, diğer
taraftan da personel rejiminde, kamu görevlilerinin çalıştığı kariyer ve
liyakat sistemine dayalı bir kamu görevlisi sistemi tahrip edilmiştir. Taşeron,
hizmet alım sözleşmesi gittikçe yaygınlaştırılmış ve şu anda sistem içinde de
çok belirleyici bir noktaya gelmiştir. 
Bakın
arkadaşlar, 2002 yılında kamuda neredeyse taşeron yoktur, çok azdır. 2004
yılında 3.183 kişidir. Şu anda ne kadar biliyor musunuz arkadaşlar? 781 bin
kişi. 781 bin kişiye çıkarmışsınız bunu. 
Arkadaşlar, taşeron demek çağdaş kölelik demektir.
İnsanların hiçbir güvenceleri yok, iki dudağının arasında taşeron şirket
sahibinin. Asgari ücretle uzun çalışma saatleri… İkramiyesi yok, yıllık izin
hakkı yok. Böyle bir modeli Türkiye’de niye yaygınlaştırıyorsunuz? Cumhuriyet
Halk Partisi olarak iktidara geldiğimizde ilk yapacağımız işlerden biri derhâl
kamuda taşeron çalıştırmanın engellenmesi ve kamuda çalışan taşeronların
kadroya alınmasıdır. (CHP sıralarından alkışlar) Geleceğiz, bütün bunların
hepsini uygulamaya koyacağız. 
Arkadaşlar,
4/C’liler, geçici personel… Bakın, 657 sayılı Kanun’un 4’üncü maddesinin (C)
bendi belirliyor -23.666 kişi var şu anda- diyor ki: “Bazı işler sürekli değil.
Sürekli olmadığı için oralarda geçici işçi çalıştırabilirsin.” Örneğin
anketörler, örneğin güzel sanatlarda modeller. Ama siz ne yapmışsınız?
Özelleştirilen kuruluştaki işçileri almışsınız buraya doldurmuşsunuz, 23.666’ya
çıkarmışsınız. 
İZZET ÇETİN
(Ankara) – Meclis dolu, Meclis. 
RAHMİ AŞKIN
TÜRELİ (Devamla) – Kadroya alın diyoruz, almıyorsunuz. Neden? Herhâlde sırada
yeni özelleştirmeler var, oradan gelen işçileri de gene buraya koyacağınız için
almıyorsunuz. Bari düzeltmeler… İşte “Çalışma koşullarını düzenledik.”, işte
“Daha uzun süreler çalışacak.” gibi şeyler söylüyorsunuz. Arkadaşlar, 4/C’liler
kadroya alınmak istiyor. 4/C’liler kadroya alınmak ve devletin kadrosunda…
Çünkü aynı işi yaptıkları insanlarla yan yanalar arkadaşlar. Devletin içinde
aynı işi yapan insanlar arasında fark var. 
LEVENT GÖK
(Ankara) – Biz yapacağız. 
RAHMİ AŞKIN
TÜRELİ (Devamla) – Gene atanmayı bekleyenler var. Bakın arkadaşlar, personel
rejimine girdik, çıkamıyoruz. Atanmayı bekleyen öğretmenler var, gıda
mühendisleri, ziraat mühendisleri, veterinerler, su ürünleri mühendisleri,
arkeologlar, sanat tarihçileri… 
MUSA ÇAM (İzmir)
– Karayolları işçileri. 
RAHMİ AŞKIN
TÜRELİ (Devamla) – Niye atamıyorsunuz arkadaşlar bunları? İnsanlar eğitimini
gördüğü alanlarda çalışmak istiyor, ne güzel. Hem zaten buralarda da açık var.
Hem o açığı karşılarsınız, nicelik açısından problemi çözersiniz hem de sonuçta
çok daha nitelikli hizmet sunulmasının da -kamu hizmetleri açısından-
oluşmasını sağlarız. 
Bütçenin K
cetveli var arkadaşlar, fazla mesai… Bana söylediler, koruma ve güvenlik
memurlarının fazla mesaisi kesildi iki sene önce. Sayın Bakan, kaç defadır
söyledik, çözmüyorsunuz. Çözün bu işi. Bu arkadaşların fazla mesaileri kesildi,
çözün bunu. Bunun toplam maliyeti yıllık 6 milyon 310 bin Türk lirası, bütçeye
getireceği yük yüz binde 1,3. Arkadaşlar, lütfen çözün bu sorunu, niye
çözmüyorsunuz? 
Muharip
gazilerin şeref aylıkları var, sosyal güvenlik sistemine tabiyse ayrı, tabi
değilse ayrı. Arkadaşlar, bunu yapın, bunları belirleyin, bunları çözün. 
Yatırım harcamalarına
geliyoruz. Yatırım harcamalarında da kamu yatırımlarının millî gelir içindeki
payı düşüyor arkadaşlar. Bakın, 2002 yılında yüzde 4,9’du, 2013 yılında yüzde
5’e yükseldi -özel bir yıl o- ama 2014’te yeniden yüzde 4,8; 2015-2017
döneminde de yüzde 4,6. Devletin resmî rakamları bunlar. Hem yatırımların
düzeyi düşüyor hem de yatırımlar verimli alanlara gitmiyor. Yatırımların
nitelikli, istihdam yaratacak, katma değeri artıracak alanlara gitmesine,
yönlendirilmesine ihtiyaç var. Kamunun devreye girmesine ve teknolojik altyapı
yatırımlarına ciddi anlamda kaynak aktarmasına ihtiyaç var. Peki, kamu ne
yapıyor? İşi bırakmış, kamu-özel ortaklık modeli altında bütün işleri, geçmişte
kendi yaptığı işleri özel sektöre yaptırıyor şimdi. Gerektiği zaman yaparsınız
bunu ama oturduğunuz zaman bugün yap-işlet, yap-işlet-devret, yap-kirala
modelinin gittikçe kapsamı genişliyor. Arkadaşlar, bütçe açığı düşük gözüküyor.
Şu anda bütçe açığında bir şey yok ama diğer taraftan, baktığınızda, her sene
mesela yap-kirala modeline para ödeyeceksiniz, kira ödeyeceksiniz. Bunun
maliyeti ne kadar? Bunların bilinmesi ihtiyacı var. 
Transfer
harcamaları, tarımsal destek, Sayın Hamzaçebi söyledi.
(Mikrofon
otomatik cihaz tarafından kapatıldı)
BAŞKAN – Evet,
süreniz doldu, ek sürenizi veriyorum Sayın Türeli. Sözlerinizi tamamlayınız.
RAHMİ AŞKIN
TÜRELİ (Devamla) – Teşekkür ederim Sayın Başkan.
Sayın Hamzaçebi
de söyledi, vermeniz gereken, taahhüt ettiğiniz miktarları bile vermiyorsunuz.
Çiftçi, hayvancı aç arkadaşlar. Maliyetler 4 kat artmış. Gübrenin, zirai
ilacın, mazotun fiyatı 4 kat artmış, ürünün fiyatı yerinde sayıyor, bazı
ürünlerde 2 kat artmış. Nasıl ayakta kalacak, nasıl geçinecek çiftçi?
Sosyal yardım
sistemi. 2013 yılında 20 milyar lira, yüzde 1,28. Arkadaşlar, OECD ortalaması
yüzde 2,5. Bizim gibi gelişmekte olan ülkelerde aslında bunu daha da fazla
verme ihtiyacınız var. Ve son derece dağınık bir sistem; kimin ne yaptığı belli
değil, çok başlı bir sistem, 8 ayrı kuruluş sosyal yardım veriyor. Sosyal
sigorta, sosyal hizmet, sosyal yardım arasında bütünleşik bir yapı yok. Ama biz
orada ne söyledik: Aile sigortası dedik arkadaşlar. Aile sigortası, işte bütün
bu sistemi birleştiren hem ödeyeceğimiz sosyal yardımın miktarını artıran hem
de çok daha etkin ve verimli sistem kuran bir yapıdır. Cumhuriyet Halk Partisi
olarak iktidara geldiğimizde ilk yapacağımız işlerden biri de aile sigortasını
uygulamaktır. (CHP sıralarından alkışlar)
Tabii, gelir
kısmına geçmeye çok vaktim kalmadı. En son kaçak saray üzerinde durayım. Bütün
bunları konuştuktan sonra, bu kaçak saray olayı da tabii çok ilginç çünkü bütçe
harcamalarının kullanımının israfa gitmemesinin önemli olduğunu düşünüyoruz,
açıklık, şeffaflık. Bir soru sormak istiyorum yalnızca: Bunun Başbakanlık için
yapıldığı söylendi. Sayın
Erdoğan Cumhurbaşkanı olmasaydı ne olacaktı arkadaşlar? Bu saray, kaçak saray
-diyelim ki Sayın Gül devam etti ya da başka birisi oldu- gene Cumhurbaşkanına
tahsis edilecek miydi yoksa Başbakanlıkta mı kalacaktı? Ben diyorum ki
Başbakanlıkta kalacaktı. Tersini düşünen bir arkadaş varsa da görmek isterim
burada, lütfen söylesin. O zaman gözüküyor ki aslında hepsi Cumhurbaşkanına
göre tasarlanmış bir sistem. Böyle bir şey olmaz arkadaşlar. 1 milyar 370
milyon, Maliye Bakanı açıkladı. Yeni uçak alındı, 185 milyon dolar. Bunları
topladığınız zaman… İnsanlar atanmayı beklerken, insanların yiyecek ekmekleri
yokken bu kadar büyük paranın harcanması yanlıştır. 
(Mikrofon otomatik cihaz tarafından
kapatıldı) 
RAHMİ AŞKIN TÜRELİ (Devamla) - Son
bir söz… Teşekkür ediyorum.
BAŞKAN – Lütfen Genel Kurulu
selamlayın, süreniz bitti.
RAHMİ AŞKIN TÜRELİ (Devamla) – Tamam.
İtibar binalarla olmaz arkadaşlar.
İtibar inandırıcılıkla olur, itibar güzel yönetimle olur, adaletle olur, hakla
olur, eşitlikle olur. 
Bütün bunları vurguladıktan sonra,
bütün bu saydığım nedenlerle 2015 yılı bütçesine ret oyu vereceğimizi belirtmek
istiyorum.
Ben, yüce heyetinizi ve
televizyonları başında bizi izleyen aziz vatandaşlarımızı saygıyla ve sevgiyle
selamlıyorum. (CHP sıralarından alkışlar)
BAŞKAN – Teşekkür ediyorum.
Birleşime 16.45’e kadar ara
veriyorum.
Kapanma Saati: 16.26
İKİNCİ
OTURUM
Açılma
Saati: 16.46
BAŞKAN:
Cemil ÇİÇEK
KÂTİP ÜYELER: Muharrem IŞIK (Erzincan), İsmail KAŞDEMİR (Çanakkale)
----0----
BAŞKAN – Sayın
milletvekilleri, 37’nci Birleşimin İkinci Oturumunu açıyorum.
Bütçe
görüşmelerine devam edeceğiz. 
Komisyon ve Hükûmet yerinde.
Şimdi söz sırası, Halkların Demokratik Partisi
Grubu adına Bingöl Milletvekili ve Grup Başkan Vekili Sayın İdris Baluken’e
aittir.
Buyurun Sayın Baluken. (HDP sıralarından alkışlar) 
Süreniz otuz dakika.
HDP GRUBU ADINA İDRİS BALUKEN (Bingöl) – Teşekkür
ediyorum.
Sayın Başkan, değerli milletvekilleri; 2015 yılı
merkezî yönetim bütçesinin tümü üzerine Halkların Demokratik Partisi Grubu
adına söz almış bulunmaktayım. Hepinizi saygıyla selamlıyorum.
Öncelikle, bütçenin Genel Kurula getirilişiyle
ilgili birkaç hususu buradan belirtmek istiyorum. 2015 yılı merkezî yönetim
bütçesi, ne yazık ki demokratik, katılımcı ve şeffaflık ilkesinden uzak bir
anlayışla hazırlanarak Genel Kurula getirilmiş ve bugün de Genel Kurulda
yasalaşmak üzere burada görüşülmeye başlanmıştır. Bütçenin halka kapalı
yapılmış olması, komisyon gündemi sırasında muhalefet milletvekillerinin
önerilerinin dikkate alınmaması, iktidar partisi milletvekillerinin Hükûmetin
getirdiği planlamaya farklı boyutlarda eleştirel birtakım yaklaşımlarla katkı
sunması anlayışının olmaması ve Genel Kurulda da önergelerle bu bütçe
planlamasıyla ilgili değişikliklerin yapılmamış olması bütçenin demokratik ve
katılımcılık açısından maalesef ilkeli bir şekilde hazırlanmamasını beraberinde
getirmiştir. 
Bizler, yapılan
bütçelerin sadece istatistiksel birtakım düzenlemeler olmadığını, gelir-gider
dengelerini sağlamaya çalışan birtakım rakamlardan ibaret olmadığını defalarca
bu kürsüden dile getirdik. Bütçe planlamalarına bakılarak hem iktidar
partisinin ve Hükûmetin toplumsal yaşamla ilgili hem de ortaya koyacağı
politikalarla ilgili net tomografilerin çekilebileceğini yine bu kürsüden
defalarca dile getirdik. Maalesef üzülerek söylüyoruz ki on iki günün sonunda
burada önümüze getirilen tomografi sonucunda büyük sorunlar, büyük hastalıklar
vardır ve buna karşı umarız ki iktidar partisi, görüşmeler sırasında yapmadığı
birtakım düzenlemeleri önümüzdeki yılın içerisinde Genel Kurulda yapacak
şekilde bir politika izler.
Bu hazırlanan
bütçe, açık bir şekilde ifade ediyoruz ki yüzü sermayeye dönük olan rant
sahipleri için hazırlanmış bir devlet bütçesidir. Toplumsal barışı değil, zoru,
baskıyı, silahlanmayı merkezine alan bir bütçedir. Bu bütçe, demokratik bir
geleceği değil, otoriter bir hegemonyayı dayatmaya çalışan bir bütçedir. Bu
bütçe, kadını dışlayan, erkek egemen; doğayı talan etmeye çalışan, çevre
düşmanı; emekçiye ölümü reva gören emek karşıtı bir bütçedir. 
Yine 2015
bütçesinin de Sayıştay raporlarının eksik gelmesinden ötürü ve yine bütçe
içerisindeki birtakım ek ödeneklerin, örtülü ödeneklerin açık bir şekilde
detaylandırılmamasından dolayı şeffaflık ilkesi açısından da gayrimeşru
olduğunu buradan açık bir şekilde ifade ediyoruz. Yani gerek usul açısından
gerekse içerik açısından 2015 yılının bütçesi, halklarımız nezdinde, bugün
gayrimeşruluğu henüz yasalaşmadan bile kabul edilmiştir. 
Değerli
milletvekilleri, Türkiye’de yaşanan en büyük sorunlardan biri gelir dağılımı
adaletsizliğidir. Bu süre içerisinde AK PARTİ adına konuşan konuşmacıların çoğu
bir ekonomik büyümeden burada bahsettiler; oysa, biliyoruz ki bahsettikleri
ekonomik büyüme gerçek bir büyüme değil, gelir dağılımı adaletsizliğinin
büyümesinin ta kendisidir. “Bir hırka, bir lokma” ifadeleriyle seçmene giden,
iktidara gelen bir parti ne yazık ki on iki yıllık iktidarı süresi içerisinde
40’ın üzerinde dolar milyarderi yaratmıştır. AKP döneminde son on yılda 10
milyon aile sosyal yardımlara muhtaç olacak şekilde sosyal yardımlar üzerinden
kendi geçimini sağlayan bir noktada olmuştur. Yine, bu on yıllık süre
içerisinde halkın değerlerine hakaret eden, halka küfürler eden, burada
isimlerini zikretmeyi gerekli görmediğim birtakım iş adamlarının önü açılmış,
deyim yerindeyse memleketin her tarafı bu iş adamlarına âdeta peşkeş
çekilmiştir. 
Açıktır ki
zenginler daha fazla zenginleşirken yoksullar daha fazla yoksullaşmıştır.
Hazırlanan bütçede de nüfusun yüzde 20’sini oluşturan zengin kesim bütçeden
yüzde 46,7, yoksul kesimi oluşturan yüzde 80’lik kesim ise yüzde 53,4’ünü
almaktadır yani yüzde 20 en zengin ile yüzde 80 en yoksul arasındaki bütçeden
yararlanma payı âdeta birbirine denk olarak görülmektedir. 
Avrupa ülkeleri
içerisinde gelir dağılımı adaletsizliğinde Türkiye 1 numaradır. Türkiye'nin bu
mevcut durumunda, bugünkü koşullarında her 100 kişiden 15’i yoksulluk sınırının
altında yaşamakta, her 100 kişiden 65’inin de borçlu olma gibi bir gerçekliği
vardır. Özellikle siyasal İslam referansına dayanarak iktidara geldiğini iddia
eden bir parti için bizce bu tablo son derece vahimdir çünkü biz biliyoruz ki
referans verdikleri İslam dininin hem özünde hem de pratik uygulamasında bu
şekildeki adaletsizlikler asla söz konusu bile olmamıştır. Hazreti Ömer’in
“Dicle’nin kenarında bir kurt bir kuzuyu kapsa hesabı benden sorulur.”
korkusuyla devlet yönetimini, bugün neredeyse cumhuriyet tarihinin en büyük
yolsuzluk iddialarının dolaştığı bir dönemle kıyaslamak açıktır ki mümkün
değildir. Biz her şeyden önce bu pratiğinizin referans olarak kullanmış
olduğunuz değerlere büyük haksızlık olduğunu buradan ifade etmek istiyoruz. 
Böylesi
yoksulluğun olduğu bir dönemde milyon dolarların, milyar dolarların havada
uçuştuğu saraylar yapmayı -bütün tartışmaları bir kenara bırakıyoruz- her
şeyden önce haram olarak, israf olarak yorumladığımızı buradan açık bir şekilde
ifade ediyoruz. Binlerce insana yardım elini uzatacak birtakım mekanizmaları
kurmanın imkânı varken, yüzlerce hastane, yüzlerce okul yapabilmenin imkânları
varken, milyonlarca öğrenciye karşılıksız burs verme imkânı varken, ataması
yapılmayan binlerce öğretmeni bu şekilde istihdam etme imkânı varken milyon
dolarların bir saraya harcanmasını biz asla kabul edilemez olarak buradan
tekrar ifade ediyoruz. Özellikle, bu konuda AK PARTİ’li milletvekillerinin de
ellerini vicdanlarına koyarak arpa unu ve helvayla karnını doyuran bir
Peygamber’in anlayışı ile bu dönem uygulamalarının ne kadar örtüştüğünün
hesaplaşmasını mutlaka yapmaları gerektiğini ifade ediyoruz. 
Değerli
milletvekilleri, bu bütçede çalışma hayatı ve emek alanıyla ilgili mevcut
sıkıntılar aynı şekilde devam ediyor. Esnek ve güvencesiz çalıştırma,
sendikasızlaştırma ve taşeronlaştırmanın ruhu maalesef bu bütçenin içerisinde
de yine aynı şekilde görülüyor. Burada, işçi ölümlerinin, işçi cinayetlerinin
bu kadar yoğun tartışıldığı bir yılda bile hâlâ işçi güvenliği üzerinden değil
iş güvenliği üzerinden birtakım planlamaları yapan bir zihniyetle karşı
karşıyayız. Açık ifade etmemiz gerekirse ülkemiz AKP döneminde âdeta bir işçi
mezarlığına dönmüştür. Mevcut politikalarınızla, duyarsız yaklaşımlarınızla her
yıl işçi ölümleri değil, âdeta işçi katliamları yaşanmıştır. Soma ve Ermenek
başta olmak üzere tüm madenlerde, inşaatlarda, pek çok çalışma alanında yaşanan
ölümler kaza veya fıtrat değil, açıkçası ihmal ve sorumsuzluğun getirdiği
katliamlardır. Bizler Türkiye'nin her tarafının âdeta bir işçi kıyım makinesine
döndüğünü buradan üzülerek ifade ediyoruz ve işçi katliamlarında ortaya çıkan
görüntünün de âdeta bir iç savaş görüntüsü olduğunu, tabloların bir iç savaş
tablosu olduğunu buradan tekrar hatırlatıyoruz. Türkiye’de her gün 172 iş
kazası yaşanıyor, her gün ortalama 4 işçi yaşamını yitiriyor; sadece 2014
yılının 8 ayında 1.270 işçi yaşamını yitiriyor ama buraya getirdiğiniz bütçe
planlamasının sırtı emeğe, emekçiye dönük oluyor. Bunu, Halkların Demokratik
Partisi olarak kabul etmemizin mümkün olmadığını ifade etmek istiyorum.
Yine ekolojik
yıkım, doğa ve çevre tahribatı açısından da aynı durumla karşı karşıya
olduğumuzu ifade etmek istiyorum. Ağaca bakınca odun gören bir anlayış, suya
bakınca HES gören bir anlayış büyük doğa tahribatlarını maalesef halklarımızın
gündemine getirmiştir. Gezi’de, İstanbul’un Taksim’deki tek yeşil alanı olan
bir alana AVM yapmaya çalışan anlayış Karadeniz doğasını, Kürdistan doğasını,
coğrafyasını HES’lerle âdeta insansızlaştırmaya çalışıyor. 
Sadece AKP
döneminde 1.012 HES Türkiye'nin dört bir tarafına yapılmaya başlanmıştır. Bu
HES’lerin biyoçeşitliliğin ölümü olduğunu, ekosistemin tamamen talanı olduğunu
burada defalarca dile getirdik, bugün yine aynı uyarımızı buradan ifade
ediyoruz. Bizler sizin bu ekolojik yıkımı öngören politikalarınızı değil,
Karadeniz’de sularımız özgür aksın diyen, Yırca’da zeytin ağaçlarına sahip
çıkan halkımızın onurlu duruşunu dikkate alıyoruz. HES yapımlarının enerji
politikasıyla açıklanmaya çalışılmasını da yine buradan kabul edilemez
bulduğumuzu ifade etmek istiyoruz. HES’lerin dışında özellikle gündemleştirmeye
çalıştırdığınız termik ve nükleer santrallerin sadece güncel yaşamı değil,
gelecek nesillerin yaşamını da tamamen ortadan kaldırma riskini buradan tekrar
ifade ediyoruz. Burada enerji politikalarıyla ilgili, yenilenebilir enerji
politikasıyla ilgili rüzgâr, güneş ve jeotermal enerji elde etmeyle ilgili hiçbir
çabanızın olmadığını tekrar vurgulamak istiyoruz. 
Ekolojik açıdan
özellikle Kürdistan coğrafyasında 1990’lı yıllarda yaşanan pek çok uygulamanın
AKP döneminde de aynı şekilde yaşandığını burada tekrar vurgulamak istiyorum.
Orman yangınları Bingöl dağlarından, Gabar’dan, Cudi’den Munzur dağlarına kadar
âdeta biri sönmeden bir diğerinin başlaması şeklinde son birkaç yıl içerisinde
de maalesef aynı şekilde yaşanmaya devam ediliyor. 
Köy boşaltmalar, eski köy yakmalar yöntemiyle
olmasa bile HES’ler, karakollar, kalekollar, güvenlik barajları ve bölgeye
gönderilen korucu kadroları üzerinden âdeta farklı bir teknikle hayata
geçirilmeye çalışılıyor. Bakınız, sadece iktidarınız döneminde, son birkaç yıl
içerisinde bölgeye 402 yeni karakol ve kalekol ihalesi yaptınız. Bunların
102’si tamamlanmış, 143’ünün yapımı sürmekte, diğerleri de ihale aşamasındadır.
Deyim yerindeyse Bingöl’ün, Dersim’in, Diyarbakır’ın, Şırnak’ın her tarafını
kalekollarla çeviren bir politikayı maalesef gündemleştirdiniz. Bitlis’e,
Van’a, Bingöl’e, Diyarbakır’a çözüm sürecinde, silahların bırakılmasının
konuşulduğu bir süreçte, silahların devreden çıkarılmasının konuşulduğu bir
süreçte binlerce korucu kadrosu gönderdiniz. Güvenlik barajları, güvenlik
yollarıyla ilgili tablo da yine aynı şekildedir. Dolayısıyla, bu 2015
bütçesinin toplumsal barışa değil âdeta savaş hazırlıklarına delalet ettiğini
buradan ifade etmemiz gerekir.
Biz Halkların Demokratik Partisi olarak, yürüyen
çözüm süreciyle ilgili de bu ülkede bir toplumsal barış bakanlığının mutlaka
kurulması gerektiğini ifade ettik, hatta bütçeden en büyük payın da bu barış
bakanlığına verilmesi gerektiğini buradan yine ifade ediyoruz ama maalesef
sizin uygulamalarınıza baktığımızda Millî Savunma Bakanlığına ve Emniyet
Müdürlüğüne aslan payı ayıran bir planlamayı görüyoruz. Âdeta barışın yerine
TOMA’ya, silaha, güvenlik barajına, karakola bütçe ayıran bir Hükûmet
programıyla karşı karşıyayız. 
Bizler özellikle önümüzdeki dönemde bu yaklaşımın
otoriterleşme anlamında toplumda kaygıları artırdığını ve bu uygulamalardan bir
an önce vazgeçmeniz gerektiğini ifade ediyoruz çünkü yakın dönemdeki siciliniz
de bu kaygıları artırmaya yetiyor da artıyor bile. Lice’de Medeni Yıldırım’ın,
Eskişehir’de Ali İsmail’in, Ankara’da Ethem Sarısülük’ün, Hatay’da Ahmet
Cömert’in, İstanbul’da Berkin Elvan’ın, Gever’de, Yüksekova’da Rojhat Özdel’in,
Diyarbakır’da Kadir Çakmak’ın sokak ortasındaki yargısız infazlarıyla ilgili
siciliniz bütün halkımız tarafından, halklarımız tarafından görülüyor. 
Değerli
milletvekilleri, AKP’nin özellikle çöktüğü alanlardan birinin de dış politika
olduğunu tekrar buradan ifade etmek istiyorum. Bakınız, Avrupa Birliğinden gün
geçtikçe uzaklaşan AKP Hükûmetinin uygulamaları son, polise “vur” verme yetkisi
ve makul şüpheden sonra artık iyice tartışılır bir hâle geldi. Son operasyonel
süreçlerden sonra da Avrupa Birliğiyle neredeyse ipler kopma noktasına geldi.
Avrupa Birliğiyle bu şekilde olan ilişkiler Orta Doğu’da da deyim yerindeyse
tam bir bataklığa saplandı. Suriye’de yaşanan ölümlerden egemen politikaların
sahibi olan tüm ülkeler ne kadar sorumluysa AKP Hükûmetinin politikaları da o
düzeyde dolaylı olarak sorumludur. AKP Hükûmeti, Suriye’de Esad rejiminin
birkaç ayda gideceğini öngörerek ve Kürtlerin orada hak kazanmaması üzerinden
bir politikayı öngörerek maalesef büyük yanlışlara imza attı. Ancak, bu
politikanın iflas ettiğini Şengal’e ve Kobani’ye bakarak görebilirsiniz.
Şengal’de iki gün önce YPG, YPJ, HPG, HPJ güçlerinin ve peşmerge güçlerinin
IŞİD’i kovmasıyla beraber, artık Orta Doğu’da yeni bir sürecin işlediğini
burada rahatlıkla ifade edebiliriz. Bizler, Sayın Öcalan’ın Ezidi halkına
gönderdiği mektupta da ifade ettiği gibi, Ezidi halkının şahsında tüm insanlığa
dayatılan ihanet ve katliam kültürüne karşı Derweşe Evdi’nin yaşam pınarından
fışkıran özgürlük sevdasını, direnişi, mücadeleyi, onuru buradan selamlıyoruz.
Kobani’de de aynı direniş çizgisinin bugün IŞİD’i tamamen o bölgeden atmak
üzere büyük zaferlere hazırlandığını buradan ifade etmek istiyoruz. 
Bakın, Rojava’da
kabul etmediğiniz tabloda Türk, Kürt, Ermeni, Asuri, Süryani, Sünni, Şii,
Nusayri, bütün halkların ortak bir gelecekle bir araya gelmesinin modelleri
var. Sizin anlayışınız maalesef hâlâ tekçi olduğu için, oradaki çoğulcu yapıyı
hâlâ içinize sindiremiyorsunuz ve hâlâ bu anlayıştan dolayı da IŞİD’e destek
verir görüntünüz bütün dünya kamuoyunda tartışılmaya devam ediyor. Biz açık bir
şekilde ifade edelim ki Türkiye’nin çözüm sürecinin de, toplumsal barışının da
geleceği Kobani’yle yakından ilgilidir. Türkiye’de darbe mekaniğinin sonuç alıp
almaması da yine Kobani politikasıyla yakından ilişkilidir. Çünkü, Kobani Kürt
halkı açısından artık bir onur meselesi hâline gelmiştir, sadece Kürt halkı
açısından değil, insanlık açısından da oradaki mücadele bir onur meselesi hâline
gelmiştir. O nedenle siz hâlâ bütün bu tabloyu görmeyerek anlamaz bir şekilde
“Niye bütün dünyanın gündemi varsa yoksa Kobani?” diye serzenişlerinize devam
ediyorsunuz. Önümüzdeki dönemde bizler bu anlayışın büyük kaybedeceğini buradan
tekrar ifade etmek istiyoruz. Hele hele son üç günde, Cumhurbaşkanının birkaç
konuşmasında hâlâ, Suriye’de, kuzey Suriye’deki kantonların birleşmesini bir
tehdit olarak gören, PYD ve IŞİD’i aynı kefede terör örgütü olarak tanımlayan
yaklaşımlarını kabul edilemez ve son derece tehlikeli olarak görüyoruz.
Yıllarca Esad rejimiyle sınır komşuluğu yaptığında onu bir tehdit olarak
görmemişti. Şu an itibarıyla Hatay sınırında IŞİD’le, El Nusra çeteleriyle
sınır komşuluğunu tehdit olarak görmeyen bir anlayış, orada Kürtlerin statüsü
üzerinden şekillenen bir modeli tehdit olarak görüyorsa burada tehlike
gerçekten son derece büyüktür.
Biz,
Cumhurbaşkanına şunu ifade edelim: Senin PYD’yi terör örgütü görüp görmemen
önemli değil, senin IŞİD’i nasıl değerlendirip değerlendirmediğin önemli değil.
Zaten bütün dünya IŞİD’in ve YPG’nin nasıl tanımlandığını ortaya koyuyor. IŞİD
bütün dünyada, bütün dünya halklarında barbar bir insanlık düşmanı terör örgütü
olarak, orada çarpışan YPG güçleri de kahramanca direnen özgürlük savaşçıları
olarak görülüyor. Dolayısıyla önümüzdeki dönemde de bu yaklaşımların hızla
netleşmesi gerekiyor. 
Bu tanımda hâlâ
ısrar etmenin iki yönü olabilir: Birincisi, ya büyük bir ideolojik körlük söz
konusu. İkincisi, iflah olmaz bir Kürt düşmanlığı söz konusu. Umarız ki, ikinci
seçenek geçerli değildir. Eğer birinci seçenek geçerli ise de ihtişamına
boğulduğunuz o saraydan çıkıp halkın gündemine, bölgenin gündemine bakmanızı
tavsiye ederiz. Çünkü sizin cümlelerinizle ifade edelim: Hem Orta Doğu’da hem
Kürdistan’da IŞİD düştü düşecek haberiniz olsun. O nedenle önümüzdeki dönemde
de Kobani politikasıyla ilgili yanlışlardan bir an önce vazgeçmeniz gerekir.
Özellikle 6-8 Ekim olaylarında da, 6-8 Ekim direnişinde de içerideki tüm
Türkiye halklarının Kobani’ye ne kadar duyarlı olduğu ortaya çıkmıştır. 
Değerli
milletvekilleri, önemli bir konu başlığımız da demokratikleşme ve
yerelleşmedir. Maalesef, biz, bu bütçenizde bu iki başlıkla ilgili de halkın
gerçek sorunlarını çözen bir planlama görmüyoruz. Bakın, yerelleşmeyle ilgili
Gezi direnişinde ortaya çıkan mesajları alamadınız. Orada, bir, ekolojik
duyarlılık; iki, halkın karar alma süreçlerine katılımı yani yerinden yönetim;
üç, demokrasinin ve özgürlüklerin genişletilmesi mesajı vardı ama siz maalesef
o mesajlara kurşun sıktınız. Öyle yaptığınız için de bugün Karadeniz’de yapılan
HES barajlarının kararını Ankara’da alıyorsunuz. Yırca’da zeytin ağaçlarıyla
ilgili kararları burada almaya devam ediyorsunuz. Lice’ye kalekol, karakol
yapılıp yapılmayacağını Lice halkına değil, kendi bürokratlarınıza
soruyorsunuz. Bu anlayış devam ettiği sürece ne yerelleşme adına ne
demokratikleşme adına yol almanız mümkün değildir. 
Demokratikleşmeyle
ilgili Türk Ceza Kanunu’nun antidemokratik bütün mevzuatının ayıklanması
gerektiğini defalarca siz ifade ettiniz. Terörle Mücadele Kanunu’nun
kaldırılması gerektiğini defalarca Hükûmet yetkilileriniz buradan aktardı.
Siyaset yapma önündeki engellerin kaldırılması gerektiğini defalarca ifade
etmenize rağmen hâlâ Siyasi Partiler Yasası ve Seçim Yasası’na dokunamıyorsunuz.
Hâlâ 12 Eylül darbecilerinin apoletlerinin arkasına saklanarak yüzde 10 seçim
barajını savunmaya devam ediyorsunuz. Bir de bu pozisyonunuzdan çıkıp “Biz,
yüzde 10 seçim barajından korkmuyoruz.” diye halka doğru olmayan beyanlarda
bulunuyorsunuz. Biz biliyoruz ki siz gece rüyalarınızda da barajda boğulmuş
kabuslarla uyanıyor, gündüz de o şekilde konuşuyorsunuz ama bunların kâr
etmeyeceğini buradan ifade etmek istiyorum. 
Bakın, önümüzde
bir seçim var. Bütün seçimlere siyasi partiler hangi eşitsiz koşullarda girdi,
defalarca ifade ettik. 3 siyasi parti bütçeden 315 milyon değerinde hazine
yardımı alırken Halkların Demokratik Partisi bugüne kadar devletin hazinesinden
tek bir kuruş almadı ve siz bu tabloyu içinize sindiriyorsunuz. Biz size şu çağrıyı
yapıyoruz: Burada çeşitli politikalarla ilgili, madencilerin yaşadığı
sorunlarla ilgili, çalışma hayatının sorunlarıyla ilgili defalarca konuşma
yaptınız, her üç siyasi parti de. Gelin, o zaman hep beraber devletin
hazinesini soymaktan vazgeçelim. Gelin, hiçbir siyasi parti devletin
hazinesinden aldığı paralarla siyaset yapmasın, halkına başvursun. Biz nasıl
yapıyorsak siz de sırtınızı devlete değil halka dayayarak siyaset yapın. Gelin,
bir de o koşullarda seçime girin de bakalım demokratik seçeneklerin nasıl
şekillendiğini hep beraber burada görelim. 
Değerli
milletvekilleri, özellikle Türkiye’deki önemli sorun alanlarından biri de bütün
farklı kimliklerin, halkların, inançların yasal ve anayasal güvence altına
alınması gereken hak ve özgürlükler sorunudur. Alevi halkının,
gayrimüslimlerin, bütün kimliklerin hak ve özgürlük taleplerinin anayasal
güvence altına alınmasını ısrarla savunuyoruz; bu ısrarımızı 2015 yılı
içerisinde de halkımızla birlikte buraya taşımaya devam edeceğiz. Cemevlerinin
ibadethane statüsünü kazanması, gayrimüslim insanlarımızın, halkımızın inanç
özgürlüğüyle ilgili düzenlemelerin yapılması hem Hükûmetin hem devletin en
önemli görev ve sorumluluğu olarak karşımızda duruyor. 
Özellikle son
dönemde Türkiye her alanda yaşanan bu sorunlardan dolayı büyük bir gerilimi
biriktirerek âdeta fay hatlarının kırılma noktası üzerinde bulunuyor. Biz, bu
fay hatlarının kırılmasını aşmak için, bu büyük enerji boşalmasının önlenmesi
için tek çıkışın çözüm sürecini kalıcı barışa götürecek, Türkiye’nin
demokratikleşmesini sağlayacak ve Kürt meselesinin çözümünü sağlayacak
uygulamalar olduğunu ifade ediyoruz. Halkların Demokratik Partisi olarak Sayın
Öcalan ile devlet heyeti arasında başlayan görüşmelerin kalıcı barışa evrilmesi
için bugüne kadar gerekli olan bütün katkıyı sunduk, bundan sonra da katkı
sunmaya devam edeceğiz. 
Partimize karşı,
eş genel başkanlarımıza karşı, milletvekillerimize karşı yürütülen linç ve
saldırı kampanyalarına rağmen, halklarımızın barışa olan ihtiyacı ve onlara
vermiş olduğumuz barışın sözünü yerine getirmek üzere, çözüm süreciyle ilgili
ısrarımızı devam ettireceğimizi buradan ifade etmek istiyorum. 
Burada, Meclis
bütçe görüşmeleri sırasında on dakikalık bir konuşma yapmıştım. Yurt dışındaki
Türklerin kültürel asimilasyon, ana dil eğitim hakkı, kendi kendini yönetim
hakkıyla ilgili bir konuşmada hepiniz beni can kulağıyla dinlemiştiniz; ta ki
özneyi değiştirip “Türk”ün yerine “Kürt”ü koyduğumuz zamana kadardı. İşte, Kürt
meselesinin aslında tanımı da budur; Türk için istediğini Kürt için istemektir.
Kürt meselesinin çıkış sebebi de Türk’e reva gördüğünü Kürt’ten esirgemektir.
Bu anlayışın açılması gerektiğini, ana dil başta olmak üzere bütün sorunların
çözülmesi gerektiğini ifade etmek istiyoruz. “Demokrasi sorunu” dediğimiz şey
de aynı anlayışla, aynı hakkı Alevi için de, Ermeni için de, Asuri Süryani için
de, Türkiye’deki bütün farklılıklar için de tanımaktır diyoruz. 
Aslında Türkiye
bütün bu meseleleri nasıl çözeceğini çok iyi biliyor; çünkü, yakın dönemde,
Filipinler ile Moro İslami Kurtuluş Cephesi arasında yürütülen müzakere
sürecinde, Türkiye, 3’üncü göz olarak, ara bulucu olarak görev aldı ve orada,
Moro İslami Kurtuluş Cephesi’nin talep ettiği özerklikle bir kalıcı barış
sağlandı. Bunu bilmenize rağmen, içeride, özerklikle ilgili, statü talebiyle
ilgili yapay gündemler yaratıyorsunuz; bunu bilmenize rağmen, bir 3’üncü gözün
bu süreci takip etmesini -bugüne kadar büyük bir çelişki içerisinde- reddetmeye
devam ediyorsunuz. Biz, bütün dünyada bu sorunlar nasıl çözülmüşse Türkiye’de
de aynı şekilde çözülmesi gerektiğini ifade ettik, bugün de aynı şeyi
söylüyoruz. 
Meclis
Başkanlığına da ben buradan bir çağrı yapmak istiyorum: Burada, bu süreçle
ilgili tereddüdü olan bütün milletvekillerini, bir planlama dâhilinde, benzer
sorunların yaşandığı ülkelere göndermenizi özellikle tavsiye ediyoruz. İspanya
ETA, İrlanda-İngiltere IRA, Kolombiya FARC, Güney Afrika ANC, pek çok örnek
var. Bütün bu ülkeler nasıl bu sorunu çözmüşse burada tereddüdü olan
milletvekillerinin de o ülkelere gidip gerekli olan bilgileri almasını
özellikle sizden talep ediyoruz. Biz çözüm sürecinde sürecin hızlandırılması,
dengede giden bisikletin düşmemesi için hızla pedalların çevrilerek nihai
hedefe ulaştırılması gerektiğini düşünüyoruz. Bunun için dünya örnekleri
dışında başvurabileceğimiz önemli bir referansımız daha var. 
Bu Meclisin
kuruluş iradesini incelediğinizde çözümü tüm milletvekilleri tüm çıplaklığıyla
görür. İlk Mecliste, Meclisi Mebusanda tüm milletvekillerinden 71’i Müslüman,
48’i gayrimüslimdi. Bu Mecliste Kürdistan ve Lazistan mebusları tüm ülke için,
tüm halkımız için burada faydalı tartışmalar yapıyorlardı. İşte bu tablolar,
inkâra, redde, asimilasyona gelen tablolar Kürt meselesinin de yaratıcısıdır. 
(Mikrofon
otomatik cihaz tarafından kapatıldı) 
BAŞKAN – Sayın
Baluken, süreniz doldu, ek süre veriyorum. Lütfen konuşmanızı tamamlayın. 
Teşekkürler.
İDRİS BALUKEN (Devamla) – Yine, 1921 Anayasası’nda
da Kürtlere özerklik tanıyan, muhtariyet tanıyan anayasal statünün de yine bu
Meclisin tutanaklarında olduğunu ifade etmek istiyorum. Biz o nedenle Meclisin
inisiyatif alması gerektiğini ifade ediyoruz. Cumhuriyet Halk Partisinin de
önerdiği gibi bu Meclis bünyesinde hakikatleri araştırma ve adalet
komisyonlarının, toplumsal çözüm ve barış komisyonlarının iktidar partisi
tarafından bir an önce kurulması ve bu şekilde kalıcı barışa gidecek bir
yüzleşmenin, tarihî bir yüzleşmenin esas olması gerektiğini ifade ediyoruz.
Şeyh Sait kıyamı, Dersim katliamı, Ağrı Zilan’da yapılan katliamlar, Yassıada
mahkemeleri, Sivas, Çorum, Maraş katliamları, darbe dönemleri, Roboski
katliamları, yüzleşilmesi gereken ve artık tarihin utanç sayfalarına yazılması
gereken, demokratik geleceğimizi şekillendirmemiz için mutlaka Meclisin
gündemine gelmesi gereken toplumsal olgular olarak, toplumsal olaylar olarak
önümüzde duruyor. Önümüzdeki dönemde de barışla ilgili, çözüm süreciyle ilgili
bu hassasiyetimizi ortaya koyacağız. Biz anaların ağladığı, anaların
oğullarının arkasından yas tutan, gözyaşı döken tablosunun artık devreden
çıkması gerektiği, barışla uyanan, ölümün de, yaşamın da barışla ve dostlukla
şekilleneceği bir ülkenin özlemini çekiyoruz. Fazla söze hiç gerek yok, aslında
burada yaptığınız bütün planlamaların tek bir reçetesi var: Silahların ölüm
kusmadığı, zeytin dallarıyla, barış güvercinlerinin uçurulduğu bir 2015 yılının
Türkiye’sinde yaşamak istiyoruz. 
Bunu bütün halklarımız adına buradan tekrar sizlere
hatırlatıyor, Genel Kurulu saygıyla selamlıyorum. (HDP ve CHP sıralarından
alkışlar) 
BAŞKAN – Teşekkür ediyorum Sayın Baluken. 
Şimdi Halkların Demokratik Partisi Grubu adına
ikinci konuşma Iğdır Milletvekili ve Grup Başkan Vekili Sayın Pervin Buldan’a
ait.
Buyurun Sayın Buldan. (HDP ve CHP sıralarından
alkışlar) 
Süreniz otuz dakika. 
HDP GRUBU ADINA PERVİN BULDAN (Iğdır) – Teşekkür
ederim Sayın Başkan. 
Değerli milletvekilleri, 2015 Yılı Merkezi Yönetim
Bütçe Kanunu Tasarısı hakkında Halkların Demokratik Partisinin görüşlerini
sunmak üzere söz almış bulunmaktayım. Konuşmama başlarken Genel Kurulu ve
ekranları başında bizleri izleyen tüm halkımızı saygıyla, sevgiyle
selamlıyorum. 
Sayın Başkan, değerli milletvekilleri;
görüşmelerini bugün tamamlamak üzere olduğumuz 2015 yılı Bütçe Kanunu,
Hükûmetin sahip olduğu siyasal perspektifin politik olarak neleri amaçladığının
ve de planladığının izahı niteliğindedir ve Hükûmetin önümüzdeki yıl için
politik hedeflerini açıkça ifade etmektedir. 
Bu bütçe,
onlarca yıldır hazırlandığı üzere yine darbe geleneğinin, darbe zihniyetinin
kalemlerini içeren, demokratik kurum ve kuruluşlar işletilmeden darbe ürünü
yasalar ve hatta o yasaların bile gerisine düşen AKP dönemi düzenlemeleriyle
oluşturulmuştur. Bu bütçeye bakarak bile şunu rahatlıkla söyleyebiliriz ki otuz
beş yıldır Türkiye, demokratikleşme, sivilleşme ve de şeffaflaşma yolunda bir
arpa boyu mesafe, yol katetmemiştir. 
Denetime kapalı
olarak hazırlanan bu antidemokratik Bütçe Kanunu Tasarısı sosyal bütçe
anlayışından tamamen yoksundur. Türkiye’nin gerçek sorunlarına ve ihtiyaçlarına
bu bütçede kaynak ayrılmamıştır. Bu bütçede barışın adı yoktur. Çözümü
hedefleyen mali bir planlamaya bu bütçede ne yazık ki yer verilmemiştir. Türkiye
toplumunun ötekileri, yani ezilenleri, yani kadınları, emekçileri, yoksulları
bu bütçenin dışında bırakılmıştır. 17 Aralık operasyonuyla gün yüzüne çıktığı
üzere AKP Hükûmetinin önümüze koyduğu bütçe kanun tasarılarında cumhuriyet
tarihinin en büyük yolsuzluklarının gölgesi bulunmaktadır.
Bu bütçe kendi
ailelerini, oğullarını küçük ülkeler kuracak kadar zenginleştirirken halkının
cebinden yiyen, halkını yoksulluğa, muhtaçlığa mahkûm eden bir Hükûmetin
bütçesidir. Bu bütçe yandaşlarını maden ocaklarında zengin ederken binlerce
işçiyi göçük altında çaresiz ve kimsesiz ölüme terk edenlerin bütçesidir.
Yandaşlarından oluşturduğu patronlar sınıfının iş güvenliği sağlanmadan
binlerce işçinin ölümüne sebebiyet vermesine göz yumanların bütçesidir. Bu
bütçe yine bu kalantorların, ülkenin doğal kaynaklarını yağmalayanların,
köylünün geçim kaynaklarını talan edenlerin, suyumuza, toprağımıza zehir
akıtanların yasalarını oluşturan ve uygulayan bir Hükûmetin bütçesidir. Bu
bütçe yüzde 70 dolaylı vergiyle halkın belini bükerken, halkın parasıyla kendi
patronlarının sırtını pek edenlerin bütçesidir. 
Sonuç olarak
Sayın Başkan, değerli milletvekilleri; bu bütçe koca bir ülkenin varını yoğunu
kendi zenginlerinin sermayelerine kanalize ederken halkını devletin soysal
adaletinden, güvencesinden, korumasından mahrum bırakanların bütçesidir. 
Emekçileri
kölelik koşullarında çalışmaya, esnafı büyük holdinglerin gücü karşısında
tükenmeye, köylüyü koyduğu kotalarla tarım dışı kalmaya mahkûm eden bu
Hükûmetin eli artık bu köylünün dağında, taşında, toprağında ve suyundadır. Bu
vesileyle HES’lerle derelerimiz kurutulmakta, madencilik faaliyetleriyle doğal
varlıklarımız heba edilmekte, bir gecede yüzlerce ağaç bir şirketin kârı uğruna
tek seferde yok edilmektedir. 
Onlarca yıldır
bütçe tasarrufunun savaştan yana yapılmasının yanı sıra, demokratikleşme ve
sivilleşme iddiasında olan; barışı, çözümü hedeflediğini deklare ederek iktidar
olan AKP Hükûmeti, verdiği sözleri gerçekleştirecek adımları atma konusunda
yeterince istekli ve kararlı hareket etmemiştir ve Hükûmetin, bu vaatlerini
gerçekleştireceğine dair ipuçlarına da hiçbir devlet plan ve programında
görmemekteyiz. İşte bizim 2015 Bütçe Kanun Tasarısı’ndan gördüğümüz, okuduğumuz
ve anladığımız bu gerçekliktir. 
AKP’nin bu yola
çıkarken sarf ettiği demokrasi vaatleri açıkça söylemek gerekirse berhava
olmuştur. Dolayısıyla, bu bütçe kadar Hükûmette meşruluğunu hızla yitirmektedir
çünkü aldığı destekle mücadele yürüttüğü askerî vesayetin yerine kendi
vesayetini kurmuştur ve rejimi daha keskin bir şekilde monarşik, totaliter bir
duruma getirmiştir. Çünkü Hükûmet demokrasi, adalet ve sivilleşme iddiasını
gerçekleştirecek bir demokratik reform sürecine yönelmemiştir. Kendinden
olmayanı, kendisi gibi düşünmeyeni, itiraz edenleri bastırılması, susturulması
gereken kesimler olarak görmüş ve toplumsal muhalefete karşı oldukça
tahammülsüz, baskıcı, otoriter bir yaklaşım içerisinde olmuştur. 
İşte
cezaevlerinin bugün itibarıyla cumhuriyet tarihinin en dolu seviyesine
ulaşmasının nedeni bundandır. Sokak ortasında devlet eliyle gerçekleştirilen
infazların, sokakların ve meydanların devlet eliyle birer vahşet alanına
çevrilmesi bu nedenledir. Cumhuriyet tarihi boyunca hiç olmadığı kadar onlarca,
yüzlerce çocuk bu nedenlerle ya sokaklarda infaz edilmiş ya da cezaevlerine
kapatılmıştır. 
Gazetecilere,
yayıncılara ve yazarlara yönelik baskı artarak devam etmektedir. Hükûmeti
eleştiren bütün kesimler yargı pençesine alınmıştır. Darbeciler hariç, herkes
darbeci ilan edilmiştir. Muhalif duruşa sahip birçok kamu görevlisi işinden
edilmiştir. Öğrencilerin eğitim hayatlarına son verilmiştir. Halkın değil
devletin, bilhassa Hükûmetin güvenliği esas görülmüş, bu nedenle de bir korku
imparatorluğu inşa edilmiştir. 
Sayın Başkan,
değerli milletvekilleri; dile getirdiğim bu antidemokratik uygulamalar ülke
gündeminde ve Hükûmetin masasında esasen çözüm, barış, demokratik açılım varken
meydana gelmektedir. Bir yanda demokratik yollardan ülkeyi yüzyıllık bir
yanlışlıktan çıkarmak, ülkenin en ağır, en yakıcı sorununu çözüme kavuşturmak
hedeflenirken, diğer taraftan bu hedeflerle asla uyuşmayacak uygulamalar
devreye sokulmaktadır. 
Bu bağlamda,
Hükûmetin vaatleri ile tezahür edenler arasında çok ciddi bir mesafe
bulunmaktadır. Toplumun yükselen adalet, eşitlik, özgürlük taleplerini
karşılama noktasında Hükûmetin tutumu oldukça geri düzeyde kalmakta, aradaki
makas açılmaktadır.
Sayın Başkan,
sayın üyeler; Kürt özgürlük hareketi yirmi yılı aşkın süredir silahsız bir
çözümü dillendirmekte, bu yönlü bir çözüm için çaba sarf etmektedir. Bu süre
içerisinde tam 9 defa çatışmasızlık ilan edilmiştir. AKP bu süreçlerin
avantajlarından faydalanarak 3 genel seçim, 3 yerel seçim, 2 referandum ve 1
Cumhurbaşkanlığı seçimi atlatmıştır. 
Sayın Öcalan’ın
21 Mart 2013’te açıkladığı tarihî deklarasyonun üzerinden yaklaşık olarak iki
yıl geçti. Hükûmet, her seferinde çözüm ve kalıcı bir barış konusunda ne kadar
kararlı olduklarını deklare etti. Ancak bu süreçte, ifade edilenin tam tersi
uygulamalara bolca yer verildi. İki yıllık süreçte onlarca kişi polis ve asker
kurşunuyla hayatını kaybetti. 
Kalekolların,
askerî yolların ve barajların inşasına devam edildi. 6-7 Ekim Kobani
direnişinde bir ay içerisinde 51 insanımız hayatını kaybetti. Bunların büyük
çoğunluğu güvenlik güçlerinin öldürücü müdahaleleri ve saldırısında yaşamlarını
yitirdi. Ancak bu ölümlerin sorumlularından tek bir tanesi bile yargı önüne
çıkarılmadı. 
Sadece 6-7 Ekim
Kobani direnişinden bu yana 4 bin dolayında kişi gözaltına alındı; bunların
600’ü tutuklandı, üstelik bunların da büyük bir çoğunluğu çocuktu. Son bir yıl
içerisinde 120 bin çocuk polis, karakol, cezaevi ve yargı sürecine dâhil
olmuştur. Son bir yıl içerisinde 14 bin çocuk yargı karşısına çıkarılmıştır. 
Adalet Bakanlığı
8 tane daha çocuk cezaevi açacaklarını gururla açıklamaktadır. Çocuklar
cezaevlerinde F tipinde tecrit edilmektedir. Çocuk cezaevlerinde ayda bir defa
açık görüş yapılmakta; çocukların, annelerinin saçlarına dahi dokunmasına izin
verilmemektedir. 
Şimdi, Hükûmete
sormak isterim: Sizler devletin bu kadar ağır şekillerde cezalandırdığı ve
onlar için sadece yeni yeni cezaevleri hayal ettiği bu çocuklarla mı bir barış
oluşturacaksınız, aydınlık bir geleceğe yürüyeceksiniz? 
Bir hukuk
devletinde insan onurunu korumak, insanı yaşatmak esastır. Cezaevleri, eza ve
zulümevleri değildir. Son yıllarda her yıl 200’ün üzerinde hasta tutuklu ve
hükümlü cezaevlerinde hayatlarını kaybetmektedirler. Ağır hasta tutuklu ve
hükümlüler cezaevlerinde âdeta ölümle cezalandırılmaktadırlar. Hükûmetin bu
hayati konuda adım atması için daha kaç tutsağın canından olması gerekir? Bu
insanlık dışı durum hangi haklı devlet politikasıyla açıklanabilir? Hangi
zihniyet, hangi dünya görüşü bu hukuksuzluğu daha anlaşılır hâle getirebilir?
Bu noktada ısrarla vurgulamak isterim ki insan hakkının teslim edilmesi, insan
onurunun korunması bir devlet için binlerce ölümden sonra tanınır hâle
gelmemelidir, bu hakların edinimi bu denli kanlı olmamalıdır. 
Yine, bazı
maddeleri değiştirilse de Anayasa’nın tekçi ve militarist özüne hiçbir şekilde
dokunulmamıştır. Aksine, Hükûmet, daha fazla militarizm tesis eden güvenlikçi
yasa tasarılarını Meclisin gündemine getirmiştir. Demokrasiyle yönetilen ülkelerde
emsaline rastlanmayacak ibareler içeren bu yasalar insanlar için dağı,
sokaklardan ve meydanlardan daha güvenli bir hâle getirmektedir. Dahası, bu
yasalar birer darbe mekaniği değil de nedir? Darbe niteliği taşıyan
uygulamaları icra ederken toplumun farklı kesimlerini sürekli darbecilikle
suçlamanız ne kadar inandırıcı olabilir? Hangi cenahtan olduğu hiç fark etmez;
bir yandan kendi çizginizde durmayan tüm medyayı polis operasyonlarıyla derdest
edeceksiniz, bir yandan sokağa çıkmayı yasaklayacaksınız, sokağa çıkanı
vuracaksınız, infaz yasalarını yürürlüğe koyacaksınız. Barış sürecinin tüm
hızıyla yürüdüğüne dair mesajlar verirken, bir yandan siyasi kadrolarımızı
yeniden cezaevlerine kapatacaksınız. Partimize yönelik bu sürdürülen gözaltı ve
tutuklama operasyonları demokratik siyasete müdahale değil de nedir?
Hükûmet, “kamu
güvenliği” adı altında kendi otoritesini güvence altına almaya çalışmaktadır.
Biz, devleti yönetenlerin “kamu güvenliğini, millî güvenliği sağlamak” derken
aslında neyi hedeflediklerini yakın siyasi tarihimizden en ağır şekillerde
deneyimleyerek öğrendik. “Millî güvenlik” adı altında türbanlı kadınlar derdest
edildiler, okullarından uzaklaştırıldılar, kamusal alandan itildiler. Solcu,
aydın, sanatçı ve öğrenciler bütün dönemlerin olağan suçlusu sayıldılar.
Alevilik inancına sahip olmak, katliama uğramak ve inancından dolayı
aşağılanmakla eş değer tutuldu. Kürtler millî güvenlik bozulmasın diye her
türlü hakaret, haksızlık ve işkenceye maruz bırakıldılar. Diyarbakır Cezaevi
böyle oluştu. Mamak’ta, Ulucanlar’da işkence tezgâhları böyle kuruldu. Seyit
Rızalar, Denizler, Erdal Erenler ve daha niceleri için millî güvenlik adına
darağaçları kuruldu. Dersim, Zilan, Uludere katliamları millî güvenliği tesis
etmek adına yapıldı. 17 bin yurttaşımız millî güvenliği sağlamak maksadıyla
devlet güçlerince katledildi. 
Bu nedenle,
Sayın Hükûmet, biz bir asırdır “millî güvenlik” derken neyin kastedildiğini çok
acı bir şekilde öğrendik. Sizin “millî güvenlik”, “kamu güvenliği” dediğiniz
şey iktidarın güvenliğidir. Hükûmetin bu yasalarla halk için tasavvur ettiği
millî güvenlik tesisi, her türlü hukuksuzluk, işkence ve ölüm demektir.
Diğer taraftan,
darbeyle kurulmuş kurumların gölgesinden faydalanmak sizi darbecilerden nasıl
ayırabilir? Hem bu kurumları koruyacaksınız hem darbe yasalarını daha da
militarist, daha da katı bir hâle getireceksiniz, sonra da kamuoyuna “Süreç
yürüyor.” diyeceksiniz. “Demokratik siyaset” diyeceksiniz ama bir yandan
siyasetçilerimizi tutuklarken diğer yandan “Yüzde 10 barajına dokundurmam.”
diyeceksiniz? “Millî irade” lafını dilinizden düşürmezken diğer taraftan
milyonların iradesini yüzde 10’luk barajla ipotek altına alacaksınız. Bu koca
aldatmacaya inandıracak birilerini belki bulursunuz fakat bu aldatmacanın bir
çözüm yolu açmayacağı, ülkeyi demokrasi hedefinden kesin bir şekilde
saptıracağı ve karanlık günlerin habercisi olacağı gayet açık ve nettir. Bu
nedenle, Sayın Başbakanın da ifade ettiği üzere, tutarlı olmanız icap eder. 
Siz barajlardan korkmuyorsunuz, bu doğru çünkü bu barajın
mimarı siz değilsiniz ama bekçisi sizsiniz. İnsan bekçiliğini yaptığı şeyden
korkmaz tabii ki. Sürekli dile getirdiğiniz millî irade sizin için bu kadar
kıymetli ise millî iradenin önündeki engelleri de kaldırmanız gerektiğini
hatırlatmak isteriz. Yüzde 10 barajının yürürlükte olduğu bir siyasal sistemde
kimse millî iradeden söz edemez. Böyle bir sistemde ancak ve ancak millî
iradenin gasbından söz edilebilir. 
Sayın Başkan,
değerli milletvekilleri; AKP Hükûmetinin iktidara geldiğinden bu yana yürüttüğü
politikalar sonucunda mezhepler, kültürler ve cinsler arasında müthiş bir
kutuplaşma meydana gelmiştir. Şiddet kültürü hiç olmadığı kadar derinleşmiştir.
90’lı yıllardan söz etmiyorum, 2014 yılında hâlâ Kürtçe konuştuğu için
yurttaşlarımız linç edilerek öldürülmektedir.
Her gün onlarca
kadın çok sıradan bir şekilde katledilmektedir, ki bu katliamların nicel ve
nitel olarak ülke tarihinde eşi ve benzeri yoktur. Türkiye Cumhuriyeti
yeryüzünde kadın kıyımlarının ve şiddetinin en fazla yaşandığı ülke konumuna bu
Hükûmet döneminde ulaşmıştır. On yıllardır sürmekte olan savaş ortamının, tesis
edilmeyen barışın, uzun uzadıya süren çözümsüzlük sürecinin toplumu hızla
çürüttüğü nefret ve şiddet sarmalının toplumun bütün kesimlerine hâkim olduğu
bir gerçeğe sahibiz. Bu gerçeği görmezden gelerek şiddet politikalarına ve
yasalarına yönelmek, bu antidemokratik politikalarda ısrar etmek kaosta ısrar
etmektir. Unutmayınız ki tarih boyunca ispatlanmıştır; zulüm rejimi,
politikaları er ya da geç kaybetmeye mahkûmdur. Bugün itibarıyla Orta Doğu’da
yaşanan savaş ortamı da yine bu tezi doğrulamaktadır. Zulüm rejimlerinin hâkim
olduğu devletler kendilerini birer alev topuna dönüşmekten kurtaramamışlardır.
Sayın Başkan,
değerli milletvekilleri; 21’inci yüzyılda Orta Doğu acı ve gözyaşıyla yeniden
şekillenirken Orta Doğu’nun kadim halkı olan Ermeniler, Aleviler, Türkmenler gibi Kürtler de
bölgeye salınan çetelerin hedefi hâline geldiler. Bu saldırılar sonucu bu kadim
halklar kıyımdan geçirildiler, talan edildiler; binlerce kadına el uzatıldı,
kadınlar ve çocuklar köle pazarlarında satılığa çıkarıldı. Bu uygulamalar
uygarlık tarihinin tanıklık ettiği en vahşi saldırılar olarak gerçekleşti. 
Bütün bunlar olurken Türkiye
Cumhuriyeti, mazlum halklara yardım eli uzatmadığı gibi bu canilere yardım
etmek, onlara sınırlarını açmak, Türkiye topraklarında örgütlenmelerine olanak
sağlamak ve her türlü lojistik desteği sağlamak iddialarıyla dünya gündeminde
yerini aldı.
Savaş bölgesine gönderilen binlerce
tırın bu çetelere silah ve mühimmat taşıdığı bilgisi gündeme bomba gibi
düşmüştür. Türkiye-Suriye sınırında Türk silahlı güçleri bu çetelere yardım
ederken sık sık görüntülenmişlerdir ve hatta bu görüntüler özgür basın
tarafından canlı olarak Türkiye halklarının bilgisine sunulmuştur. 
Yakalanan çete mensuplarının
üzerlerinde sık sık Türkiye Cumhuriyeti resmî evrakları ele geçirilmiştir ve en
son IŞİD çeteleri Türkiye topraklarından bomba yüklü bir kamyonla ve ateş
açarak Kobani’ye saldırmışlardır. Bütün bunlar dünya kamuoyuna taşınan iddiaları
somutlaştırmaya kâfi gelen delil niteliği taşımaktadır. Vaktinde bu kürsülerde
küfür yerine kullanılan Ezidilik bu dilin devamı olan çetelerce katliama maruz
kalmıştır.
Bu somut veriler göstermektedir ki
Türkiye Cumhuriyeti bir insanlık trajedisi içerisinde faillerle beraber hareket
etmiş, onlara örtük ve kimi zaman da aleni bir şekilde destek sunmuştur ve bu
desteğin aksini kanıtlayacak girişimlerde bulunmaya bugüne kadar hiçbir şekilde
ihtiyaç duymamıştır.
Ne bin yıldır beraber yaşamaktan
kaynaklanan bir vefa, ne tarihî bağlarımız ve ne de kader birliğimizin bizi bir
arada yaşamaya mecbur kıldığı gerçeğini Hükûmet hiçbir şekilde referans
almamıştır. Hükûmet, kardeşlik hukukundan değil imha girişimlerinden yola
çıkarak hareket etmiştir. 
Sınırlar
içerisinde KCK operasyonları ile paralel yapıya ihale edilen imha girişimi
sınır ötesinde IŞİD terör örgütüne ihale edilmiştir. Oysa Türk halkı, Orta
Asya’dan Anadolu’ya ayak basmalarından bu yana Kürtlerin desteğine ve kabulüne
ihtiyaç duymuştur. Bu destek ve kabulle bin yıldır bu topraklarda varlığını
idame ettirebilmiştir. 
Kurtuluş Savaşı,
Kürtlerin canı pahasına verdiği destekle zafere ulaşabilmiştir. Tarih boyunca
Türk halkından desteğini esirgemeyen bir halkı imha girişimine maruz bırakmak,
soykırım tehdidi altında yalnız bırakmak, Kürtlerden ziyade Türkiye devletine
de kaybettirecektir. 
Nihayetinde
bugün için gelinen nokta, tam kelimeyle “başarısızlık” olmuştur. Orta Doğu’daki
vekâlet savaşlarının bir parçası olma hevesiyle yola çıkan Hükûmetin dış
politikası Suriye krizinde batmıştır; Kürt iflah olmasın da ne olursa olsun
politikasında batmıştır. Uluslararası alanda dışlanmaya ve içeride de kaosa ve
savaş ortamına sebebiyet veren bu stratejik akıl tarihsel bir hata, bir felaket
girişimidir.
Kobani’de
olanları, bütün dünyanın gördüğünü, Hükûmetin de ivedilikle görmesi
gerekmektedir. Çünkü Kobani’de iyilik kötülüğe karşı savaşıyor. İnsanlık onuru
köleliğe, barbarlığa karşı savaşıyor. Haklı olan zalime karşı savaşıyor. Bu
nedenle, Kobani kazandığında iyilik kazanacak, haklı olan kazanacak, insanlık
onuru kazanacak. Kobani düşerse yalnız Kobani değil dünya kötülere yenilmiş
olacak. 
Bu nedenle,
hemen sınırda bin yıllık bir halk kendisini soykırımdan, talandan, tecavüzden
korumak için ölüm kalım savaşıyla mücadele verirken ve Hükûmet sadece
seyretmekle yetinir ve hatta canilere destek görüntüleri verirse ne Allah
katında ne tarih sahnesinde bunun hesabını veremez, bu vebalin altında kalır. 
Hiçbir hükûmetin
ve hiçbir gücün Türkiye Cumhuriyeti’ni savaş suçları mahkemesinde sanık
sandalyesine oturtmaya hakkı yoktur. O nedenle, Hükûmete çağrımızın altını
önemle çizmek istiyorum: Savaşa değil, barışa; vahşete değil, vicdana güç
verin. İnsanlık değerlerini yücelten politikalar aynı zamanda ülkemizi de
yüceltecektir. Bu nedenle Kobani’ye bir an evvel insani koridor açın, hem
halkların kardeşliği ve birliği adına hem de insanlık adına.
Sayın Başkan,
değerli üyeler; tarih zaman aşımını tanımayan bir kara kutudur, hiçbir şey
kaybolmuyor. Bir Meksika atasözü diyor ki: “Bizi gömmeye çalıştılar fakat tohum
olduğumuzu bilmiyorlardı.” Bu nedenle, yüzleşilmeyen geçmiş geçip gitmiyor,
şimdiyi ve geleceği de biçimlendiriyor. Resmî tarih, resmî ağız unutturmaya
çalışsa da kolektif hafıza unutmuyor. Psikoloji ilmine göre, travmalar anne karnındayken
nesilden nesle aktarılmaktadır. Oysa bizler acılarımızı ve travmalarımızı
geleceğe miras bırakmak istemiyoruz. Acının acıya üstünlüğü yoktur, biliyoruz.
Biz halk olarak acılarımızı ortaklaştırabilir, duygu bağı kurabiliriz fakat
yüzleşme olmadan, hakikatler gün yüzüne çıkmadan, adalet sağlanmadan yasımızın
bitmesi imkânsızdır. O yüzden, Sayın Hükûmet, bu yası bitirin artık.
Dokunmadığınız, hesaplaşmadığınız her kötülük sizindir. Her defasında farklı
suçlular göstererek bu cinayetlerin aydınlatılmasındaki sorumluluğunuzun üstünü
örtemezsiniz. Bir zamanlar ortak olduğunuz güçlerin bulaştığı her suça siz de
ortaksınız. Bu ortaklığı daha fazla sahiplenmek istemiyorsanız gerçek anlamda
bir yüzleşme ve hakikatleri gün yüzüne çıkarma sorumluluğunu ifa etmelisiniz.
Gerçek hesaplaşma ortaklarla değil, geçmişle yapılır.
On iki yıldır
sadece vadettiniz fakat bizler vaatten fazlasını, icraat bekliyoruz ve
biliyoruz ki dünya ve tarih huzurunda yüzleştiğiniz kötülükler karşısında diz
çöküp “Bir daha asla.” demediğiniz sürece de bu acılara yenileri eklenecek ve
de ekleniyor. Nitekim 2014 yılı faili meçhul cinayetlerin son yıllarda en çok
yaşandığı ve arttığı yıl olmuştur.
2008 yılında
düzenlenen Güneş Operasyonu askerin PKK’nin kökünü kazımak üzere düzenlemiş olduğu
son operasyondur. O tarihten bu yana AKP hem Hükûmettir hem de devlettir. Bu
nedenle, Hükûmet tarihsel görevlerini yerine getirmekten ne askerî vesayet ne
paralel güçler ve ne de darbe tehditlerini gerekçe göstererek imtina edemez. 
Yirmi yılı aşkın
süredir silahın çözüm olmadığı tüm kesimler tarafından kabul görmüştür ve uzun
bir süredir Sayın Hükûmetle gerçekleştirilen çözüm odaklı görüşmeler mevcuttur.
Fakat süreç uzadıkça uzuyor, somut anlamda ilerleme ne yazık ki sağlanamıyor.
Aksine, tutuklamalar, militarist yasalar, düzenlemeler ve her türlü uygulamalar
ve en kötüsü de ölümler doğru tabirle de infazlar meydana gelmektedir ve bütün
bu olanlar aslında süreci ciddi anlamda tehlikeye sokmaktadır. Bir müzakere söz
konusu olacaksa amaç uzlaşma olmalıdır; amaç, taraflardan birini alt etmeye
çalışmak, oyalamak ya da aldatmak değildir, olamaz da. Aksi durumda, bir çözüm
sürecinden bir müzakereden değil, başka bir savaş yönteminin devreye sokulmuş
olduğundan söz edilebilir. Sürecin başlatılması kadar korunması ve
ilerletilmesi de her iki tarafın sorumluluğundadır. 
İşte bu
nedenlerle Hükûmete çağrıda bulunuyoruz: Faşizmin sermayesi nefrettir. Nefretle
barış olmaz. Nefretin yeşertildiği bir ülkede aydınlık bir gelecek mümkün
olamaz.
Bu bağlamda,
öncelikle bir zihniyet değişimine ihtiyaç vardır. Türk ve Sünni olmayan
kimliklere karşın sahip olunan kötümser tutum ve bu karşıtlık üzerinden takip
edilen strateji terk edilmelidir, ivedilikle müzakere sürecine geçilmelidir.
Ancak müzakere yoluyla sorunun çözümü konusunda ortak bir hedef belirlenebilir,
bu hedeflere ulaşmada hangi yöntemlerin nasıl geliştirilebileceği konusunda
ortak bir kanaate varılabilir. Süreç, taraflardan birinin mevcut eşitsizliğe
dayanarak konumunu, üstünlüğünü ve gücünü kullanmaya kalkışmasıyla ne yazık ki
sekteye uğrar. Bu nedenle, Hükûmet üyelerinin zaman zaman başvurduğu buyurgan,
üstenci ve suçlayan üslubu terk edilmelidir ve zaman zaman HDP kanadından
birini hedef alarak yıpratma çabasından bir an önce vazgeçilmelidir. 
Şunu inanarak ve
çok emin bir şekilde söylüyorum: Toplum onurlu bir barışa, insanca bir yaşam
vaadine her zaman hazırdır. Önemli olan Hükûmetin de bu gücü göstermesi, barış
arzusunu icraatlarıyla ortaya koymasıdır. Fakat demokrasiden, hukuktan ve
hukukun üstünlüğünden, çoğulculuktan, basın ve ifade özgürlüğünden, eşitlik
ilkesinden, inanç ve kimliklerin özgürlüğünden yönünü döndürmüş bir hükûmet,
değil toplumu, bir çocuğu bile barış sürecine inandıramaz. 
Bizler, bu
vatanın asli unsurları yani bu toprakların ezelî sahipleri olan halklar; bizim
bir başka vatanımız, bir başka toprağımız…
(Mikrofon
otomatik cihaz tarafından kapatıldı)
BAŞKAN – Sayın
Buldan, süreniz doldu.
Ek sürenizi
veriyorum, lütfen tamamlayın.
PERVİN BULDAN
(Devamla) – Teşekkür ederim Sayın Başkan.
Bizim bir başka
vatanımız, bir başka toprağımız ve başka başka diyarlarımız yok. Biz de
yeryüzündeki bütün halklar gibi içine doğduğumuz din, dil ve kültürle
çocuklarımızı büyütmek ve yaşatmak istiyoruz. Bu nedenle kendi aidiyetlerimizle
demokrasi ve hukukun üstün güç olduğu bir toplumsal düzende yaşam mücadelesini
ne pahasına olursa olsun elden bırakmayacağız. Bizler bu mücadeleyi yürütürken
zindanları da işkenceleri de idamları da gördük, OHAL yasalarını da. Bu nedenle
Hükûmetin yeni güvenlikçi konsepti, özgürlük ve demokrasi güçlerini asla ve
asla geriletemeyecektir. Ancak demokrasiyi, hukuku ve evrensel insan hakları
kriterlerini hiçe sayan bu konsept, tarihî bir sürecin, barış şansının heba
olmasına neden olur ki Hükûmet bu durumdan bir zafer beklemesin. Bilinsin ki
zafer, demokrasiyi, özgürlükleri, eşitliği, insan haklarına yakışır bir yaşamı
ve barışı tesis edenlerin ve bu mücadeleyi yürütenlerin olacaktır diyor, Genel
Kurulu saygıyla sevgiyle selamlıyorum. (HDP sıralarından alkışlar)
BAŞKAN –
Teşekkür ediyorum Sayın Buldan.
Siyasi parti
grupları adına konuşmalar tamamlanmıştır.
Şimdi şahsı
adına lehinde olmak üzere İstanbul Milletvekili Sayın İsmail Safi. (AK PARTİ
sıralarından alkışlar)
Sayın Safi,
süreniz beş dakika olarak gözüküyor ancak bugüne kadar ki uygulamalar ve bana
şifahen grupların mutabık kaldığının ifade edilmesiyle sürenizi on dakika
olarak kullanabileceksiniz.
Buyurun, süreniz
on dakika.
İSMAİL SAFİ
(İstanbul) – Sayın Başkanım, değerli milletvekilleri; 2015 Yılı Merkezi Yönetim
Bütçe Kanunu Tasarısı’nın tümü üzerinde şahsım adına söz almış bulunuyorum. Bu
vesileyle yüce heyetinizi saygıyla selamlıyorum.
Öncelikle,
bütçemizin hazırlanmasında büyük emeği geçen, başta Türkiye Büyük Millet
Meclisi Plan ve Bütçe Komisyonu üyelerini, Maliye Bakanlığımızı ve
uzmanlarımızı yürekten selamlıyorum.
Değerli
milletvekilleri, elli yıldır bir türlü dikiş tutmayan, sürekli açık veren,
eğitime, sağlığa, yatırımlara, sosyal yardımlara, AR-GE’ye yeterince kaynak
ayıramayan bütçeler dönemi artık kapanmıştır. Bugün AK PARTİ hükûmetleriyle
birlikte Türkiye, yatırımı ve sosyal adaleti birlikte gözeten ilkeli, tutarlı,
dengeli ve sağlam bütçeler yapar hâle gelmiştir. 
Değerli
milletvekilleri, zaten milletimizin de bildiği gibi bizim başarımız sadece
yıllık bütçelerle sınırlı değildir. Bu ülkede kimileri günlük, anlık plan ve
hesaplar yaparken bizimse bu güzel ülke için on yıllık, yüz yıllık, hatta bin
yıllık planlarımız ve projelerimiz vardır. (AK PARTİ sıralarından alkışlar)
Onun için 2023, 2053, 2071 diyoruz. Çünkü, bizim bu ülke için büyük
hayallerimiz, derin vizyonumuz, sarsılmaz inancımız, bitmez ümidimiz, tükenmez
azmimiz ve yürekten sevdamız vardır. 
Sayın Başkan,
değerli milletvekilleri; bağımsız, onurlu bir ülkenin bütçesi, o milletin
şerefidir, namusudur ve ancak o milletin kendi özgür, millî iradesiyle yapılır.
Bizden önceki hükûmetlerin kurtarıcı olarak ülkemize davet ettiği ve “IMF”
adıyla elli yıldır bu millete şart koşan, ipotek koyan, ev ödevleri veren,
azarlayan, hakaret eden, buyuran Düyun-ı Umumiye temsilcilerini bu ülkeden biz
çıkardık. (AK PARTİ sıralarından alkışlar) Yüz yıldır yerlerde sürünen ve âdeta
makûs talihimiz hâline getirilen ekonomimizi on yılda biz ayağa kaldırdık.
Değerli
milletvekilleri, bağımsız ve güçlü devlet olmanın birinci şartı, yerli ve millî
bir savunma sanayine sahip olmaktır. Bugün artık Türkiye, kendi insanlı ve
insansız hava araçlarını yapar hâle gelmiştir. ATAK helikopterini uçuran, RASAT
ve GÖKTÜRK uydularını uzaya gönderen, millî gemisini yüzdüren, Altay tanklarını
yürüten biz olduk. On iki yıldır Türkiye’yi âdeta yeniden inşa ediyoruz.
Türkiye’nin her iline üniversite ve havaalanı yapıyoruz. 100 üniversite, 26
havaalanı, 90 organize sanayi bölgesi, 750’den fazla hastane, 300 baraj,
1.000’den fazla spor tesisi ve gençlik merkezi, 632 bin konut, 189 adalet
sarayını biz yaptık. (AK PARTİ sıralarından alkışlar) Evet, burada gururla
söylüyorum: Bu millete yakışan Cumhurbaşkanlığı Sarayı’nı da biz yaptık. (AK
PARTİ sıralarından alkışlar) Çünkü, bu millet hep daha iyilerine layıktır. Yüz
yılda yapılandan 3 kat daha fazla bölünmüş yolu on yılda biz yaptık. Türkiye'yi
hızlı trenle biz tanıştırdık. Sayısız tüneller yaptık. Abdülhamid’in hayalini
gerçekleştirdik. Dünya çapında bir proje olan Marmaray’ı hizmete açarak Asya
ile Avrupa’yı denizin dibinde buluşturduk. (AK PARTİ sıralarından alkışlar)
Böylelikle, Londra ve Pekin’i birbirine biz bağladık. Boğaz’a üçüncü gerdanlığı
biz yapıyoruz, haberiniz yok galiba. (AK PARTİ sıralarından alkışlar) Dünyayı
kıskandıran hatta endişelendiren en büyük havaalanlarından birini yine biz
İstanbul’da yapıyoruz. Türkiye'nin ilk nükleer santralini biz kuruyoruz,
inşallah ikinci ve üçüncüsünü de yine kurmak bize nasip olacak. 
NECATİ ÖZENSOY
(Bursa) – Parayı kim veriyor?
İSMAİL SAFİ
(Devamla) – TAP, TANAP, Türk Akımı gibi küresel ve bölgesel projelerle ülkemizi
bir enerji koridoru ve enerji üssü hâline getiriyoruz. 
Değerli
milletvekilleri, dün 70 sente muhtaç olan Türkiye, bugün mazlum ve mağdur
ülkelere 3,5 milyar dolar yardım yapmaktadır. Kimilerinin bu ülkede dikili bir
ağacı bile yokken ve olmayan o ağaçların üzerinden siyaset yaparken, biz 3
milyardan fazla ağaç diktik. (AK PARTİ sıralarından alkışlar) Fakat, bu ülkede
dikili bir ağacı olmayanlar üzülmesin, Sayın Başbakanımız da bütçe
konuşmalarında ifade ettiler, hem onların yerine hem de bütün dünyadaki her bir
insan adına biz bir ağaç dikeceğiz, yani toplam 7 milyar ağaç.
ALİ ÖZGÜNDÜZ
(İstanbul) – İsmail Safi, ayakkabı kutularından bahset.
İSMAİL SAFİ
(Devamla) – Biz, aziz milletimizden aldığımız ruh ve heyecanla yeni Türkiye'yi
inşa etmeye çabalarken birileri bu ülkede medeniyetimiz adına maalesef taş
üstüne taş koymamıştır. Hatta, değerlerimiz, kültürümüz, inancımız ve ruh
dünyamız adına âdeta bu ülkede neredeyse taş üstünde de taş bırakmamıştır.
Değerli milletvekilleri, dün, Türkiye'nin ihracatı
10 milyar doların üzerine çıktığında monşerlerimiz bunu şampanya patlatarak
kutlarlardı. Bugün ihracatımız 160 milyar dolara dayanmıştır, biz Rabb’imize
şükrediyoruz. Hedefimiz 500 milyar dolardır, inşallah bunu da başaracağız. 
Birazdan
ekonomiden sorumlu Bakanımız Sayın Babacan çok daha iyi izah edecektir konuları
ama ben yine birkaç noktanın altını da çizmeye devam etmek istiyorum. AK PARTİ
hükûmetlerimiz döneminde millî gelirimiz 3 kat, döviz rezervimiz 4 kat, yabancı
yatırım miktarı ise 10 kat artmıştır. 
ALİM IŞIK
(Kütahya) – Borçlar? 
İSMAİL SAFİ
(Devamla) – Aynı şekilde, kamu borçlarını 3 kat azalttık…
BÜLENT BELEN
(Tekirdağ) – Doğru söyle, doğru söyle. 
İSMAİL SAFİ
(Devamla) – …3 haneli enflasyon ve faiz rakamlarını tek haneli rakamlara biz
indirdik. Böylece, kangrenleşmiş enflasyon canavarı ve faiz sarmalından
Türkiye’yi biz kurtardık. Türk lirasından sıfır atarak paramızın değerini ve
milletimizin onurunu biz koruduk. (AK PARTİ sıralarından alkışlar) 
Değerli
milletvekilleri, bir taraftan büyürken, diğer taraftan OECD ülkeleri içinde
gelir dağılımını en hızlı düzelten ülke biz olduk. Önceki hükûmetler döneminde
yüzde 10’un üzerinde olan bütçe açığını yüzde 1’ler seviyesine biz düşürdük. 
BÜLENT BELEN
(Tekirdağ) – Siz düşürmediniz, Rıza Sarraf düşürdü!
İSMAİL SAFİ
(Devamla) – Bugün Avrupa Birliği ülkeleri içinde bütçe dengesinin en iyi olduğu
4’üncü ülke Türkiye’dir. 
NECATİ ÖZENSOY
(Bursa) – Cari açık ne oldu, cari açık? 
İSMAİL SAFİ
(Devamla) – Değerli milletvekilleri, bu vesileyle de on iki yıldır burada bütçe
konuşmalarında bizlere hitap eden, bu parlak başarının altında Başbakan olarak
imza atan Cumhurbaşkanımız Sayın Recep Tayyip Erdoğan’a minnet ve
şükranlarımızı sunuyoruz. (AK PARTİ sıralarından alkışlar) 
Sayın Başkanım, değerli milletvekilleri; Türkiye
ikinci bin yılının bu ilk çeyreğinde büyük bir değişime ve dönüşüme, özetle
yeni Türkiye’nin kuruluşuna şahitlik etmektedir. Türkiye iki yüz yıldır
kendisine biçilen kefeni yırtmakta, sırtına geçirilen deli gömleğini
çıkartmakta, ayağındaki prangalardan bir bir kurtulmakta ve tekrar o muhteşem
tarihsel misyonuna dönmeye hazırlanmaktadır. (AK PARTİ sıralarından alkışlar) 
BÜLENT BELEN (Tekirdağ) – Delik lastik
ayakkabılarla mı? 
İSMAİL SAFİ (Devamla) – Tabii ki bundan rahatsız
olan karanlık odaklar ve onların maşaları boş durmamaktadır. 
SAKİNE ÖZ (Manisa) – Paralel mi?
İSMAİL SAFİ (Devamla) – Çeşitli çirkin senaryoları
da sahneye koymaktadırlar.
NECATİ ÖZENSOY (Bursa) – Karanlıkta beraber
yürüdünüz ama. 
İSMAİL SAFİ (Devamla) – Ama ne yapsalar nafile,
Türkiye bir daha asla yolundan geri döndürülemeyecek ve dizlerinin üzerine
çökertilemeyecektir. Artık milletimiz uyanmış, ak ile karanın ne olduğunu gayet
iyi görmüştür. 
ALİ ÖZGÜNDÜZ (İstanbul) – Doğru, doğru, doğru;
paraları gördük, dolarları gördük, ayakkabı kutularını gördük İsmail Safi.
İSMAİL SAFİ (Devamla) – Şunu herkes bilmelidir ki
milletimiz kendisine kumpas kuran ihanet çetelerini ve onların iş
birlikçilerini de asla affetmeyecektir. (AK PARTİ sıralarından alkışlar)
BÜLENT BELEN (Tekirdağ) – Düne kadar beraber kumpas
kurmadınız mı?
İSMAİL SAFİ (Devamla) – Ama kendisine hizmet
edenleri hiçbir zaman unutmayacak, daima takdir edecek ve hep de
ödüllendirecektir. 
Ben bu vesileyle tekrar yüce Meclisimizi ve
temsilinden de onur duyduğum aziz milletimizi saygıyla selamlıyor, 2015 yılı
merkezî yönetim bütçemizin ülkemize ve milletimize hayırlara vesile olmasını
diliyorum. (AK PARTİ sıralarından alkışlar) 
BAŞKAN – Teşekkür ediyorum Sayın Safi. 
Değerli arkadaşlarım, bir şey rica edebilir miyim?
Birleşimi açtığımda da ifade ettim, bu 2014 yılının son müzakeresi. 24’üncü
Dönem milletvekilleri olarak da son bütçeyi yapıyoruz. Hepinize müteşekkirim,
şu ana gelinceye kadar hatiplerin sözünü kesmeden bir müzakere gerçekleştirdik.
Çok alışageldiğimiz bir husus değil bu dönem için. Ne olur -şurada 2
arkadaşımız kaldı- şu alışkanlıklarımızdan vazgeçsek. Bu türlü laf atmaların ne
kişilere ne de siyasi parti gruplarına bir faydası yok. Millet bizi seyrediyor.
Hakikaten örnek bir müzakereyi bugün yapalım. 
OKTAY ÖZTÜRK (Erzurum) – Sayın Başkan, bu yalanlara
sabretmek için de taş olmak lazım. 
BAŞKAN – Şimdi söz sırası Hükûmet adına Başbakan
Yardımcısı Sayın Ali Babacan’da. 
Buyurun Sayın Babacan. (AK PARTİ sıralarından alkışlar)

Süreniz bir saat Sayın Babacan. 
BAŞBAKAN
YARDIMCISI ALİ BABACAN (Ankara) – Sayın Başkan, değerli milletvekilleri; 2013
Yılı Merkezi Yönetim Kesin Hesap Kanunu Tasarısı ile 2015 Yılı Merkezi Yönetim
Bütçe Kanunu Tasarısı hakkında Hükûmetimiz adına söz almış bulunmaktayım.
Hepinizi saygıyla selamlıyorum. 
2015 yılı
bütçemiz, milletimiz için, ülkemiz için hayırlara vesile olsun diyorum. 
Bütçenin
hazırlanmasında emeği geçen başta Maliye Bakanlığımız olmak üzere tüm ekonomi
yönetimlerimize de ayrıca teşekkür ediyorum. 
Hem komisyon
aşamasında hem de Genel Kurul aşamasında bütçede çok emeği olan Plan ve Bütçe
Komisyonumuzun Değerli Başkanına ve üyelerine de ayrıca teşekkürlerimi
sunuyorum.
Burada, Genel
Kurul salonunda gerçekleştirdiğimiz bu uzun maratonda çok sayıda konuşmacıyı
hep beraber dinledik, izledik. Bu kürsüde dile getirilen tüm yapıcı görüş ve
düşünceler için de ayrıca teşekkürlerimi sunduğumu belirtmek istiyorum.
Sözlerimin yine
hemen başında, Başbakanımız Sayın Ahmet Davutoğlu’nun selamlarını Genel
Kurulumuza iletmek istiyorum. Kendisi, Makedonya’ya yapacağı bir program
sebebiyle bugün maalesef aramızda olamadı. En derin saygılarını, hürmetlerini
benden sizlere iletmemi istedi; bunu da sözlerimin başında iletmek istiyorum.
(AK PARTİ sıralarından alkışlar)
Sayın Başkan,
değerli milletvekilleri; AK PARTİ iktidarı döneminde bugüne kadar 12 bütçe
hazırladık ve bunların hepsini çok şükür başarıyla uyguladık. Bugün 13’üncü
bütçemizin görüşmelerinin son günündeyiz. Böylesine uzun bir süre hizmet etme görevinin
milletimiz tarafından bizlere tevdi edilmiş olması hiç kuşkusuz büyük bir
onurdur ancak bu onurun çok büyük bir sorumluluk anlamına geldiğini de biz
gayet iyi biliyoruz. On iki yıl boyunca bu sorumluluğun gereğini yerine
getirmenin gayreti içerisinde olduk. Hazırladığımız tüm bütçelerde
belirlediğimiz hedeflere titizlikle bağlı kaldık. Tüm dünyada ekonomik ve
finansal krizin yoğun olarak hissedildiği 2009 yılında Hükûmetimizin zamanlı ve
çok iyi tespit edilmiş önlemlerini yürürlüğe koyduk ve böylece birçok ülkede
görülen istihdam kayıplarının ve ekonomik daralmanın önüne geçmiş olduk.
Cumhurbaşkanımız,
Değerli Kurucu Genel Başkanımız Sayın Recep Tayyip Erdoğan’ın dirayetli
yönetimiyle kamu maliyesinde çok temel, sağlam bir duruş sergiledik ve yine onun
liderliğinde gerçekleştirmiş olduğumuz siyasi istikrarla birlikte
ekonomimizdeki tüm aktörlerin üretim ve yatırım kararlarının sağlıklı bir
biçimde alınabilmesini sağladık. Diğer taraftan, başta özelleştirme olmak
üzere, eğitim, sağlık ve sosyal güvenlik gibi alanlarda yapısal reformlarımızı
zamanlıca gerçekleştirdik ve bütün bunların sonunda sağlam bir kamu maliyesi ve
sağlam bir bankacılık sistemi bizi 2008-2009 krizinin türbülansından korudu. 
Bazen
cumhuriyetimizin kuruluşundan bugüne kadarki geçtiğimiz dönemi
değerlendirirken, gerçekleştirirken, hangi yılları hangi yıllarla mukayese
edeceğimizi hesap ederken şuna çok dikkat etmemiz gerekiyor: Bu 2008-2009
yılında başlayan ve bugün hâlâ tüm dünyayı etkilemeye devam eden kriz,
1920’lerden bu yana dünyanın gördüğü en büyük finansal ve ekonomik krizdir. Bu
krizin tüm ülkelere maliyeti İkinci Dünya Savaşı’nın maliyetinden daha
yüksektir. Böylesine bir kriz ortamında Türkiye ekonomisinin büyümeye ve
istihdam üretmeye devam etmekte olduğunu ben özellikle vurgulamak istiyorum.
Normal şartlarda değiliz, olağanüstü şartlarda dünya ekonomisi ve biz böylesine
bir dönemde Türkiye ekonomisini büyütmeye devam ediyoruz. 
Bakın, bugün Türkiye Büyük Millet Meclisi çatısı
altındayız ve çok şükür, oldukça sakin, yüzlerde genelde gülümsemenin olduğu,
herkesin koltuklarında rahatça oturduğu bir oturum yapmaktayız. Oysa 2008
yılından bugüne şöyle bir dünyaya baktığımızda, pek çok ülkenin parlamentosunda
çok zorlu mücadeleler verildi, çok zorlu oturumlar yapıldı ve bu parlamentolarda,
pek çok ülkenin parlamentosunda vergi artışları tartışıldı, işten memur
çıkartmalar, adam çıkartmalar parlamentolarda onaylanarak geçti. Hemen yanı
başımızdaki komşularımızdan tutun pek çok ülkede nasıl olur da emekli maaşları
azaltılır, nasıl olur da memur maaşları azaltılır, bunların tartışması yapıldı
ve gerçekten siyaset kurumu pek çok ülkede ciddi şekilde örselendi, yıprandı.
Hamdolsun, Türkiye’de biz bunların hiçbirisini yaşamadık, topyekûn kalkınmaya
devam ettik ve bu kalkınmanın olumlu sonuçlarını da geniş toplum kesimleri
üzerinde görmeye devam ettik. 
Dünya Bankası
tarafından yapılan sınıflandırmaya göre, Türkiye uzun bir süre düşük orta
gelirli ülke grubunda yer almıştı. Oysa Türkiye, 2004 yılından bu yana artık
üst orta gelir grubuna yükseldi ve inşallah birkaç yıla kadar da yüksek gelir
ülke grubuna resmen girmiş olacağız. Kişi başına düşen millî gelirimiz yaklaşık
10.800 dolara çıktı ama satın alma gücü paritesine göre hesap ettiğimizde,
18.800 doları aşan bir millî gelirimiz söz konusu. İşte, bu şekilde hesap
ettiğimizde, Avrupa Birliği ortalamasının 2013 yılı itibarıyla yüzde 53’üne
ulaşmış durumdayız. Oysa 2002 yılında Türkiye’nin kişi başına düşen millî
geliri, Avrupa ortalamasının yüzde 36’sındaydı. Yani, on iki yıllık dönemde yüzde
36’dan yüzde 53’e yükseldik ve aradaki makası, farkı daralttık. İnşallah bu
fark daralmaya devam edecek diyoruz. 
Yine, önümüzdeki
döneme şöyle bir baktığımızda, bu bütçemizde de her yılki bütçemizde olduğu
gibi yine insanı ön plana koyduk ve bütçe harcamalarımızın yüzde 18,5’ini
eğitime ve yine yüzde 17,1’ini de sağlığa ayırmış durumdayız. Yani, bütçemizin
harcama kompozisyonu nasıl diye baktığımızda, harcamalar içerisinde 1 numarada
eğitim var, 2 numarada da sağlık var ve birbirine çok yakın rakamlar. 2002
bütçesinde nasılmış diye dönüp baktığımızda, 2002’de sadece yüzde 9,4’lük bir
eğitimi görüyoruz ve yüzde 11,5’luk bir sağlık harcaması olduğunu görüyoruz.
Yani, bütçedeki payını neredeyse oransal olarak 2’ye katlamış, nominal olarak
zaten çok çok daha yüksek rakamlara ulaşmış eğitim ve sağlık harcamamız söz
konusu. 
Türkiye’de,
hamdolsun, yoksulluk ve gelir dağılımı göstergelerimiz de hızla iyileşiyor.
Dünyada şu anda 1 milyar insan 1 doların altında günlük bir gelirle yaşamaya
çalışıyor. Dünya nüfusu, biliyorsunuz, geçen yıl 7 milyarı geçti, bunların 1
milyarı günde 1 doların altında bir gelirle yaşamaya çalışıyor. Bizim böyle bir
nüfusumuz kalmadı. Hatta 2,15’lik bareme baktığımızda yine Dünya Bankasının,
öyle bir nüfusumuz da kalmadı. 4,3 dolarlık bareme baktığımızda, 2002 yılında
halkımızın yüzde 30’u 4,3 dolar günlük bir gelirin altında yaşarken, bugün
itibarıyla bu 2,06’ya düşmüş durumda, yüzde 2,06. Ve inşallah hedeflenmiş
sosyal politikalarımızı daha da rafine ederek bu oranı biz önümüzdeki yıllarda
sıfırlamayı hedeflemekteyiz. 
Yine, OECD
ülkelerine baktığımızda, Türkiye, gelir dağılımını en hızlı düzelten ülke oldu.
Zaten OECD ülkelerinin çoğunda gelir dağılımı hızla bozulmakta ve sadece 5
ülkenin gelir dağılımı düzelmiş durumda ama bu ülkelerin başında da Türkiye
geliyor. Belki mutlak değer olarak bulunduğumuz nokta çok da tatmin edici değil
ama düzelme hızı, yani gelir dağılımındaki düzelme hızında OECD içerisinde 1
numarayız.
Yine, Dünya
Bankasının son açıkladığı raporda, Türkiye’de son on yılda orta sınıfın tam 2
kat arttığı görülüyor. Yani, Dünya Bankası standartlarına göre hesap edilmiş
orta sınıf yüzde 22’den yüzde 44’e büyümüş durumda. Orta sınıfın, orta direğin
güçlenmesinin, genişlemesinin çok önemli olduğunu burada özellikle ifade etmek
istiyorum. Orta sınıfın yükselmesi demek, demokrasimizin derinleşmesi demek;
orta sınıfın yükselmesi demek, cumhuriyetimizin güçlenmesi demek; orta sınıfın
yükselmesi demek, siyasi meşruiyet zemininin Türkiye’de güçlenmesi demek. 
Ve biz bütün bu
dönem boyunca dışlanmışları kucakladık; etnik kökenleri nedeniyle dışlanmışları
kucakladık, mezhep aidiyetleri nedeniyle dışlanmışları kucakladık,
sosyoekonomik durumları nedeniyle dışlanmışları kucakladık. Ve çok şükür, çok
geniş kesimlerin ve geniş toplum kitlelerinin desteklediği ve her seçimde
tekrar tekrar gösterdiği bir desteğe kavuştuk ve bunu da her seçimde halkımızın
gösterdiği teveccühle görüyoruz. 
Sayın Başkan,
değerli milletvekilleri; bütün bu gelişmeleri şöyle bir biraz daha somut
rakamlara dökerek incelediğimizde nereden nereye geldiğimiz daha iyi
anlaşılmakta yani, ekonomi politikalarımızın sosyal sonuçları, halkımızın yaşam
standartları üzerindeki sonuçları. 
Bakın, yıl 2002, Türkiye’de satılan otomobil adedi
90.615, 2013’te sayı 664.655. 2002’de traktör üretimi 10.652, geçen yıl traktör
üretimimiz 40.509. 2002’de 1 milyon 88 bin tane buzdolabı satılmış, 2013’te 1
milyon 879 bin buzdolabı satılmış. 2002’de satılan bulaşık makinesi sayısı 282
bin -buraya özellikle dikkatinizi çekiyorum- geçen yıl satılan 1 milyon 513
bin. Yani, bir zamanlar lüks olarak görülen bugün artık geniş kitlelerin,
vatandaşlarımızın kolayca ulaşıp evine alabileceği bir beyaz eşya hâline
gelmiş. 
2006 yılında -bu söyleyeceğim rakamlar için 2002
rakamları elimizde sıhhatli olmadığı için 2006’yı baz alıyorum- bilgisayar
sahipliği yüzde 20, 2013’te yüzde 49. Otomobil sahipliği 2006’da yüzde 29,
2013’te yüzde 38. Bütün bu rakamlar halkımızın artık çok daha farklı yaşam
standartlarına daha kolay ulaştığını bize göstermekte.
Yine, düşük gelirli vatandaşlarımızın satın alma
gücüne şöyle bir bakalım. Net asgari ücretle 2002’de ne alabiliyormuş, 2014’ün
Kasım ayında net asgari ücretle ne alabiliyorsunuz? 181 kilo ekmek
alınabiliyormuş 2002’nin Aralığında, 2014 Kasımda 265 kiloluk ekmek alınabiliyor.
181 kilodan, 265 kiloya. 180 kilo makarna alınabiliyormuş, şimdi 313 kilo
makarna alınabiliyor. 1.370 adet yumurta alınabiliyormuş, şu anda 2.539 adet
yumurta alınabiliyor. 2002’de bir asgari ücret sadece 5 adet gömlek satın
alabiliyormuş, bugün bu sayı 15’e çıkmış.
NECATİ ÖZENSOY (Bursa) – Hangi marka gömlek?
BAŞBAKAN YARDIMCISI ALİ BABACAN (Devamla) – Doğal
gaza bakıyoruz, tüp ücretine bakıyoruz, hepsinde aynı rakamları görüyoruz.
Yine, en düşük
memur maaşına gelelim. En düşük memur maaşıyla 56 kilo çay alınabiliyormuş,
bugün 114 kilo çay alınabiliyor. En düşük memur maaşıyla 1.047 metreküp doğal
gaz alınabiliyormuş, bugün 1.737 metreküp doğal gaz alınabiliyor. Tüpe
bakıyoruz, tüp gaza, 12 kiloluk 19 adet tüp gaz alınabiliyormuş, şu anda 31 adet
tüp gaz alınabilmekte. Çok şükür, bu rakamlar nereden nereye geldiğimizi bize
somut şekilde göstermekte. 
Yine, bir başka
önemli çalışma: Türkiye İstatistik Kurumu, ilk defa 2003 yılında vatandaşımızın
devlet hizmetlerinden memnuniyetini ölçmeye başladı. Bunu o dönemde çok
tartıştık “Böyle bir şey yapılsın mı, yapılmasın mı?” diye. Şimdiye kadar da
yapılmamış bir çalışma çünkü devlet ilk defa açık, izlenebilir bir şekilde
kendi performansını vatandaşa soruyor ve bunun sonuçlarını da kamuoyuna ilan
ediyor. 
ALİM IŞIK
(Kütahya) – 17-25 Aralıktan sonra nasıl Sayın Bakan?
BAŞBAKAN
YARDIMCISI ALİ BABACAN (Devamla) - Bakın, 2003 yılında ilk defa bu ölçüm
yapılıyor, 2003’te. Sağlık hizmetlerinden memnuniyet yüzde 39,5; 2013’te yüzde
74,7’ye çıkmış. Sosyal güvenlikten memnuniyet yüzde 40,2’ymiş, yüzde 69,6’ya
çıkmış. Asayişte yüzde 57’den yüzde 79’a çıkmış. Eğitimde yüzde 48’den yüzde
69’a çıkmış. Adli hizmetlerde de yüzde 45’ten yüzde 52’ye çıkmış. Bu, tabii,
iyi bir performans değil, bunun farkındayız. Onun için de hep ne diyoruz?
“Yargı reformu” diyoruz ve yargı reformu konusunda mutlaka gerekenleri yapmamız
gerektiğini de hep vurguluyoruz. 
Sayın Başkan,
değerli milletvekilleri; çiftçilerimizle ilgili tabloya şöyle bir bakacak
olursak… Sayın Hamzaçebi’nin verdiği rakamları arkadaşlarımız şöyle bir kontrol
ettiler, Değerli Tarım Bakanımız en son rakamları bana iletti. Sayın
Hamzaçebi’nin -eğer yanlış not almadıysak- şöyle bir ifadesi var, dedi ki:
“2002’de 4 kilogram buğdayla 1 litre mazot alınabiliyordu, şimdi ancak 6 kilo
buğdayla 1 litre mazot alınıyor.” Yani şu anda 6 kilo buğdayla 1 litre mazot
alındığının ifadesi var Sayın Hamzaçebi’nin sözlerinde. Oysa, bugün, bakıyoruz,
2014’ün Kasımında buğday piyasalarındaki ortalama fiyat, 1 ton buğday 864 lira.

BÜLENT BELEN
(Tekirdağ) – Makarnalık buğday o, makarnalık, ekmeklik değil. 
İLHAN DEMİRÖZ
(Bursa) – Hayır efendim, hayır, öyle değil o. O rakamlar yanlış.
BAŞKAN – Lütfen
arkadaşlar… 
BAŞBAKAN
YARDIMCISI ALİ BABACAN (Devamla) – Yine bakıyoruz bu yılın ortalamasına, mazot
4 lira 3 kuruş.
Ben, sadece… 
BÜLENT BELEN
(Tekirdağ) – O rakamlar doğru değil. 
BAŞKAN – Sayın
Belen, siz yeteri kadar laf attınız bugün, yapmayın, kotanız doldu bence. Rica
edeceğim sizden. Yapmayın ya!
İLHAN DEMİRÖZ
(Bursa) – Sayın Başkan, Tarım Bakanı yanlış bilgi veriyor. 
BAŞKAN - Ne olur
yani? Bunun ne faydası oluyor ki oradan laf atınca? 
İLHAN DEMİRÖZ
(Bursa) – Ama yanlış bilgi veriyor. 
BAŞKAN – Yapmayın… Rica edeceğim ya, sonuna geldik
şu işin, tadında bırakın.
BAŞBAKAN
YARDIMCISI ALİ BABACAN (Devamla) – Şimdi, şöyle: Sayın Hamzaçebi teftiş kökenli
olduğu için, yani rakamları böyle bir başkasının kontrol etmesine de alışık
olduğu için, özellikle ondan da cesaret alıp bunları şöyle bir kontrol edelim
dedik.
Bakın, 864 lira
buğdayın tonu, mazotun da kasım ortalama fiyatı 4,03 lira, pompa fiyatı.
Böldüğümüz zaman 4,66 buluyoruz yani 4,66 kilo buğdayla 1 kilo mazot
alınabiliyor. İfade 6 kiloydu, önce bunu bir düzeltelim.
Yine, 2002
Kasıma dönelim, 2002 Kasım ayında TMO’nun buğday alım fiyatı 1 ton 230 lira,
mazot 1 lira 23 kuruş, onu da hesap ediyoruz 5,34 çıkıyor, yani 4 değil 5,34.
Yani 2002 Kasımda 5,34 kilo buğdayla 1 litre mazot alınabilirken bu yıl kasımda
4,66 kiloyla 1 litre mazot alınıyor. Yani burada az da olsa bir iyileşme var,
bir bozulma yok, bunu burada ifade edeyim.
İLHAN DEMİRÖZ
(Bursa) - Tarım Bakanı yanlış bilgiler veriyor Sayın Başbakan Yardımcım.
NECATİ ÖZENSOY
(Bursa) – Rakamları dans ettiriyorsunuz.
BAŞBAKAN
YARDIMCISI ALİ BABACAN (Devamla) – Öte yandan baktığımızda Ziraat Bankamız ve
tarım kredi kooperatifleri tarafından çiftçilerimize ve tarımsal üreticilere ne
yapmışız? Bakın, biliyorsunuz, Halk Bankası, Ziraat Bankası faizleri “yüzde
46-yüzde 59” bandındaydı 2002’de. Şu anda Ziraat Bankasının tarım kredileri
yüzde sıfır ile yüzde 8,25 arasında değişiyor ve şu anda Ziraat Bankası toplam,
tam 21 milyar liralık kredi kullandırmış durumda çiftçimize, eski parayla 21
katrilyon. Ve bunun da sübvansiyonuyla ilgili 2015 bütçemizde 1 milyar 300
milyon, eski parayla 1 katrilyon 300 trilyonluk bir ödenek var. 590 bin
üreticimiz şu anda bu Ziraat Bankasının tarım kredilerinden faydalanmakta.
Geliyoruz Halk
Bankasına, Halk Bankasında şu anda esnafımızın 12 milyarlık hesabı var, yani 12
milyarlık bakiye var, Halk Bankasının esnafımıza kullandırmış olduğu kredi.
Sayı orada 124 bin ve 2015 bütçemizde de 600 milyon liralık sübvansiyon koyduk.
Çünkü Halk Bankası esnafımıza kredi kullandırırken yüzde 4 ila yüzde 5, iki
baremde faiz uygulaması yapıyor, enflasyonun dahi altında. 
Bir de Kredi Garanti
Fonu uygulamamız var biliyorsunuz, orada da şu anda KOBİ’lerimize 3,8 milyarlık
ayrıca kredi garantisi, kefalet sağlamış durumdayız.
Sayın Başkan,
değerli milletvekilleri; bütün bu olumlu tabloyu Türkiye'de istihdam alanında
da güzel sonuçlar olarak görüyoruz. Bakın, krizin en derin noktasına, 2009 Ocak
ayına baktığımızda ve elimizdeki en son Eylül 2014 istihdam verilerine
baktığımızda, Türkiye’de çalışan toplam kişi sayısı 5 milyon 638 bin kişi
artmış. Avrupa Birliğinde, Amerika’daki istihdam rakamlarına da baktığınızda,
gerçekten tek başına bu kadar yüksek bir istihdam artışı şu anda dünyada yok.
Çalışan sayısına göre orantıladığımızda da dünyada en hızlı istihdamın arttığı
birkaç ülkeden biri olduk. Son on iki aya dahi baktığımızda, 1 milyon 229 binlik
bir istihdam artışını orada yine görmekteyiz. 
Başta
kadınlarımız olmak üzere iş gücüne katılım oranı Türkiye’de hızla artmakta.
2008’de iş gücüne katılım oranımız toplamda yüzde 44,1 iken Eylül 2014’te yüzde
50,7’ye çıkmış durumda. Yani, bu kadar kısa zamanda iş gücüne katılım oranının
6 puan artması, yine, dünyada şöyle bir yakın ekonomi tarihine baktığımızda pek
vaki bir durum değil. İstihdam oranına baktığımızda da yüzde 40’tan yüzde
45,3’e çıkmış bir istihdam oranı söz konusu.
Yine, 2015
bütçesine baktığımızda, 2015 bütçesinde 32,9 milyarlık bizim sosyal yardım
harcamamız var yani eski parayla 32 katrilyon 900 trilyonluk bir harcama.
Burada ağırlıklı olarak faiz harcamalarından elde ettiğimiz tasarrufu aslında
biz sosyal harcamalara yönlendirmiş durumdayız. Başta engelli vatandaşlarımız
olmak üzere pek çok toplum kesimine yaygın bir şekilde ulaşan bir kaynak bu. 
Yine, nereye,
nasıl harcıyoruz diye baktığımızda birkaç örnek vereyim sadece. Engellilerin
evde bakımı, engelli ve engelli yakını aylıkları, 65 yaş üstüne verilen
aylıklar, engellilerin istihdamı, koruyucu aile programları, kadın konukevleri
gibi çok geniş bir alan burada söz konusu.
BAŞKAN –
Arkadaki arkadaşlar, ya oturun ya kulise çıkın. Bakın, sizin uğultunuzdan
konuşmayı takip edemiyoruz, lütfen… (CHP sıralarından alkışlar) Yani yapmayın
bu türlü şeyleri. Sayın bakanlarla makamlarında görüşün ya da kuliste. 
BAŞBAKAN
YARDIMCISI ALİ BABACAN (Devamla) – Sayın Başkan, değerli milletvekilleri; tüm
bölgelerimizin kalkınma hızlarının artması ve birbirine yakınsaması için kamu
yatırımlarını çok önemsiyoruz. Ulaştırma yapısına önem veriyoruz. Yine, sağlık
gibi, eğitim gibi alanlarda altyapının güçlenmesine önem veriyoruz. Üçüncü
havaalanını yapıyoruz, üçüncü köprüyü yapıyoruz, İzmir-İstanbul otoyolu gibi
büyük projeleri gerçekleştiriyoruz. 
Burada, yine,
tartışmalarda, bütçemizde kamu yatırımlarına ayrılan payın yeterli olmadığı
ifade edildi. Bu aslında bizim de katıldığımız bir tespit ama şunu
hatırlamalıyız ki biz artık kamu yatırımlarını sadece bütçe kaynaklarımızla
yapmıyoruz, etkin bir şekilde kamu-özel ortaklığı projeleri uygulamaktayız.
Hatta Türkiye’deki uygulamalar pek çok dünya ülkesine şu anda örnek teşkil
etmekte ve biz G20 çalışmalarımız çerçevesinde, biliyorsunuz, Dönem Başkanı
olduğumuz G20’de de altyapı yatırımlarını temel bir öncelik alanı olarak ilan
ettik, üç önemli öncelikten birisi olarak kamu yatırımlarını ilan ettik. Ve
Dünya Bankasından bir çalışma istedik, dedik ki: “Kamu-özel ortaklığı projeleri
için siz standart şablonlar oluşturun, standartlar oluşturun ki o standartlara
uygun hazırlanan projelerin finansmanı da yine dünya finans kanallarından daha
kolay yapılabilsin.” Ve şu anda bu çalışma devam ediyor. İnşallah önümüzdeki
yıl kendi Dönem Başkanlığımızda bu çalışmanın neticesini de tüm G20 ülkeleriyle
paylaşacağız ve sadece kendi altyapımız için değil, pek çok ülkenin
altyapısında daha çok kamu-özel ortaklığı modeli oluşması için özel bir çaba
ortaya koyacağız.
Yine, son
dönemde yatırımlardan bahsederken, Cumhurbaşkanlığı ve Başbakanlık hizmet
binaları ve devlet ricaline millete hizmet için tahsis edilen ulaşım imkânları
üzerinden yapılan tartışmalara da kısaca değinmek istiyorum. 
Gerek
Cumhurbaşkanlığı ve Başbakanlık binaları gerekse hava ulaşımında kullanılan
araçlar her şeyden önce şahıslara değil bu hizmet makamlarına tahsis
edilmiştir. Milletimizin oylarıyla bu görevlere gelen devlet ricali görevde
kaldıkları süre içerisinde bu imkânları devlete ve millete hizmet yolunda
kullanacak, anayasal çerçevede demokratik seçimlerle görevden ayrıldıklarında
yerlerine gelenlere emaneti teslim edeceklerdir. Tüm bu imkânların gerçek
sahibi sadece millettir, emanetin kime verileceğine de yine sadece aziz
milletimiz karar verecektir. Milletimizin ve devletimizin itibarını temsil eden
hizmet binaları ve araçlar üzerinden tamamen art niyetli polemikler
yapılmasının hiç kimseye faydası yoktur. Bugüne kadar, başta yargı kurumları,
bakanlıklar ve birçok kamu binaları için büyük yatırımlar yapılmıştır ve
devletimizin birçok birimi hizmetin gereğine yakışır imkânlara
kavuşturulmuştur. Nasıl 2002’nin şartlarındaki bir hastaneyle bugünkü şartlar
çok farklıysa, okullarımızın durumuyla bugünkü okullarımızın durumu çok
farklıysa, yollarımızın durumunun 2002’deki şartlarıyla bugünkü şartları nasıl
farklıysa, nasıl 18 bin kilometrelik duble yola Türkiye kavuştuysa, yine,
havalimanlarına şöyle bir baktığımızda -bir 2002’nin Esenboğa Havalimanı’na
bakın, bir bugünkü limana bakın- nasıl şartlar, fiziki imkânlar çok
farklılaştıysa, yine Cumhurbaşkanlığı ve Başbakanlık hizmet binalarındaki
iyileşmeler de Türkiye'nin kalkınmasının, gelişmesinin doğal sonucudur. Türkiye
büyümektedir, ülkemiz dünyada hak ettiği yeri hızla alırken temsil ve hizmet
imkânlarının da aynı şekilde büyümesinden ve milletimize layık standartlara
ulaşmasından da kimse rahatsız olmamalıdır. 
Sayın Başkan,
değerli milletvekilleri; şöyle bir dünya ekonomisine bakacak olursak, gerçekten
küresel kriz sonrasında hâlâ tam bir toparlanmadan söz edemiyoruz. Büyüme
eğilimi devam etmekle birlikte, henüz geneli kapsayan dengeli ve sürdürülebilir
bir toparlanma sağlanamamış durumda. Kriz sürecinde biriken sorunlardan
kaynaklanan kırılganlıklar ekonomik büyümenin önünde engel oluşturmakta.
Finansal piyasalara ilişkin riskler geçen yıla göre azalmış olsa da önümüzdeki
döneme ilişkin belirsizlikler varlığını sürdürmekte. Küresel büyüme ve dünya
ticaretindeki artış kriz öncesi dönemin altında seyretmekte ve son bir yıllık
dönemdeki gerçekleşmeler beklentinin de altında kalmakta. Ekonomik aktivitenin
toparlanma süreci bölgeler ve ülkeler arasında önemli farklılıklar göstermekte.
Amerikan ekonomisi nispeten hızlı toparlanırken avro bölgesi ve Japonya
ekonomilerindeki büyüme düzensiz ve yavaş seyretmekte. Amerika’da konut ve
istihdam piyasalarındaki iyileşmeyle birlikte iç talep güçlü ama avro
bölgesinde –ki bizim ticaret ve yatırım bağlarımızın, finans bağlarımızın en
kuvvetli olduğu bölge Avrupa- yavaş, kırılgan ve ülkeden ülkeye değişen bir
büyüme yapısı görülmekte. Finans sektöründeki kırılganlıklar devam etmekte ve
reel sektörde istenen toparlanma henüz sağlanamamış durumda. Bölgenin enflasyon
oranında da sert düşüşler var ve deflasyon riski bugün itibarıyla artmış
durumda. Yine Japonya’da yüksek kamu borcu, deflasyon riski ve zayıf büyüme
yapısal bir sorun olarak durmakta. 
Gelişmekte olan
ülke ekonomilerine bakıyoruz, genel olarak bir yavaşlama eğilimi var ve 2009
krizinden sonra küresel büyümeyi sürükleyen gelişmekte olan ülkeler önümüzdeki
dönemde eskisi kadar hızlı büyümeyecek. Küresel talebin ılımlı seyri, Çin
ekonomisindeki büyümenin yavaşlaması ve doların değer kazanması nedeniyle emtia
fiyatları gerilemekte, özellikle petrol fiyatları arz artışı ve zayıf talebe
bağlı olarak son dönemde de önemli ölçüde düşüş göstermiş durumda. 
İşte, böyle bir
durumda, böyle bir ortamda Türkiye'nin önümüzdeki dönemde neler yapacağı son
derece kritik. Bakın, hemen yanı başımızdaki Suriye’de bir iç savaş var ve bu
iç savaş evreler değiştirerek devam etmekte. Hemen sınırımızın 50-100 metre
ötesinden tutun da, Suriye’nin derinlerine kadar çok ciddi bir güvenlik riski
söz konusu. Irak’ta siyasi istikrar hâlâ sağlanabilmiş değil ve şu anda Irak
topraklarının neredeyse üçte 1’i bir terör örgütünün işgali altında. Öbür
taraftan, hemen kuzeyimize bakıyoruz, Rusya ve Ukrayna arasındaki problemler ve
gerginlik Ukrayna ekonomisi üzerinde son derece olumsuz etkiler göstermişti,
Ukrayna ekonomisi bu sene yüzde 6-7 daralacak. Rusya’da ise -hepinizin takip
ettiği- finansal kriz Rus ekonomisinin en az iki yıl boyunca ciddi bir resesyonun
içine düştüğünü bizlere göstermekte. Yani, jeopolitik ortam maalesef son derece
negatif. 
Öte yandan,
bakıyoruz, Avrupa’da ekonomide ciddi bir zayıflık söz konusu, bir toparlanma
söz konusu değil. Amerikan Merkez Bankasının parasal sıkılaştırmaya başlaması
ve faiz artımına geçmesi yine Türkiye gibi gelişmekte olan ülkeleri olumsuz
etkilemekte. Bütün bunlara rağmen, bütün bu saydığım şartlarda Türkiye büyümeye
devam ediyor. Bu sebeplerden bir tanesi dahi, jeopolitik konumlar, tek başına
Türkiye'yi bir resesyona düşürebilirdi. Suriye’deki iç savaş Türkiye'yi bir
resesyona düşürebilirdi. Irak’taki bu son tablo Türkiye'yi resesyona
düşürebilirdi. Bunların her birisi tek başına Türk ekonomisini bir durgunluğa,
eksi büyümeye itebilecek güçte gelişmeler. Bunları mutlaka dikkate almamız
gerekiyor. Biz bunlara rağmen büyümeye devam ediyoruz.
Bakın, 2014 için
gelişmekte olan ülkelerin büyüme beklentileri: Latin Amerika’nın tümüne
bakıyoruz, büyüme bu yıl yüzde 1,3; bütün Latin Amerika ülkelerini topluyoruz,
ağırlıklı ortalamasını hesap ediyoruz, yüzde 1,3. Orta ve Doğu Avrupa’ya
bakıyoruz, büyüme yüzde 2,5. Çin ve Hindistan’ı çıkarıyoruz, geri kalan Asya’ya
bakıyoruz, büyüme yüzde 2,7. Türkiye'nin bu yıl yüzde 3,3; gelecek yıl ise
yüzde 4 büyümesini bekliyoruz. İçinde bulunduğumuz küresel ekonomik konjonktür
ve jeopolitik şartlar dikkate alındığında, gerçekten, Türkiye'nin büyümesi ve
istihdam üretmeye devam etmesi başlı başına önemli bir başarı.
Sayın Başkan,
değerli milletvekilleri; biz Orta Vadeli Program’ımızı 8 Ekim 2014 tarihinde
kamuoyuyla paylaştık. 2015-2017 dönemini kapsayan bu Orta Vadeli Program’ımıza
baktığımızda, burada temel öncelikler nedir? 1) Enflasyonun düşmesi. 2) Cari
açığın düşmesi. 3) Yapısal reformlara hız vermek yoluyla büyüme
potansiyelimizin artması. 
Bununla alakalı,
bu program döneminde hedeflerimiz ne? Büyümenin gelecek yıl 4, 2016’da ve
2017’de yüzde 5 olmasını bekliyoruz. 2015-2017 döneminde ortalama istihdam
artışının yıllık yaklaşık yüzde 2,2 olmasını bekliyoruz ve dönem sonunda
işsizliğin yüzde 9,1’e düşmesini bekliyoruz. Enflasyonun gelecek yıl yüzde 6,1;
2016 ve 2017 yıllarında ise yüzde 5 olmasını hedefliyoruz. Yine, Orta Vadeli
Program’da cari açığımızdaki düşüşün devam etmesini bekliyoruz. Geçen sene
yüzde 7,9 olan cari açık bu sene yüzde 5’e doğru inecek ve gelecek yıl eğer
petrol fiyatları düşük olmaya devam ederse yüzde 4 civarında bir cari açığı
gelecek sene görmemiz de mümkün.
Bunları elde
etmek için bütçedeki sıkı duruşumuzu devam ettiriyoruz. Bakın, bütçe açığımız
2014 yılı için, bu yıl için, bu yıl şu anda uygulamakta olduğumuz bütçede millî
gelirin yüzde 1,9’u olarak hedefleniyordu; yüzde 1,9 açık verecek şekilde biz
bu yılın bütçesini yaptık. Ama şu gün itibarıyla bakıyoruz ki inşallah yüzde
1,4’le bitireceğiz yani millî gelirimizin yüzde yarımı kadar daha düşük bir
bütçe açığıyla bu yılı kapatacağız. 
Şu anda
görüşmekte olduğumuz 2015 bütçemizin açık hedefi yüzde 1,1. Bakın, dünyada şu
anda bütçe açığını yüzde 1’e indirebilmiş ülke sayısını belki iki elin
parmaklarıyla ancak sayarsınız. Bunu, hamdolsun, bugün burada, bu yüce Meclis
çatısı altında gerçekleştirdiğimiz ve oylayacağımız bütçede hedefliyoruz. Ve
2017 için, Orta Vadeli Program’ımızda açıkladık, 2017’nin bütçe açık hedefi
yüzde 0,3. Yani, neredeyse 2017’de denk bütçeye yürüyoruz. Bunlar gerçekten,
kamu maliyesinde ne kadar sıkı durduğumuzu gösteren çok çok önemli rakamlar. 
Ben şunu da
buradan, bu kürsüden yine açıkça ifade etmek istiyorum ki: İnşallah, hep
beraber, Allah kısmet ederse göreceğiz ki 2015 yılı, 2014 yılına göre her
açıdan daha iyi bir yıl olacak. (AK PARTİ sıralarından alkışlar) 2015 yılının
büyümesi 2014’e göre daha yüksek bir büyüme olacak. 2015’te cari açık 2014’e
göre daha düşük bir cari açık olacak. 2015’te enflasyon 2014’e göre daha düşük
olacak ve 2015 yılı seçimin olduğu bir yıl, asla seçim ekonomisi olmayacak.
Zaten, yüzde 1,9 hedeflemişiz, yüzde 1,4’lük bütçe açığıyla kapatıyoruz,
gelecek yıl yüzde 1,1’lik bir bütçe açığı hedefliyoruz. Sadece bu parametrelere
bakan hiç kimse tutup da 2015 yılının bir seçim ekonomisi yılı olduğunu zaten
iddia edemez. Bütün bunun teknik şartları da bunu bize göstermekte.
Sayın Başkan,
değerli milletvekilleri; 62’nci Hükûmetimiz, önümüzdeki dönemde Onuncu Kalkınma
Planı’nın daha etkin uygulanmasını sağlayacak olan Öncelikli Dönüşüm
Programları’nın hayata geçirilmesi konusunda kararlı. Öncelikli Dönüşüm
Programı dediğimiz, Türkiye’nin şiddetle ihtiyaç duyduğu yapısal reformlar ve
bunları somut eylem planlarına döktük. Yani, 25 ayrı alanda 1.350 eylemle biz
bu reformları gerçekleştireceğiz, bunu açıkladık. Sayın Başbakanımız ilk grubu
kasım ayında açıkladı, ikinci grubu geçtiğimiz hafta açıkladı. İlk grupta tam
417 eylemi açıklamış olduk, ikinci grupta 425 tane eylem açıklamış olduk ve en
sonunda geri kalanların da açıklanmasıyla beraber sayı yaklaşık 1.350 olacak.
Bu 1.350 eylemin her birisinin karşısında bir tarih var ve sorumlu kuruluş
belli. 
Ben şunu
rahatlıkla ifade edebilirim ki bizim, kendi on iki yıllık iktidar dönemimizdeki
en kapsamlı ve en iddialı yapısal reform programını biz bugünlerde ortaya
koymaktayız. Âdeta, şimdiye kadar kendi yaptıklarımızın da ötesinde bir
performansı ortaya koyacak şekilde ve Türkiye’nin gerçek anlamda sürdürülebilir
ve daha yüksek büyüme oranlarına kavuşmasını sağlayacak reformları önümüzdeki
dönemde kararlılıkla gerçekleştireceğiz. 
Peki, burada
neler var? Hangi alanlarda Türkiye’nin daha iyi reformlarla yola devam etmesi
gerekiyor? 
1) Üretimde
verimliliğin artırılması: Yani, ekonomimizdeki yapıyı daha verimli hâle
getirebilmek. Daha verimli hâle getirmek ne demek? Daha az kaynakla daha yüksek
bir üretim yani bir bakıma ülkenin toplam faktör verimliliğini artırmak.
2) İthalata olan
bağımlığın azaltılması: Bu klasik ithal ikamesi değil. Türkiye’nin pek çok
sektörde rekabet gücünü artırarak kendi ürünleriyle kendi iç piyasasına hâkim
olması ve böylece ithalat yoluna başvurmak zorunda kalmaması.
3) Yurt içi
tasarrufların artırılması ve israfın önlenmesi: Tasarruf oranlarımızın
artırılmasını çok önemsiyoruz ve bununla ilgili de yeni programlar başlattık.
Örneğin, yeni başlattığımız, geçen sene başında uygulamaya koyduğumuz Bireysel
Emeklilik Sistemi’nde şu anda vatandaş sayımız 5 milyonu geçti, toplanan fon da
37 milyar liraya ulaştı, eski parayla 37 katrilyon. Gerçekten, bu yeni sistem ülkenin
tasarruf oranlarına şimdiden katkıda bulunmaya başladı. Orta, uzun vadede çok
daha güzel sonuçlar alacağımızı bekliyoruz.
4) İstanbul’un
uluslararası bir finans merkezi olması: Finans sektörü son derece önemli. Bir
ülkenin kalkınmasının sıhhatli bir şekilde finanse edilmesi o ülkenin kalkınma
performansını doğrudan belirleyen bir konu ve İstanbul’un sadece Türkiye için
değil, bütün içinde bulunduğumuz coğrafya için bir finans merkezi hâline
gelmesini çok önemsiyoruz ve ülkemizin büyümesini tetikleyecek önemli bir konu
olarak görüyoruz.
5) Kamu
harcamalarının rasyonelleştirilmesi: Doğru mali disiplini sağladık, daha da
güçlendiriyoruz ama harcama kompozisyonumuzun gözden geçirilmesi,
harcamalarımızın daha etkin yapılması da bir ihtiyaç yani “İyiyi çok daha iyiye
nasıl götürürüz?”ün şu anda çabası içindeyiz.
6) Kamu
gelirlerinin kalitesinin artırılması: Yani bütçe gelirlerimizin kompozisyonu ve
gelir kompozisyonunun daha verimli, daha yüksek bir ekonomik yapıya, daha
yüksek bir büyüme hızına nasıl bizi ulaştıracağı.
7) İş ve yatırım
ortamının geliştirilmesi: Yerli-yabancı ayırt etmeden, Türkiye’nin yatırımcılar
için, iş yapmak isteyenler için daha kolay bir ülke hâline gelmesi, iş yapmanın
daha kolay olduğu bir ülke hâline gelmesi.
8) İş gücü
piyasasının etkinleştirilmesi: Yani, buradan daha çok verimi nasıl elde ederiz?
İnsan bizim en önemli kaynağımız, daha iyi yetiştirerek ve eğitim sistemimiz
ile iş gücü piyasamız arasındaki bağları kuvvetlendirerek çalışan
insanlarımızın daha yüksek katma değer üretmesini nasıl sağlayabiliriz? 
9) Kayıt dışı
ekonominin azaltılması: Yani ülkemizde daha kayıtlı bir yapıya geçilmesi. 
10) İstatistiki
bilgi altyapısı: Doğru bilgiye sahip olmak, doğru bilgiyle daha doğru kararlar
alabilmek, bu konudaki elde ettiğimiz başarıları daha da çoğaltmak.
11) Öncelikli
teknoloji alanlarında ticarileşme: Yani araştırmayı, geliştirmeyi, teknolojiyi
daha iyi bir rekabet gücü olarak nasıl kullanabiliriz, daha yüksek katma
değerli üretimde bunu nasıl kullanabiliriz, bunları çalışacağımız alanlar.
13) Yerli
kaynaklara dayalı enerji: Yani, enerjide ithalata bağımlılığımızı azaltmak,
yenilenebilir yerli kaynaklarla Türkiye’nin kendi enerji kaynaklarını daha çok
kullanması, büyüyen, gelişen bir ekonomi olarak, şiddetle enerjiye ihtiyaç
duyan bir ekonomi olarak bu enerjinin daha çok kendi kaynaklarımızla
karşılanması.
15) Tarımda su
kullanımının etkinleştirilmesi: Küresel ısınma ve çölleşme karşısında su
kaynaklarını, sahip olduğumuz suyun her bir damlasını israf etmeden, daha
etkin, tarımda nasıl kullanabiliriz? Bununla ilgili çok önemli bir çalışma
alanı.
16) Sağlık
endüstrilerinde yapısal dönüşüm: Sağlığa artık bir endüstri olarak bakıp
ilacıyla, sağlık hizmetleriyle dünya standartlarında ve bu alanlarda ihracat
yapacak bir alana nasıl gelebiliriz? Yani, 17’nci alanımız olan sağlık
turizminin geliştirilmesine nasıl katkı verebiliriz?
18)
Taşımacılıktan lojistiğe dönüşüm: Türkiye’nin sahip olduğu coğrafya, eşi
benzeri olmayan, paha biçilmeyen bir coğrafya. Tam kavşak noktasındayız,
kıtaların, denizlerin, kültürlerin buluştuğu noktadayız. İşte bunu, sadece
basit bir taşımacılıktan stratejik, lojistik yönetimine nasıl çevirebiliriz.
Bunu çalışacağımız çok önemli bir alan.
19) Temel ve
mesleki becerileri geliştirme: Yani, insanımızın günün ekonomik şartlarına
uygun niteliklere ulaşmasını sağlamak için neler yapmalıyız? Dünya değişiyor,
ekonomik yapımız değişiyor. Genç nüfusumuzu ve büyüyen nüfusumuzu yeni ekonomik
yapımıza nasıl adapte edebiliriz? Bununla ilgili çok önemli bir çalışma alanı.
20) Nitelikli
insan gücü için çekim merkezi olmak: Yani, dünyanın neresinden gelirse gelsin,
eğer nitelikliyse, katma değer üretiyorsa ve Türkiye’nin ekonomisine, sosyal
hayatına destek verecekse kapılarımızı açık tutabilmek.
21) Sağlıklı
yaşam ve hareketlilik: Toplumumuzun daha sağlıklı ve daha hareketli olmasını
nasıl sağlayabiliriz, Hükûmet olarak neler yapmalıyız?
22) Ailenin ve
dinamik nüfus yapısının korunması: Aile bizim kültürümüzün temeli. Bir siyasi
parti muhafazakâr bir siyasi parti olduğunu söylüyorsa muhafazakârlığın
uluslararası tanımında mutlaka aile vardır, ahlâk vardır, dinî değerler vardır,
kültür vardır ve bunların hepsini dinamik nüfus yapısıyla beraber nasıl daha
iyiye götürebiliriz?
23) Yerelde
kurumsal kapasitenin güçlendirilmesi: Yani, Türkiye'nin tüm sathında,
kurumlarımızın, yerel yönetimlerden tutun, ta en küçük birimlere kadar
kapasitesinin güçlendirilmesi, daha verimli çalışmasının sağlanması. Bunların
her birinin altında bileşenler var, her birinin altında 50, 60, 80, 100 tane
eylem var. 
24)
Rekabetçiliği ve sosyal uyumu geliştiren kentsel dönüşüm: Bakın, sadece “Bir
kentsel dönüşüm.” demiyoruz, “Rekabetçiliği ve sosyal uyumu geliştiren bir
kentsel dönüşüm.” diyoruz. Burada, kentsel dönüşüme bir nitelik getiriyoruz.
Yani, sadece hızlı bir şekilde gecekondudan apartmanlara dönüş değil, bunu
yaparken daha rafine, daha dikkatli nasıl politikalar uygulayabiliriz, bunun
altyapısını şimdiden kuruyoruz.
25) Ve sonuncu
kalemimiz de, kalkınma için uluslararası iş birliği altyapımızın gelişmesi: Türkiye,
geçen yıl 3,3 milyar dolarlık dış yardımıyla dünyada artık yükselen bir donör
ülke. Geçen yılki insani yardımlarımıza bakacak olursak dünyada 3’üncü sıraya
yükseldik. Dünyada nominal rakam olarak en çok insani yardım yapan 3’üncü
ülkeyiz, millî gelire oranla hesap ettiğimizde de 1’inci ülkeyiz. (AK PARTİ
sıralarından alkışlar) Burada da komşuluk kültürümüzle hareket ediyoruz. Biz ne
diyoruz? “Komşusu açken kendisi tok uyuyan bizden değildir.” Ama, komşuluk
kavramı değişti, dünyanın neresinde olursa olsun, eğer insanlar sıkıntı
çekiyorsa, yardıma ihtiyacı varsa ve biz bundan haberdarsak orada vebal
başlıyor, sorumluluk başlıyor ve biz bu anlayışla hareket ediyoruz ve tabii ki
kaynaklarımız nispetinde elimizden gelenin azamisini yapmaya çalışıyoruz.
Sayın Başkan,
Türkiye Büyük Millet Meclisinin değerli üyeleri; Türkiye uluslararası
kuruluşlarla olan ilişkisini de çok farklı bir evreye soktu. Bakın, ilk defa,
Uluslararası Para Fonunda, yönetilen ve kredi alan bir ülke kategorisinden
kredi veren ve yöneten ülke kategorisine geçtik. Hazine Müsteşarımız Sayın
Çanakcı, 1 Kasım itibarıyla artık Uluslararası Para Fonunun Yönetim Kuruluna
yani İcra Direktörleri Heyetine resmen girdi ve şu anda, karar alıcı heyetin
üyesi. 
Öte yandan,
bakıyoruz, Dünya Bankasında yeni yaptığımız Ülke Grubu Anlaşması’yla beraber,
2014-2016 yılları arasında İcra Direktörlüğü Vekilliği ve 2020-2024 yılları
arasında da İcra Direktörü görevini üstlenmiş durumdayız. Bunun anlaşmasını
imzaladık çünkü her iki kuruluşta da hissemiz neredeyse 2’ye katlandı. “Artık,
büyüyen bir ekonomi olarak yönetimde de söz sahibi olmak istiyoruz.” dedik,
çalıştık, uğraştık ve çok şükür bunları aldık. Şimdi, Dünya Bankasında da, aynı
Uluslararası Para Fonunda olduğu gibi, 2020-2024 yılları arasında dört yıl bir
Türkiye Cumhuriyeti vatandaşımız orada, yönetimde artık oturacak. 
G20’nin Dönem
Başkanlığına seçildik. Bakın, bu böyle sırayla üstlenilen bir rol değil,
seçimle oluyor ve mutabakatla seçiliyor yani 19 ülke, artı Avrupa Birliği,
G20’nin tüm üyelerinin tam yüzde 100 oyunu almak gerekiyor ki Dönem
Başkanlığını üstlenebilelim. Biz bu seçimlerde başarılı olduk ve bu Başkanlığı
seçimle elde ettik. Başkanlığımız boyunca gerçekten çok önemli bir sınav
vereceğiz. Türkiye’nin şu son on iki yıllık başarılarını ve dünyadaki ekonomik
gelişmeleri ne kadar yakından izlediğimizi ve bu gelişmelere yön verecek bilgi,
tecrübe ve kapasiteye sahip olduğumuzu da inşallah, o masanın başında, o 20
ekonominin başında oturarak göstermiş olacağız. G20 demek dünya nüfusunun üçte 2’si
demek. G20 demek dünya ticaretinin yüzde 75’i demek. G20 demek dünya
ekonomisinin yani gayrisafi yurt içi hasılasının yüzde 85’i demek. Gerçekten,
temsil gücü çok ağır bir yapıdan bahsediyoruz ve bunun Başkanlığından
bahsediyoruz ve gündemi biz belirliyoruz, Başkanın kabul etmediği hiçbir konu
gündeme girmiyor ve bizim gündemde olmasını istediğimiz ne kadar konu varsa,
çok şükür hepsi kabul edildi çünkü o da 20 ülkenin onayıyla ve mutabakatıyla
yapılıyor ve şu anda, o gündemi, aralık ayında yapılan müsteşarlar, merkez
bankaları başkan yardımcıları ve “şerpa”lar toplantılarında bunların hepsini
belirlemiş ve kesinleştirmiş olduk. 
Dünya ekonomisinin daha hızlı büyümesini nasıl
sağlayacağımızı masaya yatırıyoruz. Yatırımların, özellikle altyapı
yatırımlarının çoğalması için, pek çok ülkenin büyümesine destek vermesi için
neler yapmamız gerekiyor, bunu masaya yatırıyoruz. İstihdamın, özellikle kadın
ve genç istihdamının artması için neler yapmamız gerekiyor, masaya yatırıyoruz.
Sağlam bir finans sistemi için, daha dengeli bir finans yapısı için neler
yapmamız lazım, küresel bankacılıkla ilgili ne tür düzenlemeler yapmamız lazım,
bunların uygulaması bu dönemde çok çok önemli olacak. Çok taraflı ticaret
sisteminin güçlendirilmesi, Dünya Ticaret Örgütü, ister TTIP ister TPP gibi
geniş bölgelerdeki yeni ticaret anlaşmalarının etkinliğini yine masaya
yatırıyoruz. Kalkınma, enerji, iklim değişikliği, uluslararası vergilendirme
gibi temel küresel ekonomiyle ilgili tartışma alanları burada, Türkiye’de
görüşülecek. İlk defa bir enerji bakanları toplantısı yapıyoruz. Çalışma
bakanlarımız toplanıyor, ticaret bakanlarımız toplanıyor, turizm bakanlarımız
toplanıyor. Yine, tarım ve gıdadan sorumlu bakanlarımızın toplanması için
girişimde bulunduk, çalışıyoruz ve olacağını tahmin ediyoruz. Dışişleri
bakanlarımız toplanıyor. Bu 19 ülke artı Avrupa Birliğinin Liderler Zirvesi’ni
2015’te 15-16 Kasımda Antalya’da Türkiye’de yapıyoruz ve 2004’teki NATO
Zirvesi’nden bu yana ev sahipliği yaptığımız en önemli uluslararası organizasyonun
çok şükür, alnımızın akıyla, başarılı bir şekilde gerçekleştirileceğine
inanıyoruz. 
Sayın Başkan, değerli milletvekilleri; bütün bu
politikalarda biz hep insanı ön plana koyuyoruz. G20 masasında da “Önce insan.”
dedik ve “Gelişmekte olan az gelirli ülkelerin sorunlarını da biz masada
görüşmek istiyoruz.” dedik. “Dünyanın en az gelişmiş ülkelerinin sorunlarını da
bu masaya getireceğiz.” dedik. “Her gündem, her başlık altında KOBİ’lerin bu
masada tartışılması gerekiyor.” dedik ve bunların hepsi geniş bir kabul gördü. 
Türkiye, sadece o masa etrafındaki 20 ülkenin
sorunlarını konuşmayacak; dünyada en ücra köşede kalmış ve en az gelişmiş
ülkelerin sorunlarını da G20 masasına taşıyacak. Bizim kapsayıcı ve kucaklayıcı
bir yaklaşımla insan odaklı anlayışımızın G20’ye taşınması da ilk defa
Türkiye’nin Dönem Başkanlığında gerçekleşiyor. 
Yine, istihdam dediğimizde, girişimcilik
dediğimizde, araştırma-geliştirme dediğimizde KOBİ’ler son derece önemli.
Türkiye’de şu anda ihracatın yüzde 61’ini KOBİ’ler yapıyor, istihdamın yüzde
75’i KOBİ’lerde. Bu sadece Türkiye’de değil, Almanya gibi, İtalya gibi gelişmiş
ülkelerde dahi böyle fakat KOBİ gündemi G20’de şimdiye kadar yoktu. Sadece
büyük şirketler orada biraz etkindi ve büyük şirketlerde çalışanların
sendikalarının bir etkinliği vardı. Biz KOBİ gündemini koyuyoruz ortaya ve
Uluslararası Ticaret Odasıyla beraber de küresel bir KOBİ forumu kuruyoruz ilk
defa ve bunun merkezinin de İstanbul’da olmasını istiyoruz. Sadece G20 Dönem
Başkanlığımızda değil, dünya KOBİ’lerin sesini kalıcı olarak duyuracak yapının,
yeni kurumun da inşallah, İstanbul merkezli kurulmasını hedefliyoruz. Dünya
Ticaret Örgütüyle de mutabakata vardık; hem Başkan hem Genel Sekreter
geçtiğimiz haftalarda Türkiye’deydi, onlar da fikri çok çok beğendiler ve beraberce
Türkiye’nin de kurucusu olduğu bu yapıyı inşallah oluşturuyoruz. 
Sayın Başkan,
değerli milletvekilleri; Şeyh Edebali’nin öğüdü doğrultusunda “İnsanı yaşat ki
devlet yaşasın.” ilkesi her alanda ve her anlamda Türkiye’de hayata
geçiriliyor. Milletimizle kurduğumuz irtibat ve gönül bağı sayesinde
milletimizin refah düzeyi artarken devletimiz daha da güçlendi, devletimiz
itibar kazandı, bölgesinde ve dünyada daha etkin bir konuma yükseldi. Milletin
tamamını kucaklayan, tamamının sesine kulak veren, 77 milyonu eşit, beraber,
kardeş gören bir anlayışla devlet, milletin hizmetkârı hâline geldi. 
On iki yıl
içinde, her alanda çok büyük reformlar gerçekleştirdik. Demokratikleşmede çok
önemli adımlar attık. Demokrasi ile ekonomiyi beraberce yükseltmek için büyük
bir gayret içinde olduk. Biliyoruz ki ileri bir demokrasi olmadan ileri,
gelişmiş bir ekonomi olamaz ama aynı zamanda, hızla kalkınan bir tablo o ülkede
yoksa o ülkedeki demokrasinin ilerlemesi konusunda da sorunlar ortaya
çıkabilir. Yani, ekonomi ile demokrasiyi böyle, beraberce yüceltmek, yükseltmek
bizim temel politikamız oldu bu dönemde. Her iki alanda da eş zamanlı bir
yükseliş yaşandı Türkiye’de. Ekonomik başarılarımız demokrasimizi destekledi,
demokratik adımlarımız ekonomimizi yükseltti. 
Başta Avrupa
Birliği üyeliği olmak üzere, dış politikadaki aktif tutumumuzla hem Türkiye’yi
büyüttük hem dünyada hakkı savunan bir ülke olarak takdirleri topladık. 
On iki yıl
boyunca demokratikleşme alanında ekonomide, sosyal yaşamda ve dış politikada
gerçekleştirdiğimiz adımlar, âdeta hayal gibi görünen, gerçekleşmesine imkân ve
ihtimal tanınmayan reformlardı. Şu anda, Türkiye, terör meselesini çözerken
sadece gençleri yaşatmakla, annelerinin gözyaşını dindirmekle kalmıyor,
ekonomik anlamda da çok büyük bir kaynağı Türkiye’ye, milletimize yeniden
kazandırmaktayız. Türkiye, çözüm süreciyle millet olarak topyekûn kazanmaya
çalışırken birileri de maalesef Vandalizmi teşvik ediyor, terörün devam
etmesinden nemalanmaya çalışıyor. Bunların hepsinin farkındayız. Kararlılığımızdan
da asla bir adım geri atmayacağız.
Sayın Başkan,
değerli milletvekilleri; burada bir hususu, gerek sizlere gerekse aziz
milletimize bir kez daha açık açık ve altını çizerek vurgulamak istiyorum.
Yolsuzluklar konusunda Hükûmetimiz, göreve başladığı ilk günlerden itibaren çok
ciddi bir hassasiyet içinde olmuştur. Şeffaflık ve hesap verebilirlik temel
ilkelerimiz olmuştur. AK PARTİ iktidarı, yolsuzlukla mücadeleyi, yasaklarla
mücadeleyi, yoksullukla mücadeleyi en temel ve en acil hedefleri olarak
belirlemiş ve bu 3Y’nin üzerine kararlılıkla gitmiştir. AK PARTİ Hükûmetlerinin
en belirgin vasfı hiç kuşkusuz güven olmuştur, hizmet olmuştur. 
Eğer Hükûmetimiz
yolsuzluklara karşı gerçekten büyük bir hassasiyet içinde olmasaydı, Türkiye’de
refahın bu kadar artması kesinlikle mümkün olamazdı. Eğer AK PARTİ iktidarı
yolsuzluklara karşı son derece dikkatli olmasaydı, var olan 347 bin adet
dersliğe on iki yılda 234 bin adet derslik eklenemezdi. Yolsuzluklara
müsamahanın olduğu bir Türkiye’de Marmaray yapılamazdı, hızlı tren hatları inşa
edilemezdi, hem ülkemizde hem ta Somali’de, ta Myanmar’da, Filistin’de,
Suriye’de, Afganistan’da, Afrika’da yoksulların elinden tutulamazdı.
Yolsuzlukların üstü örtülseydi Merkez Bankasının rezervi 28 milyar dolardan 132
milyar dolara yani bu tarihî seviyelere yükselemezdi, 23 milyar dolar olan
IMF’e olan borç sıfıra inemezdi, hazinenin borçlanma faizi yüzde 63’ten
yüzde 8’lere inemezdi. Eğer yolsuzlukların üstü kapatılsaydı, kamu borcunun
millî gelire oranı yüzde 74’ten yüzde 33’e inmezdi, inemezdi. Eğer Türkiye’de
yolsuzluklara göz yumulsaydı, AK PARTİ bugüne kadar girdiği bütün seçimlerden
zaferle çıkamaz, milletin güvenini kazanamaz, milletin bu kadar yoğunlukta
teveccühüne mazhar olamazdı. 
Bakın, geçen yıl
20 Aralık tarihinde, yine bu kürsüden sizlere ifade ettiğim bazı sözlerimi
aynen kelime kelime paylaşmak istiyorum. Tarih 20 Aralık yani 17 Aralıktan üç
gün sonra, yine bu kürsüde, o zaman Sayın Cumhurbaşkanımızın Başbakanlık
döneminde, uygun görmeleriyle sizlere hitap etmiştim. O günkü ifadelerimi aynen
tekrar ediyorum, tırnak açıyorum: 
“Ancak burada
şunu da milletimizin özellikle bilmesini istiyorum: Seçimlere sadece üç buçuk
ay kala bu olaylar gerçekleşti. Ancak, şöyle bir zamanlamasına baktığınızda,
muhtevasına baktığınızda, yöntemine baktığınızda medyada işleniş ve servis
tarzına baktığınızda burada, maalesef bir siyaset mühendisliği görüntüsü vardır
ve eğer böyleyse bu oyun yeni Türkiye’ye, büyük Türkiye’ye yönelik bir oyundur.
Bu oyun doğrudan doğruya Türkiye’yi, doğrudan doğruya Türkiye siyasetini,
doğrudan doğruya Türkiye’nin büyük ideallerini hedef almaktadır.” (AK PARTİ
sıralarından alkışlar) Bu Meclis tutanaklarından, deşifrelerden okuyorum kendi
sözlerimi. “Bu oyun millî iradeye kastetmektedir. Türkiye Büyük Millet
Meclisinden, iktidardan ve muhalefetten beklenen, bu olanlar karşısında ilkeli,
prensipli bir tutum sergilemektir. Milletin aleyhine olan hiç kimsenin, hiçbir
örgütün, hiçbir siyasi partinin lehine olamaz -buraları dikkatle dinlemenizi
özellikle rica ediyorum- millet esastır. Biz hiçbir yolsuzluğu örtmeyiz, hiçbir
yolsuzluğa duyarsız kalmayız ama büyüyen Türkiye’ye yönelik hiçbir girişim,
hiçbir oyun karşısında da seyirci kalmayız, kalamayız. Biz on bir yıl boyunca
–o gün on bir yıldı çünkü- her türlü çeteyle, her türlü illegal örgütle, her
türlü yolsuzlukla mücadele ettik ve bu mücadelemizi cesaretle verdik. Bundan
sonra da mücadelemiz devam edecek.” Tırnağı kapatıyorum. (AK PARTİ sıralarından
alkışlar) 
Bakın, işte,
daha sonra ortaya çıkan belgeler -Sayın Cumhurbaşkanımıza “dönemin Başbakanı”
ifadesi kullanılıyormuş, onları gördük daha sonraki belgelerde- bu ilk
teşhislerimizin ne kadar doğru olduğunu aynen gösterdi.
ALİM IŞIK
(Kütahya) – Sayın Bakan, şu anda yukarıda 4 tane bakan oylanıyor. Yani, bari
bunları okumayın burada. 
BAŞBAKAN
YARDIMCISI ALİ BABACAN (Devamla) – Bugün, neredeyse tam bir yıl geçti ve aynen
gösterdi. “Dönemin Başbakanı” dedikleri Başbakan, dönemin tuzağını gördü ve
millet de bu oyunu gördü. (AK PARTİ sıralarından alkışlar) Milletimiz bu tuzağı
ters yüz etti, 30 Martta ve 10 Ağustosta da en iyi hakem olan sandıkta, gereken
en güzel cevabı verdi. (AK PARTİ sıralarından alkışlar) Tuzak kuranların millet
nezdinde hiçbir itibarları olmadığını da gördük, yaşıyoruz. Koalisyon çabaları da,
kapı kapı AK PARTİ aleyhtarlığı da, din istismarı da kimseye itibar getirmedi,
bunu da yaşadık, 30 Martta yaşadık, daha sonra Cumhurbaşkanlığı seçiminde, 10
Ağustosta yaşadık. Yani, farklı kombinasyonlar, permütasyonlar, koalisyon
çabaları da yine kimseye itibar getirmedi. Millet bu operasyonu yapanlara hem
de onların arkasına takılanlara şunu söyledi: “Biz bu Hükûmetten memnunuz,
iktidar partisinden memnunuz. Bu Hükûmetin bizim irademizi temsil ettiğini ve
bize hizmet ettiğini eserlerinden biliyoruz. Öyle, operasyonlarla, tuzaklarla
biz millî iradeyi çiğnetmeyiz.” (AK PARTİ sıralarından alkışlar) 
Yine, bu millet,
o “dönemin Başbakanı” diyen ve o günlerde sahte dokümanları hazırlayanlara şu
cevabı da verdi: “Biz o Başbakanı alırız, Türkiye Cumhuriyeti’nin Cumhurbaşkanı
da yaparız.” (AK PARTİ sıralarından alkışlar) 
Sayın Başkan,
değerli milletvekilleri; millet, ferasetiyle en büyük hakemdir. Milletimiz
sergilenen oyunları çok net bir şekilde görüyor, izliyor. Milletimizin gönül
penceresi açık. Milletimiz gerçekten pek çok olay karşısında çok sıhhatli
analiz yapabiliyor, doğruyu ve eğriyi çok iyi ayırt edebiliyor. Sizlerin ve
milletimizin şunu çok iyi bilmesini istiyoruz ki her türlü saldırıya karşı
göğüs gererek Türkiye’yi büyütmeye devam edeceğiz, demokrasimizi ilerletmeye
devam edeceğiz. Kim ne derse desin, çocuklarımıza, gençlerimize artık üzerinde
operasyon yapılamayan bir Türkiye emanet etmek için aynı heyecanla, aynı
gayretle çalışmaya devam edeceğiz. 
Kim ne derse
desin, çözüm sürecini kararlılıkla devam ettireceğiz. Çözümsüzlükten
nemalananları halkımız, milletimiz gayet iyi anladı, gördü. Bakın, etnik kökeni
ne olursa olsun, mensup olduğu din, ait olduğu, aidiyet duyduğu mezhep ne
olursa olsun, 77 milyonun tümü bunu gördü, çözümsüzlükten nemalananları gördü,
terörden nemalananları gördü, gençlerin kanından beslenenleri gördü
milletimizin sağduyusu son derece kuvvetli ve işte bunun içindir ki ölümlerden,
kandan ve gözyaşından beslenenlere karşı mücadele etmeye, gençleri yaşatmak
için çırpınmaya devam edeceğiz. (AK PARTİ sıralarından alkışlar) 
Yıkanlara karşı
duracağız, inşa etmeye devam edeceğiz. İstikrarla, güvenle, daha güçlü bir
kardeşlikle Türkiye’yi yüceltmeye devam edeceğiz. Demokrasiyi daha da
derinleştirmeye devam edeceğiz. 
Devletimiz 77 milyonun tümünü aynı samimiyetle
kucaklıyor, kucaklamaya devam edecek. Aktif dış politikası, itibarı artan bir
Türkiye’nin, kirli çıkarları zedelenen bazı çevreleri rahatsız ettiğini
biliyoruz. Türkiye’nin güçlenmesini, büyümesini, tüm dünyada sözü dinlenen itibarlı
bir ülke olmasını kıskananlar olduğunu biliyoruz. Kim ne derse desin biz dünya
genelinde hakkı savunmaya devam edeceğiz, doğruyu savunmaya devam edeceğiz. 
2023’e, cumhuriyetimizin kuruluşunun 100’üncü yıl
dönümüne şurada artık sadece dokuz yıl kaldı. Bu dokuz yıl içinde daha çok
çalışarak 2 trilyon dolarlık millî gelire, 25 bin dolarlı kişi başı millî
gelire ve 500 milyar dolarlık ihracat hedefine inşallah hep beraber ulaşacağız.
Bizim, kendi denizaltısını üreten, kendi savaş uçaklarını imal eden, kendi
ürettiği uyduları kendisi uzaya fırlatabilen bir Türkiye inşası hayalimiz var.
Bu hayali gerçekleştirmeye başladık, somut adımlarla bu hayali gerçekleştiriyor
ve hedeflerimize basamak basamak ulaşıyoruz. Yatırımın önündeki engelleri tek
tek kaldırıyoruz, Türkiye’yi yatırımlar için daha uygun hâle getirip, daha
cazip bir ülke hâline getirip, küresel bir yatırım üssü hâline getirmeyi
planlıyoruz. Son on iki yıllık icraatımız, son on iki yılda ortaya
koyduklarımız bu gelecek hayallerimizin aslında iddialı ama bir o kadar da
gerçekçi hedefler olduğunu bize göstermekte. Hayal etmek güzeldir, hayal
ulaşılamayanı da düşünmek demektir, ulaşılmazı da dikkate almak demektir. Biz,
çok şükür bugüne kadar Türkiye için hayal ettiklerimizi tek tek gerçekleştirdik
ve bundan sonraki dönemde de hedeflerimize inşallah hep beraber ulaşacağız.
Türkiye’yi bu hedeflerinden, bu hayallerinden uzaklaştırmaya çalışanlar oldu,
olacak ama bunlar bize kararlılığımızdan asla geri adım attırmayacak.
Türkiye’nin gerçekten toplumuyla, ekonomisiyle, dünyadaki görünürlülüğüyle ve
etkinliğiyle hangi noktadan hangi noktaya getirdiğimizi hepimiz çok açık
görüyoruz. 
Bugün, bakın, Türk Hava Yolları 108 ülkeye uçuş
yapıyor artık İstanbul’dan. Dünyada en çok ülkeye uçuş yapan havayolu hâline
geldi. İstanbul, dünyada New York’tan sonra en çok başkonsolosluğun olduğu
şehir hâline geldi. Bugün, Türkiye dünyanın en büyük 7’nci tarım ülkesi hâline
geldi.
(Mikrofon
otomatik cihaz tarafından kapatıldı)
BAŞKAN - Sayın
Babacan, süreniz doldu. Ek sürenizi veriyorum. Lütfen konuşmanızı tamamlayınız.

BAŞBAKAN
YARDIMCISI ALİ BABACAN (Devamla) – Teşekkür ederim. 
Bugün, Türkiye
dünyanın 7’ci büyük tarım ülkesi oldu, 6’ncı büyük turizm ülkesi oldu. 
Yedi coğrafi
bölgenin hep beraber refah içinde büyüdüğü, şehirlerimizin daha da
güzelleştiği, altyapı sorunlarının çözüldüğü, sosyal politikaların daha da
güçlenip yaygınlaştığı bir Türkiye’ye doğru hızla ilerlemekteyiz. Türkiye her
şeyin en iyisini hak ediyor. Türkiye en iyiye, en güzele ulaşmak için her türlü
imkâna sahip. Bizim kaynaklarımız, başta insan kaynaklarımız olmak üzere
gelişmemizi ve büyümemizi, ilerlememizi sağlayacak kadar güçlü. Türkiye genç
nüfusuyla, eşsiz coğrafyasıyla daha iyi ve her sene daha iyi olan eğitimli
nüfusuyla dünyada çok önemli bir ekonomik güç oldu, oluyor. Bir olarak, beraber
olarak Türkiye'yi dünyanın en büyük ekonomilerinden biri konumuna
yükselteceğiz. Milletimizin güveni bizimle, milletimizin duası bizimle. Bu
yolda milletimizle yürümeye devam edeceğiz. 
Sayın Başkan,
değerli milletvekilleri; sözlerime son verirken, tekrar, 2015 bütçemizin
hayırlara vesile olmasını diliyorum. 
Burada, 17 Ekim
tarihinden bu yana bütçe çalışmalarına çok yoğun bir şekilde katılan Plan ve
Bütçe Komisyonu Başkanımıza, üyelerine; Genel Kurulda, başlangıç ve bitiş
günlerini de sayarsak on üç gün boyunca geceli gündüzlü çalışarak, sabah akşam
demeden, hafta sonu demeden, uykularından fedakârlık ederek çalışmalara
katılan, destek veren, yapıcı eleştirileriyle, yapıcı görüşleriyle bütçe
çalışmalarına ışık tutan tüm milletvekillerine tekrar hepinizin huzurunda
buradan teşekkürlerimi sunmak istiyorum. Emekleriniz, katkılarınız için
teşekkür ediyorum. 
2015 yılı
bütçemizin ülkemize, memleketimize, devletimize hayırlı olmasını diliyorum. 
Hepinizi tekrar
saygıyla, sevgiyle selamlıyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Babacan. 
MEHMET AKİF
HAMZAÇEBİ (İstanbul) - Sayın Başkan… 
BAŞKAN – Buyurun
Sayın Hamzaçebi. 
MEHMET AKİF HAMZAÇEBİ (İstanbul) - Sayın Başkan,
Sayın Başbakan Yardımcısı buğday fiyatlarıyla ilgili benim aldığım rakamları
kısmen kullanarak -tamamını kullanmadı- benim yanlış söylediğimi söyleyerek
bana sataşmada bulundu. Söz istiyorum efendim.
BAŞKAN – Sayın
Başkan, bu sataşma değil, bir cevaptır.
MEHMET AKİF
HAMZAÇEBİ (İstanbul) – Bakın, hayır, Sayın Başkan…
BAŞKAN - Yani
siz dediniz, ben takip ettim, “4 kilo buğday karşılığı 1 litre mazot, şimdi 6
litreye çıktı.” dediniz, o da buna bir cevap verdi, yani bir sataşma…
MEHMET AKİF
HAMZAÇEBİ (İstanbul) – Hayır, bakın…
BAŞKAN –
Sataşmada biraz bunun ötesinde bir şey var. Eğer bunun yanlış olduğunu
söylüyorsanız, buyurun bulunduğunuz yerden söyleyin.
MEHMET AKİF
HAMZAÇEBİ (İstanbul) – Sayın Başkan, bakın…
BAŞKAN – Yani
iki dakikayı esirgediğimden değil ama gerçekten, samimi olarak, sataşma değil
bu. Yani aksi takdirde hiç kimsenin kimseye bir cevap vermemesi lazım. Sataşma
bunun ötesinde bir şey, bunu siz de biliyorsunuz.
MEHMET AKİF
HAMZAÇEBİ (İstanbul) – Ama bakın, o zaman ben…
BAŞKAN – Şimdi,
zaten son söz Sayın Altay’ın…
MEHMET AKİF
HAMZAÇEBİ (İstanbul) – Sayın Başkan, ben cümlemi tamamlamadım, siz hüküm ifade
ediyorsunuz.
BAŞKAN – Sataşma
dediniz, ben de sataşma görmedim.
MEHMET AKİF
HAMZAÇEBİ (İstanbul) – O zaman devam edeyim efendim.
BAŞKAN –
Buyurun.
MEHMET AKİF
HAMZAÇEBİ (İstanbul) – Ben 4 kilo buğdayla 1 litre mazot alındığını söyledim,
2002 yılında. 2014 yılında da 6 kilo buğdayla 1 litre mazot alındığını
söyledim. Ama devamında bir şey daha söyledim, “Şu an petrol fiyatları
düşmüştür, bu da 5,5 kiloya inmiştir.” dedim, bu kısmını kullanmadı Sayın
Başbakan Yardımcısı. Dolayısıyla, benim verdiğim bilgiyi amacından başka bir
amaca hizmet edecek şekilde kullandı. 69’a göre söz istiyorum efendim.
BAŞKAN – Peki,
Sayın Altay’a söz vereyim de ondan sonra, şimdi onun sözünü kesmeyelim.
MEHMET AKİF
HAMZAÇEBİ (İstanbul) – Peki efendim.
BAŞKAN - Buyurun
Sayın Altay, son söz sizin.
Aleyhte, şahsı
adına, Sinop Milletvekilimiz Sayın Engin Altay. (CHP sıralarından alkışlar) 
ENGİN ALTAY
(Sinop) – Teşekkür ederim Sayın Başkan.
Sayın milletvekilleri,
Genel Kurulu saygıyla selamlıyorum.
Bir plaket
hazırladım, malum, plaket genelgesi bugün yarın yayımlanacak. Konuşmamın
sonunda plaketi de ait olduğu, hazırlanan makama sunacağım.
Ancak, önce şunu
belirtmek isterim: Sayın milletvekilleri, başbakanlar bütçelerine selam
göndermez. Sayın Ahmet Davutoğlu’nun ilk bütçesidir, muhtemelen son bütçesi
olacak. (CHP sıralarından alkışlar) Ama maalesef bütçeye, Genel Kurula selam
göndermesi siyasi etikle bağdaşmaz, Parlamentoya bundan daha büyük bir saygısızlık
da yapılamaz. 
Başbakanın Makedonya gezisi… Bu bütçenin bugün
görüşüleceği bir ay önceden belliydi, Makedonya orada duruyor, bir yere
gitmiyor, her vakit oraya gidebilirdi; bu bir.
İki: Şimdi, Sayın Babacan “Mevcut Başbakan için ‘dönemin
Başbakanı’ yazan evraklar” dedi, çok güzel, doğru. Bunların bir komplo
olduğunu, bir tezgâh olduğunu, orta yerde bir yolsuzluk olmadığını söyledi;
kendi kanaatidir. Keşke Sayın Babacan şunu da söyleseydi: Adli Tıptan montajsız
olduğu tescillenmiş “tape”lerde “Babacığım, 30 milyon avroyu saklayamadım, onu
koyacak yer bulamadım.” da diyebilseydi Sayın Babacan. (CHP ve MHP sıralarından
alkışlar)
Sayın Babacan’a sormak istiyorum: Bugün saat 14.30
itibarıyla (9/8) esas numaralı Komisyon odasında ne yapıyor Sayın Babacan, kabak
çekirdeği mi yiyor orada onlar?
BAŞKAN – Genel Kurula hitap et Sayın Altay.
ENGİN ALTAY (Devamla) – Evet, (9/8) esas numaralı
Komisyonu niye kurdunuz oy verip? Eğer bu kumpas idiyse, yolsuzluk yok idiyse,
bu bir darbe idiyse bu Komisyon niye kuruldu, bunu da anlamış değilim.
Bir ülkenin başka ülkelere çok büyükelçilik açması
ya da İstanbul’da çok başkonsolosluk olması o ülkenin itibarının yüksek olduğu
anlamına da gelmez.
Evet, ilaveten… Gözle görülen hizmetleri yaparak
yani “Biz yol yaptık, köprü yaptık, metro yaptık, tüp geçit yaptık; o vakit
yolsuzluk yapılmamıştır.” demek anaokulu çocuklarını bile güldürecek bir
durumdur. Siz yolla, köprüyle değil, daha önce de söyledim, Kâbe’den örtü
getirseniz 17 Aralığın üstünü örtemezsiniz. (CHP sıralarından “Bravo” sesleri,
alkışlar)
Sayın Başkan, sayın milletvekilleri; bütçe
görüşmeleri hükûmetlerin ekonomi karnesinden ibaret değildir. Bütçe
görüşmeleri, aynı zamanda, hükûmetlerin siyasi ahlakının, hukuka uygunluğunun,
kültürel ve sosyal anlayışının, dış politikasının, demokrasi ve insan haklarına
yaklaşımının ve zaaflarının sorgulanacağı, irdeleneceği görüşmelerdir. Böyle
baktığımız zaman, bizim, Cumhuriyet Halk Partisi olarak kırmızı çizgimiz
bellidir: Biz “temiz toplum” diyoruz. Devletin laik niteliğinin ve hukuk
devleti olma özelliğinin her hâl ve şartta korunmasını ve muhafazasını
istiyoruz. Ve milletin huzurunu, refahını, mutluluğunu istiyoruz. Sizin bu
bütçeniz benim saydığım bu 3 kriteri de altüst eden, bu 3 kritere de cevap
vermeyen bir anlayışla ilgili. 
Türkiye’nin ekonomik sorunları çok ama öncelikli
sorunu, bana göre, demokrasi sorunudur. 62’nci Hükûmetle birlikte Türkiye’de
bir demokrasi daralması yaşıyoruz. Sayın Bakanlar Kurulu, sayın
milletvekilleri; hiçbir zaman unutmayın ki demokrasi bir tepki ve protesto
rejimidir ve siyaset de bir refleks işidir. Demokrasiyi olgunlaştırmanın yolu
devleti daraltmak, özgürlükleri genişletmektir. Hiçbir güvenlik kaygınız, bu
Hükûmetin hiçbir güvenlik kaygısı temel hak ve özgürlüklerin kısıtlanmasına
dayanak olamaz. Olursa o ülkede demokrasiden söz edilemez.(CHP sıralarından
alkışlar)
Bakanlar
Kurulunun son ayıbı 20 Aralık Cumartesi günü Tandoğan’da EĞİTİM-İŞ üyesi
öğretmenlere uygulanan polis Vandalizmidir, ileri demokrasinizin son ve en acı
örneğidir. Dün Maraş’ta da gösteri hakkını kullanmak isteyen insanların
Anayasa’da var olan seyahat etme özgürlüğünü kısıtlama hakkı da bu Hükûmete ait
değildir. Dün Maraş’ta, Anayasa’dan almadığınız bir yetkiyi kullandınız.
Değerli
milletvekilleri, ileri demokrasi anlayışı bu ülkede kitlesel ölümlere meydan
verdi, sebep olur hâle geldi. Türkiye’yi kitlesel ölümler ülkesine çevirdi bu
Hükûmet. Uludere’de ölen 34 kişi ve Gezi’de ölen 9 kişiden bu Hükûmet ve bundan
önceki 61 numaralı Hükûmet birinci derecede sorumludur. (CHP sıralarından
alkışlar) Soma’da ölen 301 kişiden, Ermenek’te ölen 18 kişiden bu ve bundan
önceki Hükûmet ikinci derecede sorumludur. Mecidiyeköy’de ölen 10 kişiden ve
Yalvaç’ta ölen 18 kişiden bu Hükûmet hukuken de siyaseten de üçüncü derecede
sorumludur, kusurludur. Siz cesetlerin üstünde oturan bir Hükûmetsiniz.
BÜLENT TURAN
(İstanbul) – Yapma ya!
ENGİN ALTAY
(Devamla) – Sokağa çıkmayı kan akıtılmasına gerekçe gören bir Başbakan bir
ülkede orta yerdeyse o ülkede demokrasi emboli atmıştır, o ülkede artık
demokrasi felç hâline gelmiştir, bunun altını çizmek istiyorum ve sizi en
azından şu beğenmediğiniz, “Biz bu Anayasa’yı referans alarak iş yapmayız.”
dediğiniz Anayasa’ya uymaya da davet ediyorum. 
BÜLENT TURAN
(İstanbul) – Sakın atma, sakın atma!
ENGİN ALTAY
(Devamla) - Bu Hükûmetin bir sorunu da darbe paranoyası ve sendromudur. Darbe
paranoyasıyla, darbe sendromuyla Türkiye’de demokrasiyi sıfırlamış bir
Hükûmetin bütçesini biraz sonra oylayacağız hep beraber. Bu Hükûmete göre hak
aramak darbe, eleştirmek darbe, seçim barajının aşağı çekilmesini söylemek
darbe, yolsuzluğu açıklamak darbe, rüşveti belgelemek de darbe, “Hırsız var.”
demek çok büyük bir darbe, “Atanmak istiyorum.” diye feryat etmek bile bu
Hükûmete göre darbe, feryat edenler de darbeci. Bu Hükûmete göre bu Hükûmete
karşı her şey darbe, bu Hükûmete karşı herkes darbeci. Bu mantık sizi uçuruma
götürür, benden söylemesi.
Bu Hükûmete göre
hırsızlık millî iradeye dayalı bir demokrasi anlayışı, bu Hükûmete göre
yolsuzluk sandık destekli meşruiyet, bu Hükûmetin demokrasiden anladığı budur.
(CHP sıralarından alkışlar) Ama darbe istiyorsanız, darbe arıyorsanız ben size
bir adres söyleyeyim: 2-6 Aralık Antalya Millî Eğitim Şûrası. Orada
konuşulanlar, orada kayda geçenler laik, demokratik cumhuriyete karşı bir darbedir,
bir karşı devrim girişimidir. (CHP sıralarından “Bravo” sesleri, alkışlar) 
Şikâyet
ettiğiniz ikinci bir konu da vesayet. Geldiğiniz günden beri vesayet
dırdırınız, vesayet şikâyetiniz bitmedi. Belli konularda haklıydınız ama şimdi
geldiğimiz noktada Türkiye daha garip bir vesayet manzarasıyla karşı karşıya.
İmar ve Şehircilik TÜRGEV vesayetinde; Millî Eğitim Bakanlığı EĞİTİM BİR SEN’in
vesayetinde; Ekonomi Zarrab’ın vesayetinde; medya havuz vesayetinde; Kürt
sorunu, Öcalan, Fidan, Erdoğan vesayetinde; adalet, uzun adamın hayranlarının
vesayetinde; yasama yürütmenin vesayetinde; en vahimi, Başbakan, ağabeysinin
vesayetinde. (CHP sıralarından alkışlar, AK PARTİ sıralarından gürültüler)
Sürem daralıyor. 
FATİH HAN ÜNAL
(Ordu) – Siz kimin vesayetindesiniz? 
BÜLENT TURAN
(İstanbul) – Süheyl Batum nerede?
ENGİN ALTAY
(Devamla) – 17-25 Aralık asrın rüşvet yolsuzluğudur. 17-25 Aralık
soruşturmasına takipsizlik kararının verildiği gün olan 17 Ekim asrın vicdan
yolsuzluğudur. 14 Aralık da asrın hukuk yolsuzluğu olarak bu ülkenin
kayıtlarına geçmiştir. 17 Aralıkta aklınıza gelen ve bizden sıkça talep
ettiğiniz masumiyet karinesini siz şurada oturan Haberal için, şurada oturan
Balbay için hiç aklınızdan geçirdiniz mi? (CHP sıralarından alkışlar) 
BÜLENT TURAN
(İstanbul) – Evet. 
ENGİN ALTAY
(Devamla) – Siz şayet 17 Aralıkta özel uçakla Aksaray’dan adam alıp İstanbul’a
oturtmasaydınız, siz şayet 17 Aralıkta binlerce emniyet mensubunu görevden
almasaydınız, siz şayet 17 Aralıkta yüzlerce yargı mensubunu görevden alıp yerlerini
değiştirmeseydiniz, biz 17 Aralıkla ilgili masumiyet karinesi derdik ama bu
telaşınız, bu paniğiniz suçluların telaşının çok somut bir örneği oldu ve biz
17 Aralıkla ilgili bunun için böyle bir hüküm verdik. 
Paralelle
ilgili… Kimse devlete sızmadı. 
(Mikrofon
otomatik cihaz tarafından kapatıldı) 
METİN KÜLÜNK
(İstanbul) – Sızmadı mı Sayın Altay? 
BAŞKAN – Süreniz
doldu, cümlenizi lütfen toparlayın. 
ENGİN ALTAY
(Devamla) – Kimse devlete sızmadı. Siz, bu Hükûmet, bundan önceki hükûmetler,
onları teker teker yerleştirdiniz. Ondan sonra da 17 Aralıkta ve 25 Aralıkta
onların mideleri bulanınca onları paralel ve darbeci ilan ettiniz. Muhterem,
Haşhaşi oldu; gönül dostu, darbeci oldu. 
Plaket genelgesi
geliyor. Böyle bir plaket hazırladık. 
BÜLENT TURAN
(İstanbul) – Balbay’a ver, Balbay’a. Madem öyle Balbay’a ver. 
ENGİN ALTAY
(Devamla) - Bu plaket kaçak sarayda 1 metreküp kazının birim fiyatı
maliyetinden 30-40 kat fazlasıyla müteahhite verilen paranın karşılığıdır. 1
metreküp toprak işinde yapılan usulsüzlük 45 lira, 1 metreküpte, bu plaket 35
lira. Kaçak saray için başka şey söylemeye gerek var mı bilmiyorum. Ben bu
plaketi, kabul ederler etmezler, Bakanlar Kuruluna bırakıyorum.
(Hatip, Bakanlar
Kurulu sıralarının önündeki merdiven basamaklarına plaket bıraktı)
(Mikrofon
otomatik cihaz tarafından kapatıldı) 
BAŞKAN- Sayın
Altay, sözünüzü bitirin, bunlar usule çok uygun şeyler değil, onu bilhassa
belirtmek isterim.
ENGİN ALTAY
(Devamla) - Bu bütçe Türkiye’nin hayrına bir bütçe değildir, Türkiye'nin hayrına
bir bütçe değildir.
BAŞKAN –
Maalesef, son zamanlarda kürsüye bir kısım materyaller getiriliyor, burası çok
farklı bir görüntüye giriyor, bu doğru değil.
Lütfen sözünüzü
tamamlayın.
ENGİN ALTAY
(Devamla) – Sayın Başkan, ben görsel kullandım. Bu benim en doğal hakkım.
Genel Kurulu
saygıyla selamlıyorum. (CHP sıralarından alkışlar)
BAŞKAN – Peki,
teşekkür ediyorum.
Sayın Hamzaçebi,
işi uzatmamak adına size iki dakika söz vereceğim ama bilesiniz ki bu sataşma
değil.
Buyurun.
V.- SATAŞMALARA İLİŞKİN KONUŞMALAR (Devam)
2.- İstanbul Milletvekili Mehmet Akif Hamzaçebi’nin,
Başbakan Yardımcısı Ali Babacan’ın 656 ve 656’ya 1’inci Ek sıra sayılı Bütçe
Kanunu Tasarısı ile 657 sıra sayılı Kesin Hesap Kanunu Tasarısı’nın tümü
üzerinde Hükûmet adına yaptığı konuşması sırasında şahsına sataşması nedeniyle
konuşması

MEHMET AKİF
HAMZAÇEBİ (İstanbul) – Teşekkür ederim Sayın Başkan. 
Değerli
milletvekilleri, ben buğday fiyatıyla ilgili şöyle bir örnek vermiştim: 2002
yılında 4 kilo buğdayla 1 litre mazot alınıyordu. Şimdi de 6 kilo buğdayla 1
litre mazot alınabiliyor ve konuşmamın sonunda şunu da söyledim buğdayla ilgili
bölümün sonunda: Şu anda petrol fiyatları düştüğü için bu 6 kiloluk rakam 5,5
kiloya inmiştir. Sayın Başbakan Yardımcısı işin bu ikinci kısmını almayıp birinci
bölümünü aldı. Dolayısıyla, sataşma gerekçesi var burada Sayın Başkan. 
Asıl
söyleyeceğim şu: Şimdi, Sayın Başbakan Yardımcısı Ofisten bir fiyat aldı,
Ofisin fiyatları şu an itibarıyla nedir diye onu aldı, “Buğdayın fiyatı 86
kuruş.” dedi. Tabii, Ofise şu an buğdayı veren kişiler üreticiler değil,
tüccarlar. Konya’da buğday haziran sonunda hasat edilir, hasada başlanır,
temmuz, ağustosta piyasaya çıkar ve temmuz, ağustosta Konya’daki buğday
üreticimiz buğdayını 73 kuruştan sattı Sayın Bakan. Şu anda Ofise 86 kuruştan
buğday satanlar üreticiler değil, tüccarlar. (CHP sıralarından alkışlar) 
Yani biz üretici
açısından meseleyi konuşuyoruz, siz tüccar açısından konuşuyorsunuz,
şaşırmıyorum. Ve 73 kuruştan, temmuz, ağustos, eylül mazot fiyatlarını
aldığımızda, 6 kilo buğdayla 1 litre mazot alınır, hesap budur. 2002 yılında da
buğday fiyatıyla mazot fiyatını karşılaştırdığımızda 4 kilo buğdayla 1 litre
mazot alınır. 
Teşekkür ederim.

Saygılarımla…
(CHP sıralarından alkışlar) 
BAŞKAN –
Teşekkür ederim Sayın Hamzaçebi. 
Sayın Arınç,
buyurun, bir söz talebiniz var sataşma sebebiyle. Konu nedir? 
BAŞBAKAN
YARDIMCISI BÜLENT ARINÇ (Bursa) – Sayın Başkanım, şahsı adına konuşan sayın
hatip eleştirileri sırasında Hükûmetimize ithafen “Cesetlerin üzerinde oturan
Hükûmet” tabirini kullandı. Bu açıkça bir sataşma ve hakarettir. Buna cevap
vermek istiyorum Hükûmet adına. 
BAŞKAN – Peki,
yeni bir sataşmaya meydan vermemek üzere, buyurun Sayın Arınç. (AK PARTİ
sıralarından alkışlar) 
3.- Başbakan Yardımcısı Bülent Arınç’ın, Sinop
Milletvekili Engin Altay’ın 656 ve 656’ya 1’inci Ek sıra sayılı Bütçe Kanunu
Tasarısı ile 657 sıra sayılı Kesin Hesap Kanunu Tasarısı’nın tümü üzerinde
şahsı adına yaptığı konuşması sırasında Hükûmete sataşması nedeniyle konuşması

BAŞBAKAN
YARDIMCISI BÜLENT ARINÇ (Bursa) – Sayın Başkan, değerli arkadaşlarım; hepinize
iyi akşamlar diliyorum. 
Bugün bütçe
görüşmelerinin son günü. Sayın Başkanımız da bir süre önce, gerçekten nezih bir
ortamda bütçeye yönelik önemli bir toplantı yapıldığını ifade etmişlerdi, buna
biz de katılıyoruz. 
Sayın Başbakan
Yardımcımız gerçekten bütçenin tümü üzerinde teknik anlamda bir konuşma yaptı,
polemik konularına girmedi. Bütçeyi, geçmişiyle bugünü arasında Türkiye’nin
geldiği noktayı anlattı. Buna yönelik eleştirileri saygıyla karşılıyoruz.
Ancak, son konuşmacı, şahsı adına konuşan Değerli Grup Başkan Vekilimiz,
bütçeyle ilgisi olmayan bazı konuları -esasen tartışma konusu olduğunu
biliyoruz- Hükûmetimizi suçlamak adına dikkate getirdi. (CHP sıralarından
gürültüler)
BAŞKAN – Lütfen
arkadaşlar, lütfen…
BAŞBAKAN
YARDIMCISI BÜLENT ARINÇ (Bursa) – Arkadaşlar, söylediklerinin içerisinde
Hükûmete ait ne kadar ağır söz, hakaret varsa, plaketiyle beraber kendilerine
iade ediyorum. (AK PARTİ sıralarından alkışlar) 
Değerli
arkadaşlar, eleştirinin en
ağırına tahammül ederiz ama hakareti kabul edemeyiz. Şurada veya burada
hepimizin ortak acısı olan ölümleri anlatarak, bunları “cesetler” ve
Hükûmetimizi de bunun suçlusu olarak “cesetlerin üzerindeki Hükûmet” diye tarif
etmesini lanetle kınıyorum. Bu fevkalade yanlıştır. (AK PARTİ sıralarından
“Bravo” sesleri, alkışlar)
Değerli arkadaşlarım, Sayın
Başbakanımız bugünkü toplantıya katılamamıştır. Bu bir mazerettir. 
MUSTAFA SEZGİN TANRIKULU (İstanbul) –
Roboski nerede, Roboski? (AK PARTİ sıralarından “Otur yerine!” sesleri)
BAŞBAKAN YARDIMCISI BÜLENT ARINÇ
(Devamla) – Oturun…
Değerli arkadaşlar…
MUSTAFA SEZGİN TANRIKULU (İstanbul) –
Roboski nerede? 
BAŞKAN – Sayın Tanrıkulu, lütfen… 
MUSTAFA SEZGİN TANRIKULU (İstanbul) –
Nerede katilleri? 
BAŞKAN – Lütfen… Sayın Tanrıkulu,
lütfen…
BAŞBAKAN YARDIMCISI BÜLENT ARINÇ
(Devamla) – Bakınız, bunu eleştirebilirsiniz ama aynı durumda Sayın
Kılıçdaroğlu da vardır, bugünkü toplantıyı takip edememiştir. Dolayısıyla, her
zaman vuku bulan bu olay karşısında… (CHP sıralarından gürültüler)
BAŞKAN – Lütfen arkadaşlar…
BAŞBAKAN YARDIMCISI BÜLENT ARINÇ
(Devamla) – …hepimizin Sayın Bahçeli’ye teşekkür borcu vardır ama gelemeyenleri
eleştirmek gibi bir hakka sahip değiliz. 
AYTUĞ ATICI (Mersin) – Sayın Genel
Başkanımız buradaydı. 
BAŞBAKAN YARDIMCISI BÜLENT ARINÇ
(Devamla) – Elbette biz Hükûmet olarak buradayız, grubumuz olarak buradayız,
bütçenin son günü konuşmalarını büyük bir dikkatle takip ediyoruz. 
Sayın Başkan, saygılar sunarım. (AK
PARTİ sıralarından alkışlar) 
BAŞKAN – Teşekkür ediyorum.
ENGİN ALTAY (Sinop) – Sayın Başkan…
BAŞKAN – Sayın Altay, buyurun.
Yani bakın, gene…
ENGİN ALTAY (Sinop) – Sayın Başkan,
hassasiyetinizi anlamaya çalışıyorum ancak benim konuşmamda lanetle kınanacak
bir durum yoktur. Bütçeyle ilgisi olmayan konuları konuştuğumu söyledi. Sayın
Arınç gibi tecrübeli bir siyasetçinin böyle bir laf etmesini de anlamış
değilim. Yani Soma’daki maden işçilerinin bütçeyle ilgisi yok mu Sayın Başkan?
BAŞKAN – Peki, teşekkür ediyorum.
ENGİN ALTAY (Sinop) – Hayır. Sayın
Başkan, şu kadar, madem yerimden söyleyeyim: Bir ülke için yöneticilerin yolsuz
olmasının…
BAŞKAN – Ama bu âdet hâline gelir.
ENGİN ALTAY (Sinop) – Hayır! Sayın
Başkan, lütfen… (AK PARTİ sıralarından gürültüler) 
BAŞKAN – Bir dakika canım! Niye
bağırıyorsun ya!
ENGİN ALTAY (Sinop) – Bir şey
söylüyorum! Bir şey söylüyorum!
BAŞKAN – E bağırmadan söyle, ben
dinliyorum.
ENGİN ALTAY (Sinop) – Bir ülke
yöneticilerinin hırsız, yolsuz olmasından daha büyük bir tehlike arsız da
olmalarıdır! Arsız olmalarıdır! (CHP sıralarından alkışlar) 
BAŞKAN – Peki, teşekkür ediyorum. 
IV.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2015 Yılı Merkezi Yönetim Bütçe Kanunu Tasarısı ile
Plan ve Bütçe Komisyonu Raporu (1/978) (S.Sayısı 656 ve 656’ya 1’inci Ek)
(Devam)
2.- 2013 Yılı Merkezi Yönetim Kesin Hesap Kanunu
Tasarısı, 2013 Yılı Merkezi Yönetim Kesin Hesap Kanunu Tasarısına İlişkin
Olarak Hazırlanan 2013 Yılı Genel Uygunluk Bildiriminin Sunulduğuna İlişkin
Sayıştay Başkanlığı Tezkeresi, Merkezi Yönetim Kapsamındaki Kamu İdarelerine,
Sosyal Güvenlik Kurumlarına ve Diğer Kamu İdarelerine Ait Toplam 157 Adet
Denetim Raporunun Sunulduğuna İlişkin Sayıştay Başkanlığı Tezkeresi, 2013 Yılı
Dış Denetim Genel Değerlendirme Raporunun Sunulduğuna İlişkin Sayıştay
Başkanlığı Tezkeresi, 2013 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi, 2013 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi ile Plan ve Bütçe Komisyonu Raporu (1/949, 3/1575, 3/1576, 3/1577,
3/1578, 3/1579) (S.Sayısı: 657) (Devam)

BAŞKAN – Sayın milletvekilleri, 2015
Yılı Merkezi Yönetim Bütçe Kanunu Tasarısı ile 2013 Yılı Merkezi Yönetim Kesin
Hesap Kanunu Tasarısı üzerindeki görüşmeler tamamlanmıştır. 
Şimdi 2015 Yılı Merkezi Yönetim Bütçe
Kanunu Tasarısı ile 2013 Yılı Merkezi Yönetim Kesin Hesap Kanunu Tasarısı’nın
oylamalarını yapacağız.
Tasarılar açık oylamaya tabidir. 
Açık oylamanın şekli hakkında Genel
Kurulun kararını alacağım. 
Her iki kanun tasarısının açık oylamasının
elektronik oylama cihazıyla yapılmasını oylarınıza sunuyorum: Kabul edenler...
Etmeyenler... Kabul edilmiştir.
Şimdi 2015 Yılı
Merkezi Yönetim Bütçe Kanunu Tasarısı’nın açık oylamasına başlıyoruz.
Oylama için üç
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını, oylama için öngörülen üç dakikalık süre içinde
Başkanlığa ulaştırmalarını rica ediyorum.
Ayrıca,
vekâleten oy kullanacak sayın bakanlar var ise, hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını, yine, oylama için öngörülen üç dakikalık süre içerisinde
Başkanlığa ulaştırmalarını rica ediyorum.
Oylama işlemini
başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, 2015 Yılı Merkezi Yönetim Bütçe Kanunu Tasarısı açık oylama
sonucu:



“Kullanılan Oy Sayısı


:


442





Kabul


:


297





Ret


:


145 (x)






Kâtip
  Üye
İsmail
  Kaşdemir
Çanakkale


Kâtip
  Üye
Muharrem
  Işık
Erzincan”











Bu durumda 2015
Yılı Merkezi Yönetim Bütçe Kanunu Tasarısı kabul edilmiştir. (AK PARTİ
sıralarından alkışlar) 
Şimdi, 2013 Yılı
Merkezi Yönetim Kesin Hesap Kanunu Tasarısı’nın açık oylamasına başlıyoruz.
Oylama için üç
dakika süre veriyorum.
Oylamayı
başlatıyorum.
(Elektronik
cihazla oylamaya başlandı) 
BAŞKAN – Daha
gündem bitmedi, ne zaman toplanacağımızı ve hangi gündemle toplanacağımızı ilan
etmedim. 
LEVENT GÖK
(Ankara) – Tablo uygun değil Sayın Başkan. 
BAŞKAN –
Arkadaşlar, gündem bitsin, ondan sonra tebrik edin. Bakalım ne olacak, oylama
sonucunu bilmiyoruz ki. 
Gölü görmeden
paça sıvadı bir kısmınız. Bu çatı altında birçok sürpriz olur, siz hemencecik
tebrike girdiniz. Bakalım ne çıkacak, bilemiyoruz. 
(Elektronik
cihazla oylamaya devam edildi)
BAŞKAN – Sayın
milletvekilleri, 2013 Yılı Merkezi Yönetim Kesin Hesap Kanunu Tasarısı açık
oylama sonucu:




“Kullanılan Oy Sayısı


:


434




Kabul


:


293




Ret


:


141 (x)







Kâtip
  Üye
İsmail
  Kaşdemir
Çanakkale


Kâtip
  Üye
Muharrem
  Işık
Erzincan”



Bu sonuca göre
2013 Yılı Merkezi Yönetim Kesin Hesap Kanunu Tasarısı kabul edilmiştir.
Sayın
milletvekilleri, bütçe ve kesin hesap kanun tasarıları kabul edilmiş ve
kanunlaşmıştır. Milletimiz ve memleketimiz için hayırlı olmasını temenni
ediyorum. 
Hükûmet adına
teşekkür konuşması yapmak üzere Başbakan Yardımcısı Sayın Ali Babacan…
Buyurun Sayın
Babacan. (AK PARTİ sıralarından alkışlar)
BAŞBAKAN
YARDIMCISI ALİ BABACAN (Ankara) – Sayın Başkan, Türkiye Büyük Millet Meclisinin
çok değerli üyeleri; 10 Aralık Çarşamba günü Genel Kurulda bütçemizi görüşmeye
başladık ve on üç gün aralıksız olarak çalıştık. Toplam yüz on üç saatte Genel
kurulda görüşmeler tamamlanmış oldu ve arkadaşlarımızın verdiği bilgiye göre de
872 konuşmacımız burada, bu kürsüde söz aldı. 
Bütçe
görüşmeleri sadece bütçenin rakamsal boyutunun tartışıldığı, görüşüldüğü
görüşmeler olmuyor, aynı zamanda genel bir uluslararası ve Türkiye
konjonktürünü değerlendirmiş oluyoruz, politikalar tamamen baştan aşağı bir
gözden geçirilmiş oluyor ve buradaki tartışmalar, istişareler, eleştiri ve
öneriler de bizim için, Hükûmetimiz için gerçekten çok çok faydalı oluyor, biz
bundan istifade ediyoruz. Politikalarımıza yön verme konusunda hem Plan ve
Bütçe Komisyonu aşaması hem Genel Kurul aşaması gerçekten bütün
bakanlıklarımızın kendi bütçeleriyle ve kendi politika alanlarıyla ilgili
konularda faydalandığı tartışmalar oluyor. 
Ben tekrar
burada, bu kürsüde ve Plan ve Bütçe Komisyonunda dile getirilen bütün yapıcı
eleştiriler için, güzel öneriler için teşekkür ediyorum ve Hükûmetimizin bu
politikalarını destekleyen ya da farklı bakış açılarıyla belki eleştiren
görüşlere de değer verdiğimizi burada özellikle ifade etmek istiyorum, yeter ki
hakaret, fiziksel konular gündeme gelmesin, medeni, güzel bir tartışma
gerçekten faydalı. Sonuçta hep beraber burada temsil edilen bütün koltuklar,
550 koltuğun 550’si de millet tarafından seçilmiş ve milletimizi temsilen
buraya, bu çatı altına gönderilmiş üyelerimizden oluşuyor.
Ben tekrar
sizlere teşekkür ediyorum Maliye Bakanımızın kendisine, ekibine, Plan ve Bütçe
Komisyonumuzun Başkanına, üyelerine teşekkür ediyorum. Sayın Başkana da bu son
oturumu başarıyla yönettiği için ve nispeten sakin ve güzel bir oturum olduğu
için ayrıca teşekkür ediyorum. 
2015 bütçemiz,
hem Türkiye’miz için faydalı olsun diyorum, hayırlı olsun diyorum ama aynı
zamanda yükselen bir donör ülke olarak, 100’den fazla ülkeye bağış yapan,
destek veren bir ülke olarak tüm destek verdiğimiz, bağış yaptığımız ülkeler
için de hayırlı olmasını diliyorum. Hepinize tekrar saygılarımı, sevgilerimi
sunuyorum. (AK PARTİ ve CHP sıralarından alkışlar)
BAŞKAN –
Teşekkür ederim Sayın Babacan.
Sayın
milletvekilleri, bugünkü gündemimiz tamamlanmıştır.
Hudut, Şümul,
Miktar ve Zamanı Hükümetçe Takdir ve Tespit Olunacak Şekilde, Türk Silahlı
Kuvvetleri Unsurlarının NATO’nun Afganistan’da İcra Edeceği Kararlı Destek
Misyonu ve Devamı Kapsamında Yurtdışına Gönderilmesi, Aynı Amaçlara Yönelik
Olmak Üzere Yabancı Silahlı Kuvvetlerin Anılan Misyona Katılmak İçin Ülkemiz
Üzerinden Afganistan’a İntikali ile Geri İntikali Kapsamında Türkiye’de
Bulunması ve Bunlara İmkan Sağlayacak Düzenlemelerin Hükümet Tarafından
Belirlenecek Esaslara Göre Yapılması İçin Hükümete Anayasanın 92’nci Maddesi
Uyarınca İki Yıl Süreyle İzin Verilmesine İlişkin Başbakanlık Tezkeresi ile
alınan karar gereğince 9/11 esas numaralı Millî Eğitim Bakanı Nabi Avcı
hakkında ve 9/12 esas numaralı Gümrük ve Ticaret Bakanı Hayati Yazıcı hakkında
verilen Meclis soruşturma önergelerinin görüşmelerini yapmak için 6 Ocak 2015
Salı günü saat 15.00’te toplanmak üzere birleşimi kapatıyorum.
Hepinize
teşekkür ediyorum.
Yeni yıl
hepinize kutlu olsun.
Kapanma saati: 19.41







(*) 656 ve 656’ya 1’inci Ek ve 657 S. Sayılı
Basmayazılar ve Ödenek Cetvelleri 10/12/2014 tarihli 25’inci Birleşim
Tutanağı’na eklidir.



(x) Bu bölümde Hatip tarafından Türkçe
olmayan kelimeler ifade edildi.


(x) Açık oylama kesin sonuçlarını
gösteren tablo tutanağa eklidir.


(x) Açık oylama kesin sonuçlarını
gösteren tablo tutanağa eklidir.




