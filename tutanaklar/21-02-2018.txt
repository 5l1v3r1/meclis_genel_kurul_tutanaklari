



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 62’nci
Birleşim
 21
Şubat 2018 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bayburt Milletvekili Şahap Kavcıoğlu’nun, Bayburt’un düşman
işgalinden kurtuluşunun 100’üncü yıl dönümüne ilişkin gündem dışı konuşması
2.- Van Milletvekili Lezgin Botan’ın, 21 Şubat Dünya Ana Dili Günü’ne
ilişkin gündem dışı konuşması
3.- Bursa Milletvekili Erkan Aydın’ın, Bursa’nın dağ ilçelerinden göçe
ilişkin gündem dışı konuşması 

V.- AÇIKLAMALAR
1.- İzmir Milletvekili Mustafa Ali Balbay’ın, Alman Die Welt gazetesinin
Türkiye Muhabiri Deniz Yücel’in tahliyesine ilişkin açıklaması
2.- Afyonkarahisar Milletvekili Burcu Köksal’ın, Kurtuluş Savaşı’nda
Yunan’a askerî anlamda ilk kurşunu sıkan asker ve devlet adamı Ali
Çetinkaya’nın 69’uncu ölüm yıl dönümüne ilişkin açıklaması
3.- Kayseri Milletvekili Çetin Arık’ın, Esenyurt Özel Eğitim Uygulama
Merkezinde eğitim gören otizmli Murat Doğruel’in durumuna ilişkin açıklaması
4.- İstanbul Milletvekili Sibel Özdemir’in, Türk Eğitim Derneği Düşünce
Kuruluşu TEDMEM’in 2017 Eğitim Değerlendirme Raporu’na ilişkin açıklaması
5.- Niğde Milletvekili Ömer Fethi Gürer’in, 696 sayılı Kanun Hükmünde
Kararname’yle taşeronlar için getirilen düzenlemelerin yol açtığı sorunlara
ilişkin açıklaması

6.- Çanakkale Milletvekili Bülent Öz’ün, Danıştay kararına rağmen,
Çanakkale’nin tek içme ve sulama suyu kaynağı Atikhisar Barajı havzasında ağaç
katliamının devam ettiğine ilişkin açıklaması
7.- Kocaeli Milletvekili Fatma Kaplan Hürriyet’in, kadroya alınmayan
taşeron işçilerin durumuna ilişkin açıklaması
8.- İstanbul Milletvekili Didem Engin’in, Down sendromlu bireylerin
sorunlarıyla ilgili hazırladığı araştırma önergesine tüm partilerden destek
beklediğine ilişkin açıklaması
9.- Mersin Milletvekili Hüseyin Çamak’ın, doçentlikle ilgili yasa
tasarısının eğitim sisteminde yeni sorunlara yol açacağına ilişkin açıklaması
10.- Mersin Milletvekili Baki Şimşek’in, taşeron işçilerle ilgili ilave
bir düzenleme yapılarak araç kiralama şirketlerinde çalışanların ve adli
suçlardan sabıkası olanların mağduriyetlerinin giderilmesini talep ettiğine
ilişkin açıklaması
11.- Balıkesir Milletvekili Mehmet Tüm’ün, IŞİD emiri Nusret Yılmaz’ın
gözaltına alınmama gerekçesini ve OHAL döneminde “Cumhurbaşkanına hakaret”
gerekçesiyle kaç kişinin gözaltına alındığını veya tutuklandığını öğrenmek
istediğine ilişkin açıklaması
12.- Ankara Milletvekili Murat Emir’in, AKP Genel Başkanı ve
Cumhurbaşkanı Recep Tayyip Erdoğan’ın Atatürk düşmanlığıyla nam salmış Kadir
Mısıroğlu’nu hastanede ziyaret etmesine ilişkin açıklaması
13.- Kahramanmaraş Milletvekili İmran Kılıç’ın, nesilleri değerlerimizle
kuşatıp donatmak gerektiğine ilişkin açıklaması
14.- Sivas Milletvekili Ali Akyıldız’ın, 696 sayılı Kanun Hükmünde
Kararname’de taşeronlarla ilgili yapılan düzenlemeyle yeni mağduriyetler
yaratıldığına ve bütün taşeron işçilerin kadroya alınmasını istediğine ilişkin
açıklaması
15.- Erzurum Milletvekili İbrahim Aydemir’in, Erzurum ve Erzurumluluğun
bir ilim olduğuna ve Nef’i’nin Erzurum’un çok hususi bir il olduğunun en net
örneği olduğuna ilişkin açıklaması
16.- Adana Milletvekili İbrahim Özdiş’in, Adana’da bağışıklık sistemi
doğuştan bozuk olan 9 yaşındaki Halil Çiftçi’ye yardım için herhangi bir
girişimde bulunulup bulunulmadığını ve kök hücre bağışı konusunda kamuoyunda
farkındalık yaratacak çalışmalar olup olmadığını öğrenmek istediğine ilişkin
açıklaması
17.- Çorum Milletvekili Tufan Köse’nin, şeker fabrikalarının
özelleştirilmesine ilişkin açıklaması
18.- Diyarbakır Milletvekili Sibel Yiğitalp’in, çocuk ihmal, istismar ve
tecavüz oranlarının artmasının nedenini ve çocuk ihmal ve istismarını önleme
noktasındaki yetersiz politikaları güçlendirmek adına bir çalışma yapılıp
yapılmayacağını öğrenmek istediğine ilişkin açıklaması
19.- İstanbul Milletvekili Mahmut Tanal’ın, Türkiye Barolar Birliğinin
başındaki “Türkiye”nin kaldırılmak istenmesinin Barolar Birliğini dağıtmanın
ilk adımı olduğuna ve mesleki varlıklarını korumak için tüm avukatları 24 Şubat
2018’de Ankara’daki eyleme davet ettiğine ilişkin açıklaması
20.- Giresun Milletvekili Bülent Yener Bektaşoğlu’nun, çocuklara dönük
kan donduran, vahşet içeren eylemlerin artarak sürdüğüne ve CHP Grubu olarak
yasama faaliyetleri kapsamında üzerlerine düşen görev ve sorumlulukları
eksiksiz yerine getirdiklerine ilişkin açıklaması
21.- Uşak Milletvekili Özkan Yalım’ın, 14 şeker fabrikasının satışına
ilişkin açıklaması


22.- Samsun Milletvekili Erhan Usta’nın, şehit olan Cumali Gür ile Eren
Çelik’e Allah’tan rahmet dilediğine, canı pahasına mücadele veren Türk Silahlı
Kuvvetleri mensuplarını şükran ve minnet duygularıyla yâd ettiğine, uzman çavuş
ile uzman jandarmaların sorunlarının çözülmesi ve şehitlerin emanetlerine ve
gazilere sahip çıkmak, korumak ve toplumda kendilerine yakışır bir hayat
seviyesi sağlamak gerektiğine ilişkin açıklaması
23.- İstanbul Milletvekili Filiz Kerestecioğlu Demir’in, 21 Şubat Dünya
Ana Dili Günü’ne, Halkların Demokratik Kongresi üyesi 16 kişinin sosyal medya
paylaşımları gerekçesiyle gözaltına alınmalarına, Devlet Demiryollarında hat
bakım onarım memuru Hasan Güngör’ün iş cinayetinde yaşamını yitirdiğine,
Gaziantep Babacanlar Kargoda TÜMTİS üyesi oldukları gerekçesiyle işten
çıkarılan 9 işçinin direnişinin 172 gündür devam ettiğine ve İstanbul’da kara
yolu tünel projesinin derhâl durdurulması gerektiğine ilişkin açıklaması
24.- Manisa Milletvekili Özgür Özel’in, Zeytin Dalı Harekâtı’nda şehit
olan Astsubay Üstçavuş Musa Özalkan’ın vasiyetinin milletvekillerinin
gönüllülüğüyle Meclis tarafından yerine getirilmesinin doğru olacağına,
Cumhuriyet gazetesinde “Alican Uludağ” imzasıyla yayınlanan “Adaletin iki yüzü”
başlıklı habere ve Ankara Garı katliamı sanığı IŞİD emiri Nusret Yılmaz’ın
yasal yollarla 2 kez Gürcistan’a geçmesiyle ilgili konuda Hükûmetin bilgi
vermesi gerektiğine ilişkin açıklaması
25.- Çanakkale Milletvekili Bülent Turan’ın, PKK tarafından düzenlenen
saldırıda şehit olan Eren Çelik ve Cumali Gür’e Allah’tan rahmet dilediğine,
Zeytin Dalı Harekâtı’nda şehit olan Astsubay Üstçavuş Musa Özalkan’ın
vasiyetiyle ilgili konunun yakından takip edildiğine ve Malcolm X’in ölümünün
53’üncü yıl dönümüne ilişkin açıklaması
26.- Manisa Milletvekili Özgür Özel’in, Plan ve Bütçe Komisyonu
toplantısında Maliye Bakanı Naci Ağbal’ın İzmir Milletvekili Zekeriya Temizel’e
karşı tutumu nedeniyle CHP Grubu olarak Komisyon çalışmalarına
katılmayacaklarına ve İç Tüzük’ten kaynaklı tüm haklarını kullanacaklarına
ilişkin açıklaması
27.- Samsun Milletvekili Erhan Usta’nın, Çorum Milletvekili Tufan
Köse’nin MHP grup önerisi üzerinde CHP Grubu adına yaptığı konuşmasındaki bazı
ifadelerine ilişkin açıklaması
28.- Manisa Milletvekili Özgür Özel’in, İstanbul Milletvekili Fatma
Benli’nin CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
29.- Manisa Milletvekili Özgür Özel’in, kanunun isminin redaksiyon
talebiyle değiştirilmesinin doğru bir talep olmadığına ilişkin açıklaması
30.- Ankara Milletvekili Zühal Topcu’nun, görüşülmekte olan 519 sıra
sayılı Kanun Teklifi’nin 5’inci maddesiyle ilgili önergelerinin reddedilmesinin
çelişkili bir durum yarattığına ilişkin açıklaması
31.- Bursa Milletvekili Ceyhun İrgil’in, 519 sıra sayılı Kanun Teklifi’nin
5’inci maddesiyle ilgili MHP önergesinin bu yasadaki bir açığı kapattığına
ilişkin açıklaması
32.- Millî Eğitim Bakanı İsmet Yılmaz’ın, 519 sıra sayılı Kanun
Teklifi’nin 5’inci maddesindeki düzenlemenin açık olduğuna ilişkin açıklaması
33.- Millî Eğitim, Kültür, Gençlik ve Spor Komisyonu Başkanı Emrullah
İşler’in, kanun yürürlüğe girdikten sonra sözlü sınav kaldırılmış olacağı için
sözlü sınav aşamasında olanların otomatik olarak doçentlik unvanı alacağına ve
bu hususu ayrıca belirtmeye gerek olmadığına ilişkin açıklaması
34.- Millî Eğitim Bakanı İsmet Yılmaz’ın, 519 sıra sayılı Kanun
Teklifi’nin 5’inci maddesindeki düzenleme için başka bir yorum yapmanın kanun
koyucunun iradesine aykırı olduğuna ilişkin açıklaması
35.- Manisa Milletvekili Özgür Özel’in, bir mağduriyet yaşanmamasını
önemsediklerine ve Cumhuriyet Halk Partisi olarak üniversitelerin siyasetin
baskısından arındırılmadan doçentlik için yapılan sözlü sınavın kaldırılmasını
ilkesel olarak doğru bulmadıklarına ilişkin açıklaması
36.- Samsun Milletvekili Erhan Usta’nın, 519 sıra sayılı Kanun
Teklifi’nin 5’inci maddesiyle ilgili önergelerinin kabul edilmemesinin
içeriğine katılınmadığından değil zaten bu konunun gereğinin yerine getirilmiş
olmasından kaynaklandığına ilişkin açıklaması

VI.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Burundi Ulusal Meclisi
Başkanı Pascal Nyabenda’ya “Hoş geldiniz.” denilmesi

B) Tezkereler
1.- Türkiye Büyük Millet Meclisi Başkanlığının, Fransa-Türkiye Parlamentolar
Arası Dostluk Grubu Başkanı Stephane Teste’nin, beraberinde dostluk grubu
üyelerinden oluşan bir heyetle 11-16 Mart 2018 tarihleri arasında ülkemize
resmî bir ziyarette bulunmasının Türkiye Büyük Millet Meclisi Başkanlık Divanının
22 Ocak 2018 tarihli ve 52 sayılı Kararı’yla uygun bulunduğuna ilişkin
tezkeresi (3/1520)

VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak terör saldırısı sonucu şehit olanlara Allah’tan rahmet dilediklerine ve
21 Şubat Dünya Ana Dili Günü’nü kutladıklarına ilişkin konuşması 

VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisinin gündeminin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
Grup Başkan Vekili Samsun Milletvekili Erhan Usta tarafından, Çorum Organize
Sanayi Bölgesi’ndeki iş çevrelerinin sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/2442) esas numaralı Meclis Araştırması
Önergesi’nin ön görüşmelerinin, Genel Kurulun 21 Şubat 2018 Çarşamba günkü
birleşiminde yapılmasına ilişkin önerisi
2.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, Suriye’ye yönelik askerî müdahalelerin ve bu
bağlamda yaşanan diplomatik savrulmanın Türkiye iç ve dış politikalarına
olumsuz etkilerinin tüm boyutlarıyla değerlendirilmesi amacıyla 20/2/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 21 Şubat 2018 Çarşamba
günkü birleşiminde yapılmasına ilişkin önerisi
3.- CHP Grubunun, İstanbul Milletvekili Ali Şeker ve arkadaşları
tarafından, ülkemizde artarak devam eden intihar vakalarının sebeplerinin
detaylarıyla araştırılarak bu tür vakaların engellenmesine yönelik çözüm
yollarının belirlenmesi amacıyla 21/2/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 21 Şubat 2018 Çarşamba günkü birleşiminde
yapılmasına ilişkin önerisi

IX.- SEÇİMLER
A) Komisyonlarda Açık Bulunan Üyeliklere Seçim
1.- İnsan Haklarını İnceleme Komisyonunda boş bulunan üyeliğe seçim
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519
2.- Türkiye Cumhuriyeti Hükümeti ile Uluslararası Göç Örgütü (IOM)
Arasında Türkiye Cumhuriyeti Hükümeti ile Uluslararası Göç Örgütü Arasında
Örgüt ve Ofisin Türkiyedeki Yasal Statüsü Ayrıcalıkları ve Bağışıklıklarına
İlişkin Anlaşmayı Tadil Eden Anlaşmanın Onaylanmasının Uygun Bulunduğuna Dair
Kanun Tasarısı (1/848) ve Dışişleri Komisyonu Raporu (S. Sayısı: 517)

XI.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ayşe Nur Bahçekapılı, 519 sıra
sayılı Kanun Teklifi’nin 5’inci maddesinin oylama işlemine ilişkin İç Tüzük’ün
13’üncü maddesinin ikinci fıkrasına uygun olup olmadığı hakkında

XII.- YAZILI SORULAR VE CEVAPLARI
1.- İzmir Milletvekili Müslüm Doğan’ın, internet üzerinden oynanan Çiftlikbank
adlı oyunla ilgili iddialara ve yapılan soruşturmalara ilişkin Başbakandan
sorusu ve Gümrük ve Ticaret Bakanı Bülent Tüfenkci’nin cevabı (7/22070)
2.- Denizli Milletvekili Melike Basmacı’nın, Denizli’de mermer ve diğer
sanayiler için OSB kurulması talebine ilişkin sorusu ve Bilim, Sanayi ve
Teknoloji Bakanı Faruk Özlü’nün cevabı (7/22149)
3.- İstanbul Milletvekili Mustafa Sezgin Tanrıkulu’nun, 2016-2017
yıllarında Bakanlık kadrolarına yapılan personel alımlarına ilişkin sorusu ve
Gümrük ve Ticaret Bakanı Bülent Tüfenkci’nin cevabı (7/22655)
4.- İstanbul Milletvekili Mustafa Sezgin Tanrıkulu’nun, Rekabet Kurumu
ihalelerine ilişkin Başbakandan sorusu ve Gümrük ve Ticaret Bakanı Bülent
Tüfenkci’nin cevabı (7/22974)
21 Şubat 2018 Çarşamba
BİRİNCİ OTURUM
Açılma Saati: 14.00
BAŞKAN: Başkan
Vekili Ahmet AYDIN 
KÂTİP ÜYELER: Nurhayat ALTACA KAYIŞOĞLU (Bursa), Mücahit DURMUŞOĞLU
(Osmaniye) 
-----0-----
BAŞKAN – Türkiye
Büyük Millet Meclisinin 62’nci Birleşimini açıyorum. 
Toplantı yeter
sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Bayburt’un düşman işgalinden kurtuluşunun 100’üncü yılı
münasebetiyle söz isteyen Bayburt Milletvekili Şahap Kavcıoğlu’na aittir. 
Buyurun
Sayın Kavcıoğlu. (AK PARTİ sıralarından alkışlar) 
Süreniz
beş dakikadır. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Bayburt Milletvekili Şahap Kavcıoğlu’nun, Bayburt’un düşman
işgalinden kurtuluşunun 100’üncü yıl dönümüne ilişkin gündem dışı konuşması
ŞAHAP
KAVCIOĞLU (Bayburt) – Sayın Başkan, kıymetli milletvekilleri; Bayburt’un düşman
işgalinden kurtuluşunun 100’üncü yılı vesilesiyle söz almış bulunmaktayım. Gazi
Meclisi saygıyla selamlıyorum. 
Bu
vatan için nice insanımız gözünü kırpmadan canını vermiştir. Analarının kınalı
kuzuları vatan için şehit olmuştur. Bizimkisi nedir biliyor musunuz? Birinci
Dünya Savaşı’nda Kop Dağlarında yazılan ve adı tarihe “İkinci Plevne” olarak
giren destandır. Bizimkisi, Kafkasya cephesinde Osmanlı-Rus savaşının seyrini
değiştirecek kadar önemli bir savunmadır. Bizimkisi, kınalayıp askere
gönderdiği evlatlarını yitiren ancak canıgönülden “Vatan sağ olsun.” diyen
analarımızın öyküsüdür. “Evlatlarını…” derken o dönemde sadece erkeklerimizin değil,
kadınlarımızın da bu destanda önemli görevler aldığının altını çizmek isterim.
Bu yıl, Yukarı Kırzı köyümüzde İffet Kadınları Abidesi’nin açılışını yaptık.
Bu, milletimizin cesaretini, kararlılığını, izzet ve iffetini temsil açısından
çok önemlidir. Ermenici çetelerin tasallutundan kurtulmak adına kendilerini
tandıra atarak can vermiş, şehit olmuşlardır. İslam’la yoğrulan topraklarda bu
asil duruşu sergileyen kadın şehitlerimizi bir kez daha rahmetle yâd ediyorum. 
Esasen,
bakıldığında biz Türkler, yerinde duran değil, cihan hâkimiyeti mefkûresini
kendine hedef tutan bir milletiz; üstelik sadece kendi sınırlarında değil, tüm
dünyaya barışı, huzuru, kardeşliği götürmeyi kendine şiar edinmiş bir milletiz.
Bildiğiniz gibi, bu anlamda Afrin’de Zeytin Dalı Operasyonu’nu
gerçekleştiriyoruz. Allah’ın izniyle oradan da zaferle döneceğiz.
Değerli
arkadaşlarım, Bayburt, Doğu Anadolu ile Karadeniz’i birbirine bağlayan bir
medeniyet köprüsüdür. Türk dünyasının bilge atası Dede Korkut’un boy boylayıp,
soy soyladığı bu topraklar Orta Asya’nın da izlerini taşır. Şehre girdiğinizde
binlerce yıllık geçmişiyle onlarca medeniyete tanıklık etmiş 3 hisarlı Bayburt
Kalesi karşılar sizi. Şehit Osman Tepesi’nde edilen dua Kop Dağı’ndaki
şehitlere, oradan karşı tarafta, Duduzar’da Abdülvehhab Gazi Hazretlerinde
edilen dualarla buluşur. Bayburtlu Zihni, Hicrani ve Celâli Baba gibi çok
sayıda şair, yazar ve mütefekkirler bu toprakların bereketini hatırlatır bize.
Eski sokaklarında hâlâ yankılanan Zakir Peksert’in, Remzi Çağıldak’ın, Recep
Kırıcı’nın, Binali Selman’ın o güzel namelerini, o güzel seslerini duyduğunuz
şehirdir Bayburt. 
Kıymetli
milletvekilleri, bayramların bayram, düğünlerin düğün, cenazelerin cenaze gibi
yaşandığı kültür şehridir Bayburt. “Tek millet, tek bayrak, tek vatan, tek
devlet” şiarının, kısacası bizi biz yapan değerlerin hâlâ yaşandığı bir yurttur
Bayburt. Şu an, Türkiye’nin ve dünyanın dört bir yanındaki Bayburtlu
kardeşlerimizle birlikte bu şanlı destanın kutlamalarını yapıyoruz. Bayburtlu
ne kadar uzakta olursa olsun yürekleri her daim birdir, beraberdir. 
Bizler
de bu mübarek beraberliğimizi daim kılmak, huzur alanımızı genişletmek için var
gücümüzle çalışıyor, ardı ardına değerli yatırımlara imza atıyoruz. Bunların
başında havalimanı gelmektedir. Hepinizin bildiği üzere Bayburt-Gümüşhane
Havalimanı inşaatına çok yakın tarihte başlanacak. Üstelik bu, sadece Bayburt’a
değil, bütün bu bölgeye hitap eden yaklaşık 2 milyon yolcu kapasiteli bir
havalimanı olacaktır. 
Yine,
inşaatı devam eden 200 yataklı hastanemiz, hızla gelişen üniversitemiz,
yaklaşık 200 kişi istihdamlı açık cezaeviyle, sosyal alanlarıyla Bayburt’u tam
bir şantiye havasına sokmuş durumdayız. İnşallah, 2019 yazında hemşehrilerimiz
ve siz değerli vekillerimiz ilimize geldiğinizde, bıraktığınızdan çok farklı
bir Bayburt’la karşılaşacaksınız. 
Bu
hizmetlere imza koyan başta Sayın Cumhurbaşkanımız olmak üzere Sayın
Başbakanımıza, Sayın Maliye Bakanımıza ve emeği geçen herkese teşekkür
ediyorum. Evet, şairin dediği gibi, “Söyleyin Bayburt’un vasfıhâlini/ Ülkede
bulunmaz bir eşin Bayburt.”
Bayburt’umuzun
şahlanışının 100’üncü yılını, tüm hemşehrilerimin kurtuluş gününü tebrik
ediyor, ülkemiz için canlarını feda eden şehitlerimizi rahmetle, gazilerimizi
minnetle yâd ediyorum. 
Bütün
Bayburtlular adına tekraren hepinizi saygıyla selamlıyorum. (AK PARTİ
sıralarından alkışlar) 
BAŞKAN –
Teşekkür ediyorum.
Yoğun bir alkış
aldı Bayburt. Biz de selamlıyoruz bütün Bayburt’u.
Gündem dışı
ikinci söz, 21 Şubat Dünya Ana Dili Günü münasebetiyle söz isteyen Van Milletvekili
Lezgin Botan’a aittir.
Buyurun Sayın
Botan. (HDP sıralarından alkışlar)
2.- Van Milletvekili Lezgin Botan’ın, 21 Şubat Dünya Ana Dili Günü’ne
ilişkin gündem dışı konuşması
LEZGİN BOTAN
(Van) – Sayın Başkan, değerli milletvekilleri; 21 Şubat Dünya Ana Dili Günü
dolayısıyla söz almış bulunmaktayım. Genel Kurulu saygıyla selamlıyorum.
Bilindiği üzere,
Bengal halkının tarihsel toprakları iki ülke arasında parçalanmıştı.
Bengalliler öz topraklarında yabancı görüldüler. Pakistan’da Cinnah iktidarının
ilk işi, Bengal dilini asimile etmek için çeşitli oyunlara başvurmak ve
kültürel asimilasyon oldu, Bengal dili ve alfabesini yasaklayarak Urducayı
zorunlu dil hâline getirdi. Çünkü Cinnah yönetimine göre Bengal dilini talep
etmek komünistlerin, yabancıların, hainlerin ve fesatların bir oyunuydu ama
Bengal halkının cevabı Bengal dil hareketini korumak oldu. Ana dil için büyük
gösteriler düzenlediler. 21 Şubat 1952’de ana dilini talep eden göstericilere
ateş açıldı ve onlarca kişi katledildi. Sonraki süreçte Cinnah yönetimi geri
adım atmak zorunda kaldı, Bengalce de ikinci resmî dil oldu. Bangladeş’te 21
Şubat Dil Şehitleri Günü olarak kabul edildi. Bu bağlamda, UNESCO da 1999’da
kültürel çeşitliliği ve çok dilliliği desteklemek amacıyla 21 Şubatı Dünya Ana
Dili Günü olarak kabul etti. Çünkü UNESCO’nun yayımladığı Tehlike Altındaki
Dünya Diller Atlası verilerine göre 6 bin dilin yüzde 43’ü tehlike altındaydı.
Yine, Türkiye’de
15 dil şu an yok olma tehlikesiyle karşı karşıya. Aynı atlasta Kapadokya
Yunancası, Ubıhça ve Mlahson da ölü diller arasında gösterilmektedir. Oysa
Anadolu, Mezopotamya ve Trakya coğrafyaları geçmişten günümüze sayısız dile
beşiklik etmiştir. Bu dillerin her biri, bu topraklara tarihsel bir miras
olarak büyük zenginlik kattı. Tek dile dayalı ulus devlet anlayışına geçildiği
günden bu yana -bu diller bir arada özgürce konuşularak geleceğe taşınmışken-
bu dillerin birçoğu kendi kaderine terk edilmiş bulunmakta. Fakat tek dil
fikriyatıyla bu coğrafyanın kadim dilleri bir zenginlik olarak değil, bir tehdit
olarak görüldüğü için dilkırım politikalarına maruz bırakıldı. Dolayısıyla
Türkçe dışındaki diller anayasal olarak tanınmadı, güvence altına alınmadı ve
kamusal alanda kullanımı devlet politikası olarak desteklenmedi ve yasaklandı. 
Değerli milletvekilleri,
“Dillerin Katli-Bir Dilin Ölümü Bir Milletin Ölümüdür” kitabının yazarı David
Crystal “Dillerin ölümünü neden umursamalıyız?” sorusuna şöyle cevap verir:
“Çünkü çeşitliliğe muhtacız; dil, kimliği ifade eder; diller, tarihin
ambarıdır; diller, insanlığın toplam bilgisinin bir parçasıdır; diller, başlı
başına ilgi kaynağıdır.” O hâlde, kendi ana dilleri söz konusu olduğunda
“Dilini kaybeden dinini kaybeder.” diyenler ana dilimizi, Kürtçeyi neden
yasaklıyorlar? Dünyanın öbür ucundaki yurttaşları için ana dilde eğitim talep
edenler hangi hakla Kürtleri ana dillerini talep ettikleri için bölücü ilan
edebiliyorlar? Bu tavrı bencil, ırkçı ve çifte standart olarak görüyor,
şiddetle reddediyoruz. 
BÜLENT TURAN
(Çanakkale) – Çok büyük düzenlemeler yaptık. 
LEZGİN BOTAN
(Devamla) – Bugün, Birleşmiş Milletler Çocuk Hakları Sözleşmesi, Birleşmiş
Milletler Eğitimde Ayrımcılığa Karşı Uluslararası Sözleşme başta olmak üzere
birçok uluslararası metinde ana dil ve ana dilde eğitim hakkı güvence altına
alınmıştır. Türkiye’ye düşen görev, dil haklarına ilişkin modellere yönelik
çekinceleri kaldırmasıdır. Bugün idari anlamda çokça atıfta bulunduğumuz
Fransa’da ve birçok ülkede ana dil anayasal güvence altına alınmıştır. Türkiye,
UNESCO’nun 2003 yılında Paris’te kabul ettiği ve Türkiye'nin 2006 yılında taraf
olduğu Somut Olmayan Kültürel Mirasın Korunması Sözleşmesi’nin bile gereğini
yapmıyor. Oysa bu sözleşmede ana dile ayrı bir önem atfedilmiştir. Dolayısıyla
Türkiye’de de UNESCO’nun Ana Dilleri Koruma Programı’nın yürürlüğe konulması
gerekmektedir. Aynı şekilde, dillerin saygınlığını artırmak, azami derecede
gelişmelerini sağlamak ve dilsel düzensizlikleri ortadan kaldırmak amacıyla,
Birleşmiş Milletler tarafından, Katalonya’nın başkenti Barcelona’da 1996
yılında ilan edilen Dil Hakları Evrensel Bildirgesi’nin önemli bir çalışma
olduğunu hatırlatmak istiyor, Nelson Mandela, Noam Chomsky, Dalai Lama ve Yaser
Arafat gibi isimlerin de destek verdiği bu bildirgeyi Türkiye de derhâl
imzalamalı ve yürürlüğe koymalıdır.
Her dil bir
insansa ana dil bir evrendir diyor ve Genel Kurulu saygıyla selamlıyorum. (HDP
sıralarından alkışlar) 
BAŞKAN –
Teşekkür ediyoruz.
Gündem dışı
üçüncü söz, Bursa’nın dağ ilçelerinden göç hakkında söz isteyen Bursa
Milletvekili Erkan Aydın’a aittir. 
Buyurun Sayın
Aydın. (CHP sıralarından alkışlar)
3.- Bursa Milletvekili Erkan Aydın’ın, Bursa’nın dağ ilçelerinden göçe
ilişkin gündem dışı konuşması 
ERKAN AYDIN
(Bursa) – Teşekkür ederim Sayın Başkan.
Değerli
milletvekilleri, hepinizi saygı ve sevgiyle selamlıyorum.
Öncelikle, Afrin
Operasyonu’nda, Kuzey Irak’ta, Suriye’de şehit olan vatandaşlarımıza Allah’tan
rahmet, gazilerimize acil şifa, ulusumuza da başsağlığı diliyorum.
Evet, ülkemiz
bir taraftan bunlarla uğraşırken diğer taraftan da TÜİK verilerine göre, 15-29
yaş arasındaki gençlerin birçoğu ne çalışıyor ne de eğitimde bulunuyor. Kısaca
rakamlara bakalım: 18 milyon kişi, bunların 5,5 milyonu eğitimini sürdürüyor,
5,5 milyonu çalışıyor, 2,2 milyonu hem okuyup hem çalışıyor, 4,7 milyonu ise
hiçbir iş yapmıyor yani o kadar enerji, potansiyel boşa gidiyor. 
Seçim bölgem
Bursa’da da durum farklı değil. İşsizlik, yoksulluk had safhada. Kış ayları
malum, elektrik, doğal gaz, su parasını ödeyemeyen, kesik olan binlerce
vatandaş. Ama maalesef, bunları defalarca dile getirmemize rağmen, iktidardan
bu seslere bir yanıt bulamıyoruz. Bursa’da zehir soluyoruz. Çevre ve Şehircilik
Bakanlığının son ölçümlerine göre “tehlikeli” sınırında, “sağlıksız”
kategorisinde yer alan bir Bursa.
Gene, kentsel
dönüşüm: Baktığımızda, bir Doğanbey kentsel dönüşümü, artık sadece Bursa’da,
Türkiye’de değil dünyada kentsel dönüşümün nasıl olmaması gerektiği konusunda
örnek olarak gösterilen bir kentsel dönüşüm modeli ve iktidar da Cumhurbaşkanı
da bu konunun ne kadar yanlış olduğunun altını çizdiler. 
Bir başka
konumuz, Gemlik ve 24 Aralıkta açıklanan KHK: “Bir KHK’yle Gemlik’i
taşıyacağız.” dediler. Bakın, şu anda Gemlik’te hayat durmuş durumda, kredi
verilmiyor, insanlar ticaret yapamıyor; hayat durdu, evini satacak, satamıyor,
alıcı yok, tadilat yapacak, yok. Tam bir kaos ve tam bir belirsizlik hâkim. Bir
KHK’yle koskoca, 100 bin nüfuslu Gemlik’i şu anda hayalet şehre çevirdiniz.
Umarım, bu yanlıştan da hızla dönülür ve Gemlik eski potansiyeline kavuşur. 
Yıldırım ve
Osmangazi de gene aynı şekilde. Bir Soğanlı kentsel dönüşümü var Osmangazi’de.
Boş alanları imara açarak insanların evlerini, arsalarını ucuz fiyata kapatıp
“kentsel dönüşüm” adı altında büyük bir rantsal dönüşüm yaparak çok sayıda
mağdur yarattınız, insanların hakkını buralarda çok büyük şekilde gasbettiniz. 
Gene, hafta
sonu, pazar günü Uludağ’a çıktık, bir bakalım durumlar nedir diye. Bursa’da
teleferik var, Türkiye'nin ilk teleferiği Bursa’da. Bakın, şu anda, Teleferik
Mahallesi’nden yukarı çıkmak için 38 lira ödüyorsunuz ama yabancıysanız 57
lira; kuyruk deseniz had safhada. Hadi, bunları anladık, daha sonra diyorsunuz
ki: “Neden Bursa’ya turist gelmiyor?” Hemen yanı başımızdaki Eskişehir’e turist
akıyor, buraya gelmiyor. E milleti, turistleri –affedersiniz- yolunacak kaz olarak
görürseniz millet gelmiyor. Hadi, onu da geçtik; “ibadet” “inanç özgürlüğü”
diyorsunuz, teleferiğin orada, eğer insanlar mescide girmek isterse turnike
koymuşsunuz, 1 lira para alıyorsunuz. Ya, ibadetin parası mı olur? Bırakın,
insanlar gitsin, orada ibadetini bedava yapsın. Bu yanlıştan da bir an önce
dönmelisiniz diyorum. (CHP sıralarından alkışlar)
Gene, Uludağ
merkezinde küçük dükkânların oraya bir girdim pazar günü, 150 metre kuyruk. “Bu
nedir?” diye sordum; “Tuvalet kuyruğu” affedersiniz. Oraya girerken kapıda 12
lira para alıyorsunuz, otopark için tekrar para alıyorsunuz; insanlar geliyor
ama bir tuvalet ihtiyacını karşılayacak maalesef, herhangi bir yer yok. 
Orada zirve
yaptınız, insanları topladınız, bakanlıklar geldi, temsilciler geldi ama Uludağ
sahipsiz. Oradan duyduğumuza göre, herhâlde Uludağ da gene bir Katar’a, bir
Dubai’ye, bir yerlere pazarlanacak. Umarız bu şekilde olmaz çünkü olursa o
güzelim tatil cenneti, Davos olmak yerine mahvolur, bunun da altını çizmek
istiyorum.
Gene, kendi bölgemiz
olan, Uludağ’ın güneyinde olan 4 dağ ilçesi; Orhaneli, Keles, Büyükorhan,
Harmancık’ta yaşam artık neredeyse durma noktasında. İş yok, aş yok. İnsanlar,
çocuklarını okul çağına geldiğinde okutacağı herhangi bir okul yok, mecburen
göç ediyor. Orasının da bir an önce -daha önce verdiğimiz kanun teklifiyle- en
az 3 konuda teşvikte öncelikli bölge olarak oluşturulması gerekiyor ki,
Osmanlı’nın ilk fethettiği, imparatorluk kurmadan önce oralara gelen insanların
yüzyıllardır yaşadığı yerlerin tekrar eski canlılığına kavuşturulması
gerekiyor, aksi takdirde orada yaşam duracak dolayısıyla Uludağ’da yaşam
bitecek, yörede bitecek.
(Mikrofon
otomatik cihaz tarafından kapatıldı) 
ERKAN AYDIN
(Devamla) – Hemen tamamlıyorum Sayın Başkan.
BAŞKAN –
Tamamlayın lütfen.
ERKAN AYDIN
(Devamla) – Son olarak da gene, Orhaneli bölgesindeki termik santral. Ecevit
Hükûmeti zamanında, 1970’li yıllarda temeli atılıp hizmete geçen termik
santrali üç sene önce özelleştirdiniz, bir yandaş firmaya verdiniz ve o yandaş
firma şu anda filtreleri çalıştırmıyor. Millet zehir soluyor, yetişen sebze
meyvelerden dolayı kanser vakaları 7-8 kat artmış durumda. Orada bir filtre
var, şirket özel şirket, tabii maliyetinden dolayı bunu çalıştırmıyor. Bunu da
bir soru önergesiyle Bakanlığa verdik ama maalesef, herhangi bir yanıt
alamadık. Bu doğayı, bu toprağı, Bursa’nın suyunun geldiği, Bursa’nın can
damarı, oksijen yatağı olan toprakları eğer bu şekilde zehirlemeye devam
ederseniz hep birlikte bunun sonuçlarını, çoluğumuzun çocuğumuzun -Allah göstermesin-
kanser vakalarına yakalanmasıyla öderiz diyorum.
Burada Bursalı
milletvekillerimizden bir tek Hüseyin Bey var, umarım bu konuları o da iktidar
olarak gündeme getirir diyorum.
CEYHUN İRGİL
(Bursa) – Arkadaşım, ayıp ediyorsun ama, biz varız!
ERKAN AYDIN
(Devamla) – Yok, iktidar olarak söylüyorum, iktidar kanadından. Yoksa Ceyhun
Bey var, Nurhayat Hanım var, hepsi var. Ama bu konunun da çözüme
ulaştırılmasını diliyor, saygılar sunuyorum. (CHP sıralarından alkışlar) 
BAŞKAN –
Teşekkür ediyoruz.
Şimdi, sisteme
giren on beş sayın milletvekiline İç Tüzük 60 gereği birer dakika süreyle söz
vereceğim. 
Sayın Balbay,
buyurun. 
V.- AÇIKLAMALAR
1.- İzmir Milletvekili Mustafa Ali Balbay’ın, Alman Die Welt gazetesinin
Türkiye Muhabiri Deniz Yücel’in tahliyesine ilişkin açıklaması
MUSTAFA ALİ
BALBAY (İzmir) – Teşekkür ediyorum Başkan. 
Sayın Başkan,
sayın milletvekilleri; Alman Die Welt gazetesinin Türkiye muhabiri Deniz
Yücel’in tahliyesi günlerdir Almanya’da konuşulmaya devam ediyor. Bugün çıkan
haberlere göre, Deniz Yücel’in tahliye olacağı tahliyeden iki gün önce
Almanya’nın İstanbul Konsolosluğuna iletiliyor ve uçak tutuluyor, Başbakan
Alman Başbakan Merkel’le görüşüyor ve ertesi gün serbest bırakılıyor. Buradan
soruyorum: Hapisteki gazeteciler, milletvekilleri tahliye dilekçesini Alman
Başbakanı Merkel’e mi yazsınlar? Özgürlük bu kadar ucuz mu? Özgürlük böylesine
pazarlığa tabi bir şey mi? “Hukukun üstünlüğü” diyorsunuz, hukuk o kadar üstün
bir yerdeki ancak ve ancak devlet başkanları, yabancı başbakanlar aracılığıyla
ulaşılabiliyor diyorum, yazıklar olsun diyorum. 
BAŞKAN – Sayın
Topal’ın yerine, Sayın Köksal…
2.- Afyonkarahisar Milletvekili Burcu Köksal’ın, Kurtuluş Savaşı’nda
Yunan’a askerî anlamda ilk kurşunu sıkan asker ve devlet adamı Ali
Çetinkaya’nın 69’uncu ölüm yıl dönümüne ilişkin açıklaması
BURCU KÖKSAL
(Afyonkarahisar) – Sayın Başkan, Mustafa Kemal Atatürk’ün silah arkadaşı;
Kurtuluş Savaşı’nda Ayvalık’ta halkı en güzel şekilde örgütleyip Yunan’a askerî
anlamda ilk kurşunu sıkan; Bayındırlık ve Ulaştırma Bakanlıkları yapan;
çalmadan, çırpmadan, yolsuzluk, hırsızlık yapmadan, dürüstçe çalışarak bakanlık
yapılabileceğini en iyi şekilde gösteren; memleketin demir ağlarla örülmesinde
katkıları büyük olan, Bakanlığı döneminde 3.188 kilometrelik demir ağlarla
yurdun dört bir tarafını ören; asker, siyasetçi, devlet adamı, yurtsever, millî
kahraman, hemşehrim olmasından onur duyduğum Ali Çetinkaya’yı ölüm yıl
dönümünde saygıyla, rahmetle ve minnetle anıyorum. (CHP sıralarından alkışlar) 
BAŞKAN – Sayın
Aydın’ın yerine, Sayın Arık…
3.- Kayseri Milletvekili Çetin Arık’ın, Esenyurt Özel Eğitim Uygulama
Merkezinde eğitim gören otizmli Murat Doğruel’in durumuna ilişkin açıklaması
ÇETİN ARIK
(Kayseri) – Teşekkür ederim Sayın Başkan. 
Otizmli Murat
Doğruel Esenyurt Özel Eğitim Uygulama Merkezinde normal eğitim görürken
bireysel eğitim programına alınır. Alınan bu kararla, haftada otuz saat eğitim
gören Murat’ın ders saati on iki saate düşürülür. Bu karar ekim ayında alınır
ancak ocak ayında aileye tebliğ edilir. Şimdi, her gün çocuğunun eğitimi için
saatlerce kapıda bekleyen, elleri öpülesi Cennet ana soruyor: “Otizmin bilinen
tek çaresi erken ve haftada en az kırk saat olması gereken yoğun eğitim iken
benim çocuğumun ders saatini neden on iki saate düşürdünüz? Neden ekimde almış
olduğunuz kararı ocakta uyguladınız? Benim Allah’ımdan başka kimsem yok, bir
canım var, bir de canımı adadığım Murat’ım var.” Buradan, Cennet ananın haklı
feryadına kulaklarını tıkayan, gözleri kör, kulakları sağır, dillerini
kullanmayan, vicdanlarını karartan yetkililere sesleniyorum: Ayıptır, günahtır,
almış olduğunuz bu karardan derhâl vazgeçin…
(Mikrofon
otomatik cihaz tarafından kapatıldı) 
BAŞKAN – Sayın
Özdemir… 
4.- İstanbul Milletvekili Sibel Özdemir’in, Türk Eğitim Derneği Düşünce
Kuruluşu TEDMEM’in 2017 Eğitim Değerlendirme Raporu’na ilişkin açıklaması
SİBEL ÖZDEMİR
(İstanbul) – Teşekkür ederim Sayın Başkan. 
Türk Eğitim
Derneği Düşünce Kuruluşu (TEDMEM)’in 2017 Eğitim Değerlendirme Raporu
yayınlandı. Eğitim sistemimizdeki kötüye gidişi ortaya koyan bu önemli yayın
için TEDMEM’e teşekkür ediyoruz. Raporda çarpıcı tespitler yapılıyor. Zorunlu
eğitim çağındaki nüfusun eğitime tam erişimi sağlanamıyor. Açık öğretim
liselerine kayıtlı öğrenci sayısı son beş yılda yüzde 65 artmış, lise çağında
100 gençten 18’i okul dışında. Eğitim yöneticiliği ve öğretmen seçimi
mülakatları tartışmalı. Aday öğretmen yetiştirme programının içeriği dinî
odaklı referansların hâkimiyetinde. Ortaöğretime ve yükseköğretime geçiş
sistemindeki aceleci değişiklikler öğrenci ve aileleri bıktırmış, hâlâ belirsiz
ve endişe verici durumda. İmam-hatip okulu sayısı artmakta, öğrenci sayısı
artarken eğitim niteliği hızla düşmektedir. İşte öğrencileri, öğretmenleri ve
aileleri usandıran, eğitim sistemimizi bu hâle getiren AKP iktidarından
kurtulma zamanı gelmiştir. 
(Mikrofon
otomatik cihaz tarafından kapatıldı) 
BAŞKAN – Sayın
Gürer… 
5.- Niğde Milletvekili Ömer Fethi Gürer’in, 696 sayılı Kanun Hükmünde
Kararname’yle taşeronlar için getirilen düzenlemelerin yol açtığı sorunlara
ilişkin açıklaması
ÖMER FETHİ GÜRER
(Niğde) – Teşekkür ederiz Sayın Başkan. 
696 Sayılı Kanun
Hükmünde Kararname’yle taşeronlar için bir düzenleme yapıldı. Ne yazık ki bu
taşeron düzenlemesi alanda büyük bir memnuniyet yaratma yerine sorunlar üretti.
Taşeron işçileri aynı kurumda aynı işi yaptığı hâlde ayırdılar. Devlet kurumu
hastaneler dahi sağlık raporu için şu anda taşeron müracaatlarında 200 lira
ücret alıyor. Kadroya alınacak olanlarda şartlar, kurallar, sınavlar, bir de
ücret mağduriyeti var; emekliliğe mahkûmlar, uygulamayla işsiz bırakılıyorlar.
Kasım ayında sözleşmesi biten alt yüklenici çalışanları ortada kaldı. Millî
Eğitim, Sağlık Bakanlığı, Karayolları, KİT çalışanları, özel bütçeli bazı
kuruluşlar, personel ihalesine dayalı olmayan iş yerinde çalışanların
mağduriyetleri çözümlenmedi. Belediyelerde yeni şirketler oluşturulup belediye
kadrolarına işçiler alınmadı. Bu bağlamda, taşeronla ilgili verilen sözler
tutulmadığı gibi sorunlar arttı. Ülkemizde “1 milyon 200 kişi kadroya
alınacak.” deniliyordu, çok sınırlı kişi bu anlamda kadroya alındı, taşeron
sorunu devam ediyor. Hükûmet taşeron sorununa… 
(Mikrofon
otomatik cihaz tarafından kapatıldı) 
BAŞKAN – Sayın
Öz… 
6.- Çanakkale Milletvekili Bülent Öz’ün, Danıştay kararına rağmen,
Çanakkale’nin tek içme ve sulama suyu kaynağı Atikhisar Barajı havzasında ağaç
katliamının devam ettiğine ilişkin açıklaması
BÜLENT ÖZ
(Çanakkale) – Sorum Orman Bakanına. 
Çanakkale,
dünyanın oksijen deposu, Kaz Dağları’nın eteklerinde yer almaktadır. Temiz hava
ve bol oksijen ağaçla olur. Ancak Danıştay kararına rağmen, Çanakkale’nin tek
içme ve sulama suyu kaynağı Atikhisar Barajı havzasında ağaç katliamı hâlâ
devam ediyor. Fotoğraflarda da görüyorsunuz, resmen katliam. Can damarlarımız
birer birer kesiliyor. Üstelik mahkeme kararı üç ay saklanmış. Hükûmet olarak
bu katliama ne zaman “Dur!” diyeceksiniz? Artık “Çanakkale” deyince aklınıza
“temiz hava” gelsin, “tarım” gelsin. Termik uğruna, altın uğruna, kısaca rant
uğruna Çanakkale’mizi ziyan etmeyin. Çanakkale’mizi ağaç katliamlarıyla değil,
tarihi, turizmi, tarımıyla ilgili tanıtmak için bir çalışmanız olacak mı? 
Teşekkür
ederim. 
BAŞKAN
– Sayın Hürriyet… 
7.- Kocaeli Milletvekili Fatma Kaplan Hürriyet’in, kadroya alınmayan
taşeron işçilerin durumuna ilişkin açıklaması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Türkiye’nin
dört bir yanından anlamsız bir şekilde kadroya alınmayan taşeron işçilerin
haberleri duyuluyor. Kocaeli’de de İSU’ya yıllarca emeğini vermiş 350 personel
kadroya alınmadı. Aynı işi yapanlar arasında ne yazık ki büyük bir ayrımcılık
yaratıldı. Bu 350 personel, kadroya alınmadıkları gerekçesiyle bir araya
gelerek seslerini duyurmak istediler. Bu insanların arasında sayaç okuyucular,
kepçe operatörleri, kanal açıcılar, şoförler ve pek çok iş kolu bulunuyor.
Kadroya alınmama sebebiyse yaklaşık maliyetin en az yüzde 70’lik kısmının
asgari işçilik maliyeti ile varsa ayni yemek ve yol giderleri dâhil işçilik
giderinden oluşmaması. Yani “Sen yüzde 70 verimlilikle çalışmıyorsun, o yüzden sana
kadro yok.” deniliyor. Oysa bu insanlar gecenin köründe “Şu kanal tıkandı, şu
istasyon arızalandı.” denilerek işe koşuluyor ama şimdi “Yüzde 70 verimlilikte
çalışmıyorsun.” deniliyor. Bu haksızlıktır, bu adaletsizliktir. Bu insanların
kadro dışı bırakılması haksızdır. Bu insanların…
(Mikrofon
otomatik cihaz tarafından kapatıldı)
BAŞKAN
– Sayın Engin… 
8.- İstanbul Milletvekili Didem Engin’in, Down sendromlu bireylerin
sorunlarıyla ilgili hazırladığı araştırma önergesine tüm partilerden destek
beklediğine ilişkin açıklaması
DİDEM
ENGİN (İstanbul) – Teşekkürler Sayın Başkan. 
Biliyorsunuz,
Down sendromu bir hastalık değil bir kromozom farklılığı. Ülkemizdeki yaklaşık
70 bin Down sendromlu birey ve ailelerinin Meclisten beklentileri var. Her sene
tekrar tekrar rapor almak için çektikleri çilenin son bulması, doğumun hemen
ardından erken eğitim ve fizyoterapiye erişimin kolaylaştırılması, örgün eğitim
içinde kalarak bütünleştirme eğitiminin yaygınlaştırılması, bakımevi ve
rehabilitasyon merkezlerinin kapasitelerinin artırılması, iş hayatına etkin
katılım gibi konularda bizden destek bekliyorlar. Başarılarıyla gurur
duyduğumuz çok sayıda Down sendromlu birey var, onlara inanmalı ve
güvenmeliyiz. Tüm bu sorunların çözüm önerilerini konuşmak üzere hazırladığım kapsamlı
araştırma önergesi bu konuda Meclise sunulan ilk önerge. Tüm partileri,
iktidarıyla muhalefetiyle, Down sendromlular için el ele vererek bu…
(Mikrofon
otomatik cihaz tarafından kapatıldı) 
BAŞKAN – Sayın
Çamak…
9.- Mersin Milletvekili Hüseyin Çamak’ın, doçentlikle ilgili yasa
tasarısının eğitim sisteminde yeni sorunlara yol açacağına ilişkin açıklaması
HÜSEYİN ÇAMAK
(Mersin) – Teşekkür ederim Sayın Başkan.
Yeni doçentlik
yasa tasarısı yardımcı doçentlerin tepesinde Demokles’in kılıcı gibi sallanmaya
devam ediyor. Dünyada örneği olmayan merkezî bir uygulamayla, doçentlik unvanı
için yardımcı doçentler akademik çalışmalarını Üniversitelerarası Kurul
üyelerine gönderecek ve onaylanması hâlinde sözlü sınava dahi girmeden
unvanlarını alabilecekler. Bu merkezî yapıyla sözlü sınav kaldırılıyor ama
YÖK’ün “Tamam, bu akademisyen doçent olabilir.” dediği kişi unvanını eline alıp
okuluna gittiğinde üniversite yönetimi ona “Dur bakalım, biz istemeden olmaz.”
diyebilecek. Bu durum ülkede akademik çevrelerde yaşanacak bir kaosun ve haksız
kadrolaşmanın habercisidir. Zaten kriz hâlinde olan eğitim sistemimize bu
uygulamayla yeni sorunlar eklenecektir.
Teşekkür ederim.
BAŞKAN – Sayın
Şimşek…
10.- Mersin Milletvekili Baki Şimşek’in, taşeron işçilerle ilgili ilave
bir düzenleme yapılarak araç kiralama şirketlerinde çalışanların ve adli
suçlardan sabıkası olanların mağduriyetlerinin giderilmesini talep ettiğine
ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Sayın Başkan,
taşeron yasasıyla ilgili size çarpıcı bir örnek vermek istiyorum: Belediyelerde
ve KİT’lerde Fiat Doblo araç kullananlar kadroya alındılar, Renault Fluence
kullananlar kadroya alındılar, yalnız Audi ve Passat kullanan şoförler kadroya
alınmadılar; yüzde 30’a 70, kiralama bedeli ve maliyet yönünden göze
alındığında bu araçları kullananlar kadroya alınamadılar. Devlette böyle bir
şeyin olabilmesini kabullenebilmemiz mümkün değildir. Şoförler sürecekleri
araçları kendileri seçmediler; bir kısmı Doblo, bir kısmı Renault, bir kısmı da
Passat ve Audi’ye bindiler ama böyle bir yanlışlık olamaz. 
Aynı şekilde
yine, adli suçlardan on-on beş yıl önce ceza alan vatandaşlar var; memnu
hakların iadesini mahkemeden belki birçoğu alma hakkını da kazanmış ama
müracaat etmemişler. “İki-üç gün içerisinde, bir hafta içerisinde şu evrakları
getirin…” Bunları tamamlayamadılar. Yapılacak ek bir düzenlemeyle… Taşeron
yasasıyla yüz binlerce işçi kadro aldı ama birçok insan da işinden oluyor.
Bununla ilgili ilave bir düzenleme yapılarak hem…
(Mikrofon otomatik
cihaz tarafından kapatıldı) 
BAKİ ŞİMŞEK
(Mersin) – …araç kiralama şirketlerindekilerin mağduriyetinin giderilmesi hem
de adli suçlardan sabıkası olanların kadroya alınmasını talep ediyor, saygılar
sunuyorum. 
BAŞKAN – Sayın
Tüm…
11.- Balıkesir Milletvekili Mehmet Tüm’ün, IŞİD emiri Nusret Yılmaz’ın
gözaltına alınmama gerekçesini ve OHAL döneminde “Cumhurbaşkanına hakaret”
gerekçesiyle kaç kişinin gözaltına alındığını veya tutuklandığını öğrenmek
istediğine ilişkin açıklaması
MEHMET TÜM
(Balıkesir) – Teşekkür ediyorum Sayın Başkan.
Ankara Gar
katliamı sanığı, IŞİD emiri Nusret Yılmaz’ın, kırmızı bültenle aranmasına
rağmen, 2 kez yasal yollarla Gürcistan’a geçtiği; Gürcistan’ın daha sonra
Yılmaz’ı, aranıyor diye, 2 defa Türkiye’ye iade ettiği ve teröristin her
ikisinde de gözaltına dahi alınmadığı ortaya çıkmıştır. Öte yandan, hemen her
gün, Cumhurbaşkanına hakaret ettiği iddiasıyla, onlarca kişi gözaltına
alınmakta ve şafak operasyonları yapılmaktadır. 
Hükûmete
soruyorum: IŞİD emiri Nusret Yılmaz’ın gözaltına alınmama gerekçesi nedir? IŞİD
emiri teröristin kaçak bir şekilde ülkeye girerek bir katliam gerçekleştirmesi
durumunda sorumlusu kimler olacaktır? OHAL döneminde “Cumhurbaşkanına hakaret”
gerekçesiyle kaç kişi gözaltına alınmış veya tutuklanmıştır? Cumhurbaşkanı
Erdoğan’ı eleştirmek IŞİD teröristi olmaktan daha büyük bir suç mudur? OHAL
döneminde uygulanan yasaklar IŞİD teröristlerine neden uygulanmamaktadır?
BAŞKAN – Sayın
Emir…
12.- Ankara Milletvekili Murat Emir’in, AKP Genel Başkanı ve Cumhurbaşkanı
Recep Tayyip Erdoğan’ın Atatürk düşmanlığıyla nam salmış Kadir Mısıroğlu’nu
hastanede ziyaret etmesine ilişkin açıklaması
MURAT EMİR
(Ankara) – Bilindiği gibi, AKP Genel Başkanı ve Cumhurbaşkanı Erdoğan, Atatürk
düşmanlığıyla nam salmış Kadir Mısıroğlu’nu hastanede ziyaret etmiştir. Bu
ziyaretin, insani bir hasta ziyareti olmaktan öte, Atatürk düşmanlarına
verilmiş yüreklendirici bir mesaj olduğu açıktır.
Dikkat çekmek
istediğim asıl nokta ise Erdoğan ve Mısıroğlu’nun yollarının daha ilk gençlik
yıllarında kesişmiş olmasıdır. Mısıroğlu, Erdoğan’ın MSP İstanbul İl Gençlik
Kolları Başkanı seçildiği kongrede Divan Başkanlığı yapmıştır. MSP’li iş adamı
Yakup Kaldırım’ın yayımlanmış anılarına göre de bu kongrede hile yapılmıştır,
oylar çalınmıştır ve Mısıroğlu da bu oy çalınmasına göz yumarak Sayın
Erdoğan’ın İstanbul İl Gençlik Kolları Başkanı olmasının önünü açmıştır. Yani
anlayacağınız, Mısıroğlu ile Erdoğan’ın arasındaki iş birliği ve omuz omuza
yürüme çok eski yıllara dayanmakta ve seçim hileleri de MSP…
(Mikrofon
otomatik cihaz tarafından kapatıldı) 
BAŞKAN – Sayın
Açıkkapı yerine Sayın Kılıç…
13.- Kahramanmaraş Milletvekili İmran Kılıç’ın, nesilleri değerlerimizle
kuşatıp donatmak gerektiğine ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkan.
Bizden öncekiler
bizim için nasıl hayal iseler biz de bizden sonrakiler için öyle olacağız. Bu
dünyada huzura katkı sunmak için bir sır olmalı, bu sırrı bulmalıyız; bunun
için de erdemli olmalı ve insanlık değerlerini kuşanmalıyız. Bunun için,
kişilik gelişiminde etkin olan değerler vardır: Saygı, sevgi, adalet,
dürüstlük, öz güven. Diğer insanlarla ilişkilerimizi ve hayatı düzenleyen
değerler ise dostluk, sorumluluk, cömertlik, yardımseverlik, girişimciliktir.
Hayatı yaşanılır kılan, iz bırakan değerlere gelince başarı, bilim, bilgi,
ustalık, üretim, kahramanlık, değişim bunların başlıcalarıdır. Bazen küçük bir
faaliyet asırları sarsacak bir hareketin başlangıcı olabilir. Bir damla
yağmurun denize faydası, tüm değerlerin karşılıkları vardır. Gelecek herkesin
kendi kudretince görevini yerine getirmesine bağlı. İnsanların küçük sanılan
katkıları sonuca biçim verir. Nesillerimizi değerlerimizle kuşatıp
donatmalıyız, bunun için çalışmalıyız.
BAŞKAN – Sayın
Akyıldız...
14.- Sivas Milletvekili Ali Akyıldız’ın, 696 sayılı Kanun Hükmünde
Kararname’de taşeronlarla ilgili yapılan düzenlemeyle yeni mağduriyetler
yaratıldığına ve bütün taşeron işçilerin kadroya alınmasını istediğine ilişkin
açıklaması
ALİ AKYILDIZ
(Sivas) – Teşekkür ediyorum Sayın Başkan.
696 sayılı Kanun
Hükmünde Kararname’yle “taşeron” adı verilen modern kölelik sistemini
kaldırdığınızı açıkladınız ama maalesef, her alanda olduğu gibi bu alanda da
çözüm üretmek yerine taşeron işçisi kardeşlerimin arasında ayrımcılık yaptınız
ve yeni mağduriyetler yarattınız. Sivas’ta başta TÜDEMSAŞ, Devlet Hastanesi ve
Cumhuriyet Üniversitesi Hastanesi ve diğer birimleri olmak üzere birçok çalışan
arasında da ayrımcılık yaptınız ve bu çalışan kardeşlerimi “Kadroya alacağız.”
diye kandırarak imzalattığınız sözleşmelerle kadroya almadığınız gibi bugüne
kadar ki alın terlerini ve emeklerini yok saydınız, gasbettiniz. Zaten on altı
yıldır benim milletimi kandırdınız ve milyonlarca mağdur ve mazlum yarattınız.
Yeter artık, bu hukuk dışı uygulamalara son vererek bu adaletsizliği derhâl
giderin ve yeni bir düzenlemeyle bütün taşeron işçilerini kadroya alın diyorum.
Yüce heyetinizi
sevgiyle saygıyla selamlıyorum.
BAŞKAN –
Teşekkür ediyorum.
VI.- BAŞKANLIĞIN GENEL KURULA SUNUŞLARI
A) Çeşitli İşler
1.- Başkanlıkça, Genel Kurulu ziyaret eden Burundi Ulusal Meclisi
Başkanı Pascal Nyabenda’ya “Hoş geldiniz.” denilmesi
BAŞKAN – Sayın
milletvekilleri, Burundi Ulusal Meclisi Başkanı Pascal Nyabenda Meclis
Başkanımız Sayın İsmail Kahraman’la birlikte Genel Kurulumuzu teşrif
etmişlerdir. Kendilerine Meclisimiz adına “Hoş geldiniz.” diyoruz. (AK PARTİ,
CHP ve MHP sıralarından alkışlar) Dışişleri Komisyonu Başkanımızla birlikte,
hoş geldiniz bir kez daha.
Şimdi, söz
sırası Sayın Aydemir’de.
Buyurun.
V.- AÇIKLAMALAR (Devam)
15.- Erzurum Milletvekili İbrahim Aydemir’in, Erzurum ve Erzurumluluğun
bir ilim olduğuna ve Nef’i’nin Erzurum’un çok hususi bir il olduğunun en net
örneği olduğuna ilişkin açıklaması
İBRAHİM AYDEMİR
(Erzurum) – Başkanım, çok teşekkür ediyorum. 
Erzurumlu Emrah’a
ait bir ifade var Başkanım. Diyor ki: “Dedim Erzurum nedir, dedi ilimdir.”
Bunun üzerine ciltler dolusu şerh yazılsa yeridir. Burada “il” sözcüğünün
yanında “ilim” kavramını fikir etmek lazım, düşünmek lazım. Erzurum ve
Erzurumluluk hakikaten bir ilimdir. Buna ilişkin, bir özel isim bağlamında
kayıt düşmek istiyorum: Erzurumlu Nef’î. Doğru söylemek uğruna canını feda
edecek kadar bir yükseklik, bir dadaşlık göstermiştir. El bağlayan, etek öpen
değil; Allah rızası için hep hakkı dillendiren bir şahıs.
Nef’î,
Erzurum’un çok hususi bir il olduğunun en net örneğidir Başkanım. “Nef’î
duruşu” dediğimiz hâl, budur. Bunu, bundan yüz sene önce verilen şahlanış
mücadelesinin kaynağına işaret olsun diye söylüyorum. Bu hâli miras bırakanları
hiçbir zaman unutmayacağız; hep rahmetle minnetle anacağız.
Teşekkür
ediyorum. 
BAŞKAN –
Teşekkür ediyorum. 
Sayın Özdiş…
16.- Adana Milletvekili İbrahim Özdiş’in, Adana’da bağışıklık sistemi
doğuştan bozuk olan 9 yaşındaki Halil Çiftçi’ye yardım için herhangi bir
girişimde bulunulup bulunulmadığını ve kök hücre bağışı konusunda kamuoyunda
farkındalık yaratacak çalışmalar olup olmadığını öğrenmek istediğine ilişkin
açıklaması
İBRAHİM ÖZDİŞ
(Adana) – Teşekkür ediyorum Sayın Başkan. 
Çok incesiniz,
sağ olun. 
Sorum Sayın Aile
ve Sosyal Politikalar Bakanına ve Sağlık Bakanına: Adana’da bağışıklık sistemi
doğuştan bozuk Halil Çiftçi adlı 9 yaşındaki evladımızın “Anne, artık ölmek
istiyorum.” feryadı ülkenin yoğun gündeminde unutuldu, gitti ancak ben buradan
hatırlatmak istiyorum: Kök hücre ve ilik nakliyle tedavi olacak bu evladımıza
yardım için herhangi bir girişimde bulundunuz mu? Bakanlık olarak çocuk
hastalara karşı tutumunuz nedir? Bu tarz haberleri hep basından duyuyoruz.
Acaba bu olayları hiç basına yansımadan, bizler de devreye girmeden çözme
şansımız yok mu? Kök hücre bağışı konusunda kamuoyunda farkındalık yaratacak
çalışmalarınız var mı, olacak mı? 
Teşekkür
ediyorum. 
BAŞKAN –
Teşekkür ediyorum. 
Bir de eski
idare amirimiz Sayın Köse’ye de bir söz verelim. 
17.- Çorum Milletvekili Tufan Köse’nin, şeker fabrikalarının
özelleştirilmesine ilişkin açıklaması
TUFAN KÖSE
(Çorum) – Teşekkür ediyorum Sayın Başkanım. 
Ben de dün
gündeme yeniden düşen şeker fabrikalarının özelleştirilmesi hakkında birkaç
cümle söylemek istiyorum. 
Çorum’un
devletten aldığı iki yatırımdan biri Çorum şeker fabrikasıdır. Biri satılmıştı,
çimento fabrikası, şimdi yabancılarda; ikincisinin de özelleştirilmesi bugün
itibarıyla gündemde.
Şeker
fabrikasını yalnızca şeker fabrikası olarak düşünmek, şeker sektörünün ve şeker
sanayisinin önemini bilmemek demektir. Şeker sektörü nakliyecisiyle, tarım
yapan çiftçisiyle, hayvancısıyla, çapacısıyla, hatta doğaya saldığı oksijeniyle
çok özel ve önemli bir sektördür. Bu sektörün devlet eliyle korunması şiddetle
tavsiye edilmektedir. Geçmişte de Danıştay verdiği çok önemli kararlarla şeker
fabrikalarının özelleştirilmesini engellemişti. Biz yine Danıştayın bu konudaki
hassasiyetinin devam etmesini diliyor, Hükûmete de özelleştirmeden bir an evvel
vazgeçmesini tavsiye ediyoruz. 
BAŞKAN
– Teşekkür ediyorum. 
Sayın
Yiğitalp…
18.- Diyarbakır Milletvekili Sibel Yiğitalp’in, çocuk ihmal, istismar ve
tecavüz oranlarının artmasının nedenini ve çocuk ihmal ve istismarını önleme
noktasındaki yetersiz politikaları güçlendirmek adına bir çalışma yapılıp
yapılmayacağını öğrenmek istediğine ilişkin açıklaması
SİBEL
YİĞİTALP (Diyarbakır) – Adalet Bakanlığı verilerine göre, Türkiye'de çocuk
istismarıyla ilgili dava sayısı son on yılda yaklaşık 3 kat artmıştır. Çocuğun
cinsel istismarında Türkiye dünya listesinde 3’üncü sırada. Adalet verileri,
yılda ortalama 8 bin çocuğun cinsel olarak istismar edildiğini ortaya koyuyor.
Buna göre, çocuk ihmal, istismar ve tecavüz oranlarının bu kadar artmasının
nedeni nedir? Bu, cezasızlık ya da caydırıcı cezalar olmamasından kaynaklı
olabilir mi? Diyanet İşleri Başkanlığı tarafından erken yaşta evliliğin
tanımlanmasının, Hükûmet politikalarının erken yaşta evliliği desteklemesinin
bu oranın artışıyla bir ilgisi var mıdır? İlgili bakanlıkların çocuk ihmal ve istismarını
önleme noktasındaki yetersiz politikalarını güçlendirme adına bir çalışma
yapılacak mıdır? 
Teşekkür
ederim. 
BAŞKAN
– Teşekkür ediyorum. 
Son
olarak Sayın Tanal, buyurun. 
19.- İstanbul Milletvekili Mahmut Tanal’ın, Türkiye Barolar Birliğinin başındaki
“Türkiye”nin kaldırılmak istenmesinin Barolar Birliğini dağıtmanın ilk adımı
olduğuna ve mesleki varlıklarını korumak için tüm avukatları 24 Şubat 2018’de
Ankara’daki eyleme davet ettiğine ilişkin açıklaması
MAHMUT TANAL (İstanbul) – Teşekkür ediyorum Sayın
Başkan. 
Değerli milletvekilleri, Türkiye Barolar Birliğinin
isminin başındaki “Türkiye”nin kaldırılmak istenmesi Barolar Birliğini
dağıtmanın ilk adımıdır. Başındaki “Türkiye” kalkarsa sonundaki “birlik” de
dağılır. Gittikçe tek adam iktidarına çevrilmeye çalışılan düzende baskı grubu
niteliği taşıyan büroların dernekleştirilmeye çalışılması, adaletin
tenzilirütbesinden başka bir şey değildir. Bir avukat, bir hukukçu olarak
“Türkiye Barolar Birliği” isminden “Türkiye”nin kaldırılmasını ve baroların
parçalanarak yok edilmesini kabul etmiyorum. Türkiye Barolar Birliğinin varlığı
tehdit altındadır. Yargının bağımsız kalan tek ayağı olan avukatları, baroları
ve Türkiye Barolar Birliğini bağlı, bağımlı kılma çabalarına karşı mesleki
varlığımızı koruyacağız. Türkiye Barolar Birliği, bu ülkede vatandaşın savunma
hakkını koruyan, savunmayı örgütleyen, adaletin tesisinde önem teşkil eden bir
mesleki örgüttür. 
Mesleki varlığımızı koruyarak geleceğimize sahip çıkmak
için tüm avukatları 24 Şubat 2018 tarihindeki Ankara’daki eyleme davet
ediyorum. 
Saygılarımı sunuyorum. 
BAŞKAN – Teşekkür ediyorum. 
Sayın Bektaşoğlu “Dünden beri sisteme giremiyorum.”
dediniz. 
Buyurun. 
20.- Giresun Milletvekili Bülent Yener Bektaşoğlu’nun, çocuklara dönük
kan donduran, vahşet içeren eylemlerin artarak sürdüğüne ve CHP Grubu olarak
yasama faaliyetleri kapsamında üzerlerine düşen görev ve sorumlulukları
eksiksiz yerine getirdiklerine ilişkin açıklaması
BÜLENT
YENER BEKTAŞOĞLU (Giresun) – Çok teşekkür ederim Sayın Başkan. 
Çocuklara
dönük kan donduran, vahşet içeren eylemler tüm yoğunluğuyla artarak sürüyor.
Geçtiğimiz hafta bu konuda yine gündem oluştu. Buna bağlı olarak da toplumsal
duyarlılık ve tepkiler de arttı, Meclisimize dönük çağrılar da yapıldı,
haklılar. Çocuklarımızı şiddetten, tecavüzden, tacizden, istismardan
korumalıyız; çocuklarımızın erken evlenmelerine, çalıştırılmalarına, sevgisiz
kalmalarına, sokaklarda büyümelerine, suç işlemelerine, mülteci olmalarına,
tarikat yurtlarında yanmalarına engel olmalıyız. Onlara barınma, beslenme,
sağlık, çağdaş eğitim gibi evrensel hakları mutlaka sağlamalıyız. Bu konuda
Cumhuriyet Halk Partisi Grubu olarak alnımızın akıyla bu işlerden çıktığımızı
zannediyorum. Bugüne kadar yasama faaliyetleri kapsamında üzerimize düşen görev
ve sorumlulukları eksiksiz yerine getirdik. Bu Mecliste bulunan her
milletvekili arkadaşımızın böyle düşünmesi gerekir. Görmezden gelmekle,
reddetmekle, korumakla, aklamakla bir sonuç elde edemeyiz; taraf olmalıyız.
Ülkemizin bütün çocukları bizlere emanettir. 
(Mikrofon
otomatik cihaz tarafından kapatıldı) 
BAŞKAN –
Teşekkür ediyorum. 
Sayın Yalım,
bitiriyoruz, buyurun. 
21.- Uşak Milletvekili Özkan Yalım’ın, 14 şeker fabrikasının satışına
ilişkin açıklaması
ÖZKAN YALIM
(Uşak) – Teşekkür ederim Sayın Başkan. 
Sayın Başkan
-bugün açıklanmış olan- dünden beri açıklanmış olan 14 tane şeker fabrikasının
satışıyla alakalı… Uşak bu illerin arasında değil ancak bundan sonra, geri
kalan o 11 tane fabrikanın arasında olmayacak anlamına gelmiyor. Biz buradan
özellikle belirtiyoruz, Türkiye'de temeli ilk atılan Uşak Şeker Fabrikasını
sattırmayacağız. Uşak Şeker Fabrikası, tarihiyle, kültürüyle, üreticisiyle
Türkiye'ye her zaman hizmet veren bir şeker fabrikasıdır; artı, zarar etmeyen
fabrikalardan bir tanesidir. Onun için Uşak Şeker Fabrikasını sattırmayacağız.
Yaklaşık 1.600-1.700 şeker üreticisi çiftçimizin haklarını da kimseye peşkeş
çektirmeyeceğiz diyorum ve de Uşak Şeker Fabrikası satılmasın diyorum.
Teşekkür ederim.
BAŞKAN –
Teşekkür ediyorum.
Şimdi sisteme
giren sayın grup başkan vekillerine iki dakikayla söz vereceğim.
Sayın Usta,
buyurun.
22.- Samsun Milletvekili Erhan Usta’nın, şehit olan Cumali Gür ile Eren
Çelik’e Allah’tan rahmet dilediğine, canı pahasına mücadele veren Türk Silahlı
Kuvvetleri mensuplarını şükran ve minnet duygularıyla yâd ettiğine, uzman çavuş
ile uzman jandarmaların sorunlarının çözülmesi ve şehitlerin emanetlerine ve
gazilere sahip çıkmak, korumak ve toplumda kendilerine yakışır bir hayat
seviyesi sağlamak gerektiğine ilişkin açıklaması
ERHAN USTA
(Samsun) – Teşekkür ederim Sayın Başkan.
Sayın Başkan,
değerli milletvekilleri; hainler her taraftan kahraman Mehmetçik’imize
saldırmaktadır. Zeytin Dalı Harekâtı’nın 33’üncü gününde acı haber bugün Kuzey
Irak’tan gelmiş ve 2 askerimiz şehit düşmüştür. Sözleşmeli Er Cumali Gür aslen
Konyalı olup ailesi Antalya Manavgat’ta yaşamaktadır. Yine, Sözleşmeli Er Eren
Çelik Adana Ceyhanlıdır. Ben şehitlerimize Cenab-ı Allah’tan rahmet diliyorum,
ailelerine ve büyük Türk milletine de başsağlığı diliyorum.
Tabii,
kahraman Mehmetçik’imiz, Özgür Suriye Ordusuyla birlikte adım adım Afrin’e
yaklaşmaktadır. Zulme alkış tutan, zalimlere kucak açan, bölücülüğe ve
düşmanlığa çanak tutan kim varsa kaybedecek, azim ve kararlılığımız karşısında
duramayacaktır. Kandan nemalanan, şiddetten faydalanan, kötülükten yararlanan,
devletimize ve milletimize kasteden kim varsa karşılığını bulacaktır. 
Afrin’de
terörü kaynağında kurutmaya ve arkasında, yanında kim varsa hepsini hüsrana
uğratmaya ant içmiş Mehmetçik’imizin Allah yâr ve yardımcısı olsun. Vatanının
bölünmez bütünlüğü için, Türk milletinin huzur ve refahı için, Allah rızası
için verilen bu kutsal mücadele, şehidimizin vasiyetinde yazdığı gibi haç ile
hilalin, iman ile inkârın, hak ile batılın, küfür ve tevhidin savaşıdır.
Milletçe bu mücadeleyi canı pahasına veren Türk Silahlı Kuvvetleri mensuplarını
şükran ve minnet duygularıyla yâd ediyorum. 
Bu
vesileyle, terörle mücadelede kahramanca ve fedakârca mücadele eden, yüzlerce
şehit veren uzman çavuş ve uzman jandarmalarımızın sorunlarının çözülmesi
gerektiğini bir kez daha ifade etmek isterim. Bu kahraman evlatlarımızın
sorunlarını bir an evvel çözmek, her şeyden evvel bir vebal meselesidir. Bu
arkadaşlarımızın özlük haklarının düzeltilmesi, emeklilik yaş haddinin
düzenlenmesi gerekmektedir. Uzman çavuşlarımızdan emekli olmak için görev
şartını doldurmuş ancak yaş şartını dolduramayanlar, kamu kurum ve
kuruluşlarına ait çeşitli unvanlardaki kadrolarda istihdam edilmeleri durumunda
uzman çavuşlar hakkında geçerli olan ek göstergelerden ve emekli uzman çavuş
haklarından faydalanmamaktadır. 
(Mikrofon
otomatik cihaz tarafından kapatıldı) 
BAŞKAN
– Tamamlayalım lütfen. 
ERHAN
USTA (Samsun) – Teşekkür ederim. 
Subay
ve astsubaylarda iki yıl olan doğu görev süreleri uzman erbaşlarda dört beş
yıldır. Yirmi beş yıl görev yapan bir uzman erbaşın geçici görevlendirmelerle
yirmi iki yılı doğuda, ev götürülemeyen üs bölgelerinde geçmektedir. Bu durum
aile bütünlüğünü de bozmakta, intihara kadar giden olayların yaşanmasına
sebebiyet vermektedir. Orduevi, kamplar ve misafirhanelerden faydalanamamaları,
lojmanlardaki düşük kontenjan ayrı bir sorundur. Çalışma şartlarını düzenleyen
bir yönetmeliğin çıkmaması da yine bir diğer sıkıntılı durumdur. 
Genel
Başkanımızın bu haftaki, salı günkü grup toplantısında ifade ettiği gibi
şehitlerimizin emanetlerine ve gazilerimize sahip çıkmak, korumak ve toplumda
kendilerine yakışır bir hayat seviyesi sağlamak hepimizin görevidir. Bu
çerçevede “hizmetli” unvanında çalışan gazi ve şehit yakınları başka bir işleme
gerek kalmaksızın memur kadrolarına geçirilmelidir. Şehit ve gazilerimizin anne
ve babalarına bağlanan aylık, her biri için asgari ücretin net tutarından az
olmamak üzere artırılmalıdır.
(Mikrofon
otomatik cihaz tarafından kapatıldı) 
ERHAN USTA
(Samsun) - Bitiriyorum Sayın Başkan.
BAŞKAN – Lütfen
toparlayalım.
ERHAN USTA
(Samsun) – Şehit yetimlerinin hepsine kamuda iş hakkı verilmelidir. Ordu ve
polis vazife malulü gazilerin aylıkları iyileştirilmelidir. Muharip gazilerin
sosyal güvencesi olsun olmasın hepsine aynı tutarda şeref aylığı ödenmesi,
kendilerinden madalya için para isteme ayıbının ortadan kaldırılması mutlaka
sağlanmalıdır.
Genel Başkanımız
sözlerini şu şekilde bitirmiştir grup toplantısında bu konuya ilişkin olarak:
“Bu sorunların çözümü bugün değil de ne zaman gündeme gelecektir? Gelin onların
yanında olduğumuzu, onların geleceğini onlar kadar düşündüğümüzü, emanetlerinin
emanetimiz olduğunu bu vesileyle bir kez daha gösterelim.”
Genel Kurulu
saygıyla selamlarım.
BAŞKAN –
Teşekkür ediyorum.
Sayın
Kerestecioğlu, buyurun.
23.- İstanbul Milletvekili Filiz Kerestecioğlu Demir’in, 21 Şubat Dünya
Ana Dili Günü’ne, Halkların Demokratik Kongresi üyesi 16 kişinin sosyal medya
paylaşımları gerekçesiyle gözaltına alınmalarına, Devlet Demiryollarında hat
bakım onarım memuru Hasan Güngör’ün iş cinayetinde yaşamını yitirdiğine,
Gaziantep Babacanlar Kargoda TÜMTİS üyesi oldukları gerekçesiyle işten
çıkarılan 9 işçinin direnişinin 172 gündür devam ettiğine ve İstanbul’da kara
yolu tünel projesinin derhâl durdurulması gerektiğine ilişkin açıklaması
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Ana dili bir
insanın en temel insan hakkıdır. 21 Şubat, Birleşmiş Milletler Eğitim, Bilim ve
Kültür Örgütü (UNESCO) tarafından Dünya Ana Dili Günü olarak kabul edilmiştir.
Ana dili ve ana dilinde eğitim hakkı birçok uluslararası sözleşme ve
anlaşmalarla güvence altına alınmıştır. Bu vesileyle ülke, bölge ve dünya
halklarının, 21 Şubat Dünya Ana Dili Günü’nü kutluyor, ana diline sahip çıkan
herkesi farklı ana dillerine saygı göstermeye çağırıyoruz.
Sayın Başkan,
değerli milletvekilleri; aralarında 78’liler Girişimi sözcüsü Celalettin Can
–ki yakın dostumdur- ve Barış Bloku üyesi Şamil Altan’ın –ki yakın dostumdur-
olduğu 16 Halkların Demokratik Kongresi üyesi –ki kendim de üyesiyim- ağırlıklı
olarak sosyal medya paylaşımları gerekçesiyle gözaltına alındı ve 20 Şubatta,
kaçma ve delilleri karartma şüphesi olduğu gerekçesiyle tutuklandılar. Şamil
Altan ve Celalettin Can kadar kaçma şüphesi olmayan, ortada gezen, herkesin
tanıdığı, gördüğü insanlar çok nadir bulunur. 
Aynı gün yani 20
Şubatta, 22 Aralıkta yakalanan ve IŞİD bombacısı olduğu iddiasıyla hakkında
dava açılan Suriyeli Afra Şaar ise ilk duruşmada kaçma ve delilleri karartma
şüphesinin bulunmadığı gerekçesiyle tahliye edildi. 
Yine, Ankara Gar
katliamının sanığı IŞİD emiri Nusret Yılmaz’ın 2 kez Türkiye’ye iade edildiği
ancak Yılmaz’ın nerede olduğunun bilinmediği de ifade ediliyor. “ÖSO” adı
altında Afrin’e götürülen, kim oldukları kamuoyunca bilinmeyen… 
(Mikrofon
otomatik cihaz tarafından kapatıldı) 
BAŞKAN –
Tamamlayalım lütfen. 
FİLİZ
KERESTECİOĞLU DEMİR (İstanbul) - …o gruplar içerisinde IŞİD’le bağlantısı olan
kaç kişi vardır, kamuoyu gerçekten merak etmektedir. Geldiğimiz aşamada,
insanlar, düşünceleri birbirinin hoşuna gitmediği ya da muhalif haber okuduğu
gerekçesiyle gözaltına alınmakta ve tutuklanmaktadır maalesef. 
Bugün bir iş
cinayeti haberi daha aldık. Devlet Demiryollarında 623 Bakım Şefliğinde görevli
hat bakım onarım memuru, Birleşik Taşımacılık Çalışanları Sendikası üyesi Hasan
Güngör iş cinayetinde yaşamını yitirdi. Tüm yakınlarına ve ailesine başsağlığı
diliyoruz. 
Gaziantep
Babacanlar Kargoda TÜMTİS üyesi oldukları gerekçesiyle işten çıkarılan 9
işçinin direnişi 172’nci gündür devam ediyor. Kar, kış demeden türlü zorluklara
rağmen onurlu direnişlerine devam eden işçi kardeşlerimizi buradan
selamlıyoruz. 
(Mikrofon
otomatik cihaz tarafından kapatıldı) 
BAŞKAN –
Tamamlayalım, buyurun. 
FİLİZ
KERESTECİOĞLU DEMİR (İstanbul) - OHAL gerekçesiyle grevleri yasaklatan,
işçilerin her hak talebini millî güvenliğe tehdit olarak gören siyasi iktidar,
işçilerin karşısında, patronların yanında yer almaya devam ediyor; bizler ise
işçilerin ve emekçilerin yanındayız, olmaya da devam edeceğiz. “Ekmek yoksa
barış da yok.” diyen işçiler kazanacak ve adalet yerini bulacaktır. Sendikalı
olmak suç değildir, aksine bir onurdur sendikalı olmak. Herkese sendikalı ya da
bir dernek üyesi olmasını tavsiye ederiz çünkü gerçekten demokrasi budur, başka
ülkelerde bunun çok sayıda örneği görülüyor. 
Sayın Başkan,
anlayışınıza sığınarak, bir İstanbul Vekili olarak İstanbulluların sorunlarını
gündeme getiremiyorum Grup Başkan Vekili olarak da her konuda… 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen. Buyurun, dile getirin. 
FİLİZ
KERESTECİOĞLU DEMİR (İstanbul) - … konuşmam gerektiği için, Maçka Parkı’yla
ilgili birkaç söz söylemek istiyorum. İstanbulluların nefes aldığı nadir
alanlarımızdan biri Maçka Demokrasi Parkı ve bunun girişine yapılacak kara yolu
tüneli için 200 ağaç söküldü. Çevrilen alanda tek bir ağaç kalmadı ve dünyadaki
en kirli şehirler arasına girmiş olan İstanbul çok ciddi bir iklimsel, ekolojik
yıkım eşiğinde. Şimdi, toplamda 7,8 kilometrelik bir kara yolu tünelinden
bahsediyoruz orada yapılacak. Beşiktaş Ortaköy Vadisi’nde durum daha da vahim
ve altından geçeceği diğer alanlarda yaratacağı tahribatları da tahmin dahi
edemiyoruz. Deprem toplanma alanıdır parklar ve gerçekten, o tahrip edildiğinde
o alanlar toplanma alanı olamaz. Aynı zamanda, İstanbul tarih dolu bir
şehirdir, kazdığınızda her yerden tarih çıkar…
(Mikrofon
otomatik cihaz tarafından kapatıldı) 
BAŞKAN –
Buyurun.
FİLİZ
KERESTECİOĞLU DEMİR (İstanbul) – Teşekkür ediyorum.
Dolayısıyla, siz
kepçelerle girerek bir şeyleri kazıp tüneller açarak o tarihi de tahrip
edemezsiniz, yok edemezsiniz. 
Bunun yanı sıra,
şehir içerisine oturtulacak tüneller inanılmaz egzoz gazı yayar ve bu egzoz
gazı da aynı zamanda ekolojik tahribat getirir. Üstelik bu yol, trafiği
rahatlatmak yerine, üçüncü köprünün tüm trafiğini de bu tüneller aracılığıyla
kentin merkezine taşıyacaktır. Başta Çevre ve Şehircilik Bakanlığı olmak üzere,
Hükûmet yetkilileri derhâl bu projeyi durdurmalıdır. 
Bugün İstanbul
Büyükşehir Belediyesi önünde toplanarak kendi yaşam alanlarına sahip çıkan
sevgili dostlarımızı da selamlıyorum buradan. 
Çok teşekkürler
Sayın Başkan.
BAŞKAN –
Teşekkür ediyorum.
Sayın Özel,
buyurun.
24.- Manisa Milletvekili Özgür Özel’in, Zeytin Dalı Harekâtı’nda şehit
olan Astsubay Üstçavuş Musa Özalkan’ın vasiyetinin milletvekillerinin
gönüllülüğüyle Meclis tarafından yerine getirilmesinin doğru olacağına,
Cumhuriyet gazetesinde “Alican Uludağ” imzasıyla yayınlanan “Adaletin iki yüzü”
başlıklı habere ve Ankara Garı katliamı sanığı IŞİD emiri Nusret Yılmaz’ın
yasal yollarla 2 kez Gürcistan’a geçmesiyle ilgili konuda Hükûmetin bilgi
vermesi gerektiğine ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan.
Sayın Başkan,
Zeytin Dalı Harekâtı’nın ilk günlerinde Piyade Astsubay Üstçavuş Musa Özalkan
şehit olmuş ve vasiyeti niteliğindeki, bir arkadaşıyla yapmış olduğu bir
paylaşım kamuoyu tarafından hassasiyetle, dikkatle takip edilmişti. Kendisi,
kendisine verilecek olan şehitlik tazminatının Telafer kentindeki Türkmen
çocuklarına anaokulu yapılması için verilmesini vasiyet ediyordu ve bunun
üzerine tüzel kişilikler, gerçek kişilikler, bazı siyasi kişilikler devreye
girerek bu konuda bazı vaatlerde bulundular. Biz aynı gün 3 grup başkan
vekilimizin imzasıyla Meclis Başkanlığına başvurduk “Böyle bir vasiyet varsa
bunu yerine getirmek Türkiye Büyük Millet Meclisi mensuplarına düşer.” dedik.
Meclis Başkanlığı bize yazdığı cevabi yazıda “Grubunuzun bu girişimi takdirle
karşılanmakla birlikte” dedikten sonra, konunun siyasi parti grupları arasında
görüşülmesi gerektiğini söyledi. Biz de tüm siyasi parti gruplarına bu konuyla
ilgili yazımızı gönderdik. Bir kez de buradan, kamuoyu tarafından da
hassasiyetle karşılanan bu şehidimizin vasiyetinin, tabii ki siyasi parti
gruplarının takdirleri ve milletvekillerinin gönüllülüğüyle,
milletvekillerimizin maaşlarından öngörülecek miktarda yapılacak kesintilerle,
hep birlikte bu Meclis tarafından yerine getirilmesinin doğru olduğunu
değerlendiriyoruz.
Sayın
Başkan, bugün Cumhuriyet gazetesinde “Alican Uludağ” imzasıyla “Adaletin iki
yüzü” başlıklı bir haber vardı. Bu, bir gazete haberi olmaktan çok öte,
Mecliste de doğrudan görüşülmesi gereken bazı gerçekleri, bazı detayları
barındırıyor. Habere göre, kırmızı bültenle aranan Ankara Garı katliamı sanığı
IŞİD emiri Nusret Yılmaz 2 kez yasal yollardan Gürcistan’a geçiyor.
(Mikrofon
otomatik cihaz tarafından kapatıldı) 
BAŞKAN
– Toparlayalım.
ÖZGÜR
ÖZEL (Manisa) – Gürcistan, Yılmaz’ı aranıyor diye tutuyor ve Türkiye'ye iade
ediyor ama Türkiye'de 2 iadede de gözaltına alınmıyor ve başına 1 milyon TL
ödül konulan Yılmaz, şimdi nerede olduğu bilinmeden, bir başka katliamın
hazırlığını yapıyor bir yerlerde. Türkiye-Suriye sınırının yolgeçen hanına
döndüğünü biliyoruz. Türkiye'de başına 1 milyon TL ödül konulan bir teröristin
sınır kapılarından elini kolunu sallayarak resmî geçiş yapması da nasıl izah
edilecek gerçekten merak ediyoruz.
Biz
bu filmi bir kez daha görmüştük. 22 Mart 2016’da, bundan iki yıl önce
Belçika’da gerçekleşen saldırıda İbrahim El Bakraoui’nin 14 Temmuz 2015 ve
Ağustos 2015 tarihlerinde Türkiye'den sınır dışı edildiği öğrenilmiş, Adalet ve
Kalkınma Partisi Genel Başkanı Recep Tayyip Erdoğan da bu teröristin savaşçı
olduğunu Belçika’ya bildirdiklerini söylemişti. 
(Mikrofon
otomatik cihaz tarafından kapatıldı) 
BAŞKAN –
Buyurun, tamamlayın lütfen. 
ÖZGÜR ÖZEL
(Manisa) – Belçika makamları başka açıklamalar yapınca biz bunu önce bir soru
önergesiyle sormuş, soru önergesi süresi içinde yanıtlanmadığı için de Bilgi
Edinme Hakkı Yasası’na dayanarak başvurmuştuk. Oradan gelen cevapta da “Bu
sorunun cevabı kamuoyunu ilgilendirmez.” diyordu. 
Bugün bildiğimiz
bir şey var ki Brüksel bombacısının Türkiye'den sınır dışı edilirken kendisinin
bir terörist, cihatçı, savaşçı olduğunun bildirildiğine ilişkin Cumhurbaşkanının
o günkü iddiasını resmî kaynaklarla ve resmiyete dökerek doğrulayamadık, bize
doğrulanmadı. 
Bugün de
Gürcistan sınırından IŞİD’ciler elini kolunu sallaya sallaya giriyor. Gürcistan
yakalıyor, iade ediyor; bizimkiler tutmuyor. Bugün başına 1 milyon TL ödül
konmuş durumda bu cihatçının. IŞİD’ciler için Türkiye girmenin, çıkmanın, hatta
yargılanmanın en konforlu olduğu coğrafya. Tutuksuz yargılanıyor, adamın…
(Mikrofon
otomatik cihaz tarafından kapatıldı) 
BAŞKAN –
Toparlayın lütfen. 
ÖZGÜR ÖZEL
(Manisa) – Toparlıyorum Sayın Başkan.
Tutuklu olan
adam “Toplanacak delil kalmadı, delilleri karartma şüphesi kalmadı.” diye,
dosyasında elinde silahlarla, bombalarla çektirdiği bir sürü fotoğraf olduğu
hâlde tutuksuz yargılanıyor, sadece yurt dışına çıkış tedbiri uygulanıyor. Ama
diğer yandan, biraz önce sayın grup başkan vekilinin de bahsettiği, insan
hakları savunucuları veya gazeteciler, aklınıza gelebilecek muhalif olabilecek
kim varsa “Mevcut delil durumu değerlendirildiğinde tutukluluk hâlinin
devamına…” İçeri kimin alınacağına Recep Tayyip Erdoğan, kimin salınacağına da
referandum öncesi düşmanımız olan, şimdi iyi ilişkiler sürdürmeye çalıştığımız
Avrupa’nın liderleri karar veriyor. Ama bir Ahmet Şık için… Bir şansölyesi
olmadığı için Ahmet Şık içeride tutulmaya devam edilebiliyor. 
Bu konuda
Meclise, sayın bakanlar da buradayken, şu Gürcistan’dan elini kolunu sallayarak
çıkan, orada tutulan, iade edildiğinde burada tutuklanmayan cihatçılarla ilgili
hiç olmazsa bir bilgi verirlerse memnun oluruz. 
Teşekkür ederim.
(CHP sıralarından alkışlar)
BAŞKAN –
Teşekkür ediyorum.
Sayın Turan…
25.- Çanakkale Milletvekili Bülent Turan’ın, PKK tarafından düzenlenen
saldırıda şehit olan Eren Çelik ve Cumali Gür’e Allah’tan rahmet dilediğine,
Zeytin Dalı Harekâtı’nda şehit olan Astsubay Üstçavuş Musa Özalkan’ın
vasiyetiyle ilgili konunun yakından takip edildiğine ve Malcolm X’in ölümünün
53’üncü yıl dönümüne ilişkin açıklaması
BÜLENT TURAN
(Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Ne yazık ki
birkaç saat önce acı bir haber aldık. Terör örgütü PKK tarafından düzenlenen
saldırıda Adanalı Eren Çelik ve Konyalı Cumali Gür askerlerimiz maalesef şehit
oldular, 1 askerimiz yaralı. Şehitlerimize grubumuz adına Allah’tan rahmet
diliyorum, gazilerimize şifalar diliyorum. 
Bir taraftan
Afrin’de, diğer taraftan terör örgütünün Irak üzerinden ülkemize saldırılarına
karşı askerlerimiz var gücüyle cevap veriyor, mücadele ediyor. Milletimizin
desteği, duası askerlerimizle. Afrin’den Irak sınırına kadar sınır içinde,
sınır dışında terörle mücadele eden tüm güvenlik güçlerimize kolaylıklar
diliyoruz.
Sayın Başkan,
değerli milletvekilleri; az önce grup başkan vekilinin bahsetmiş olduğu
şehidimizin anaokulu yapılması talebiyle ilgili, vasiyetiyle ilgili süreci
Cumhurbaşkanımızın da talimatıyla çok yakından takip ediyoruz. Konuyla ilgili,
ilgili bakanlıklarımız çalışmalarına başladılar. Tazminat miktarları, vesair
usuli işlemler yerine geldikten sonra üzerimize düşen bir şey varsa bunu da
harfiyen yerine getireceğimizi ifade etmek isterim.
Yine, Sayın
Başkan, değerli milletvekilleri; bugün tüm dünyanın yakından tanıdığı Müslüman
insan hakları savunucusu, aktivist Malcolm X’in ölüm yıl dönümü. Malcolm X,
siyahların Amerika’da yaşadığı ayrımcılık karşısında sivil mücadele geliştiren
önemli bir aktivist oldu, ırkçılığa karşı verdiği mücadele dolayısıyla hedefe
kondu, cezaevinde yattı. Bundan elli üç sene önce, 1965 yılında bir konuşma
yaptığı sırada silahlı bir saldırıyla hayatını kaybetti. Ömrü boyunca eşitliği,
özgürlüğü, adaleti savunmasıyla kendisinden sonraki birçok hareketin sembolü ve
bayrağı oldu.
(Mikrofon
otomatik cihaz tarafından kapatıldı)
BAŞKAN –
Tamamlayalım. 
BÜLENT TURAN
(Çanakkale) – Bu vesileyle bir kez daha Malcolm X’e Allah’tan rahmet diliyorum.
Onun bıraktığı adalet ve eşitlik mücadelesi hâlâ devam ediyor.
Teşekkür
ediyorum.
BAŞKAN –
Teşekkür ediyorum.
VII.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet Aydın’ın, Başkanlık Divanı
olarak terör saldırısı sonucu şehit olanlara Allah’tan rahmet dilediklerine ve
21 Şubat Dünya Ana Dili Günü’nü kutladıklarına ilişkin konuşması 
BAŞKAN – Sayın
milletvekilleri, bizler de Meclis Başkanlık Divanı olarak, terör saldırısı
sonucu şehit olan tüm kardeşlerimize bir kez daha Allah’tan rahmet diliyoruz.
Milletimizin başı sağ olsun. Rabb’im ülkemizi, milletimizi ve güvenlik
güçlerimizi her türlü beladan, afetten, her türlü terör hadisesinden muhafaza
etsin diyoruz.
Yine, bugün 21
Şubat Dünya Ana Dili Günü. Ana dili temel insan haklarındandır. Tüm ana dilleri
ayrım yapılmaksızın aynı oranda saygındır, değerlidir ve ana sütü gibi
helaldir. Bu bağlamda, yine, Başkanlık Divanı olarak Dünya Ana Dili Günü’nü de
kutladığımızı ifade etmek istiyorum.
Böylece gündeme
geçiyoruz.
Başkanlığın Genel
Kurula sunuşları vardır. 
Türkiye Büyük
Millet Meclisi Başkanlığının bir tezkeresi vardır, okutup bilgilerinize
sunacağım.
VI.- BAŞKANLIĞIN GENEL KURULA SUNUŞLARI (Devam)
B) Tezkereler
1.- Türkiye Büyük Millet Meclisi Başkanlığının, Fransa-Türkiye Parlamentolar
Arası Dostluk Grubu Başkanı Stephane Teste’nin, beraberinde dostluk grubu
üyelerinden oluşan bir heyetle 11-16 Mart 2018 tarihleri arasında ülkemize
resmî bir ziyarette bulunmasının Türkiye Büyük Millet Meclisi Başkanlık
Divanının 22 Ocak 2018 tarihli ve 52 sayılı Kararı’yla uygun bulunduğuna
ilişkin tezkeresi (3/1520)
Türkiye Büyük Millet Meclisi Genel Kuruluna
Fransa-Türkiye
Parlamentolar Arası Dostluk Grubu Başkanı Stephane Teste'nin beraberinde
dostluk grubu üyelerinden oluşan bir heyetle 11-16 Mart 2018 tarihleri arasında
ülkemize resmî bir ziyarette bulunması Türkiye Büyük Millet Meclisi Başkanlık
Divanının 22 Ocak 2018 tarihli ve 52 sayılı Kararı’yla uygun bulunmuştur.
Söz konusu
heyetin ülkemizi ziyareti 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerin Düzenlenmesi Hakkında Kanun'un 7'nci maddesi
gereğince Genel Kurulun bilgilerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN –
Bilgilerinize sunulmuştur.
ÖZGÜR ÖZEL
(Manisa) – Sayın Başkanım, çok kısa bir söz alabilir miyim?
BAŞKAN – Buyurun
Sayın Özel.
V.- AÇIKLAMALAR (Devam)
26.- Manisa Milletvekili Özgür Özel’in, Plan ve Bütçe Komisyonu
toplantısında Maliye Bakanı Naci Ağbal’ın İzmir Milletvekili Zekeriya Temizel’e
karşı tutumu nedeniyle CHP Grubu olarak Komisyon çalışmalarına
katılmayacaklarına ve İç Tüzük’ten kaynaklı tüm haklarını kullanacaklarına
ilişkin açıklaması
ÖZGÜR ÖZEL
(Manisa) – Sayın Başkan, bir gelişme olup arkadaşlarımız bilgi verdiği için
ilave söz aldım, yoksa biraz önce bu hakkımızı kullandığımızın farkındayım.
Şimdi, Plan ve
Bütçe Komisyonu çalışma hâlinde. Plan ve Bütçe Komisyonunda partimizin sözcüsü,
geçmiş dönemlerde Maliye Bakanlığı görevini de yürütmüş olan İzmir
Milletvekilimiz Sayın Zekeriya Temizel de o Komisyonun da hatta Meclisteki tüm
arkadaşlarımızın da malumu olduğu üzere son derece olumlu katkılar yapan, son
derece yapıcı eleştiriler yapan bir üslupla o Komisyonda çalışmaktadır, sayın
bakanlar da Sayın Temizel’in üslubuna, yaklaşımına şahittirler Plan ve Bütçeye
katıldıkları görüşmeler sırasında. Bugün de Sayın Bakan bir yapıcı eleştiri,
bir uyarı yaparken Sayın Bakanın kullandığı bir sözü yani “Bu ne işe yarıyor?”
gibi bir sözü Sayın Maliye Bakanı Naci Ağbal son derece yanlış anlayıp –daha
sonra o yanlış anlaşılma herkes tarafından malum ama- hem Cumhuriyet Halk
Partisinin kurumsal kimliğine hem Sayın Bakanımıza ağır bir hakarette
bulunmuştur.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen.
ÖZGÜR ÖZEL
(Manisa) – Müsaade ederseniz tamamlıyorum.
Bunun üzerine
Sayın Zekeriya Temizel salonu terk etmiştir. Verilen aradan sonra Sayın Bakanın
daha önceki mevkidaşının ve o Komisyon salonunda daha önce görev yapan herkesin
hakkını teslim edeceği şekilde, son derece üsluplu ve son derece yapıcı bir
devlet adamına yapılan bu hakaretten dolayı, kendisini arayıp toplantıya davet
etmesi konusunda bir konsensüs oluşmuşken Sayın Maliye Bakanı bunu yapmamıştır.
Bunun üzerine, Cumhuriyet Halk Partisi komisyonu terk etmiştir. Bu dakikadan
itibaren, Sayın Naci Ağbal bu konudaki bu ayıplı durumu gidermediği sürece o
komisyondaki çalışmalara Cumhuriyet Halk Partisi Grubu olarak katılmayacağımız
gibi herhangi bir -bugün burada yapılacak görüşmeler de dâhil olmak üzere-
uzlaşımız, herhangi bir diyaloğumuz veya herhangi bir söz hakkından
sarfınazarımız ve bundan sonra Meclisin…
(Mikrofon
otomatik cihaz tarafından kapatıldı)
BAŞKAN –
Tamamlayın lütfen.
ÖZGÜR ÖZEL
(Manisa) - …çalışma düzeni konusunda da İç Tüzük’ten kaynaklı tüm hakları
kullanarak en sert ve hem o kanunda hem de şu anda görüşmekte olduğumuz kanunda
en ileri engellemeyi yapacağımızın bilgisini veriyor, Adalet ve Kalkınma
Partisi Grubuna Sayın Naci Ağbal’ın yapmış olduğu bu saygısızlığın telafisi
için girişimde bulunmasını beklediğimizi ifade ediyorum.
BÜLENT TURAN
(Çanakkale) – Konuyu öğreneceğiz Sayın Başkan. Komisyondaki tartışmanın burada
gündem olmaması gerekiyor. 
BAŞKAN –
Milliyetçi Hareket Partisi Grubunun İç Tüzük’ün 19’uncu maddesine göre verilmiş
bir önerisi vardır. Okutup işleme alacağım ve oylarınıza sunacağım.
VIII.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisinin gündeminin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
Grup Başkan Vekili Samsun Milletvekili Erhan Usta tarafından, Çorum Organize
Sanayi Bölgesi’ndeki iş çevrelerinin sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/2442) esas numaralı Meclis Araştırması
Önergesi’nin ön görüşmelerinin, Genel Kurulun 21 Şubat 2018 Çarşamba günkü
birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 21/2/2018 Çarşamba günü (bugün) yaptığı toplantısında, siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19'uncu maddesi gereğince Genel Kurulun onayına sunulmasını arz
ederim.
Saygılarımla.
 Erhan
Usta
 Samsun
 MHP
Grubu Başkan Vekili
Öneri:
Türkiye Büyük
Millet Meclisi gündeminin, “Genel Görüşme ve Meclis Araştırması Yapılmasına
Dair Öngörüşmeler” kısmında yer alan MHP Grup Başkan Vekili ve Samsun
Milletvekili Erhan Usta'nın (10/2442) esas numaralı, Çorum Organize Sanayi
Bölgesi’ndeki iş çevrelerinin sorunlarının araştırılarak alınması gereken
önlemlerin belirlenmesi amacıyla verdiği Meclis araştırması açılmasına dair
önergemizin görüşmelerinin 21/2/2018 Çarşamba günkü birleşiminde yapılması
önerilmiştir.
BAŞKAN –
Milliyetçi Hareket Partisi grup önerisi üzerinde öneri sahibi olarak Samsun
Milletvekili Erhan Usta konuşacaktır. 
Buyurun Sayın
Usta. (MHP sıralarından alkışlar)
MHP GRUBU ADINA
ERHAN USTA (Samsun) – Sayın Başkan, değerli milletvekilleri; Çorum Organize
Sanayi Bölgesi’ndeki iş çevrelerinin sorunlarının ve çözüm önerilerinin
araştırılarak Çorum ekonomisinin kalkınmasına ilişkin alınması gereken
önlemlerin belirlenmesi amacıyla Milliyetçi Hareket Partisi Grubu olarak bir
Meclis araştırma önergesi verdik. Ben de grubum adına söz aldım. Genel Kurulu
saygıyla selamlarım.
Çorum ilinin
önce bir kısım ekonomik göstergelerini verelim, sonra bize iletilen birtakım
sorunları burada sizlere ifade etmek istiyorum. Dolayısıyla, Çorum -belki en
son söyleyeceğimi başında söyleyeyim- gelişme kapasitesi olan, coğrafi konum
itibarıyla son derece uygun bir yerde olmasına rağmen çok fazla gelişme
gösteremeyen bir ilimiz. Bazı küçük dokunuşlarla Çorum ilinin gelişmesine katkı
verebiliriz diye düşünüyorum. O yüzden, konuyu önemsediğimiz için Meclisin
gündemine getirmeyi uygun gördük. 
2002 yılında 564
bin nüfusu var Çorum’un. Son on dört yılda -2016 yılı itibarıyla söyleyeceğim
şimdi- nüfusu en çok düşen 4’üncü ilimiz Çorum. Çorum’un nüfusunda bir düşüş
var. Çorum’un ekonomik göstergelerinin çok önemli bir kısmı Türkiye
ortalamasının altında, ciddi oranda altında. Örnek vermek gerekirse 2014 yılı
için Türkiye'de kişi başına gelir 26.489 TL iken Çorum’da -17.084- 17 bin lira,
yüzde 35,5 Türkiye ortalamasının altında. Yine, 2016 yılı itibarıyla vereceğim
bu göstergeleri, kişi başı göstergelerdir bunlar. Kurumlar vergisi matrahı
olarak Çorum Türkiye ortalamasının yüzde 85,8 altında yani tersinden söylersek
yüzde 14’ü kadar kurumlar vergisi matrahı Çorum’da kişi başına. Gelir vergisi
matrahı olarak Çorum Türkiye ortalamasının yüzde 56,6 altında; kişi başı hepsi.
İhracat rakamı olarak yine yüzde 78,7 altında yani yüzde 78 dersek yüzde 22’si
kadar ancak kişi başına ihracat var Türkiye ortalamasına kıyasla. Mevduatta
yüzde 64 altında, kredide yüzde 48 altında yani ciddi oranda Türkiye
ortalamasının altında ekonomik göstergeleri olan bir ilimiz. 
Yine, 2016 yılı
itibarıyla Türkiye'de her bin kişiden 173’ü 4/A kapsamında yani kayıtlı
sigortalı olarak çalışırken Çorum’da bu rakam sadece 108. Rakamlara çok fazla
da boğulmak istemiyorum. Gelir açısından da Çorum ciddi oranda altında. Şimdi,
bu oranlar bize, Çorum’un ortalamanın altında olduğunu gösteriyor. 
Şimdi,
Çorumlular bize neleri iletiyorlar sorun olarak, onları ifade etmek istiyorum.
Bir defa en fazla iletilen sorun bir havalimanı ve demir yolu meselesi. Bu
demir yolu meselesi yılan hikâyesine dönmüş durumda. Şu anda
Ankara-Çorum-Samsun hattı projeleri daha yapılıyor yani projelerinin ihalesi
yapılıyor; uygulama projeleri değil, bunlar normal projeler. Bunun bir defa
hızlandırılması lazım. Samsun açısından da Çorum açısından da Ankara açısından
da bu konu son derece önemli bir konu. Burayla ilgili olarak Ulaştırma
Bakanlığının çok ciddi bir kaynak ayırıp ve ivedi bir şekilde bu kaynağı ayırıp
buraya yüklenmesi gerekir, kaynaklarımızı burada çok anlamlı kullanmamız
gerekiyor. 
İkinci konu bu
havalimanı meselesi. Şöyle biraz geriye gidecek olursak, aslında 1991 yılında
Çorum’un havalimanı meselesi yatırım programına girmiş, daha sonra yatırım
programında çok fazla kaynak tahsis edilemediği için çıkartılmış. Şu anda
Çorumlular yoğun olarak Amasya Merzifon Havalimanı’nı kullanıyor fakat buraya
erişim de tabii biraz sıkıntılı. Dolayısıyla Çorumlular aslında Çorum
havalimanının tekrar yatırım programına alınarak yapılmasını istiyor. Şimdi,
tabii burada bütüncül olarak meseleye bakmak lazım. Buraya Çorum havalimanı mı
yapılır, tabii bunun yapılması da uygun olur ancak işte “Yakında havalimanı
var.” denilip eğer Merzifon Havalimanı’na yüklenilecekse bir defa oranın uçuş
sıklığının artırılması lazım. Belki ismine de -bunun Amasya’ya bir zararı yok-
Amasya Merzifon Çorum Havalimanı denilebilir çünkü büyük oranda aslında bu
havalimanını Çorumlular kullanıyor. Bu anlamda, yurt dışından bir rezervasyon
yapacak olan, Çorum ilinin de ismini bir havalimanında görmüş olur. 
Bunun haricinde,
KOBİ’ler bu OKAP projelerinden çok fazla yararlanamıyor, son dört yılda hiç
KOBİ’lere yönelik bir proje ihalesine çıkılmış değil. KOBİ’lerin ciro kriteri,
enflasyonun güncellenememesi nedeniyle KOBİ ölçeğinin dışına çıkıyor orada;
burada bir sorun var, bunlar Türkiye’nin genelinde olan sorunlar. Yeşil
pasaportla ilgili ihracat kriterinin yüksekliği… Orada ihracatçılar var, “Biz
yurt dışına çıkmakta zorlanıyoruz.” diyorlar. İhracat KDV iadelerinin
hızlandırılması konusu son derece önemli. Çalışma hayatında karşılaşılan
sorunlar, vergi yükünün yüksekliği, işveren destek primlerinin artırılması
Çorumluların bize ilettiği, hatta bunlar tabii Türkiye’nin de aslında genel
olarak sorunları. Kaynaklarımızı daha çok buralara bence tahsis etmemiz lazım.
Bunlar hem Çorum için hem de ekonomimizin tamamı için çok katkı verecek
hususlardır. 
Diğer bir konu
da Türkiye’de hakikaten çok karşılaştığımız bir konu. Şimdi, devlet bir
düzenleme yapıyor, bu düzenlemeye uyumu hemen ertesi gün istiyor neredeyse. Sanayiciler
bundan bize çok şikâyet ediyor. 
(Mikrofon
otomatik cihaz tarafından kapatıldı)
ERHAN USTA
(Devamla) – Bitiriyorum Sayın Başkan. 
BAŞKAN – Bitirin
lütfen. 
ERHAN USTA
(Devamla) – Evet, bazı düzenlemeler bu çevreyle ilgili olabilir, çalışma hayatıyla
ilgili olabilir. Bunlara böyle hemen, günübirlik, ertesi gün veya işte iki ay
içerisinde uyum sağlanması diye bir şey söz konusu olamaz. Burada firmalar çok
ciddi sıkıntılarla karşılaşıyorlar. Bunları da daha önceden ilan edip zaman
vererek, zaman içerisinde bu uyumların istenmesi, talep edilmesi uygun
olacaktır. 
Dolayısıyla
Çorum’un bir potansiyeli var. Bu potansiyeli hayata geçirecek bir kısım kamu
yatırımlarına ve kamunun oraya elini uzatmasına ihtiyacı vardır. Eğer bunları
yaparsak Çorum’un etrafında bir sinerji doğurarak… Yani bunun Amasya’ya da
Tokat’a da Samsun’a da oraların kalkınmasına da faydası olacaktır ve hep
birlikte burada bir sinerji doğurur diye ben düşünüyorum. 
Tabii, burada
aslında bölgesel anlamda söylenecek daha çok söz var. Türkiye’de kamu
yatırımlarının dengeli dağıtılmadığını hepimiz biliyoruz. Bir de bölgesel
kalkınmışlık meselesinin Türkiye’de sadece Doğu, Güneydoğu meselesi olarak da
alınmaması lazım; İç Anadolu bitiyor, İç Anadolu tükeniyor, İç Anadolu’ya bir
bakmak lazım. Bütün kamu yatırımlarını İstanbul’a yığmanın da çok fazla bir
anlamı yok. Yatırımları ülke genelinde daha dikkatli dağıtmamız gerekir diye
düşünüyorum. 
Genel Kurulu
saygıyla selamlarım. (MHP sıralarından alkışlar)
BAŞKAN –
Teşekkür ediyorum. 
Öneri üzerinde
Halkların Demokratik Partisi Grubu adına İzmir Milletvekili Müslüm Doğan
konuşacaktır. 
Buyurun Sayın
Doğan. (HDP sıralarından alkışlar) 
HDP GRUBU ADINA
MÜSLÜM DOĞAN (İzmir) – Sayın Başkan, değerli milletvekilleri; MHP grup önerisi
üzerine söz almış bulunmaktayım. Cümlenizi saygıyla selamlıyorum. 
Karadeniz
Bölgesi’nin İç Anadolu’ya açılan kapısı olan Çorum, Anadolu kültür mozaiği
içerisinde eşsiz bir konuma sahiptir. Günümüzden yedi bin yıl öncesine ait
kültürel verilere rastlanan Çorum’da ilk organize devleti kuran Hititler’in ilk
başkenti Hattuşaş bulunmaktadır. 
Ekonomisi bakır
işletmeciliği, el dokumacılığı, tarım ve hayvancılığa dayanan Çorum ilimiz,
Sayın Usta’nın da araştırma önergesinde ifade ettiği gibi, son on dört yılda
nüfusu en çok düşen 4’üncü ilimiz olmuştur. Çorum’un sanayileşmesinin gelişmesi
için göçleri engellemek adına bir an önce bir eylem planının hazırlanmasının
acil bir gereklilik olduğunun üzerinde durmak istiyorum. 
Amasya Merzifon
Havalimanı’nın ismine “Çorum”un eklenmesi oradaki sorunu çözmeyecektir. Uçuş
planlarının yeniden yapılandırılarak özellikle Ege ve Akdeniz Bölgelerine uçuş
seferlerinin eklenmesi zorunlu bir ihtiyaçtır. Çorum ve Merzifon Havalimanı
arasındaki mesafenin de yine kısaltılması gerekmektedir. 
Sadece sanayiyle
değil, tarım ve hayvancılıkla uğraşan Çorumluların da benzer sorunları
bulunmaktadır. Kızılırmak ve Yeşilırmak arasında kalan verimli tarım
arazilerinin kullanımı için sulama kanallarının açılması ve arazi toplulaştırma
çalışmalarının da tamamlanması gerekmektedir. Yine, BAĞ-KUR kesintisi gibi
tarımsal kesintilerde esnaf, tüccar ve sanayicinin sorumluluğu azaltılmalıdır
ya da prim desteklerinin artırılması gerekmektedir. 
Çorum’un önde
gelen sektörlerinden tuğla ve kiremit sektörünün, makine sektörünün, kaba ürün
üreten iş yerlerinin, un ve yem fabrikalarının en önemli sorunu nakliye
masrafları olarak görülmektedir. Demir yolunun bu masrafları en asgari düzeye
indireceği kesinken demir yolu çalışmalarının yine Sayın Usta’nın belirttiği
gibi yapılmadığı, sadece proje bazında kaldığı, bunun da bir an önce
bitirilmesi gerektiğini de burada tekrardan ifade etmek istiyorum. Bu sayede
Çorumlu üreticinin hem yerli piyasada hem de uluslararası piyasada rekabet
gücünün artacağı kesindir. 
Göçü
durdurabilmek ve insanımızı doğduğu yerde doyurabilmek için iş gücü imkânı
oluşturacak yatırımların teşvik edilmesi, tarımsal desteklerin artırılması,
hayvancılığı geliştirebilmek için Meclis araştırmasının açılması konusunda
Halkların Demokratik Partisi olarak gereken desteği vereceğimizi burada ifade
etmek isterim. Çorum’un kalkınması, insanların yaşam kaygılarının olmaması,
göçlerin azalması bölgedeki diğer illerin de gelişmesine olanak sağlayacaktır
diyorum. 
Aslında bu
konuları, bugün Çorum’u konuşmamızın bir nedeni de ülkemizde gelişme aksının
sadece bir bölgeye, Adapazarı, Kocaeli ve İstanbul aksına sıkıştırılması ve
Orta Anadolu ve geri kalmış diğer bölgelere bu yatırımların yapılmamasını
sorunun esas kaynağı olarak görüyorum.
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ediyorum.
Birleşime on
dakika ara veriyorum.
Kapanma Saati: 15.14
İKİNCİ OTURUM
Açılma Saati: 15.38
BAŞKAN: Başkan
Vekili Ahmet AYDIN
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 62’nci Birleşiminin İkinci Oturumunu açıyorum. 
Milliyetçi
Hareket Partisi Grubunun önerisinin görüşmelerine devam ediyoruz. 
Şimdi söz sırası
Cumhuriyet Halk Partisi Grubu adına Çorum Milletvekili Tufan Köse’ye aittir. 
Sayın Köse,
buyurun. (CHP sıralarından alkışlar)
CHP GRUBU ADINA
TUFAN KÖSE (Çorum) – Sayın Başkan, değerli milletvekilleri; öncelikle
Milliyetçi Hareket Partisinin Samsun Milletvekiline teşekkür ediyoruz,
Çorum’dan geçerken Çorum’un sorunlarıyla ilgilenmiş. Keşke bize de uğrasaydı.
Ben 2011 yılında seçildiğimde, 2015 yılında seçildiğimde Milliyetçi Hareket
Partisine uğradım, il başkanını ziyaret ettim, dedim ki: “Milliyetçi Hareket
Partisi Çorum’dan milletvekili çıkaramadı ama ben sizin tabanınızın da sesi
olmak için Meclisteyim.” Bir geçerken ben de bekliyorum, beraber konuşuruz
inşallah. 
Yine, Adalet ve
Kalkınma Partisinin Yozgat Milletvekili var Ertuğrul Soysal, ben onunla
başlayacaktım konuşmama, önce Milliyetçi Hareket Partisinden başladım. Şimdi,
Ertuğrul Bey de Yozgat’ta zannedersem bir parti toplantısında diyor ki:
“Cumhurbaşkanı bizi çok sevdiği için ne istesek veriyor –burada mı Ertuğrul Bey
bilmiyorum- bizi de kıskanıyorlar.” Zannedersem Çorum’u kastediyor “Bizi de
kıskanıyorlar.” filan derken. Şimdi, Cumhurbaşkanı da bizi sevmiyor herhâlde
ki, Çorumluları, biz ne istesek vermiyor, bakıyorum şöyle Çorum’a, vermediği de
bir tarafa… İki tane kamu yatırımı var. Biri gitmişti, şimdi nerede olduğu
belli değil; İspanyollarda mı, Portekizlilerde mi, Fransızlarda mı çimento
fabrikası… Şeker fabrikası da -dün yeniden açıklandı- işçisiyle, çalışanıyla,
çiftçisiyle, nakliyecisiyle, Çorum için çok önemli bir sektör olan şeker de
özelleştirilecek, muhtemelen de süreç içerisinde kapatılacak sektörlerden birisi.
Yani biz “Bir şey vermiyorsunuz, bari olanları almayın.” diyoruz. 
Değerli
arkadaşlarım, Çorum’un gerçekten önemli sorunları var ama çözülemeyecek
sorunları yok, yeter ki istensin, yeter ki gayret edilsin, yeter ki gayret
gösterilsin. Şimdi, Çorum’da kiremit sektörü, toprak sanayi sektörü çok önemli.
Bu sektör Türkiye’nin ihtiyaçlarının önemli bir bölümünü karşılayabilecekken,
hele bir de demir yolu yatırımıyla çok önemli, daha da önemli bir sektör hâline
gelebilecekken, verilen sektörel desteklerle başka illerde de bu tür yatırımlar
yapıldı ve Çorum’da toprak sanayisi sektörü çökme noktasına geldi, hâlbuki
istihdamın çok yoğun olarak kullanıldığı bir sektör. Devamında -yani teşviki de
başka yerlere verdiler ama- Çorum’a bir hastane yapılıyor, şehir hastanesi,
ihale şartnamesinde demişler ki: “Buranın örmelerinde gazbeton kullanılacak.”
Ya sektörün merkezi Çorum, sen “gazbeton” diyorsun. Tabii biz bunun
mücadelesini verdik, başka hastanelerde gazbetonu kaldırdık ihale
şartnamesinden ama Çorum Hastanesi öyle gitti.
Şimdi,
Çorum’da bizim sanayicinin genelde şikâyeti şu: Çorum pilot bölge seçiliyor,
denetimlerde pilot bölge seçiliyor -müfettişler çıkmıyor sanki Cumhuriyet Halk
Partili belediyeler gibi- Çorum’da denetim hiç bitmiyor. Bütün mevzuatların ilk
uygulaması Çorum’da, herhâlde Çorum yakın diye böyle tercih ediyorlar. Yani
havaalanımız yok ama maalesef pilotumuz çok pilot bölge olmaktan dolayı. Az
evvel Savunma Bakanı buradaydı, hâlâ burada. Yani Çorum’un sorunlarını üç
dakikada, dört dakikada konuşmak mümkün değil ama eğer Çorum’a bir şeyler
yapmak istiyorsanız Sayın Bakan Çorum’u savunma sanayisinde pilot bölge seçin.
Mesela, Çorum’un makine sanayisi bu konuda hazırdır işçisiyle, girişimcisiyle,
ustabaşısıyla.
(Mikrofon
otomatik cihaz tarafından kapatıldı)
TUFAN
KÖSE (Devamla) – Efendim, bir dakika…
BAŞKAN
– Yani üç dakikayı bir dakika uzatırsak yüzde 33,3 uzamış olacak, az değil.
TUFAN
KÖSE (Devamla) – Efendim, Çorum önemli bir kentimiz, biliyorsunuz. 
BAŞKAN
– Tamamlayın lütfen, bir daha uzatmayacağım.
TUFAN
KÖSE (Devamla) – Çorum’a bir katkı sunulacaksa, makine sektörünün çok gelişmiş
olduğu Çorum, savunma sanayisinde pilot bölge seçilsin. Buna işvereni,
ustabaşısı, işçisi hazır eğer Çorum’a bir destek, katkı sunulacaksa. 
Şimdi,
Çorum’da havaalanı yok hakikaten, Çorum’da havaalanı olsun istiyoruz. Bizim
hayalimiz 1 milyonluk Çorum. Yani 500 binlik Çorum belki hemen, acil
havaalanını istemiyor ama 1 milyonluk hayali olan Çorumlular Çorum’da havaalanı
en kısa zamanda istiyorlar.
Demir
yolunu sordum sabahtan gelişme nedir diye. Ben diyorum ki: Demir yolunun 2023’e
yetişme şansı yok. Adalet Kalkınma Partili milletvekilleri diyorlar ki:
“Yetişecek.” Yine sordum, proje ihalesi yapılmış ama fizibilite çalışmaları,
sondaj çalışmaları yüzde 50 seviyelerinde. Yani bunların bitmesi bir, bir
buçuk, iki yıl sürecek safha.
Çorum’un
en önemli destek ihtiyacı savunma sanayisinde pilot bölge seçilmesidir. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum. 
ERHAN USTA
(Samsun) – Sayın Başkan, 60’a göre söz istiyorum. 
BAŞKAN – Sayın
Usta, 60’a göre, buyurun. 
V.- AÇIKLAMALAR (Devam)
27.- Samsun Milletvekili Erhan Usta’nın, Çorum Milletvekili Tufan
Köse’nin MHP grup önerisi üzerinde CHP Grubu adına yaptığı konuşmasındaki bazı
ifadelerine ilişkin açıklaması
ERHAN USTA
(Samsun) – Teşekkür ederim Sayın Başkan. 
Sayın Köse
konuşmasında “Erhan Bey geçerken uğramış.” dedi, geçerken uğramadım ben oraya,
özel olarak gittim çünkü bizi Çorumlu sanayiciler çağırdılar ve toplantıyı da
MHP il binasında falan yapmadım ben -0 ziyaretimde MHP il teşkilatını da
ziyaret etmedim- OSB’de, OSB yönetimi birasında yaptım. 
Tabii, Çorumlu
sanayiciler sorunlarının çözümü için Milliyetçi Hareket Partisini arıyorlarsa
o, Çorum’dan milletvekili çıkaran partilerin sorunudur. Onları niye aramıyorlar
onu ben bilemem ancak ülkemizin neresinde bir sorun varsa -milletvekili
çıkaralım çıkarmayalım- oranın sorunlarını gündeme taşımak bizim Milliyetçi
Hareket Partisi olarak görevimizdir. 
Teşekkür ederim.

BAŞKAN –
Teşekkür ediyorum. 
TUFAN KÖSE
(Çorum) – Yerimden bir dakika cevap verebilir miyim. 
BAŞKAN – Sayın
Köse, isterseniz bitirelim, belki sonunda, gerekirse tekrar söz veririm size. 
TUFAN KÖSE
(Çorum) – Şunu söyleyeyim, tutanaklara geçsin…
BAŞKAN –
Buyurun. 
TUFAN KÖSE
(Çorum) – Ben bunu ironi olarak yapmadım, hakikaten de sordum, Samsun
Milletvekilidir, elbette bizim komşumuzdur, geçerken uğrayacak. Özellikle
altını çizmek istediğim, keşke geçerken muhalefet partisine de bir uğrayıp
milletvekilleriyle bir sohbet etse belki sorunları daha etraflıca
konuşabiliriz. Söylemek istediğim bu. Yoksa, elbette geleceksiniz, siz oranın
da milletvekilimiz. 
BAŞKAN –
Teşekkür ediyorum, meramınız anlaşılmıştır. 
BAKİ ŞİMŞEK
(Mersin) – Söylediğin bir şey var mı? Hepsi boş laf. 
TUFAN KÖSE
(Çorum) – Efendim, var tabii, niye olmasın? 
BAKİ ŞİMŞEK
(Mersin) - Böyle bir metot var mı? 
TUFAN KÖSE
(Çorum) – O zaman, sataşma var efendim, ben söz istiyorum. Sataşma var, söz
istiyorum. 
BAŞKAN – Sataşma
yok. Sataşma yok. 
TUFAN KÖSE
(Çorum) – Sataşma var efendim. İsmim zikredildi. 
BAŞKAN –
Sataşmadan söz vermiyorum. Sataşmayı takdir etmek bizim yetkimizde. 
TUFAN KÖSE
(Çorum) – İsmimi zikrederek sataştı bana. 
BAŞKAN – Meram
anlaşılmıştır. Hepimiz Çorum için, 81 il için iyi bir şeyler yapmaya
çalışıyoruz. Kayıtlara geçmiştir. 
Teşekkür
ediyorum. 
TUFAN KÖSE
(Çorum) – Bakın, biz gidip Samsun’un sorunları hakkında bir önerge vermiş olsak
bu doğru mudur? Ben aslında bunu söylemek istemiyordum ama bu, doğru bir şey
olmadı, Sayın Grup Başkan Vekilinin yaptığı. 
ERHAN USTA
(Samsun) – Evet, bu sataşma, burada söz istiyorum. 
BAŞKAN – Yok,
sataşmadı. 
ERHAN USTA
(Samsun) - Yapılan şey, burada her milletvekili her ille ilgili önerge
verebilir. Kaldı ki bizim Çorum’dan milletvekilimiz yok. 
BAŞKAN –
“Milletvekilleri Türkiye milletvekilidir.” diye geçer. 
ERHAN USTA
(Samsun) – Elbette… 
En yakın bölge
milletvekili olarak sorun bize geldi, biz de bu sorunu buraya taşıdık.
Yapılacak bir şey varsa bize teşekkür edilmesi lazım. Söylediğimiz şey kötü bir
şey de değil. Aslında, bakınca, Hükûmete de bir eleştiri yok o anlamda,
muhalefete zaten bir eleştiri yok ancak şunu tabii düşünmeleri lazım: Niye
sizleri aramıyorlar oradaki insanlar? Oradaki arayanlar bizim partilimiz falan
değil, ben OSB binasında sanayicilerle toplantı yaptım, onlar bize sorunlarını
ilettiler ve biz de o sorunları buraya taşıdık, hem Hükûmeti hem de
milletimizin takdirine sunduk. Bu yapılanda bir kötülük yoktur, siyaseten bir
nezaketsizlik de yoktur. 
BAŞKAN –
Teşekkür ediyoruz. 
Çorum adına,
biz, tüm milletvekillerine, tüm siyasi parti gruplarına teşekkür ediyoruz. 
TUFAN KÖSE
(Çorum) – Sayın Başkanım, ben teşekkür ettim zaten, eleştirmedim de. Çok da
doğru yapmışlar. Gidilmiş, sohbet edilmiş, konuşulmuş, keşke bize de uğranılsa.
ERHAN
USTA (Samsun) – Bir dahaki seferde size uğrarız.
TUFAN
KÖSE (Çorum) - Belirttim de, ben, Milliyetçi Hareket Partisinin il binasına iki
seçimden sonra da gittim, “Ben sizin de Mecliste sesiniz olmak istiyorum.”
dedim. Nezaketi hatırlattım, başka bir şey yok.
BAŞKAN –
Teşekkür ediyorum.
Şimdi, dünyanın
merkezi olan bir şehri konuşuyoruz, kolay değil tabii Çorum’u konuşmak.
VIII.- ÖNERİLER (Devam)
A) Siyasi Parti Grubu Önerileri (Devam)
1.- MHP Grubunun, Türkiye Büyük Millet Meclisinin gündeminin “Genel
Görüşme ve Meclis Araştırması Yapılmasına Dair Öngörüşmeler” kısmında yer alan,
Grup Başkan Vekili Samsun Milletvekili Erhan Usta tarafından, Çorum Organize
Sanayi Bölgesi’ndeki iş çevrelerinin sorunlarının araştırılarak alınması
gereken önlemlerin belirlenmesi amacıyla Türkiye Büyük Millet Meclisi
Başkanlığına verilmiş olan (10/2442) esas numaralı Meclis Araştırması
Önergesi’nin ön görüşmelerinin, Genel Kurulun 21 Şubat 2018 Çarşamba günkü
birleşiminde yapılmasına ilişkin önerisi (Devam)
BAŞKAN – Adalet
ve Kalkınma Partisi Grubu adına Çorum Milletvekili Salim Uslu konuşacaktır.
Sayın Uslu,
buyurun. (AK PARTİ sıralarından alkışlar)
AK PARTİ GRUBU
ADINA SALİM USLU (Çorum) – Sayın Başkan, Gazi Meclisimizin çok değerli
milletvekilleri; öncelikle Sayın Erhan Usta’ya teşekkür ediyorum çünkü biz
biliyoruz ki reklamın kötüsü olmaz. Bu vesileyle Çorum’un Türkiye gündemine
gelmesini, Meclis gündemine gelmesini sağlamışlardır. Kendilerine hususen
teşekkürlerimi sunuyorum. Hakikaten Çorum’un gündeme gelmesi, bu kadar il
içerisinde, çok önemli diye düşünüyorum.
Bir defa, Sayın
Usta’ya bilmediği bazı konuları hatırlatmak isterim tabii. “Havaalanı ve demir
yolu ihtiyacı gündemde olmasına rağmen henüz bir ilerleme olmaması…” diyorlar.
Oysa hem havaalanı hem demir yolu bizim gündemimizdedir. Havaalanıyla ilgili,
biliyorsunuz, Merzifon’da bir ilave pist yapılmıştır, hâlen hizmete
açılmamıştır ama yapılmıştır. Oradaki sorunlar, havaalanı isminin… Doğrusu ben
de az önce konuşan HDP'li değerli vekil gibi söylemek istemiyorum, ben de
katılmıyorum o görüşe ama, yani “Çorum” isminin konulmasını doğru bulmuyorum.
Yani arkadaşlarımızla da konuştuk, biz daha çok coğrafi veya tarihî bir isim
konabilir Merzifon’a diye düşünüyoruz, onun çalışması yapılmaktadır.
Onun dışında,
bir ilave terminal binası talebi Sayın Başbakanın 28 Eylül tarihinde Çorum’a
gelişinde kendisine intikal ettirilmiştir ve bu konuda Sayın Başbakanın da
çalışmaları olduğunu ben biliyorum. 
Bunun dışında,
Hitit Üniversitemiz şu anda çok ciddi şekilde kent kültürüne ve Çorum’un
değerlerine sahip çıkmayı başarmıştır ve 20 bin kişilik büyük bir aileye
ulaşmış bulunmaktadır. 
Aynı zamanda,
sulanabilir arazi miktarında, 2002’de 14.520 dekar arazi sulanabilirken
2002-2017 arasında 158 bin 950 dekar arazi sulanmıştır. Ve aynı zamanda inşaat
programında olan 197 bin 220 dekar arazinin sulanması söz konusudur ki
buraların sağlayacağı toplam gelir miktarı yaklaşık 158 milyondur ve 15 bin
kişilik de ilave istihdam sağlanmış olacaktır. 
Onun dışında,
havaalanından istifade ediyoruz, doğrudur; bir kısa yol var, orayı daha da
kısaltma imkânı var. O konuda çalışmalar hâlen devam etmektedir, 7 kilometrelik
bir kısaltma işlemi. Toprak işleri ve sanat yapıları tamamlanmış, arazi
toplulaştırma çalışmaları hâlen devam etmektedir. 500 metrelik bir kısım
kalmıştır, onu da kısa zamanda bitireceğimizi umuyorum. 
Onun dışında,
yine, ilave pist işi, onu belirtmiştim.
Bir de bu uçuş
saatleri meselesi var. Çorum’dan günde iki uçak kalkmaktadır Merzifon
Havaalanı’ndan ama bilesiniz ki, hepimiz de biliyoruz ki bunu, yolcu
anketleriyle belirlenmektedir uçuş saatlerinin hangi saat olması gerektiği
konusu. Türk Hava Yollarının bize verdiği bilgiye göre anketlere göre
belirlenmiştir. Yaz, kış tarifeleri farklıdır; yaz, kış tarifeleri değiştikçe
bu tarifeler de değişmektedir bildiğiniz gibi.
Yani Çorum’la
ilgili olarak söylenecek şey çok ama özellikle şunu belirtmem lazım: Manas
Destanı “Vara ‘yok’ deme, yok olur.” diye başlıyor.
(Mikrofon
otomatik cihaz tarafından kapatıldı) 
SALİM USLU
(Devamla) – Bence burada Çorum’da yapılan hizmetlere “yok” demek.
BAŞKAN – Lütfen
tamamlayın siz de.
SALİM USLU
(Devamla) – Hayhay.
ÖZGÜR ÖZEL
(Manisa) – Sayın Başkan, sayın hatibin on dakikalık sürenin üç dakikaya
indirilmesi için oy kullandığını size hatırlatırım. (CHP sıralarından alkışlar)
Muhalefet isteyince verin de… Onlar nasıl istiyorlar yani?
BAŞKAN –
Teşekkür ediyoruz. 
İktidar,
muhalefet ayrımı yapmadan hak ve hukuku gerçekleştirmeye çalışıyoruz.
BÜLENT TURAN
(Çanakkale) – Salim Bey, yeterli değil mi süre?
SALİM USLU
(Devamla) – Evet, çok teşekkür ederim.
Sağ olun, hoşça
kalın.
BAŞKAN –
Teşekkür ediyoruz.
Milliyetçi
Hareket Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
2.- HDP Grubunun, Grup Başkan Vekili İstanbul Milletvekili Filiz
Kerestecioğlu Demir tarafından, Suriye’ye yönelik askerî müdahalelerin ve bu
bağlamda yaşanan diplomatik savrulmanın Türkiye iç ve dış politikalarına
olumsuz etkilerinin tüm boyutlarıyla değerlendirilmesi amacıyla 20/2/2018
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin ön görüşmelerinin, Genel Kurulun 21 Şubat 2018 Çarşamba
günkü birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma
Kurulunun 21/2/2018 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Filiz
Kerestecioğlu Demir
 İstanbul
 Grup
Başkan Vekili 
Öneri:
20 Şubat 2018
tarihinde İstanbul Milletvekili Grup Başkanvekili Filiz Kerestecioğlu tarafından
verilen 6740 grup numaralı Suriye’ye yönelik askerî müdahalelerin ve bu
bağlamda yaşanan diplomatik savrulmanın Türkiye iç ve dış politikalarına
olumsuz etkilerinin tüm boyutlarıyla değerlendirilmesi amacıyla Türkiye Büyük
Millet Meclisine verilmiş olan Meclis araştırması önergesinin diğer önergelerin
önüne alınarak görüşmelerinin 21/2/2018 Çarşamba günkü birleşiminde yapılması
önerilmiştir.
BAŞKAN –
Teşekkür ediyorum.
Öneri üzerinde,
Halkların Demokratik Partisi Grubu adına Kars Milletvekili Ayhan Bilgen
konuşacaktır.
Buyurun Sayın
Bilgen. (HDP sıralarından alkışlar)
HDP GRUBU ADINA
AYHAN BİLGEN (Kars) – Sayın Başkan, değerli milletvekilleri; tabii, Suriye
politikasıyla ilgili çok şey söylendi ama, galiba, bu sürecin her aşamasında
söylenecek yine çok şey olacak. 
İstiklal Marşı
şairi meşhur sözünde “Tarih tekerrürden ibarettir diyorlar ama ibret alınsaydı
tekerrür mü ederdi?” diye soruyor. 
Tam yüz yıl
önceki senaryoyu âdeta bir kez daha yaşıyoruz. Türkiye, tıpkı o zaman
Fransa’yla, Rusya’yla, İngiltere’yle çeşitli arayışlara girip başarısız olunca,
Almanların ucuz, hayatını kolay feda edebilir asker olarak Osmanlı toplumunu
görmesi, Osmanlı askerini görüyor olması, Türkiye'yi de başka hiçbir ittifak
kalmadığı için Almanların safında yer almaya itmişti ve ne yazık ki o günkü
tartışmalara baktığımızda, aslında Osmanlı’nın o pozisyonu almasının
Osmanlı’nın çıkarına olmadığını, büyük güçlerin Osmanlı’yı paylaşım savaşında
rol almanın bedelini, faturasını sonunda en ağır biçimde Osmanlı’nın
ödeyeceğini en azından Meclis-i Mebusan’da çok daha ciddi tartışmışlar, bizim
bugün Suriye politikasını tartışmamızdan daha ciddi, daha esastan, daha keskin
sözlerle tartışılmış. O gün savaşa karşı çıkanları, bu pozisyon alışı
eleştirenleri, tarih nasıl onları hain kategorisine sokmuyorsa, aynı şekilde o
gün savaşı isteyenleri de, o maceraya Osmanlı askerlerini, Osmanlı toplumunu
itenleri de ne yazık ki kahraman olarak yazmadı ve Anadolu’nun her köşesinden
insanlar yetim çocuklarını, Yemen türkülerini ağıt olarak, ninni gibi
dinleterek büyüttüler. 
Değerli
arkadaşlar, bugün Suriye politikası ne yazık ki -belki küçük ölçekte, daha
mikro düzeyde olsa da- tıpkı yüzyıl önceki dengeler, çaresizlik, ittifak
arayışları ve Orta Doğu’da vesayet savaşlarına taraf olmanın bir benzer kötü
örneğini tekrarlamaya benziyor. 
Değerli
arkadaşlar, bu coğrafyada, bu topraklarda savaşların silah tüccarları dışında
kazananı yok. Hiçbir halk Orta Doğu’daki vesayet savaşından büyük bir zaferle,
büyük bir kazanımla çıkmamış. Aksine, her vesayet savaşı sadece dış
müdahalelere zemin oluşturmuş; toplumsal gerilimler, etnik, mezhepsel
gerilimlerin kaşınması, çatıştırılmasına fırsat doğurmuş. Dolayısıyla biricik
çözümü var aslında Orta Doğu’nun sorunlarının, o da bütün toplumların
taleplerini karşılayacak, farklı inançların, farklı dillerin, kimliklerin
birlikte yaşamasının yolunu konuşarak bulmak, silahla değil ama diyalogla,
siyasal çözümle geliştirmektir. Bugün karşı karşıya bulunduğumuz tablo ne kadar
uzarsa uzasın, kim ne kadar kayıp vermiş olursa olsun, sonuçta kan kaybeden,
umutlarını kaybeden, birlikte yaşama iradesi daha çok kırılarak bedel ödeyen
Orta Doğu’daki halklar olacak, Türkmenler olacak, Kürtler olacak, Araplar
olacak, Farslar olacak. Dolayısıyla da bu politikadan bir an önce vazgeçmek ve
bu politikayla yüzleşme konusunda Parlamentonun daha ciddi, daha etkin işlev
görebilmesinin önünü açmak, bu çatı altında bulunan herkesin sorumluluğudur. 
Çok
basit bir karşılaştırma için tekrar hatırlatmak istiyorum. Yüzyıl önce Osmanlı
Mebusan Meclisindeki savaş tartışmalarına bakın, bir de bugünkü tartışmaların
düzeyine, tarzına bakın. Yani o gün bir imparatorluk toprak kaybediyor, çok
daha büyük bir tehlikeyle karşı karşıya ama çok daha acımasız tartışmalar,
kimse kimseyi itham etmeden yapılmış.
Başka
ülkelerin savaş politikalarını tartışma tarzına bakın. Afganistan politikası
Amerikan kongresinde nasıl tartışılıyor? Irak politikası dolayısıyla Almanya
muhalefeti Almanya’daki hükûmeti nasıl eleştirdi, nasıl tartıştı? Taraflar
birbirini itham ederek, suçlayarak mı bu tartışmayı yürüttüler, yoksa ulusal
çıkarı ortak akılda, ortak vicdanın inşasında mı aradılar?
Değerli
arkadaşlar, artık bu tartışmaları buradan kaçırmak, gizlilik adına, güvenlik
adına savunulabilir bir şey değil. Herkes biliyor ki bütün askerî operasyonlar
Rusya’nın da bilgisi dâhilinde gerçekleşiyor, Türkiye’nin dâhil olduğu
müttefiklerin de bilgisi dâhilinde. Bunu Parlamentodan, halktan saklamak da
asla ülke yararına savunulacak bir durum değil.
Herkesi saygıyla
selamlıyorum. (HDP sıralarından alkışlar)
BAŞKAN –
Teşekkür ediyorum.
Gruplar adına,
Milliyetçi Hareket Partisi Grubu adına Osmaniye Milletvekili Ruhi Ersoy
konuşacaktır.
Buyurun Sayın
Ersoy. (MHP sıralarından alkışlar)
MHP GRUBU ADINA
RUHİ ERSOY (Osmaniye) – Sayın Başkan, değerli milletvekilleri; söz konusu
öneriye cevabımız öncelikle şudur: Israrla ve üzerinde durarak Türkiye
Cumhuriyeti devletinin Suriye’de bir savaşta olmadığının, bir terörle ve
terörist mücadelesinde olduğunun altını çizmektir. Burada bir algı yanılması ve
algı yönetimiyle birlikte “Türkiye’nin sınır ötesinde, başka bir ülkenin
sınırlarında ne işi var?” sorusunu sorarak bu meselede toplumda farklı soru
işaretlerine gayret edenlerin temel zihniyeti… Basra Körfezi’nden Akdeniz’e
kadar uzanan, sözüm ona terör koridorundan yapılanan ve Türkiye’yi tehdit eden
unsurun orada âdeta rahmine girilmiş, bataklığa âdeta ve âdeta çok ciddi
anlamda müdahaleler edilerek Türkiye’ye, Türkiye’yi tehdit eden unsurlara karşı
ciddi anlamda bir mücadele verilmiştir. 
Değerli
milletvekilleri, Türkiye Cumhuriyeti devleti daha önce terörle mücadeleyi
sınırı içerisinde veriyordu ve 90’lı yıllardan bu tarafa Türkiye Cumhuriyeti
devletinin bu terörle mücadelesinde rahmetli Başbuğ’umuz Alparslan Türkeş
“Bataklık kurutulmadan sivrisineklerle uğraşılmasın.” diyordu. Bugün ortaya
konulan millî devlet politikasıyla, Milliyetçi Hareket Partisinin de
destekleriyle beraber âdeta Afrin’de terörün döl yatağı olarak kabul edilen
yerler yerle bir edilerek terörist faaliyetler yok edilmektedir. Beraberinde de
insana insanca bir yaşamın Mehmetçik’in eliyle bölgeye gittiği görülmektedir.
Suriye sınırlarında, mevcut rejim dâhil, El Bab bölgesinden daha iddialı
insanca bir yaşam tesis edilen ikinci bir yer varsa buyursunlar, sorsunlar Türk
askerinin ve Türkiye'nin orada ne işi var diye, biz de onun hesabını verelim.
Zeytin Dalı’yla oraya giden Türk askeri insana insanca bir yaşam için ve
PYD’nin tehdidi ve ölüm tuzaklarıyla karşı karşıya kalan bölgedeki masum halkı
korumak için gidiyor. Orada insani yardım ile kendi ülke güvenliğini birlikte
gördüğü için gidiyor. Bütün bu mücadelelere de büyük Türk milleti büyük bir
coşku ve heyecanla destek verip seferberlik ruhuyla âdeta bunun heyecanını
hissediyor. 
Millî akıl ve
stratejiyle bölgede bulunan Mehmetçik oradan bize mektup yazıyor, mesaj
yazıyor. Ne diyor biliyor musunuz? Bize gelen bir mesajı sizlere okumak
istiyorum: “Bugün yaşadıklarımız, ülkemizin içeride ve dışarıda karşılaştığı
kimi sorun ve olaylar, sıradan, alelade gelişmeler değildir. Türk milletinin
kendi ayakları üzerinde durma gayretinin görüldüğü ve sorunlar yumağıyla tekrar
çevrelenmek istendiği için açıkça Türkiye karıştırılmaya çalışılıyor. Aziz Türk
milleti yaşanan süreci görmekte. Biz de Türk milletinin iradesini arkamıza
alarak buradayız. Biz sonuna kadar burada mücadelemizi vereceğiz, yeter ki siz
masada kaybetmeyin.” diyor. Bunu diyen bir Mehmetçik. 
Şahsıma
gönderilen bu mektubu Genel Kurula ve büyük Türk milletine armağan ediyorum. 
Saygılarımla.
(MHP ve AK PARTİ sıralarından alkışlar) 
BAŞKAN –
Teşekkür ediyorum Sayın Ersoy. 
Gruplar adına
ikinci söz, Cumhuriyet Halk Partisi Grubu adına Ardahan Milletvekili Öztürk
Yılmaz’a aittir. 
Buyurun Sayın
Yılmaz. (CHP sıralarından alkışlar) 
CHP GRUBU ADINA
ÖZTÜRK YILMAZ (Ardahan) – Sayın Başkan, değerli milletvekilleri; partimizin
Suriye politikasını bu kürsüden defalarca açıkladık. Tabii, bu vesileyle birkaç
önemli hususa değinmek istiyoruz. Bunlardan bir tanesi, ABD ile Rusya’nın
Suriye konusunda, esasen, kamuoyuna gösterdikleri gibi bir çatışma içerisinde
olmadıklarını, perde arkasından birbirleriyle pekâlâ anlaştıklarını ve Suriye
dosyasını yönettiklerini belirtmek istiyoruz.
Astana süreci,
Soçi, Cenevre, bunların hepsi Suriye’deki savaşı önlemeye yetmedi, iç savaş
olanca hızıyla devam ediyor. Esasen bir çözüm olabilirdi. Mesela, Tacikistan’da
iç savaş olduğunda, Tacikistan’ın şu andaki Cumhurbaşkanı İmamali Rahman bütün
savaşan tarafları yenmiş, ülkede birliği sağlamış, anayasayı yapmış ve şu
andaki düzeni kurmuştu. Ama şu anda Suriye’de böyle bir şey olmuyor, Esat ne
yenmiş tam manada ne de yenilmiştir.
Diğer taraftan
Bosna Hersek örneği var biliyorsunuz. Orada da uluslararası toplumun bir
anlaşmayı -esasen bir manda sistemini- getirip dayattığını ve uluslararası
toplumun bir anlaşması sonucu Bosna Hersek’te savaşın sonlandırıldığını
biliyoruz. 
Suriye savaşında
da askerî çözümün olmayacağını bilmemiz lazım. Ne olursa olsun Suriye’de askerî
bir çözüm olmuyor çünkü artık uluslararası güçler buraya konuşlanmış durumda.
Rusya’nın ciddi manada kuvvet kaydırdığını biliyoruz, üsler elde edinmiş, bu
bölgeyi bu kadar taşeronlaştırmış. Diğer taraftan ABD’nin de bu zamana kadar
hiç olmadığı kadar Suriye’ye yerleştiğini bilmemiz lazım. Artık Suriye’deki
halklar istese bile kolay kolay çözüm olmuyor. Bizim yapmamız gereken, siyasi
süreci hızlandırmak. Siyasi süreç nasıl hızlandırılabilir? Yani Astana’daki,
Soçi’deki görüşmeler elbette olaya bir noktada katkı sağladı ama sonuca gidecek
yolda ciddi manada bir merhale teşkil etmiyor.
Diğer taraftan
Cenevre görüşmeleri de tıkanmış durumda. Ne yapmak lazım? Yapılması gereken şey
şu: Her şeyden önce gerek Afrin Operasyonu gerek diğer risk ve tehditler ne
zaman giderilebilir? Ne zaman ki Suriye’de siyasi bir çözüm sağlanabilir, o
zaman giderilebilir. “Elbette Suriye’nin geleceğine Suriye halkı karar
verecektir.” deniyor ama esasen Suriye halkının karar vermeyeceğini de kabul
etmemiz lazım. Çünkü uluslararası toplum Suriye’yi şu anda resmen manda
yönetimine almış ve iradesini gasbetmiştir. Böyle bir durumda bizim bir komşu olarak
geçmişe dönük hatalardan sıyrılarak, ön yargılardan kurtularak ve esasen
gerçekle yüzleşerek bir yol bulmamız lazım. O yolun da bir şekilde yeni diyalog
kanalları açmak suretiyle sağlanabileceğini belirtiyor, hepinize saygılar
sunuyorum. (CHP sıralarından alkışlar) 
BAŞKAN
– Teşekkür ediyorum.
Son
söz Adalet ve Kalkınma Partisi Grubu adına Şanlıurfa Milletvekili Mehmet Kasım
Gülpınar’a aittir.
Buyurun
Sayın Gülpınar. (AK PARTİ sıralarından alkışlar) 
AK
PARTİ GRUBU ADINA MEHMET KASIM GÜLPINAR (Şanlıurfa) – Sayın Başkan, değerli
milletvekilleri; Halkların Demokratik Partisi Grubunun vermiş olduğu öneri
üzerinde söz almış bulunuyorum. 
Aslında
ben farklı bir zaviyeden meseleye bakacaktım ama Ayhan Bey tabii beni farklı
bir konuşmaya sevk etti, kendisiyle ortak yönlerimiz de var ama. Ortak bir
nokta yakaladık, evet, doğrudur. Geçen konuşmamda da bahsettim, yüzyıl önceki
mesele. Yüzyıl önce yine nasıl aynı bir dizayn yapıldıysa bugün de aynı dizayn
yapılmaya çalışılıyor. Bu konuda kesinlikle hemfikiriz. Ama hemfikir
olmadığımız bir nokta var. İbret alınmadığını Ayhan Bey ifade etti ama aslında
bugün tamamen tarihten ibret aldığımız için böyle bir şeye girişmiş durumdayız.
Çünkü geçmişte nasıl o dizayn yapıldıysa, Orta Doğu üzerinde bu oyunlar Batılı
güçler tarafından oynanıyorsa bugün aynı şekilde o oyunlar tekerrür ediyor ve
bizler geçmişte yaptığımız gibi aynı şekilde yine ülkemizi savunmak adına,
bölünmezliğimizi savunmak adına, Batı’yla, bu emperyal güçlerle mücadele etmek
adına ve ibret aldığımız için bu operasyonu yapmak durumundayız.
Tabii,
burada her şeyi bir tarafa bırakalım -Afrin Operasyonu’nu, Orta Doğu’daki
gelişmeleri- şimdi burada bir hakikat var ki bunda hepimiz hemfikiriz.
Biliyorsunuz “DAEŞ” denilen bir örgüt var ve Batı özellikle bu DAEŞ örgütüyle
mücadele ettiğini çok net bir şekilde iddia ediyor. Şimdi, burada işin esas
vahim noktası, madem DAEŞ böyle bir tehdit unsuru, madem böyle bir tehlike arz
ediyor, neden Batı kendi güçlerini, kendi gençlerini gönderip DAEŞ’le
savaştırmıyor da benim kendi ülkemin gençlerini -işte o sizin o yüzyıl önce
bahsettiğiniz aynı olayın tekerrürü neticesinde- Suriye’ye sevk edip DAEŞ’le
savaştırma ihtiyacı duyuyor ve benim kendi gençlerim neden Batı’nın kendi bu
oyununa alet olma ihtiyacı duyuyor? Benim bütün üzerinde durmak istediğim esas
mesele bu. 
Tabii
“DAEŞ” dediğiniz çok farklı. Daha önceki konuşmada yine bahsedildi kokteyl
örgütler meselesi. Tabii, “kokteyl örgütler” aslında çok güzel bir kavram, onun
altına da ben imza atıyorum. Şimdi, burada neyin kokteyl olduğu, neyin kokteyl
olmadığı çok açık ve net bir şekilde. Çin’den gelen, ta Hollanda’dan,
İspanya’dan, Fransa’dan, Amerika’dan, Avustralya’dan, Yeni Zelanda’dan gelen
bütün o gençlerin, askerlerin -neyse artık- çarpışmaya gelen insanların
oluşturduğu örgütler mi kokteyl örgütler, yoksa kendi ülkesini burada savunmaya
gidip de her şeyini kaybetmiş ama ülkesini geri alabilmek için Türk ordusuyla
beraber hareket eden Özgür Suriye Ordusu mu kokteyl örgüt, gerçekten ben bunu
da merak ediyorum. 
Tabii, DAEŞ meselesi
yine üzerinde hassasiyetle durulması gereken... Aslında burada amaca matuf,
işte sizlerin de diline pelesenk olmuş, her seferinde ısrarla vurguladığınız
“İslamcı” “Sünni” “cihatçı” kelimelerini maalesef Batı’nın kullandığı şekilde
burada kendi milletvekillerimizin ağzından da duymak bizi gerçekten vicdanen
yaralıyor. Sakalı bırak, sarığı tak, “Allahuekber” deyip başı kes; tamam,
oldubitti! İşte, Batı’nın arzu ettiği böyle bir algı operasyonu. 
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Üç dakikaya oy kullanmıştı efendim İç Tüzük değişikliğinde. 
BAŞKAN –
Tamamlayın lütfen. 
ÖZGÜR ÖZEL
(Manisa) – Ne yapıyordun o zaman?
MEHMET KASIM
GÜLPINAR (Devamla) – Ben o gün yoktum, o gün yurt dışında görevliydim, Komisyon
Başkanıyım. 
ÖZGÜR ÖZEL
(Manisa) – Mazeret geçerli, kabul ediyoruz, verin efendim.
MEHMET KASIM
GÜLPINAR (Devamla) – Ama zamanımdan çalıyorsunuz Özgür Bey. 
İşte burada
Batı’nın tamamen arzuladığı o algı operasyonuna da maalesef hep birlikte alet
oluyoruz. Hâlbuki İslam’ı bilen, Kur'an’ı bilen, Peygamber’ini bilen herkes
bunun İslamiyet’le ilgisi, alakası olmadığını çok net bir şekilde zaten kabul
edecek. 
Her ne hikmetse
DAEŞ böyle bir amaçla hareket ediyor ama gerçekten ondan korkması gerekenler
hiçbir şekilde çekinmiyor, endişe duymuyor ama ben bir Müslüman olarak, en
basitinden karşı karşıya geldiğimde çok net bir şekilde biliyorum ki sakalım
olmadığı için başımı “Allahuekber“ diye kesecek bir yapıyla karşı karşıyayız.
Kimin gerçek Müslüman olduğunu, kimin Müslümanlığı zedelemek için böyle bir
algı operasyonuna hizmet ettiğini de ben değerli milletvekillerinin dikkatine
sunuyorum. 
Tabii, bu konuda
konuşulacak çok şey var. Özgür Bey doğru söylüyor, üç dakika ama üç dakikada
kesmek lazım, bir dakika da uzattım. Sabrınızdan dolayı da ben teşekkür
ediyorum. 
Bu önergenin de
aleyhinde olduğumuzu belirtmek istiyorum. (AK PARTİ sıralarından alkışlar) 
BAŞKAN –
Teşekkür ediyorum. 
Halkların
Demokratik Partisi grup önerisini oylarınıza sunuyorum: Kabul edenler... Kabul
etmeyenler... Öneri kabul edilmemiştir. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, İstanbul Milletvekili Ali Şeker ve arkadaşları
tarafından, ülkemizde artarak devam eden intihar vakalarının sebeplerinin
detaylarıyla araştırılarak bu tür vakaların engellenmesine yönelik çözüm
yollarının belirlenmesi amacıyla 21/2/2018 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 21 Şubat 2018 Çarşamba günkü birleşiminde
yapılmasına ilişkin önerisi
21/2/2018
Türkiye Büyük Millet Meclisi Başkanlığına
Danışma
Kurulunun 21/2/2018 Çarşamba günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Özgür
Özel
 Manisa
 CHP
Grubu Başkan Vekili
Öneri: 
İstanbul
Milletvekili Ali Şeker ve arkadaşları tarafından, ülkemizde artarak devam eden
intihar vakalarının sebeplerinin detaylarıyla araştırılarak bu tür vakaların
engellenmesine yönelik çözüm yollarının belirlenmesi amacıyla 21/2/2018
tarihinde Türkiye Büyük Millet Meclisi Başkanlığına verilmiş olan Meclis
araştırma önergesinin (1729 sıra no.lu) diğer önergelerin önüne alınarak
görüşmelerinin 21/2/2018 Çarşamba günlü birleşimde yapılması önerilmiştir. 
BAŞKAN – Öneri
üzerinde öneri sahibi olarak Cumhuriyet Halk Partisi Grubu adına İstanbul
Milletvekili Ali Şeker konuşacaktır. 
Buyurun Sayın
Şeker. (CHP sıralarından alkışlar)
CHP GRUBU ADINA
ALİ ŞEKER (İstanbul) – Sayın Başkan, değerli milletvekilleri; grubumuz adına
verdiğimiz intihar vakalarının araştırılması için bir komisyon kurulması
hakkındaki önergemiz üzerine söz almış bulunmaktayım. 
İki hafta önce
seçim bölgemde intihar eden bir gencin cenazesine katıldım. 11 Şubat Pazar günü
cenazesine katıldığım o genç kardeşimizin arkadaşını da AKP Milletvekili
Mustafa Ilıcalı’yla beraber 15 Temmuz Şehitler Köprüsü’nde intihardan birlikte
vazgeçirdik. Bu araştırma önergesini hazırlarken de başka bir genç kardeşimizin
intihar haberini öğrendik. Ulusal basının üçüncü sayfa haberleri arasında
önemli bir yer tutuyor artık intihar vakaları. On beş yıllık iktidarınızın
ülkeyi getirdiği noktada geleceğe dair verebilecek bir umut olmadığından
özellikle genç nüfustaki insanların ne kadar çok intihara sürüklendiğini görür
olduk. Dünya Mutluluk Endeksi’nde 69’uncu sıradayız, 2017 yılında 89 işçi intihar
etti. Bu intiharların en önemli sebebi geçinememek. İntihar, bir insanın
neticesinin ölüm olacağının bilincinde olarak istemli bir biçimde bu eylemi
gerçekleştirmeye kalkışmasıdır. Bu durum sonuçları itibarıyla hayatına son
veren kişinin geride bıraktığı eş dost ve yakınlarına da yoğun bir üzüntü
yaşatmakta, toplumun üzerinde de travmatik sonuçlar doğurmaktadır. 
Dünya Sağlık
Örgütünün depresyon konusunda son açıkladığı rapora göre Türkiye’de 3 milyon
260 bin 677 kişi yani nüfusumuzun yüzde 4,4’ü depresyonda. Raporda bireyleri
intihara sürükleyen en büyük riskin depresyon olduğuna işaret ediliyor. Son bir
ay içerisinde Antalya’da, Balıkesir’de ve Ankara’da Türkiye Büyük Millet
Meclisi önünde işsizlik ve ekonomik gerekçelerle kendini yakarak intihara kalkışanları
ve 2’sinin de intihar ettiği vakaları -gözümüzün önünde- gördük, her ne kadar
görmek istemeseniz de. 
TÜİK tarafından
açıklanan son resmî verilere göre de ölümle sonuçlanan intihar sayısı 2014
yılında 3.169 kişiyken 2015 yılında artarak 3.211 kişiye çıktığı görülmekte
yani bu toplumda yaşayan 100 bin kişiden 4’ü intihar ediyor. 
İntihar
vakalarında tetikleyici unsurlardan biri de uyuşturucu. Madde ve uyuşturucu
bağımlılığı tedavilerinin sağlık kuruluşları yerine tarikatlara, cemaatlere,
hocalara, muskacılara, üfürükçülere yönlendirildikleri görülmekte. Nasıl sağlık
hacamatçılara teslim edildiyse çocukları uyuşturucudan kurtarmak için
gittikleri yerler maalesef ki hacılar hocalar. Cemaatlerin ve tarikatların
uyuşturucu bağımlılığı gibi ciddi bir tıbbi uzmanlık gerektiren konulara
müdahale etmesi ve bu konularda kendilerini yetkin görmeleri kabul edilemez bir
durumdur ve son dönemde daha da fazla göz yumulmaktadır. Maalesef, Boğaziçi
Köprüsü’nde intihar eden çocuğun intihar etmeden bir ay önce Adıyaman Menzil
tarikatına gittiği ve burada da kendisini sıkıntılardan kurtardığıyla ilgili
Facebook paylaşımı orada duruyor. 15 Temmuz darbe girişiminin AKP
hükûmetlerince palazlandırılan ve “Ne istediler de vermedik?” denilen bir
cemaat tarafından gerçekleştirildiği düşünüldüğünde, bu tutumun gelecek
kuşaklar ve ülkemizin sosyal, siyasal, kültürel ve siyasi geleceği için büyük
tehlike arz edeceği göz ardı edilmemelidir. 
Bireysel
silahlanmada artış intihar vakalarını kolaylaştırmakta ve sayısını
artırmaktadır. 15 Temmuz darbe girişiminden bu yana 60’ın üzerinde KHK mağduru
intihar etmiştir. Bir zamanlar ülkenin en saygın mesleklerinden olan doktorlar
tükenmişlik sendromu nedeniyle intihar etmekte. Sadece doktorlar hayatını
kaybetmiyor, toplum sağlığını da kaybediyor gelecekte. 
Bu umutsuzluk ve
karamsarlık sonucunda sadece intihara kalkışmıyor insanlar, ülkeyi de terk
ediyorlar; büyük bir göç var, beyin göçü ve sermaye göçü. New World Wealth
raporuna göre son üç yılda 13 bin milyoner ülkeyi terk etti. Bu rakamın 12 bini
son iki yılda başka ülkelere göç etti. Bunun sebebi, yine, geleceğe dair
umutsuzluk. 
Sonuç olarak,
ülkemizde farklı gerekçelerle her yıl 10 binlerce kişi intihar girişiminde
bulunmakta. Bugüne kadar muhalefet olarak ülkenin yaşadığı sorunlarla ilgili
verdiğimiz araştırma önergelerini reddettiniz. Terör, çevre, kadın sorunları,
gençlik sorunları, esnafın sorunları, uyuşturucu sorunu, tarım sorunu, ÖSYM
gibi birçok konuda bunları reddettiniz. Ülkenin içinde bulunduğu durum,
tüketime dayalı ekonomi politikalarınız gelecekte çocukların iş bulma umudunu
da karartıyor. Bu araştırma önergesiyle sizlere “Gelin, ülkemizde sürekli artan
intihar vakalarını birlikte araştıralım.” diyoruz. Bu konu hepimizin sorunu,
çözüm bulmak da siyasetçiler olarak bizim görevimiz. Kutuplaştırma ve gerginlik
siyaseti ülkemizin huzurunu kaybettirdi. Gelecekte daha çok genç hayatını
kaybetmeden bu soruna çözüm bulmaya davet ediyorum sizleri.
Teşekkür ederim.
(CHP sıralarından alkışlar)
BAŞKAN –
Teşekkür ediyorum.
Milliyetçi Hareket
Partisi Grubu adına Antalya Milletvekili Ahmet Selim Yurdakul konuşacaktır.
Buyurun Sayın
Yurdakul. (MHP sıralarından alkışlar)
MHP GRUBU ADINA
AHMET SELİM YURDAKUL (Antalya) – Sayın Başkan, değerli milletvekilleri; toplum
sağlığını ve huzurunu etkileyen intihar sorunu hakkında Milliyetçi Hareket
Partisi adına söz aldım. 
Hâlihazırda,
insanları intihara sürükleyen uyuşturucu ve bağımlılıkla mücadele konusunda
Milliyetçi Hareket Partisi olarak verdiğimiz önergeye istinaden şu anda Meclis
araştırma komisyonunda da çalışmalarımız devam ediyor. 
Muhterem
vatandaşlar, milletvekilleri olarak Türk milletinin huzuru ve refahı için bu
sıralarda oturuyoruz. İntihar, günümüzde modern toplumların bir sorunu, doğal
olarak ülkemiz de bu sıkıntıyı yaşıyor. Yapılan araştırmalar, intihara teşebbüs
eden vatandaşlarımızın çeşitli olaylar sonucu gelişen depresyon nedeniyle bu
yola girdiğini ortaya koyuyor. TÜİK verilerine göre, ölümle sonuçlanan intihar
vakalarının sayısı 2014’te 3.169 iken 2015 yılında 3.211 kişi intihar etmek
suretiyle aramızdan ayrılmıştır. Bir kardeşimizi bile intihardan kurtarmak
mümkün olacaksa devlet olarak tüm imkânlar seferber edilmelidir. 
Gençlerimizin
sorunlarını çözerken ailelere, psikologlara ve milletimize de büyük sorumluluk
düşmektedir. Çocukluktan itibaren verilecek etkili iletişim teknikleri
eğitimleriyle stresle başa çıkabilen ve gerektiğinde “Hayır.” diyebilen bir
nesil oluşturabiliriz. Bu eğitimler neticesinde çocuklarımız ve gençlerimiz
ruhsal sıkıntı anlarında sorunlarını iletişim kurarak çözebilir bir kapasiteye
ulaşabilir. Etkili iletişim yöntemleriyle birçok sorunun üstesinden
gelebiliriz. Çok zor bir günün akşamında hayatını sona erdirmek üzere olan bir
kişiyi belki sıcak bir “merhaba”yla veya hayatın kısa bir sohbetiyle hayata bağlamak
mümkün olabilir. 
Bu aşamada,
vatandaşlarımızın ve toplumumuzun ruh sağlığını korumak üzere Milliyetçi
Hareket Partisi olarak bir yasa önerimiz var. Ruh sağlığını korumak üzere
oluşturulan bu kanun teklifi için Aydın Milletvekilimiz Sayın Deniz Depboylu’ya
müteşekkiriz. Bu kanun teklifini kısa sürede Sağlık Komisyonundan da geçirerek
Türk milletinin huzuruna getirmek istiyoruz. Bunun haricinde, toplum sağlığını
korumak için Milliyetçi Hareket Partisi olarak sosyal, kültürel ve sportif
etkinlikleri artıracak politikalarımız olduğunu da ifade etmek istiyorum.
Tabii, bu kadar kısa bir süre içerisinde bu politikalarımızın içerisindeki
detayları sizlere sunmak mümkün değil ancak istediğiniz takdirde, rahatlıkla
bunu seçim beyannamelerimizde, internet sayfalarımızda, resmî sayfalarımızda
görebilirsiniz ve zamanı gelince de tek tek bu açıklamaları sizlere sunmaktan
büyük bir memnuniyet duyacağız.
Ayrıca
başta gençlerimiz olmak üzere özellikle işsizlik sorununu bitirmek ve gelir
dağılımındaki adaleti tesis etmek istiyoruz. Bunun için de gerekli tüm
politikaları daha önce de sunduk ve sunmaya devam edeceğiz.
Hepinizi
ve Genel Kurulu saygıyla selamlıyorum. (MHP sıralarından alkışlar)
BAŞKAN
– Teşekkür ediyorum.
Halkların
Demokratik Partisi Grubu adına Diyarbakır Milletvekili Sibel Yiğitalp
konuşacaktır.
Buyurun
Sayın Yiğitalp. (HDP sıralarından alkışlar) 
HDP
GRUBU ADINA SİBEL YİĞİTALP (Diyarbakır) – Sayın Başkan Değerli milletvekilleri;
Dünya Sağlık Örgütünün birtakım verileri burada paylaşıldı ve Türkiye’deki
veriler de çok ürkütücü. Ve bu ürkütmesinin dışında da bunu izleme, bunu
sahiplenme, buna çözüm bulabilme konusundaki bu mevcut durum bence bir o kadar
da ürkütücüdür. Çünkü buna sahip çıkma mekanizmasının iktidar olduğunun ve
iktidarın da buna yönelik bir çözüm üzerinden dinlemesi ve nasıl çözebiliriz
üzerinden ortaklaşması gereken bir sorumluluğa sahip olduğunun tekrar altını
çizerek konuşmama başlamak istiyorum.
Evet,
3 milyon 260 bin kişinin depresyon tedavisi gördüğü söyleniyor ama bu başvuruda
bulunan kişi sayısı ama bir de milyonlarca kişi başvuru yapmamış durumda.
Uyuşturucuya baktığınızda son altı yılda 17 kat artmış olan bir uyuşturucu
oranıyla karşı karşıyayız ve işsizlik son derece artmış durumda. İnsanlar ciddi
anlamda madde bağımlılığına, uyuşturucu madde bağımlılığına çok fazlasıyla
bulaşmış bir durumda ve buna dair yaptırım araçlarına baktığınızda da maalesef
çok yetersiz, eksik ve özensiz bir yaklaşımla yine karşı karşıyayız. Bu durum
uyuşturucu bağımlılığı uzun süredir var ama özellikle son dört beş yılda çok
yüksek bir orana çıktı. Ben Diyarbakır kenti vekili olmam sebebiyle de
uyuşturucu bağımlılığı çok fazla artmış, buna karşı ne yapılabilir diye burada
defalarca söyledim. ısrarla söyledim ama ne yazık ki yine bir cevap almış
değilim. 
Bunları
söyleyerek ve sonuçları üzerinden gitmeyip biraz nedenlerini tartışabilirsek
belki biz bazı konularda çözüm bulabiliriz ama nedenlerini tartışırsak birtakım
hakikatlerle yüz yüze geleceğimiz için muhtemelen o yüzleşmeden korkan ve
yüzleşmeden imtina eden bir iktidarla karşı karşıyayız. Bunu da söyleyerek şu
anda Diyarbakır’dan biraz bahsetmek istiyorum. Arkadaşlar, Diyarbakır’da
özellikle bazı il ve ilçe örgütlerimizin olduğu yerlerde, sokağa çıkma
yasaklarının bulunduğu ilçelerde çok fazla uyuşturucu bağımlılığı var ve bu
uyuşturucular da emniyetin bulunduğu alanlarda ve okulların hemen önünde
“torbacılar” diye tariflenen insanlar tarafından satılıyor. Emniyete
bahsedildiğinde, çağrı yapıldığında geliyor, hemen adli bir vaka gibi görüp
devamında gidiyor. Hâlbuki emniyet de çok iyi biliyor nerede satılıyor, kim
satıyor, nasıl oluyor ama buna karşı yeterli düzeyde önlem alınmıyor. Çünkü,
emniyete verilen görev ve sorumluluk daha çok Halkların Demokratik Partisi,
Demokratik Bölgeler Partisi ve muhalefet neler yapıyor, demokratik siyasette
neler yapıyor onu takip etmekle yükümlü olduğu için uyuşturucu kullananlardan
çok, bağımlılara satışından çok genel olarak asli görevini onunla götürüyor
dolayısıyla asli görevinden biraz daha uzak bir yerlerde işini yapıyor. Buradan
yine hatırlatalım güvenlik, kolluk güçlerine ve özellikle İçişleri Bakanlığına:
Asıl sorumluluk budur. İnsanları uyuşturucu madde bağımlığına karşı nasıl bir
koruma tedbiriniz var? Uyuşturucu bağımlığına karşı ne geliştirdiniz? Yani
özellikle sosyal mekanizmalar ne kadar yaygın? Bunu cemaatler üzerinden lütfen
tartışmaya açmayın, Diyanet üzerinden asla tartışmaya açmayın; bu başka bir
meseledir. Çünkü, uyuşturucu bağımlığı bilimsel bir bakış açısıyla mücadele
edilmesi gereken bir durumdur. Tabii ki maneviyat gereklidir ama asıl bu işe
bilimsel yolla bakınca biz gerçek çözümlere ulaşabiliriz. Ama, bizim maalesef…
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen. 
SİBEL YİĞİTALP
(Devamla) – …bakış açımız bilimsellikten uzak olduğu için biraz buna dikkat
etmekte fayda var. 
Ben, ısrarla
altını çizerek söylüyorum: Bu işin yolu yöntemi bilimsel, nitelikli, kamusal
hizmet alanlarına dönüştürmektir, bu da sosyal politikalarla olur ve bunun
üzerinden yapılmış olan çalışmalar çok yetersizdir. Yapılan birtakım telkinler
vardı, bu son dönemlerde Diyanetin de birtakım telkinleri var veya cemaatler
üzerinden telkinler var. Lütfen ve lütfen artık bilimsel bakın, nitelikli bir
çözüm üzerine tartışmaya açın, gelin bunu birlikte sorumluluk alarak çözelim ve
gelin gerçekten bunu kendinize dert edinin. Uyuşturucu bağımlılığı çok ciddi
bir problemdir, devasa bir sorundur ve bu devasa soruna karşı çözüm de
hepimizin elindedir. 
Hepinizi
saygıyla sevgiyle selamlıyorum arkadaşlar. (HDP sıralarından alkışlar) 
BAŞKAN –
Teşekkür ediyorum. 
Adalet ve
Kalkınma Partisi Grubu adına İstanbul Milletvekili Fatma Benli konuşacaktır. 
Buyurun Sayın
Benli. (AK PARTİ sıralarından alkışlar) 
AK PARTİ GRUBU
ADINA FATMA BENLİ (İstanbul) – Teşekkürler Sayın Başkan. 
CHP’nin intihar
vakalarına ilişkin Meclis araştırma komisyonu kurulmasına yönelik önergesi
hakkında grubum adına söz almış bulunmaktayım. Bu vesileyle Gazi Meclisi
saygıyla selamlıyorum. 
Ancak,
öncelikle, Meclis araştırma önergelerine ilişkin ifade etmek istediğim üzere,
özellikle sosyal medya üzerinden, sanki Meclisteki milletvekilleri bu konuları
önemsemiyormuş ya da ilgili bakanlıklar bu konuda çalışma yapmıyormuşçasına
Meclis araştırma önergelerinin tamamının reddedildiğine ilişkin haksız bir
kampanya yürütülmektedir. Özellikle de çocuk istismarına yönelik olan, ertesi
gün -olması gerektiği üzere- bütün partilerin onayıyla kabul edilen Çocuk
İstismarını Önleme Komisyonu kurulmamış ya da aynı şekilde yine bütün
partilerin onayıyla kabul edilen Adana Aladağ’daki çocuklara ilişkin Meclis
araştırma komisyonu kurulmamış, bu konuda araştırma komisyonları çalışma
yapmamışçasına bir gün önce verilen önergelerin reddinden bahsedilmesi sadece
AK PARTİ Hükûmetine değil bizatihi bu Meclise karşı haksızlık oluşturmaktadır.
Sonuçta, Meclis
araştırma komisyonlarının kurulması gerektiği aşikârdır ancak bunun çalışma
takvimiyle alakalı olduğu da önemsenmelidir. Mecliste şu an on sekiz ana
komisyon bulunmaktadır, yurt dışında komisyon çalışmaları devam etmektedir,
yasama çalışmaları devam etmektedir, daha önce kurulan Meclis araştırma
komisyonları çalışmalarını sürdürmektedir. Bunun dışında sadece son iki sene
içerisinde Mecliste komisyon kurulması teklif edilen Meclis araştırma önergesi
sayısı 2.426’dır. Her bir komisyonda 15 üye bulunmaktadır. Meclis tüm yasama
çalışmalarını durdursa, diğer komisyon çalışmalarına ara verse bile 2.426 tane
Meclis araştırma komisyonunun çalışmasını istese de yapamayacağı aşikârdır. 
Elbette ki
intihar vakaları önemlidir. Sonuçta, Türkiye’deki intihar vakaları Amerika ya
da Avrupa’nın çok daha altında olsa bile her bir vaka hepimizin yüreğini
dağlamaktadır çünkü sadece canına kasteden kişiler için değil tüm ailesi ve tüm
toplum üzerinde onulmaz yaralara sebebiyet vermektedir. Bununla ilgili Sağlık
Bakanlığı çalışmalarını yürütmektedir. Özellikle intihar vakalarının
önlenmesine ilişkin farkındalık eğitimleri yapılmakta, Dünya Sağlık Örgütünün
bu konudaki çalışmaları yaygınlaştırılmakta, risk grupları oluşturulmakta, bu
risk grupları üzerinde çalışmalar yapılmakta; öğretmenler, sağlık mensupları,
cezaevi çalışanları, medya çalışanlarına yönelik çalışmalar artarak devam
etmektedir. Nitekim CHP önergesi içerisinde uyuşturucu bağımlılarının
üfürükçülere yönlendirilmesi ya da işsizlikle alakalı bilgilere yer
verilmiştir. İşsizlik önemli bir sorundur, intihar vakalarının yüzde 1’inin
sebebini oluşturmaktadır, bu nedenle Hükûmetimizin gündemindedir. Son on senede
8,5 milyon ek istihdam sağlanmıştır ama artırılması gerektiği için şu an
istihdam seferberliği yapılmaktadır. Son bir yılda 1,5 milyonu aşkın istihdam
sağlanmış olup bunu da devam ettirmemiz için çalışmalar yürütülmektedir.
Bir dakikanızı
rica edeceğim Başkanım.
BAŞKAN –
Tamamlayın lütfen.
ÖZGÜR ÖZEL
(Manisa) – Üç dakikaya oy kullanmıştınız Fatma Hanım.
FATMA BENLİ
(Devamla) – Aynı şekilde önerge gerekçesinde yer alan uyuşturucuyla alakalı
olarak da…
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – On dakikadan üçe indirdiniz. Helali hoş olsun 1 dakika da. 
FATMA BENLİ
(Devamla) – Çok teşekkür ederim.
ÖZGÜR ÖZEL
(Manisa) – İç Tüzük’te siz üç dakikaya indirdiniz yani on dakikaydı.
FATMA BENLİ
(Devamla) – Çok teşekkür ediyorum
Şu an önerge
gerekçesinde yer alan uyuşturucu bağımlılığına ilişkin olarak da daha önce
bütün milletvekillerimizin desteğiyle beraber kurulmuş olan Meclis araştırma
komisyonu çalışmalarını sürdürmektedir. Uyuşturucu bağımlılığının intiharlar
üzerindeki etkisi yüzde 1,5 olup buna ilişkin önlemler de zaten araştırma
komisyonu içerisinde verilecektir. Bu noktada intiharların önlenmesine ilişkin
bakanlıklar çalışmalarına sürdürdüğünden, uyuşturucuyla mücadeleye ilişkin
Meclis araştırma komisyonu bu alana ilişkin önerilerde bulunmaya devam
edeceğinden, şu anki Meclis takvimi ve devam eden Meclis araştırma komisyonları
yeni bir komisyon kurulmasına imkân vermediği için bu yöndeki düşüncelerimi
saygılarımla Meclisimize arz ediyorum.
Teşekkürler. (AK
PARTİ sıralarından alkışlar)
BAŞKAN –
Teşekkür ediyorum.
Cumhuriyet Halk
Partisi Grup önerisini oylarınıza sunuyorum: Kabul edenler… Kabul etmeyenler..
Öneri kabul edilmemiştir.
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, bir saniye, şu oylamayı da yapalım, sonra size söz vereyim.
Gündemin “Seçim”
kısmına geçiyoruz.
IX.- SEÇİMLER
A) Komisyonlarda Açık Bulunan Üyeliklere Seçim
1.- İnsan Haklarını İnceleme Komisyonunda boş bulunan üyeliğe seçim
BAŞKAN - İnsan
Haklarını İnceleme Komisyonunda Cumhuriyet Halk Partisi Grubuna düşen 1 üyelik
için İzmir Milletvekili Sayın Zeynep Altıok’un yerine Ankara Milletvekili Sayın
Tekin Bingöl aday gösterilmiştir.
Oylarınıza
sunuyorum: Kabul edenler… Kabul etmeyenler… Kabul edilmiştir.
Sayın Özel
buyurun.
V.- AÇIKLAMALAR (Devam)
28.- Manisa Milletvekili Özgür Özel’in, İstanbul Milletvekili Fatma
Benli’nin CHP grup önerisi üzerinde AK PARTİ Grubu adına yaptığı konuşmasındaki
bazı ifadelerine ilişkin açıklaması
ÖZGÜR ÖZEL
(Manisa) – Sayın Başkan, Sayın Hatip biraz önce yaptığı konuşmasında araştırma
komisyonlarının reddinin toplumda yanlış anlaşılacak şekilde sosyal medya
tarafında paylaşıldığı gibi ifadeler kullandı. Tabii bir tane örnek
bakılabilir, öyle bir durum varsa da onun üzerine açıklık getirme ihtiyacı
duyulabilir de şunu da hatırlatmak lazım: 11 kez hekime karşı şiddet önergesi
reddedildi, Gaziantepli Doktor Ersin karnından bıçaklandıktan sonra kabul
edildi; Soma önergesi reddedildi, faciadan sonra kabul edildi; uyuşturucuyla
ilgili, bonzaiyle ilgili 8 kez reddedildi, toplumda infial yaratacak bir bonzai
vakasından sonra kabul edildi. Böyle olursa, siyasetin konusudur bu, partinizin
kısa muhalefet partiliği döneminde o zamanlar istismar olarak ifade edilen
aşırı gensoru verme, aşırı araştırma önergesi verme ve reddedilen her araştırma
önergesinden sonra basın toplantısıyla Adalet ve Kalkınma Partili
milletvekillerinin kalabalık şekilde millete Parlamentoyu şikâyet etme
geleneğini de hatırlatmak isterim.
Çok teşekkür
ediyorum.
BAŞKAN –
Teşekkür ediyorum.
Birleşime on
dakika ara veriyorum.
Kapanma Saati:16.28
ÜÇÜNCÜ OTURUM
Açılma Saati: 16.46
BAŞKAN: Başkan
Vekili Ahmet AYDIN
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 62’nci Birleşiminin Üçüncü Oturumunu açıyorum. 
Alınan karar
gereğince sözlü soru önergelerini görüşmüyor ve gündemin “Kanun Tasarı ve Teklifleri
ile Komisyonlardan Gelen Diğer İşler” kısmına geçiyoruz.
1’inci sırada
yer alan, Adalet ve Kalkınma Partisi Grup Başkanvekili Kayseri Milletvekili
Mustafa Elitaş'ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi ve Millî Eğitim, Kültür, Gençlik ve Spor
Komisyonu Raporu’nun görüşmelerine kaldığımız yerden devam edeceğiz.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519 (x)
BAŞKAN –
Komisyon ve Hükûmet yerinde.
Dünkü birleşimde
İç Tüzük’ün 91’inci maddesine göre temel kanun olarak görüşülen 519 sıra sayılı
Kanun Teklifi’nin tümü üzerindeki konuşmalar tamamlanmıştı. Şimdi soru-cevap
işlemini başlatacağız.
Sayın
milletvekilleri, dünkü esasa göre sisteme sırayla giren sayın milletvekillerini
ben okuyacağım, esas alacağımız liste bu. 
Sırayla
okuyorum: Sayın Tanal, Sayın Bektaşoğlu -sisteme girerseniz iyi olur- Sayın
Balbay, Sayın İrgil, Sayın Arslan, Sayın Şimşek, Sayın Aydın, Sayın
Gaytancıoğlu, Sayın Durmaz, Sayın Toğrul, Sayın Özdemir, Sayın Kuyucuoğlu,
Sayın Topal sisteme böyle sırayla girmiş. 
Evet, Sayın
Tanal’dan başlıyoruz. 
MAHMUT TANAL
(İstanbul) – Teşekkür ediyorum Sayın Başkan. 
Sayın Bakanım,
bu yasa değişikliğiyle birlikte üniversitelerin hangi sorunları halledilmiş
olacak, üniversitelerin hangi sorunu düzelmiş olacak?
İkinci bir
sorum: Bu yasa değişikliği üniversitelerdeki kamu hizmetindeki verimi
arttırabilecek mi? Hangi verimi artırabilecek? 
Üçüncüsü:
Yardımcı doçent kadrosundan öğretim kadrosuna geçiyor, doktor öğretim üyesi.
Burada acaba özlük haklarında… Madem bu -tenzilirütbedir deriz biz-
tenzilirütbenin karşılığında bilimsel, özgür bir toplumsal çalışmanın yapılması
için özlük haklarını 100 TL yerine aylık 1.500 TL yapmamızın ne mahzuru var?
Daha doğru, daha verimli bir çalışma olmaz mı? 
Yardımcı doçent
kadrosu unvanından doktor unvanına kaç kişi geçiyor? 
Teşekkür ederim.

BAŞKAN –
Teşekkürler. 
Sayın
Bektaşoğlu… 
BÜLENT YENER
BEKTAŞOĞLU (Giresun) – Teşekkür ederim Sayın Başkan. 
Çocuklara dönük
kan donduran, vahşet içeren eylemler tüm yoğunluğuyla artarak devam ediyor.
Geçtiğimiz hafta bu konuda yine gündem oluştu. Buna bağlı olarak da toplumsal
duyarlılık ve tepkiler de arttı, Meclisimize dönük çağrılar da yapıldı;
haklılar. Çocuklarımızı şiddetten, tecavüzden, tacizden, istismardan
korumalıyız; çocuklarımızın erken evlenmelerine, çalıştırılmalarına, sevgisiz
kalmalarına, sokaklarda büyümelerine, suç işlemelerine, mülteci olmalarına,
tarikat yurtlarında yanmalarına engel olmalıyız. Onlara barınma, beslenme,
sağlık, çağdaş eğitim gibi evrensel haklarını sağlamalıyız. Bu konuda
Cumhuriyet Halk Partisi Grubu olarak alnımızın akıyla bu işlerden çıktığımızı
zannediyorum. Bugüne kadar yasama faaliyetleri kapsamında üzerimize düşen görev
ve sorumlulukları eksiksiz yerine getirdik. Bu Mecliste bulunan her
milletvekili arkadaşımızın böyle düşünmesi gerekir. Görmezden gelmekle,
reddetmekle, korumakla, aklamakla bir sonuç elde edilmiyor, taraf olmalıyız.
Ülkemizin bütün çocukları bizlere emanet. Hâlâ vakit geç değil. Bir an önce
Mecliste hukuki düzenlemelerin yapılmasını bekliyoruz. 
Teşekkür ederim.
(CHP sıralarından alkışlar) 
BAŞKAN – Sayın
İrgil, buyurun. 
CEYHUN İRGİL
(Bursa) – Sayın Başkanım, teşekkür ederim.
Sayın Bakanım,
hoş geldiniz.
Bildiğiniz gibi,
bu tasarıyla birlikte doçentlikle ilgili yeni tanımlamalar geliyor. Bunlarla
ilgili kamuoyunda çok sorulan sorulardan bir tanesi şu… Bunu tutanaklara
geçmesi açısından size soruyorum, gerçi bürokrat arkadaşlarla görüştüm,
yanıtlarımı aldım ama sizlerin de teyit etmesini bekliyorum. 
Birincisi:
Doçentlik unvanı alımında doçentlik unvanı ile profesörlük arasında geçen süre
o unvanı alır almaz başlayacak mı?
İkincisi:
Doçentlik unvanı verilen yani sözlü sınav aşamasında kalan ama eser aşamasını
geçen arkadaşların, daha önce belli farklı kriterler vardı 2016 öncesi ve
sonrası, 2016 öncesi ve sonrası kriterlere bakılmaksızın, girdikleri zamanın
konjonktürüne göre hepsinin doçent olarak unvanı verilecek mi? Bunu eğer bugün
burada tutanaklara geçersek yasanın da daha iyi anlaşılması için iyi olacaktır.
Teşekkür ederim.
BAŞKAN – Sayın
Arslan…
KAZIM ARSLAN
(Denizli) – Millî Eğitim Bakanına soruyorum: Bugün yardımcı doçentliğin
kaldırılmasıyla ilgili olarak 519 sıra sayılı Yasa Teklifi’ni görüşüyoruz.
YÖK’ten ve üniversitelerden bu konuda bir şikâyet geldi mi? Bunu niçin
kaldırıyoruz? Cumhurbaşkanı istediği için mi bu yasa tasarısını görüşüyoruz ve
yardımcı doçentliği kaldırıyoruz?
İki: Üniversite
eğitimi giderek çöküyor. Üniversitelerin birçok bölümünden mezun olanlar işe
giremiyor. Kısacası, aldıkları diplomalar işe yaramıyor. Bu bölümleri
kapatmayla ilgili bir çalışma yapacak mısınız?
Üç:
Atanamayan 400 bine yakın öğretmenimiz var. Buna rağmen 25 bin atama
yapacağınızı söylediniz. 150 bin kadroya ihtiyacınız olduğu hâlde sözleşmeli ve
ücretli öğretmen uygulamasını neden devam ettiriyorsunuz?
Bu
atamaları 150 bin olarak neden düşünmüyorsunuz? 
Teşekkür
ederim.
BAŞKAN
– Teşekkür ediyorum.
Sayın
Aydın…
KAMİL
AYDIN (Erzurum) – Sayın Bakanım, tabii konuyla alakalı değil çünkü dün bu
niyetimiz gerçekleşmişti. Son günlerde kamuoyunu meşgul eden bir tartışma var.
Bu, şeker fabrikalarıyla ilgili bir özelleştirme süreci. Malumunuz bu, 2011’den
sonra gündeme getirilmişti. İki defa bu düşünülüp planlanıp daha sonra tekrar vazgeçildi.
Gerçekten özellikle milletvekili olduğum ilimizin de güzide bir şeker
fabrikası, tarihî bir miras. Malumunuz siz de Doğu Anadolu temsilcisisiniz. Bu
bölgelerde devlet yatırımları kolay kolay özelleştirmede karşılık bulmuyor.
Burada gerçekten birçok sektör mağdur edilecek. Gerek çalışanları, sözleşmeli,
kadrolu memuru gerekse çiftçilerimiz… Zaten zor şartlarda tarım yapılıyor,
şeker pancarı ekiliyor. Bu anlamda biz gerçekten bu konuda yardımlarınızı
istiyoruz. Üç boyutlu bir mağduriyet yaşanmasın. Bunlardan daha önce iki defa
vazgeçildiği gibi vazgeçilmesi konusunda gerekli girişimleri Hükûmetimizden
talep ediyoruz. 
Bütün
Erzurumlular adına ben bunu ifade etmek istedim. 
Saygılar
sunuyorum Sayın Başkan. 
BAŞKAN
– Teşekkür ediyorum. 
Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan. 
Gençlik
ve Spor Bakanlığı gençlik kampları düzenliyor. Bu kamplarda kamp lideri olarak
görev almak isteyen her yıl belirli sayıda genci kamp liderliği eğitimine
göndererek kamp lideri yapıyor. Kamp liderliği eğitimi alan adaylar gençlik
kamplarında gençlere rol model olacaklar, aktiviteler yaptırıp bilgi ve
becerilerini paylaşacaklar. Buraya kadar her şey normal. 
Şimdi
madalyonun diğer yüzüne bakalım. Edindiğimiz bilgilere göre bu kamp liderleri
AKP’nin gençlik kolları gibi çalışıyor. Seçilen rol modeller nedense hep AKP
üyelerinden oluşuyor. Örneğin Edirne Keşan ve Uzunköprü’de seçilen rol model
kamp liderleri AKP gençlik kolları üyesi. Acaba tesadüf mü yoksa bu işi sadece
AKP’li gençler mi becerebiliyor? İş arayan herkesi İŞKUR’a yönlendiriyorsunuz.
Acaba bu kamp liderleri İŞKUR aracılığıyla mı Gençlik ve Spor Bakanlığına
sözleşmeli olarak alındı, yoksa AKP dindar ve kindar gençlik yetiştirmenin bir
yolunu da gençlik kamplarında mı buldu? Acaba…
(Mikrofon
otomatik cihaz tarafından kapatıldı) 
BAŞKAN – Sayın
Balbay, buyurun.
MUSTAFA ALİ
BALBAY (İzmir) – Teşekkür ediyorum Sayın Başkan.
Sayın Bakan,
açığa alınan, görevden alınan pek çok öğretmen “Hâlden anlarsınız.” deyip bize
geliyor ve şunu söylüyorlar: “Açığa alındık, ihraç edildik. Ne ‘Suçlusunuz.’
diyorlar ne de ‘Suçsuzsunuz.’ diyorlar, böyle bir ara noktadayız.” Hatta
dosyalar da getirdiler. “Bakanlık her şeyden önce buna bir öncelik versin,
suçluysak söylesin ‘Şu nedenle suçlusunuz.’ değilsek de hakkımızı iade etsin.”
diyorlar. Bunu ayrıca sizin değerlendirmenize sunuyorum.
Bir de son
dönemde öne çıkan, 300 bin kadar üniversite öğrencisi “Türkiye’nin yaşadığı
sorunlar nedeniyle biz okuyamadık -yani affa temelde biz de karşıyız ama- bu
döneme özgü yeni bir değerlendirme yapılsın.” diyorlar. Üniversiteden değişik
nedenlerle atılmış 300 bin öğrencinin terör ya da benzer suçlular dışında
kalanlarının eğitim hakkının verilmesi yönünde yoğun bir talep var, bunu
değerlendirmenize sunuyorum Sayın Bakan.
BAŞKAN – Sayın
Şimşek, buyurun.
BAKİ ŞİMŞEK
(Mersin) – Teşekkür ediyorum Sayın Başkan.
Sayın Bakanım,
Silahlı Kuvvetlerde değişik sebeplerden dolayı görevlerinden ayrılan yüzlerce
uzman çavuş ve astsubay mektupla bizlere başvurarak “Zamanında değişik sebeplerden
ötürü Silahlı Kuvvetlerden ayrıldık ama şu anda Afrin’de kutsal bir mücadele
yapılıyor, biz orada mücadele etmek istiyoruz; askerimizin, polisimizin yanında
yer almak istiyoruz.” diyorlar. Bunlar, bu taleplerine Silahlı Kuvvetlerin ve
Emniyet Genel Müdürlüğünün cevap vermesini gerçekten gönüllerinden istiyorlar.
Bana hem isim soyad hem telefon numaralarını göndermişler. Yüzlerce uzman çavuş
ve astsubay “Biz Afrin’e gitmek istiyoruz, bu mücadelede Türk Silahlı
Kuvvetlerinin yanında yer almak istiyoruz.” diyorlar. Bu talebi dikkate
alacağınızı umuyor, saygılar sunuyorum.
BAŞKAN – Sayın
Durmaz…
Sayın Toğrul,
buyurun.
MAHMUT TOĞRUL
(Gaziantep) – Teşekkür ederim.
Sayın
Bakanım, bir yasa teklifini görüşüyoruz ama şu anda üniversitelerde, yıllardır
doktorasını bitirmiş, atanamayan araştırma görevlilerinin, yıllardır
doçentliğini hak etmiş ve doçentliğe atanmayan doçentlerin, yıllardır doçentlik
sürelerini tamamlamış ve profesörlüğe atanmayı bekleyen profesör adaylarının
çok ciddi sayıda olduğunu biliyorum. Sayıyı size sormak istiyorum. Neden
atamıyorlar bu insanları? Bu yasa görüşülürken bunları atamayı da düşünüyor
musunuz? 
Bir
diğer önemli nokta: TEOG Sınavı’nı kaldırdınız. Yerine bir çember sistemi
getirdiğiniz basında yer alıyor. Gittikçe bu çemberi daralttığınıza dair
ifadeler var. Nedir? Gerçekten çocuklarımız liselere nasıl yerleştirilecekler?
Somut bir cevap istiyorum.
Teşekkür
ediyorum.
BAŞKAN
– Teşekkür ediyorum.
Şimdi
soruları cevaplandırmak üzere sözü Millî Eğitim Bakanımız Sayın İsmet Yılmaz Bey’e
bırakıyorum.
Buyurun
Sayın Bakanım. 
MİLLÎ
EĞİTİM BAKANI İSMET YILMAZ (Sivas) – Sayın Başkanım, teşekkür ediyorum.
Öncelikle,
bir sayın vekilimiz şu andaki mevcut yardımcı doçent sayısını sordu.
Dolayısıyla da ne kadar kimse doktor öğretim üyesi olacak? 35.995 yardımcı
doçent kadrosunda görev yapan akademisyen var, bunlar yasanın çıkmasıyla
birlikte “doktor öğretim üyesi” olacaklardır. 
Yine
Sayın Vekilimizin “Bu tasarı yasalaştığında, eser incelemesinden başarılı
olanlara –mülakat da kaldırıldığına göre- başka bir işleme gerek kalmadan
doçentlik unvanı verilecek mi?” diye bir sorusu vardı. Bu tasarı
yasalaştığında, eser inceleme aşamasından başarılı olan adaylara
Üniversitelerarası Kurulca, sözlü sınava gerek kalmadan doçentlik unvanı
verilecek. Unvan alındıktan sonra da diğer süreler başlayacak.
Yine,
“Eski kriterlere göre geçmiş yıllarda eser incelemesinden başarılı olup sınavda
başarısız olanlar güncel doçentlik kriterlerine tabi tutulacak mı?” Hayır,
böyle bir tabi tutulma da söz konusu olmayacak. 
Bir
başka soru da: “Üniversiteler bünyesinde görev yapmakta olan öğretim
elemanlarından doktora eğitimlerini başarıyla tamamlayan ancak öğretim üyesi
kadrolarına atanamayan kaç kişi var?” diyerek… Sizin sorunuz yani profesörlüğe
atanan, doçentliğe atanan…
MAHMUT TOĞRUL
(Gaziantep) – Yardımcı doçent ve araştırma görevlileri…
MİLLÎ EĞİTİM
BAKANI İSMET YILMAZ (Sivas) – Araştırma görevlisi 3.775 kişi, öğretim görevlisi
2.300, okutman 396, eğitim öğretim planlayıcısı 2, uzman 606, çevirici 1 olmak
üzere toplam 7.080 kişi atanamamış durumdadır. 
Yine, sayın
vekilimiz doktor öğretim üyelerinin bu yardımcı doçentlikten buna geçmesini bir
tenzilirütbe olarak değerlendi, “Özlük haklarının 100 lira arttırılması yerine
1.500 lira olsa daha iyi olmaz mı?” dedi. Biz de katılırız, daha iyi olur ama
inşallah Türkiye'nin ekonomik durumu daha iyileştikçe, millî gelirini
artırdıkça, millî gelirinden eğitime daha fazla kaynak ayırdıkça bunlara
verdiğimiz ücretleri de daha iyi bir duruma getiririz. 
Yine, Sayın
Bektaşoğlu’nun… Gerçekten çocuklarımızı korumalıyız, çocuklarımızın kalacağı
yerleri devlet olarak biz karşılamalıyız, pansiyonlarda biz ihtiyaçlarını
gidermeliyiz, devletin dışında bir başka yere, hiç kimseye ihtiyacı olmaması
lazım, biz de aynen katılıyoruz. (CHP sıralarından alkışlar) İnşallah gerçekten
bu alanda geçmişle kıyaslayıp onu söylüyorum, birdenbire istediğimiz noktaya
gelebilmek mümkün değil ama gerek pansiyon sayılarında gerekse Kredi Yurtların
öğrenci sayılarında büyük bir ilerleme gösterdik. Ancak daha ihtiyaç var mı?
Var. İnşallah önümüzdeki dönemde de onları halledeceğiz. 
Yine, bir başka
sayın vekilimiz “Ya, bunu Sayın Cumhurbaşkanı istediği için mi yapıyoruz?”
diyerek… Ben gerçekten yardımcı doçent kadrosunda olanları da dinledim, onların
hepsi bundan memnun, “Bizim istediğimiz talepti.” dediler ama profesörlerin ise
yani bu sınavdan geçmiş olanların ise “Acaba böyle bir değişiklik yapılırsa
üniversitelerde kalitede bir geriye gitme mi olur?” diye bir kaygıları var ama
istisnasız hangi yardımcı doçente sorarsanız sorun, “Bu bizim talebimizdi.”
diyorlar. Dolayısıyla, bu talepler milletvekili olarak bize geldiği gibi halkın
oyuyla seçilen Cumhurbaşkanına da geliyor. “Herkes vatandaşın sorunlarını dile
getirsin ama Cumhurbaşkanı dile getirmesin.” yaklaşımının doğru olmadığını
düşünüyorum.
Yine, bir başka,
400 bin öğretmen atanması talebi var. “Siz şu anda 25 bin öğretmen ataması
yapıyorsunuz, 150 bin yapın...” 150 bin yapalım ama devletin ekonomisi var. Bu
ekonominin içinde hâkim ihtiyacı var, polis ihtiyacı var, hemşire ihtiyacı var,
sağlıkta ihtiyacı var. Dolayısıyla da devlet olarak planlama yaparken sadece
bir alanda yapsak diğer alanlarda hizmet aksayacak. İstiyoruz ki sağlıkta da
hizmet aksamasın, güvenlikte de hizmet aksamasın, adalette de hizmet aksamasın,
eğitimde de hizmet aksamasın.
ÖMER FETHİ GÜRER
(Niğde) – Eğitim olmadan hiçbiri olmaz Sayın Bakan.
MİLLÎ EĞİTİM
BAKANI İSMET YILMAZ (Sivas) – Peki, öğretmen ataması yapmıyoruz ama dersler boş
mu geçiyor? Hayır. Ne yapıyoruz? Öyle veya böyle, ücretli öğretmenlerle biz
bunları gideriyoruz. Sayı gittikçe azalmış durumda, inşallah önümüzdeki
dönemlerde daha da azaltacağız.
ÖMER FETHİ GÜRER
(Niğde) – 109 bin atanamayan öğretmen var.
MİLLÎ EĞİTİM
BAKANI İSMET YILMAZ (Sivas) – Yine, Sayın Aydın’ın “Şeker fabrikalarının
özelleştirilmemesi... Devlet yatırımı doğuya zor gidiyor, bunlar öyle veya
böyle bir şekilde doğuya gitmiş, o hâlde bu devlet yatırımları korunmalı. Bir
de şeker pancarı ekenleri de koruyalım.” diye... Biz de katılıyoruz. Gerçekten,
orada istihdam oluşturan, en azından oradaki çiftçinin umudu olan, nüfusu da
orada tutanlardan... Zaten, bu ana kadar ertelendi, ertelenmelerinin
gerekçeleri buydu. Dolayısıyla, devlet bir işi yaparken diğer sosyal projeleri
de dikkate alarak bir çalışma yapıyor. Şimdiki durumda, Maliye Bakanlığımız da
diğer ilgili bakanlığımız da mutlaka bu hususları dikkate alacaktır. 
ÖMER FETHİ GÜRER
(Niğde) – İhaleye çıkılıyor Sayın Bakan. Neyi dikkate alacaklar?
Özelleştiriyorlar.
MİLLÎ EĞİTİM
BAKANI İSMET YILMAZ (Sivas) – Şeker fabrikasını on yıl... Yani orada şartları
vardır, “Şu kadar çalıştırmak kaydıyla.” denilir. 
ÖMER FETHİ GÜRER
(Niğde) – Hayır, o kapanacak.
MİLLÎ EĞİTİM
BAKANI İSMET YILMAZ (Sivas) – Dolayısıyla, belli bir süre çalıştırma süresi
konulur, mecburiyette bırakılır. Alan kimse bu şartla alır ki dolayısıyla
pancar eken hiçbir vatandaş mağdur edilmez.
ÖMER FETHİ GÜRER
(Niğde) – Özelleştirilenler de kapandı.
BAŞKAN –
Müdahale etmeyelim sayın milletvekilleri. Sayın Bakan cevap veriyor.
MİLLÎ EĞİTİM
BAKANI İSMET YILMAZ (Sivas) – Yine, bir başka soru: “Gençlik ve Spor Bakanlığı
gençlik kampları düzenliyor. Bu gençlik kamplarında kamp lideri olarak AK PARTİ
gençlik kolları üyeleri mi seçiliyor?” denildi. Ben, kamuda görev verilirken
böyle hiç kimseye “Herhangi bir partiye üye midir, değil midir?” diye
sorulduğunu düşünmüyorum. Bunu canıgönülden söylüyorum. 
KAMİL OKYAY
SINDIR (İzmir) – Yapmayın ya. 
MİLLÎ EĞİTİM
BAKANI İSMET YILMAZ (Sivas) – Yok, hep öyle sanılır ama bak, en çok kamu
görevlisi alan benim. İşte, 20 bin-25 bin öğretmen alıyorum.
KAMİL OKYAY
SINDIR (İzmir) – Siz değil, şahsınız değil, maiyetinizdekiler.
MİLLÎ EĞİTİM
BAKANI İSMET YILMAZ (Sivas) - Buradaki kardeşlerimden “Girerken partiden de bir
kayıt getirin.” diye hiç kimse bir şey demez, onu söyleyeyim. 
KAMİL OKYAY
SINDIR (İzmir) – Yapmayın lütfen.
OKAN
GAYTANCIOĞLU (Edirne) – İsimlerini veririz, isimlerini.
MİLLÎ EĞİTİM
BAKANI İSMET YILMAZ (Sivas) - Bakın, şunu söylemek isterim: Başarısızlık
sürdürülebilir değil. Sizin dükkânınız olsun, eğer kardeşiniz dükkânınızı
batıracaksa, iflasa götürecekse kardeşinize bile dükkânınızı teslim etmezsiniz,
“Teşekkür ederim kardeşim, siz durun. İhtiyacın neyse ben karşılayayım.”
dersiniz ama dükkânı veya işletmeyi ehil adama verirsiniz, liyakatli adama
verirsiniz. 
MURAT EMİR
(Ankara) – FETÖ’ye teslim ederken neredeydiniz? FETÖ’ye siz teslim ettiniz. 
MİLLÎ EĞİTİM
BAKANI İSMET YILMAZ (Sivas) - Türkiye’nin bugün geldiği durumlar da geçmişe
kıyasla daha liyakatli, daha ehliyetli kimselerle ülkenin yönetildiğini
gösteriyor. 
CEYHUN İRGİL
(Bursa) – Bakanım, size ben mülakatları dinlettim, ses kayıtlarını dinlettim
mülakatlardaki.
MİLLÎ EĞİTİM
BAKANI İSMET YILMAZ (Sivas) – Ne diyelim? Ama milletimiz görüyor. 
KAMİL OKYAY
SINDIR (İzmir) – Biliyor da sesini çıkarmıyor.
MİLLÎ EĞİTİM
BAKANI İSMET YILMAZ (Sivas) - Bir başka, Sayın Balbay’ın sorusundaydı, görevden
alınan veya ihraç edilen kimselerden… Biz Bakanlık olarak gerçekten en büyük
hassasiyeti gösteriyoruz. Şu anda Bakanlığımız tarafından açığa alınmış
yaklaşık 500 civarında -biraz aşağıda, biraz yukarıda- öğretmenimiz var.
Arkadaşlarımıza “Lütfen bunları bir an önce tamamlayalım.” dedik. Tamamlıyoruz
da birisi mahkemedeyken bir itirafta bulunuyor, mahkemedeyken “Ben vardım ama
benim yanımda bu da vardı.” diyor, böyle durumlar…
MAHMUT TOĞRUL
(Gaziantep) – İhraçlar ne kadar Sayın Bakan, ihraçlar?
MİLLÎ EĞİTİM
BAKANI İSMET YILMAZ (Sivas) - Ancak bunun dışında valilikler tarafından da
-yani Bakanlığımız tarafından değil- açığa alınmış 3 bine yakın öğretmenimiz
var; öğretmenler için söylüyorum. Dolayısıyla, İçişleri Bakanımızdan rica
ettim: “Lütfen valiliklerimize talimat verelim bu öğretmenlerle ilgili, açıkta
kalmasınlar. Yani ne düşünüyorlarsa, olabilir, kamudan ilişkinin kesilmesinin
kamuya daha uygun olduğunu değerlendiriyorlarsa bunu bize bildirsinler,
sürüncemede kalmasın. Yok, eğer ki bu kimselerin kamuda çalışması kamu
hizmetinin görülmesinde bir sakıncası yoktur diye bir görüşe varırlarsa bize
bildirsinler ki hem açıkta olan öğretmene ücret ödüyoruz, üçte 2’sini ödüyoruz
maaşının hem de öğretmen olmadığı için yerine bir de ücretli öğretmen
görevlendiriyoruz.” Dolayısıyla da biz mümkün olduğu kadar bir çalışma yaptık
Bakanlık bünyesinde, inşallah valiliklerimizin çalışması da neticelendiğinde…
Bunlar sonuçta bizim vatandaşımız, öyle veya böyle, ister suçlu ister suçsuz
yine bizim vatandaşımız, hakkını hukukunu bizim korumamız gerekir diye
düşünüyorum ama İçişleri Bakanlığıyla ortak çalışmamız gerekir diye de
düşünüyorum.
KAZIM ARSLAN
(Denizli) – Sayın Bakan, siz soruşturma yapıyor musunuz bunlarla ilgili?
MİLLÎ EĞİTİM
BAKANI İSMET YILMAZ (Sivas) – Biz yapıyoruz.
KAZIM ARSLAN
(Denizli) – Başkasına bırakarak olmaz ki. Hiçbir talep olmadığı hâlde görevden
alınan insanlar var. 
MİLLÎ EĞİTİM
BAKANI İSMET YILMAZ (Sivas) – Yok, yok, biz gerçekten yapıyoruz. Dolayısıyla
kanun hükmünde kararname ekine koyarak ihraç ettiklerim Olağanüstü Hâl İnceleme
Komisyonuna gidiyor. Oraya gidip de geri dönenler de var, gerçekten var. Yani
arkadaşlara sordum: “Dönenler niye döndüler?” Sordukları soru şu… “Efendim,
sosyal çevre araştırması yapmıştık. Bir şekilde olağanüstü hâl kuruluyor. Yani
biz biliyoruz, bu böyledir ama…” denildi. Öyle denildiyse sanki ilk anda,
darbenin olduğu zaman bir tsunami vardı, devletin bir tepki göstermesi normaldi
ancak süre geçtikten sonra Komisyon diyor ki: “Sizin böyle bir düşünceniz,
inancınız, bunların kamuya…”
(Mikrofon
otomatik cihaz tarafından kapatıldı)
MİLLÎ EĞİTİM
BAKANI İSMET YILMAZ (Sivas) – Cümlemi tamamlayacağım Başkanım.
BAŞKAN –
Tamamlayın lütfen. 
MİLLÎ EĞİTİM
BAKANI İSMET YILMAZ (Sivas) – “Açığa alınması gerekmez.” diyor. Dolayısıyla
gerek yargı yolu açıldı gerek olağanüstü hâl işlemleri açıldı. İnşallah, bize
yargı ne talimat verirse gereğini yerine getiririz. Hukuk devleti olmanın
gereği de budur. 
Yine, Sayın
Balbay “Üniversite öğrencileri için bir af düşünülüyor mu?” dedi. Bu an için
biz bir af düşünmüyoruz. 
Yine, uzman
çavuş ve astsubaylar ayrıldı. Bunlardan tekrar kamuya dönmek isteyenler… Millî
Savunma Bakanlığımız -geçmiş dönemlerden biliyorum- en azından o yapının
zorlamasıyla kurumlardan ayrılanların tekrar dönmesi için bir hak verdi,
sınavlara girme hakkı. Dolayısıyla ben de katılırım bu fikre. Bunu hem İçişleri
Bakanımıza hem de Savunma Bakanımıza aynen ileteceğim diyorum. 
BAŞKAN – Sayın
Bakanım, teşekkür ediyorum. 
Sayın Özdemir’e
de bir söz vereceğimi söylemiştim ama Sayın Özdemir, sıra da sizdeydi zaten. 
Buyurun. 
SİBEL ÖZDEMİR
(İstanbul) – Evet, teşekkür ederim. 
Soru-cevap
kısmında süre kalmamıştı, tekrar söz hakkı verdiğiniz için teşekkürler Sayın
Başkan. 
Sayın Bakan,
Türk Eğitim Derneğinin, düşünce kuruluşunun 2017 Eğitim Değerlendirme Raporu
yayınlandı, siz de muhtemelen takip ettiniz. Burada önemli tespitler var tabii
ki eğitim sistemindeki sorunlarla ilgili. Özellikle, açık öğretim liselerine
kayıtlı öğrenci sayısının son beş yılda yüzde 65 arttığını ve lise çağında 100
gençten 18’inin okul dışında olması… Bu konu üzerinde özel bir çalışma
yapılacak mı, nasıl değerlendiriyorsunuz?
Bir de çok geç
yayınlanmasına rağmen, sizin döneminizde yayınlanan Öğretmen Strateji
Belgesi’nde, Sayın Bakan, burada önemli tespitler vardı, öğretmenlerimizin
çalışma koşulları ve şartlarıyla ilgili somut tespitler vardı, özellikle eğitim
fakültelerinin niteliğinin artırılması noktasında. Bu konuda da Strateji Belgesi’nin
yayınlanmasından itibaren bir çalışma yapıldı mı? 
Teşekkür ederim.

BAŞKAN –
Teşekkür ediyorum. 
Sayın Bakanım,
bitirelim. 
MİLLÎ EĞİTİM
BAKANI İSMET YILMAZ (Sivas) – Teşekkür ediyorum. 
Öncelikle
Strateji Belgesi, gerçekten, uzun yılların bir çalışmasıydı, daha sonra Yüksek
Planlama Kurulu tarafından onaylanıp Resmî Gazete’de yayınlandı. Burada amaç
şu: Doğru kimseleri öğretmen olarak almak. Aldığımız kimseleri hizmet içi
eğitimle en üst seviyeye getirmek ve öğretmenin toplum içindeki algısını daha
iyi hâle getirmek ki yani öğretmenlik mesleği daha çok talep edilsin diyerek üç
ana ayak üzerine oturuyor ve bunun içerisinde öğretmen performans
değerlendirmesi de var. Yine, eğitim fakültelerini de -tabii sadece değil- hem
öğretmenler seçecek hem de eskiden ilk 700 binin, ilk 800 binin içerisine girip
de eğitim fakültelerini seçebilmek mümkünken bu yıl –Yükseköğretim Kurulumuz
geçen yıl başlattı, ilk uygulaması geçen yıldı- 240 binin arasına girenler
ancak eğitim fakültelerini tercih edebilecek. Bu yıl da yine 240 bin barajıyla
gideceğiz. Önümüzdeki döneme bakacağız ki burada daha iyileştirmeler varsa onu
yapacağız.
Bir başka konu,
öğrencilerin -eğitim görürken okulla birlikte, öğrenciyle birlikte- pratiğini
artırmak için eğitim fakülteleriyle iş birliğini artıracağız. Tabii, hizmet içi
öğretmen akademisyenimiz de var, her bir öğretmen eğitim merkezimizi bir
ihtisas alanına çevirerek öğretmenlerimizi hizmet içi eğitimle daha üst
seviyeye çıkartalım. 
(Mikrofon
otomatik cihaz tarafından kapatıldı) 
BAŞKAN –
Teşekkür ediyorum Sayın Bakanım. 
MİLLÎ EĞİTİM
BAKANI İSMET YILMAZ (Sivas) – Genel söz: Hiçbir eğitimin kalitesi öğretmenin
kalitesinden daha yüksek değildir. Öğretmenimizin kalitesini ne kadar
artırırsak eğitimin kalitesi de o kadar artacaktır. 
Ben tekrar
teşekkür ediyorum Sayın Başkan.
BAŞKAN –
Teşekkür ediyorum. 
Teklifin tümü
üzerindeki görüşmeler tamamlanmıştır. 
Maddelerine
geçilmesini oylarınıza sunacağım.
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama talep ediyoruz. 
BAŞKAN –
Oylamadan önce bir yoklama talebi var, önce bu işlemi gerçekleştireceğim. 
Sayın Gürer,
Sayın Özel, Sayın İrgil, Sayın Sındır, Sayın Tanal, Sayın Engin, Sayın Zeybek,
Sayın Tuncer, Sayın Akın, Sayın Gaytancıoğlu, Sayın Arslan, Sayın Durmaz, Sayın
Şeker, Sayın Emir, Sayın Akyıldız, Sayın Akaydın, Sayın Balbay, Sayın Köksal,
Sayın Özdemir, Sayın Gündoğdu, Sayın Ertem, Sayın Nurlu, Sayın Köksal.
Yoklama
için üç dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN -
Toplantı yeter sayısı yoktur.
Birleşime yirmi
dakika ara veriyorum.
Kapanma Saati: 17.16
DÖRDÜNCÜ OTURUM
Açılma Saati: 17.38
BAŞKAN: Başkan
Vekili Ahmet AYDIN
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 62’nci Birleşiminin Dördüncü Oturumunu açıyorum. 
III.- YOKLAMA
BAŞKAN - 519
sıra sayılı Kanun Teklifi’nin maddelerine geçilmesine ilişkin oylamadan önce
istem üzerine yapılan yoklamada toplantı yeter sayısı bulunamamıştı. 
Şimdi, yoklama
işlemini tekrarlayacağım.
Yoklama için beş
dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN –
Teklifin maddelerine geçilmesini oylarınıza sunuyorum: Kabul edenler… Kabul
etmeyenler… Kabul edilmiştir.
519 sıra sayılı
Kanun Teklifi’nin görüşmelerine kaldığımız yerden devam ediyoruz. 
Komisyon ve
Hükûmet yerinde.
Şimdi birinci
bölümün görüşmelerine başlıyoruz.
Birinci bölüm 1
ila 19’uncu maddeleri kapsamaktadır.
Birinci bölüm
üzerinde söz isteyen gruplar adına ilk söz, Cumhuriyet Halk Partisi Grubu adına
İzmir Milletvekili Mustafa Ali Balbay’a aittir.
Sayın Balbay,
buyurun. (CHP sıralarından alkışlar)
Sayın Balbay,
süreniz on dakika.
CHP GRUBU ADINA
MUSTAFA ALİ BALBAY (İzmir) – Teşekkür ediyorum Sayın Başkan.
Sayın Başkan,
Sayın Bakan, sayın milletvekilleri; Türk Hava Kurumu Üniversitesi, Türkiye'nin
gerçekten geleceğe dönük en önemli üniversitelerinden biri. Pek çok kişi de
yılda 45 bin lira parayı ayırıp, ailesinin birikimini buraya aktarıp bu
üniversiteye gittiler. Çok güzel bir başlangıç oldu ve bugün Türk Hava Kurumu
Üniversitesinde, sayın milletvekilleri, yüzlerce öğrenci mezuniyet bekliyor.
Neden mezuniyet bekliyor? Çünkü Türk Hava Kurumu Üniversitesinin pilot
kapasitesi 50 kişiyken 150 kişi alınmış. Dördüncü yıla gelen, gerekli uçuş
süresince uçacak pilot bulamayınca, kendisini eğitecek pilot bulamayınca
bekliyor. İki yıldır, üç yıldır mezuniyet bekleyen öğrenciler var. Türk Hava
Kurumu Üniversitesi mükemmel. 100 üzerinden en az 90. Her şey tamam, pilot
noksan. 
Sayın
milletvekilleri, Sayın Bakan; Hükûmetin pek çok uygulaması bu şekilde.
Gerçekten toplumu çeken, “Önemlidir, sonuç verecek.” denilen bir adım atılıyor
ama bunun öteki aşamaları, genel planlaması yapılmıyor. Eğitim en az yirmi
halkalı bir zincir. Bu zincirin bütün bölümleri sağlam olsa bile, bir halka
çürük olsa çektiğinizde oradan kopuyor. Bunu eleştirince de artık Hükûmet “Bu
muhalefet, efendim, hamama gider kurna beğenmez, düğüne gider zurna beğenmez.
İşte yaptık, sadece bir eksik var, onu eleştiriyor.” diyor. Biraz önceki Türk
Hava Kurumu Üniversitesi örneğinde aktardığım gibi, eğitimin ne yazık ki pek
çok halkası çürük. 
Şimdi,
Türk Hava Kurumunda yüzlerce öğrenci yılda 45 bin lira verip -altıncı, yedinci
yılda, bazıları belki de sekizinci yılda- mezuniyet bekliyorlar. Plansızlığın
ve öngörüsüzlüğün çok tipik bir örneği.
Sayın
milletvekilleri, işte şu anda görüşmekte olduğumuz eğitimle ilgili yasanın
yardımcı doçentlerle ilgili bölümü de buna çok benziyor. Türkiye’de 36 bin
civarında yardımcı doçent var. Belli ki bunlardan 300-400’ü, en çok 500’ü hemen
doçent yapılacak. Fevkalade alakaya mazhar kişiler. Bütün mesele şu: Kalan
34.500 yardımcı doçenti ne yapacağız? “Adını değiştirelim, unvanı değiştirelim,
yok, aynı kalsın ama 103 lira verelim.” Şu andaki bu yasada bütün çırpınış
maalesef bu yönde. Yardımcı doçentlerin çoğunun, Anadolu’da Sivas’ından
İzmir’ine, İstanbul’dan Ankara’ya kadar pek çok yardımcı doçentin gözü şu anda
buradan geçecek yasada. Kimi düzenlemeler gerçekten bizim de katıldığımız,
akademi dünyasının isteği olan düzenlemeler. Ama ne yazık ki yardımcı
doçentlerin şu andaki durumlarında geleceğe yönelik, kendilerini tam garantiye
alacakları -garanti derken- önlerini görecekleri bir tablo yine noksan.
Buradan
Sayın Bakana, sayın yetkililere sormak istiyorum. Siz bütün kuralları yaptınız,
yaptınız, yaptınız; ardından diyorsunuz ki: “Rektör ayrı bir koşul
getirebilir.” Bunun anlamı nedir? Bizim yaptığımız bütün kurallar bir kenara
konur, eğer isterse rektör ona ek bir kural getirir. Sözlü kalktı mı? Rektör
isterse koyar. İngilizce 45’e mi indi? Rektör isterse 65 yapar. Sayın
milletvekilleri, bunun anlamı, topla, topla, topla, sıfırla çarptan başka bir
şey değildir. Eğer gerçekten üniversitelerin, öğretim üyelerinin, akademi
dünyasının sağlıklı bir şekilde eğitime katılmasını istiyorsanız, burada her
şeyden önce bu mağduriyet duygusunu “Acaba geleceğim ne olacak? Rektör,
üniversite bizimle ilgili hangi kararı verecek?” duygusunu attırmanız gerekir. 
Bir ayrıntı daha
var. Şu anda sözlüyü kaldırıyorsunuz, diyelim ki -ki böyle çok örnek var- bir
yardımcı doçent sözlüden kalmış, onun dışındaki bütün koşulları tamam. Ama bu
yasada “Bu durumda olan yardımcı doçentler doğrudan doçent olur ya da olmaz.”
gibi hiçbir değerlendirme olmadığı için herkes fikir yürütüyor. Buradan,
Bakandan dileğimiz, isteğimiz o ki bu konularda hiçbir soru işaretine neden
olmadan eğer sözlü kalkmışsa “Bu koşullar itibarıyla sözlü kalktığı için bu
kişiler doçent olabilir.” denmesi gibi net bir şey gerekiyor.
Sayın
milletvekilleri, şu anda güncel konuştuğumuz yardımcı doçentlik ama yine
akademi dünyasından konuşmuşken bu 8 bin civarında, Öğretim Üyesi Programı
çerçevesinde, yaşları 25 ile 35 arasında değişen ve gelecek bekleyen öğretim
üyelerinin yani Öğretim Üyesi Yetiştirme Programı çerçevesinin içerisindeki genç
akademisyenlerin durumunun bir an önce ele alınmasını ve çözümlenmesini
istiyoruz. Buradaki 4 parti de bu konuyu her fırsatta dile getiriyorlar ama ne
yazık ki bir çözüm yok. 
Sayın Bakan,
Türk Eğitim Derneğinin bu Eğitim Değerlendirme Raporu’na sizin ulaştığınızı
tahmin ediyorum. Türk Eğitim Derneği, Cumhuriyet Dönemi’nde kurulmuş, eğitimin
gelişmesi için siyasetin, hatta iktidarların da üstünde araştırmalar yapan,
bugün de yeni yönetim kadrosuyla birlikte eğitime gerçekten katkıda bulunan bir
kurum. Burada dile getirilen öylesine ciddi konular var ki. Eğitim Derneğinin
uzmanları, yöneticileri bütün eleştirilerini kadifeye sarmışlar, çözüm odaklı
bakmışlar. Örneğin burada da yer alan, Bakanlık rakamlarıyla birlikte verilmiş
olan sadece şu rakam bile eğitimin hangi durumda olduğunu ortaya koyuyor: Şu
anda lise çağındaki öğrencilerin yüzde 18’i yani lise çağındaki her 100
öğrenciden 18’i açık liseye gidiyor. Bu, okulsuz ve öğretmensiz öğrenciler
demektir. Buradan nasıl bir eğitim bekliyorsunuz? Buradan mezun olan
öğrencileri gelecekte nasıl bir Türkiye bekliyor, belirsiz ve bu rakamlar her
yıl katlanarak artmakta sayın milletvekilleri. 
Yine, eğitime
yapılan yatırım artıyor, eğitime ayrılan para artıyor ama artan nüfusla
birlikte sadece altyapıya yatırım yapıldığı için gerçek anlamda eğitimin
kalitesinin artmasına yönelik bir yatırım ne yazık ki yok. 
Başta Türk Hava
Kurumundan örnek verdim. FATİH Projesi -Sayın Bakanın ayrıntılı bilgi vermesini
istiyorum halk adına- başlı başına bir fiyaskodur. Daha ağır bir değerlendirme
yapmaya dilim varmıyor. 2010 yılında başladınız ve şimdi diyorsunuz ki: “Biz
tablet değil, dizüstü bilgisayar vereceğiz, klavyeli vereceğiz.” 
Sayın
milletvekilleri, sayın iktidar milletvekilleri, Sayın Bakan; siz 2010’da buna
başladığınızda 10 milyon tablet dağıtacağınızı söylemiştiniz. Fatih Sultan
Mehmet İstanbul’u iki ayda aldı, siz seksen dört aydır bu projeyi hâlâ hayata
geçiremediniz. Fatih Sultan Mehmet bu süre içinde İstanbul’u 42 defa fethetmiş
olurdu sayın milletvekilleri, herhâlde sizi de sopayla kovalardı diye
düşünüyorum. (CHP sıralarından alkışlar)
Sayın
milletvekilleri, son bir dakikamı, güncel, tartışılmakta olan AKP-MHP ittifakı
çerçevesinde bir değerlendirmeye ayırmak istiyorum. Bunun kamuoyunda da yer
alan kabaca metnini okudum. Eğer okullarda gerçek anlamda ittifak yani diyalog
nedir, ne değildir diye bir ders olsa, sanıyorum bunu yapanlar diyalogdan
sınıfta kalırdı ve hatta samimiyetsizlikten de başka bir not alırdı. Bu
mutabakatın 7, 8 maddesi YSK bağlantılı. AKP ile MHP anlaşmış ama 7, 8 maddenin
içinde YSK da var. Yani bu mutabakat AKP-MHP-YSK mutabakatı olarak görünüyor ki
yazık diyorum, demokrasiye yazık. Yani “Sandığa girecek oyların nasıl
çıkacağına YSK karar verir.” şeklinde bir mutabakat görünüyor. 
AKP-MHP-YSK
mutabakatı demokrasiye hiç de hayır getirmeyecek diyorum, hepinize saygılar
sunuyorum. (CHP sıralarından alkışlar) 
BAŞKAN –
Teşekkür ediyorum.
Gruplar adına
ikinci söz, Halkların Demokratik Partisi Grubu adına Van Milletvekili Lezgin
Botan’a aittir. 
Sayın Botan,
buyurun. (HDP sıralarından alkışlar)
HDP GRUBU ADINA
LEZGİN BOTAN (Van) – Sayın Başkan, değerli milletvekilleri; kamuoyuna “yardımcı
doçentliğin kaldırılması” şeklinde takdim edilen 519 sıra sayılı Teklif
üzerinde grubum adına söz almış bulunmaktayım. Genel Kurulu saygıyla
selamlıyorum.
Değerli
arkadaşlar, AKP iktidarları, birkaç yıldan beri, attıkları adımlarla, her
alanda adaletsizliği, kadrolaşmayı, merkezileşmeyi ve piyasalaşmayı âdeta
kurumsallaştırmaya çalışıyor. Özellikle eğitime yönelik müdahaleler bilimsel ve
pedagojik olmaktan uzak, siyasi kadrolaşma çabaları olarak karşımıza
çıkmaktadır. Bu nedenle şu an görüştüğümüz teklif de iyi niyetli, masum bir
çalışma olarak görülmemektedir. Çünkü üniversite özerkliği ve akademik
özgürlükler AKP iktidarlarının hiçbir zaman gündeminde olmamıştır. Kuşkusuz
üniversite özerkliği ve akademik özgürlükler konusu AKP iktidarlarından önceki
hükûmetler döneminde de gündeme alınmamış ve üniversiteler iktidarların
müdahalelerine maruz kalmışlardır.
Üniversitelere
yönelik ilk kapsamlı müdahaleler, 12 Eylül 1980 darbesini gerçekleştiren
cuntacıların 6 Kasım 1981 tarihinde çıkarılan 2547 sayılı Yasa’yla
Yükseköğretim Kurulu kurmalarıyla oldu. Kuruluşu döneminde YÖK’e atfedilen
temel görev, asayişi sağlamak gerekçesi altında bir yandan hocaları,
öğrencileri, emek hareketlerini baskılamak, diğer yandan da bilgi ve teknoloji
oluşumunu, resmî ideoloji inşasını ve muhalif hareketleri kontrol ederek
üniversitelerde itaat rejimini yaşama geçirmek olmuştur.
Vesayet
kurumlarıyla mücadele edeceğini ifade ederek iktidar olan AKP iktidarı, 1980
askerî darbesini gerçekleştiren paşaların inşa ettiği YÖK gibi bir vesayet
kurumunu kaldırmak yerine, on altı yıllık iktidarı boyunca her geçen gün daha
da güçlendirmiştir. Yükseköğretimin merkezîleştirilmesi, kolay ve hızlı bir
şekilde yönetilebilmesi için YÖK’ün yetkileri çıkarılan kanun, kanun hükmünde
kararnameler ve yönetmeliklerle her geçen gün biraz daha artırılmıştır. Söz
konusu bu teklifle de YÖK’ün yetki alanı daha genişletilmek istenmektedir. 
AKP, bir yandan
YÖK ile bütün üniversiteleri tek bir merkezden kontrol etmeye çalışırken, diğer
taraftan süreç içerisinde üniversiteleri adım adım piyasa koşullarına açmış ve
ticarileştirmiştir. Dolayısıyla AKP iktidarları döneminde üniversiteler
piyasanın gereksinimleri doğrultusunda yeniden yapılandırılmıştır. Bilimsel
bilgi teknik bilgiye indirgenerek üniversiteler önemli ölçüde piyasa
taleplerine ve AKP’nin yönetsel ticari stratejilerine bağlı hâle getirilmeye çalışılmaktadır.

Sayın Başkan,
değerli milletvekilleri; AKP iktidarının diğer politikalarının temeline
yerleştirdiği ve bu teklifte de açıkça ifade ettiği rekabet savunusu üniversite
özerkliği ve akademik özgürlükler açısından oldukça tehlikelidir. Günümüz
neoliberal ekonomik sistemin sihirli kavramlarından biri de rekabettir, hem
kazananları hem de kaybedenleri barındırır. Rekabetin olduğu yerde yarış
vardır, bu yarışı piyasa koşulları ve gereksinimleri belirlemektedir. Piyasanın
ihtiyaç duyduğu metalaşabilecek bilgiyi üretmeyen her üniversite, her bölüm,
her akademisyen başarısız sayılarak itibarsızlaştırılmaya çalışılmaktadır.
Üniversitelerde
başarısızlık, şimdilik bir kapanma anlamına gelmeyebilir fakat kaynaklardan
daha küçük bir pay alma -ve bu yüzden- çalışanlar, öğrenciler için daha kötü
koşullar demektir. Bu bağlamda, rekabetin kaybedenleri kimi geride kalmış
üniversiteler olabileceği gibi piyasada kendine yer bulamayan sosyal ve beşerî
bilim alanları da olabilmektedir. Çeşitli üniversitelerin felsefe, astroloji,
antropoloji gibi bölümlerin mezunları iş bulamıyor ya da döner sermayeye para
getirmiyor diye, bu gerekçelerle kapatılmak istenmektedir. 
Üniversiteler,
aynı zamanda demokratik öznelerin kendilerini şekillendirebilmesi, demokratik
ilişki biçimlerini deneyimleyebilmesi ve iktidarın antidemokratik çirkin
yüzünün teşhir edilip ona karşı eleştirel bir muhalefetin geliştirilebilmesi
açısından da son derece yaşamsal, kurumsal ve siyasal bir zemindir. Fakat bu
siyasal zemin AKP iktidarlarını korkutmuş olmalı ki AKP, siyasi saiklerle
yükseköğretime müdahalelerine hız kazandırmıştır. AKP’nin üniversitelere
yönelik siyasal müdahaleleri, bugünün üniversitesinin politik duruşunu ve dış
dünyaya karşı tepki verebilecek niteliğinin bir mitos hâline gelmesini
sağlamıştır. 
Değerli
arkadaşlar, AKP’nin yükseköğretime yönelik en kapsamlı müdahalesi 15 Temmuz
darbe sonrası ilan edilen OHAL rejiminde gerçekleştirilmiştir. YÖK düzeni
bugün, 15 Temmuz darbe girişimi sonrası OHAL, KHK rejimiyle 12 Eylüldeki
kuruluş formundan da daha otoriter, muhafazakâr, piyasacı ve hukuk dışı bir
kurum hâline gelmiştir. OHAL rejiminde binlerce akademisyen ihraç edilmiş,
onlarca üniversite kapatılmış, disiplin yönetmeliği 12 Eylül Dönemi’nden bile
daha ağır hâle getirilmiş, rektörlük seçimleri kaldırılmış, üniversite
özerkliği ve akademik özgürlük ortadan kaldırılarak makbul akademiler
yaratılmak istenmiştir. Bunun sonucunda, barış bildirisine imza atan
akademisyenlere yönelik cezalandırmalar idari yaptırımlarla sınırlı kalmamış,
barış imzacısı akademisyenler hakkında ayrı ayrı örgüt propagandası yaptıkları
gerekçesiyle yedi buçuk yıla varan hapis cezası istemiyle davalar açılmıştı.
Çağdaş demokrasilerde el üstünde tutulan akademisyenlerin kapısına AKP
rejiminde terörle mücadele ekipleri gönderilmiştir. Üniversite kampüsleri âdeta
askerî kışlalara dönüştürülmüş, akademisyenlerin cübbeleri ayaklar altında
ezilerek... Şüphesiz bu görüntü tarih boyunca AKP’nin yapmış olduğu en çirkin
davranış olarak hafızalarda yer alacaktır. 
Burada görüyorsunuz,
akademisyenlere, akademiye, bilime, bilgi emekçilerine verdiğiniz değer işte
burada, verdiğiniz kıymet Sayın Bakan burada. Umarız bir daha
akademisyenlerimize karşı böyle hürmetsizlik yapılmaz. 
OHAL döneminde
yükseköğretime yönelik tüm bu müdahaleler üniversitelerin içini boşaltmış ve
akademinin iyice çoraklaşmasına neden olmuştur. Bu müdahaleler sonucu
üniversiteler bilim, sanat ve felsefe alanlarında özgürleştirilebilmek değil,
aksine siyasal iktidara itaat eden, sermaye çevrelerinin ihtiyaçlarına uygun
hareket etmeyi görev edinen, hakkaniyet ve liyakat ilkesini ortadan kaldırarak
statüler dağıtan ve haksız zenginleşmelere kapı aralayan bir kurum hâline
dönüştürülmüştür. Üniversiteler yükselen duvarları, güvenlik bariyerleri, ihraç
edilen akademisyenleriyle özgür düşüncenin ve bilimin üretildiği mekânlar
olmaktan çıkartılarak fikirlerin baskılandığı, biat kültürünün yerleştirilmeye
çalışıldığı çorak mekânlara dönüştürülmek istenmektedir. 
Kısaca,
üniversitelerde bilimsel ve akademik değerler belirli siyasal amaçlar
doğrultusunda kullanılmakta ve üniversitenin iç hiyerarşisi içerisinde özgür
bilim, eleştirel düşünce yok edilmektedir. Aynı zamanda, kendi yandaşları
dışında kalan veya muhalif kimliğiyle bilinen akademisyenler ve idari, teknik
personelin özlük hakları gözetilmemekte ve bağlı bulundukları birimlerin
dışında görevlendirilerek sürgün, psikolojik baskı ve hatta işine son verme
gibi tehditlerle sıkça karşılaşılmaktadır. 
Sayın Başkan,
değerli milletvekilleri; YÖK bu teklifi saraydan gelen emirler doğrultusunda,
kapalı kapılar ardında hazırlamıştır. Düzenlemenin muhatapları tarafından
mümkün olan en geniş katılımla, kamuoyunun bilgisi dâhilince açık ve şeffaf bir
şekilde yürütülmemiştir. Tüm tarafların, sendikaların, sivil toplum
örgütlerinin, akademisyenlerin, siyasilerin, eğitimcilerin görüş ve önerileri
alınmamıştır. Akademilerin, bilim yuvalarının Hükûmetlerin önüne programlar
koyması gerekirken bugün AKP ve saray ülkenin bütün kurumlarını çürüterek
sadece bir biat alanı hâline getirmektedir. Oysa, Lima Bildirgesinde de
belirtildiği üzere, üniversite bileşenleri herhangi bir ayrım yapılmaksızın
devletten ya da herhangi bir kaynaktan gelebilecek müdahale veya baskı endişesi
taşımadan tek tek veya toplu hâlde felsefe, sanat yapma, bilgiyi araştırma,
inceleme, tartışma, belgeleme, üretme, yaratma, öğretme, anlatma, yazma yoluyla
edinme, geliştirme ve yayma, iletme özgürlüğüne sahip olmalıdır. Kısacası,
bilimsel gelişme, sanatsal üretim, eğitimsel ilerleme, ekonomik kalkınma böyle
sağlanamaz. Çünkü, insanların özgürce fikir beyan edemedikleri, üretemedikleri
yerde dogmalar boy verir, biat yeşerir, ülke yandaş, yalaka takımlarının
liyakatsiz yükselişine sahne olur. Bu nedenle, AKP bir an önce elini
akademilerden ve kampüslerden çekmelidir. Üniversiteleri kendi siyasi
emellerinin arka bahçesine çevirmek de bu ülkeye yapılabilecek en büyük
zulümdür. Umuyor ve diliyoruz ki AKP ona bütün bu akıl dışı adımları attıran
korkusunu yener ve bu yoldan döner. 
Genel Kurulu
saygıyla selamlıyorum. (HDP sıralarından alkışlar) 
BAŞKAN – Çok
teşekkür ediyorum Sayın Botan. 
Şimdi, söz
sırası Adalet ve Kalkınma Partisi Grubu adına Sakarya Milletvekili Mustafa
İsen’e aittir. 
Sayın İsen,
buyurun. (AK PARTİ sıralarından alkışlar) 
AK PARTİ GRUBU
ADINA MUSTAFA İSEN (Sakarya) – Sayın Başkan, değerli milletvekilleri; Bazı
Kanun ve Kanun Hükmünde Kararnamelerde Değişiklik Yapılması Hakkında Kanun
Teklifi üzerinde AK PARTİ adına söz almış bulunmaktayım. Yüce Meclisi saygıyla
selamlıyorum.
Değişim hayatın
hemen hemen her alanında işlevini sürdüren en temel gerçeklerden birisi. Konu
eğitim ve sağlık ise bu değişimin daha da kaçınılmaz olduğuna kuşku yok.
İktidarların başarısı da bu değişim sürecini iyi okuyup, iyi yönlendirmeye
bağlı. Bunu yapabilenler, halkımızın nezdinde de aklanarak iktidarlarını
sürdürmektedirler. Gururla ifade etmek istiyorum ki AK PARTİ yaklaşık on altı
yıldır milletimizin bu anlamda olumlu onayını alarak iktidarını sürdürmektedir.

AK PARTİ
iktidarı döneminde dinamik konumuyla eğitim hep en önemli konumuz oldu,
yatırımlarımızda önceliği ona verdik, baştan itibaren mesaimizin büyük bölümünü
de bu uğurda harcadık. Şunu ifade etmek isterim ki bu alanda elde edilecek
başarı ufuk çizgisi metaforu gibidir, yani ne yaparsanız yapın neticede yeni
sorunlar ve yeni imkânlar karşınızda olmaya devam edecektir. Asıl olan iyi
niyetle bunların üstesinden gelmeye niyetli olmaktır. Çok şükür ki AK PARTİ
kadroları da her daim bu gayretin içinde oldular. Bugün geldiğimiz noktada okul
öncesi hariç nicelik açısından iyi bir noktadayız. 
Çeşitli
vesilelerle eğitimin her kademesindeki başarılar buralarda zaman zaman ifade
edildi. Ben size hem genel çerçevede hem de milletvekili olduğum Sakarya
ilindeki üniversiteden birkaç örnek vermek istiyorum: İktidara geldiğimizde 73
olan üniversite sayısı, şu anda 187’dir. Bugün Türkiye'nin her vilayetinde
üniversitemiz var, daha önemlisi bugün Anadolu şehirlerini ziyaret ettiğiniz
zaman buralarda en görünür inşa alanları, en görünür mimari alanlar üniversite
sahalarıdır. Gidin Erzurum’a, gidin Tokat’a, gidin Sakarya’ya, gidin Konya’ya,
buralarda gerçekten son derece mamur, son derece güzel inşa edilmiş üniversite
kampüsleriyle karşılaşılacaksınız.
Merhum Nurettin
Topçu’nun bir sözünü hatırlatmak isterim: “Üniversite profesörlerimiz köy
çocuklarını okutmaya başladıkları zaman memleket kurtulacaktır.” demektedir.
Elbette bu işlem bizimle başlamadı ama bizimle çok arttı. 
2017 Dünya
Ekonomik Forumu Raporu’na göre, Türkiye, 137 ülke arasında yükseköğretime
erişim oranında dünyada 2’nci sırada yer almaktadır. 2002 yılında
üniversitelerde okuyan öğrenci sayısı 1 milyon 500 binlerde iken 2018 yılı
itibarıyla 7 milyon 600 binlere ulaşmıştır bu rakam. 2002 yılında öğretim üyesi
sayısı 26.525 iken 2018 yılında yaklaşık 3 kat artarak 75.201 olmuştur. Yine 2002
yılında öğretim elemanı sayısı 70.012 iken 2018 yılında 155.305 rakamına
ulaşılmıştır. 
Bir
üniversitenin kalitesini artıran en önemli göstergelerden biri barındırdığı
yabancı öğrenci ve yabancı öğretim üyesi sayısıdır. Vereceğim rakamlara dikkat
etmenizi istirham ediyorum. 2002 yılında yabancı uyruklu toplam öğrenci sayısı
10.898 iken bugün itibarıyla 123.157 rakamından söz ediyoruz yani yaklaşık 12
katlık bir büyümeden. Bu da Türkiye’nin son yıllarda eğitim alanında da bir
cazibe merkezi olduğunun göstergesidir. 
Küreselleşmenin
bir yansıması olarak Türk yükseköğretimi bu dönemde Erasmus, Mevlâna ve Farabi
gibi programlara da katılmış ve 150 bin civarında öğrenci bunlardan
yararlanmıştır. 
Memleketim olan
milletvekili olduğum Sakarya’daki Sakarya Üniversitesinde 2002 yılında bir tek
yabancı öğrenci bulunmamaktaydı. 2018 yılında ise 3.369 yabancı öğrenci burada
eğitim görmektedir. Bunlar sadece lisans öğrencisi de değil, içlerinde ciddi
miktarda lisans üstü eğitim yapan öğrenci mevcut. Ayrıca Sakarya Üniversitesi,
Avrupa Kalite Ödülü’ne layık görülmüş Türkiye’deki tek üniversitedir. 
Ülkemizde 2002
yılında yabancı uyruklu öğretim elemanı sayısı 897 iken 2018’de 3.061’dir.
Elbette bu rakamları daha da artırmak elimizdedir ve beklentimizdir. Bunların
ötesinde, yabancı birimlerle imzalanan ortak eğitim protokolü sayısı 207’dir.
Bunlarla kalite güvencesi ve ortak diploma programları konusunda anlaşmalar
yapılmış, özellikle Türk ve İslam dünyası üniversiteleriyle yakınlaşmalar
sağlanmıştır. 
Şimdi sıra işin
nitelik boyutuna gelmiştir. Bu konuda da tam bağımsız çalışacak bir Yüksek
Öğretim Kalite Kurulu kuruldu ve çalışmaya başladı. Değerli arkadaşlar, bunu
çok önemli buluyorum; gerçekten, nicelik açısından aştığımız sorunları
bütünüyle nitelik açısından da aştığımızı söyleyemeyiz ama bu konuda aşılması
gereken merhaleler katedilmiştir ve bu kurul bu yıldan itibaren çalışmalarını
başarılı bir biçimde sürdürecektir. 
Yükseköğretim,
Türkiye’de genellikle standart bir görüntü arz etmekteydi. Yeni dönemde bir
misyon farklılaşmasına gidilmiş ve bölgesel kalkınma odaklı üniversiteler ile
araştırma ağırlıklı üniversiteler belirlenmiş ve bunlar da kendi içlerinde bir
yarışa sokularak bir rekabet ortamı oluşturulmuştur. Burada dereceye girdiği
andan itibaren bir üniversitenin kalması mümkün değildir. Ertesi yıl ortaya
çıkabilecek kriterlerle bunların yerini yeni üniversiteler alabilecektir. 
Doktoralı,
nitelikli insan kaynağının artırılması amacıyla öncelikli alanlar belirlenmiş
ve bunun için 2 bin doktora kontenjanı sağlanmıştır. 
Meslek
yüksekokulları, kurulduğu günden beri Türkiye’de amaçlanan hedefe ulaşmış
okullar değildir. Şimdi bunların iyileştirilmesi noktasında da yeniden bir
eylem planı başlatılmış ve yeni adımlar atılmıştır. 
Lisans ve
lisansüstü bursların ücretleri artırılmıştır. 
Değerli
milletvekilleri, yeni ihtiyaçlara bağlı olarak huzurunuza getirdiğimiz yasayla
doktora öğretim üyesi ve doçentlik süreciyle ilgili yeni düzenlemeler
amaçlanmaktadır. Bu çerçevede öğretim elemanlarının hizmet gücünden verimli bir
şekilde faydalanabilmek için düzenlemelere ihtiyaç vardır. Bu teklifle yardımcı
doçentlik kadrosu kaldırılarak yerine doktora öğretim üyesi kadrosunun
getirilmesi ve bu kadroya atanma şartıyla buralarda görev yapacak öğretim
üyelerinin mali haklarının iyileştirilmesi, öğretim elemanları kadrolarında
sadeleştirmeye gidilerek okutman ile öğretim yardımcıları kadrolarının
kaldırılması ve okutman ile uzman çevirici ve eğitim öğretim planlamacısı
kadrolarında bulunanların öğretim görevlisi kadrolarına atanması, doktor
unvanına sahip araştırma görevlilerinin ders verebilmesi teklif edilmektedir.
Bu bağlamda, doçentlik merkezî yabancı dil sınavında değişiklik yapılmakta,
daha önemlisi subjektif değerlendirmelere konu olduğu düşüncesiyle doçentlik
mülakat sınavları kaldırılmaktadır. 
Getirilen
değişikliklerden biri de artan üniversite sayılarıyla çalışamaz hâle gelen
Üniversitelerarası Kurulun yeni bir modellemeyle daha aktif hâle dönüştürülme
teklifidir. Bu gerçekten önemli arkadaşlar. 27 üniversite esasına göre yapılandırılmış
Üniversitelerarası Kurul üniversitelerin oldukça önemli kararlarının alındığı
bir merkezdir. Buraya rektörler ve rektör yardımcıları katılır. Dolayısıyla her
üniversiteden 2 kişinin katılmasıyla 187’ye ulaşan üniversite sayısının
neredeyse karar alamaz bir noktaya taşınması karşısında bu karar getirilmiş ve
işleri çok kolaylaştıracak bir noktaya taşınmıştır. 
Değerli
milletvekilleri, görüşmekte olduğumuz bu kanun değişikliğiyle akademik
yükseltmelerde daha şeffaf ve sorunları giderici, üniversiteleri karar alma
süreçlerinde daha öne çıkaran ve onların kendi markalarını oluşturmaya ve
sistemde çeşitliliğe imkân tanıyan düzenlemeler amaçlanmaktadır. Bütün bu
çabalar ülkemizdeki üniversiteleri kalite bakımından daha iyi hâle getirmek,
gelişmiş ülkelerle rekabet edebilir kurumlara dönüştürmek içindir. Şuna
samimiyetle inanıyoruz: Bir ülke teknoloji transfer ederek büyük devlet olamaz.
Bütün çabamız bunun içindir. Memnuniyetle belirtmek gerekir ki son yıllarda
başta savunma sanayi olmak üzere bu alanda da önemli gelişmelere tanıklık
ediyoruz. 
Bu
düzenlemenin ülkemize hayırlı olmasını temenni ediyorum, yüce Meclisi saygıyla
selamlıyorum. (AK PARTİ sıralarından alkışlar)
BAŞKAN
– Teşekkür ediyorum. 
Şimdi
söz sırası Milliyetçi Hareket Partisi Grubu adına Erzurum Milletvekili Kamil
Aydın’a aittir. 
Sayın Aydın,
sizin şahıslar adına da söz talebiniz var. Dolayısıyla, bir de son konuşmacı
olduğunuz için birleştiriyorum, on beş dakika süreniz var.
Buyurun. (MHP
sıralarından alkışlar)
MHP GRUBU ADINA
KAMİL AYDIN (Erzurum) – Teşekkür ederim Sayın Başkan.
Sayın Başkan,
değerli milletvekilleri; 519 sıra sayılı Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi hakkında Milliyetçi
Hareket Partisi Grubu adına birinci bölüm üzerinde konuşmak üzere söz almış
bulunmaktayım. Yüce heyetinizi saygıyla selamlıyorum. 
Saygıdeğer
milletvekilleri, malumunuz, 80 milyonun üzerinde, genç ve dinamik bir nüfusa
sahibiz. Dolayısıyla bunu iki türlü yorumlayabiliriz: Gerçekten bu genç ve
dinamik nüfusu insan kaynağına, verimli bir insan kaynağına dönüştürmeyi
başarabilirsek bu ülkemiz adına, geleceğimiz adına mutlu edici bir haber olur.
Ama Allah korusun, aynı zamanda bir o kadar da riski var, eğer bu genç ve
dinamik kaynağı yeterince verimli bir insan kaynağına dönüştüremezsek -bugün
zaman zaman sıkıntılara hep birlikte tanıklık etmekteyiz- birtakım kötü
oluşumlara, gelişimlere de tanıklık etmekten uzak kalamayız.
Şimdi,
dolayısıyla bu bağlamda en büyük yatırımın insana yapılması gerçeği artık
dünyaca kabul edilmiş bir gerçektir. Gerçekten gelecek kuşakları düşünüyorsak
en büyük yatırımı insana yapmalıyız. Bugün özellikle eğitim bağlamlı, eğitimin
son halkası diyebileceğimiz üniversitelerle ilgili, yükseköğrenimle ilgili
birtakım kanun ve kanun hükmünde kararnamelerle ilgili görüşmelerde
bulunuyoruz. Bence aslında birçok alanda olduğu gibi ama eğitimde hiçbir zaman
ihmal edilmeyecek bir gerçek var; bir bütünlük arz etmesinde yarar var, eğitimi
bir bütünlük olarak ele almalıyız. Yani efendim, onun için atasözlerimiz çok
manidardır, “beşikten mezara” diye bir kavram vardır; Batılı, Avrupa
Üniversiteler Birliği bunu “yaşam boyu öğrenme” şeklinde telakki etmiştir.
Dolayısıyla biz eğitimi birbirinden halkaları kopararak bağımsız düşünmek
durumunda değiliz. Yani okul öncesi eğitimiyle, ilköğretimiyle, ortaöğretimiyle
ve yükseköğretimiyle bir bütünlük arz etmesinde yarar vardır. Bunu niye
söylüyorum? Çünkü bunu söylememdeki amaç, eğer aşağıdan sağlıklı bir yapılanma
gelmiyorsa siz ne kadar idealize edilmiş, ne kadar yüksek ilkelere
konuşlandırılmış bir yükseköğrenim düzenleseniz de sağlıklı bir sonuç
alamazsınız. O zaman radikal değişikliklerden ziyade, bakın, gerçekten bu
konularda başarı katetmiş ülkelere baktığımızda, sistemlerine baktığımızda
reforma tabi tuttukları eğitim sistemlerinde özellikle köklü değişikliklerden
ziyade tadilata, düzenlemelere, gelişmelere açık birtakım adımların atıldığına
tanıklık etmekteyiz. O zaman niye bunu söylüyoruz? Çünkü gerçekten süreklilik
arz eder. Süreklilik de en kötü bir sistemi dahi zamanla törpüler,
biçimlendirir ve sürekliliğin katkısıyla olumlu hâle getirir. Ama en idealize
ettiğiniz bir sistemi sürekli kesintiye uğratırsanız inanın ne kadar ideal
olursa olsun kuşaklar arası bir kopukluğa neden olacağı için bu da en ideal
olsa dahi bir başarısızlık ortaya çıkarabilir.
Efendim, şimdi,
evet, bizim genç cumhuriyetle eş değer bir üniversitelileşme sürecimiz var
kurumsal olarak söylediğimizde. 1933’lerde başlayan bu üniversitelileşme süreci
1980’lerden sonra YÖK’le beraber daha farklı bir yapıya büründürüldü. Şimdi,
burada söz konusu olan, tabii genelde bütün Türkiye Cumhuriyeti vatandaşlarını
ilgilendirmesine rağmen özelde özellikle 7 milyon 700 bin öğrencisi olan, 150
bin civarında öğretim elemanı olan bir camiadan bahsediyoruz, bir o kadar da
üniversitelerimizde idari kadrolarımız var. Şimdi, bunlarla ilgili tabii
maddelere geçmeden önce özellikle bu üniversitelerimizdeki artan sayıya bir iki
noktayla değinmek istiyorum. Evet, bizden önceki konuşmacılarımız da kısmen
değindiler. Artık kemiyet noktasında birtakım atılımlar yapıldı. Evet, sayısal
artışlarımız var, gerçekten açılan birçok üniversitemiz var, açılan
yüksekokullarımız var, fakültelerimiz var. Evet, bunlar sevindirici ama bir
taraftan kemiyeti artırırken, niceliği artırırken odaklanmamız gereken aynı
zamanda çok önemli bir şey niteliktir, yani keyfiyettir. Dolayısıyla kaliteye
de odaklanıp bundan sonra inşallah verimli bir insan kaynağı oluşturma
noktasında özellikle başarı elde etmek adına diyoruz. 
Şimdi,
niye bunları söylüyoruz? Çünkü kötü tecrübelerimiz var. Bir arkadaşımızın kendi
ifadesi ki gerçekten söylenilmeye değer bulduğum için kullanmak istiyorum. Dedi
ki: “Hocam, üç evladım var, üçü de farklı sistemde okudular ve birbirlerinden
kopuklar.” 
Şimdi,
bakın, hangi sistemi idealize ederseniz edin, biraz önce de belirttim, ne olur,
sistemde istikrar çok önemli. Aksayan yönler, sıkıntılı kısımları
değiştirilebilir, dönüştürülebilir ama bir sistemi herhangi bir nüanstan dolayı
baştan silip yeni bir sistem idame ettirmek çok yerinde bir karar olmasa gerek.

Saygıdeğer
milletvekilleri, şimdi çok önemli bir konuyu görüşüyoruz. Biz
üniversitelerimizi… Elbette ki birtakım sıkıntıları var, onları gündeme
getireceğiz, şu ana kadar da getirildi; eksikler var ama şüpheyi esas
kılmayalım. Burada gerçekten çok önemli bir camiayla ilgili birtakım meseleleri
görüşüyoruz çünkü ilim yuvalarından bahsediyoruz. Malumunuz, “İlim kendin
bilmektir.” Kendini bilen insanların yoğunlukta olduğu ya da kendini bilmeye
namzet 7 milyon 700 bin civarındaki genç kardeşimizin muhatap edildiği bir
yapıyla ilgili konuşuyoruz. Dolayısıyla elbette ki olumsuzlukları çoklukla
söyleyeceğiz, birazdan sıralayacağız ama bütüncül bir şekilde, bir tümel
anlamda, çoktancı bir zihniyetle yapılan en ufak bir haksızlığı, uygunsuzluğu,
kanunsuzluğu, yanlış uygulamayı genele teşmil etmeden, bu camiayı fazla da
incitmeden… Çünkü gerçekten bunlar ilim yuvalarımız ve fedakâr insanlar
olduklarına da kanaat getiriyoruz. 
Şimdi,
ilgili kanun içeriğine baktığımızda, öncelikle efendim, bir yardımcı doçentlik
isminin değiştirilmesi söz konusu oldu. Bu daha önceki teklifte daha farklıydı;
“öğretim görevlisi” gibi gerçekten tenzilirütbeye matuf bir teklifle
karşılaşmıştık ama biz dedik ki: Artık doktorasını yapmış, sanatta yeterliliğini
almış ya da tıpta, sağlık bilimlerinin herhangi bir kolunda uzmanlık elde etmiş
bir arkadaşımızın artık uzman olduğuna, yetkin olduğuna kanaat getirip onun
artık öğretim üyeliği sürecinin başlatılması lazım. Buna odaklandık ve niye
bunu yaptık? Çünkü gerçekten hepimiz -burada akademisyen kimlikte olan
arkadaşlarımız bilirler- yardımcı doçentlik yıllarımızda biz, hiçbir zaman
kendimizi ne bir yarım doçent gördük ne de doçentin yardımcısı olarak gördük.
İnanın Batı’daki uygulamalarda da bunun karşılığı bu değil. İşte “asistan
profesör” dediğimiz yani profesörü asiste eden bir akademik kadroydu,
uygulamaları vardı ama biz en azından eğer bundan vazgeçilecekse bunu bir
tenzilirütbeye değil de, en azından kazandığı bir öğretim üyeliği statüsünden
ödün vermeden bunun devam ettirilmesinden yana olduğumuzu ifade ettik. 
Diğer önemli bir
şey: Yine, görüşmekte olduğumuz taslak içerisinde ne vardı? Yardımcı öğretim
elemanları noktasında müthiş bir kavram kargaşasına sahiptik, çok alt
başlıkları olan yapıdaydı. Bunların da tekli bir kavram adı altında, bir
“öğretim görevlisi” adı altında toplanması gerçekten yine yerinde bir karar
oldu.
Şimdi, öte
yandan, bu doçentlik sınavıyla ilgili gerçekten birçok şeyi konuştuk. Komisyon
aşamasında konuştuk, daha önceki gayriresmî toplantılarımızda dile getirdik ve
burada da şimdiye kadar ki konuşmacılar ifade ettiler. Efendim, doçentlik
sınavlarının gerek eser incelemesi noktasında ve gerekse sözlü aşamalarda
birtakım olumsuzluklara da açık olduğunu çok açık bir şekilde gördük. Bunların
örneklerini çoğaltabiliriz ama biraz önce söylediğimiz gibi burada şüpheyi esas
kılıp yanlışları genele teşmil edip sanki bütün bir camiayı yok sayma adına
birtakım söylemlerden uzak durmakta fayda var. O zaman 37 bin civarında -Sayın
Bakan 35 bin küsur dedi, bize gelen bilgiler 36-37 bin civarında- bir yardımcı
doçent kadromuz var, öğretim üyelerimiz var. Bunların genel bir talebiydi bu.
Böyle bir talebin de dikkate alınmasında öncelikle o grubun paydaşlarına
sormakta yarar var, demokrasinin gereği de budur. Bunu yaparken, bakın, çok
sağlıklı jüriler kurulup gerçekten bilen insanların -bunu utanarak söylüyorum-
gerçekten ilim erbabı, artık kendini bilen bir insanın yaptığı sınavda, eser
incelemesinde ya da mülakat jürisinde evrensel, bilimsel kriterler dışında,
tamamen subjektif birtakım kriterleri gündeme getirmesi, ele alması, bunları
hâkim kılması kabul edilebilir bir şey değil. Dolayısıyla bizim de
çıkaracağımız bu yasayla bu tür olumsuzluklara meydan verebilecek en küçük
nüansları bile dikkate alıp bu maddeleri iyice gözden geçirmemizde yarar var. 
Efendim,
ne yaptık? Şimdi, ne yapılması gerekir? Mülakat kaldırıldı, sözlü sınav
kaldırıldı. Daha önce tamamen üniversitelerin yetkisine verilmesi belki
düşünülüyordu. Bu, başlı başına bir skandal olurdu öğretim üyeleri camiası
adına. Yani bir doçentliğe katılım belgesi değil, tam tersine
Üniversitelerarası Kurulun artık doçentlik unvanını verip daha sonra kadro
aşamasında, zaten hâlihazırda kendilerinin ister yardımcı doçentlikte, ister
doçentlikte birtakım kriterleri de ilave edebilme yetkilerinin olduğunu
biliyoruz üniversitelerin. Ama burada da yaparken yine Üniversitelerarası
Kurulun gözlemci, araştırıcı, değerlendirici hatta sorgulayıcı kimliğinden ödün
vermeden -kim ne yapıyor- başına buyruk hareket etmesini önleyici birtakım
düzenlemelerin de YÖK tarafından yapılmasında yarar var diye düşünüyoruz.
Şimdi, niye? Çünkü 185 tane üniversiteden bahsediyoruz. Şimdi, bu kadar büyük
camiayla, 150 bin kişinin geleceğiyle ilgili bir konuda konuşuyoruz. Efendim,
dolayısıyla, evet, kanunları çıkaracağız, kanun hükmünde kararnameler
çıkaracağız ama ne olur, burada insan faktörünü olabildiğince elimine ederek
subjektif davranmaları, olabildiğince elimine ederek birtakım yasalarla daha
sağlıklı, daha tarafsız kararların alınmasına ya da gelişmelerin sağlanmasına
dikkat etmek zorundayız. 
Diğer önemli bir
şey, efendim, Üniversitelerarası Kurulun yetkilerinin değiştirilmesi. Şimdi,
bakın, Üniversitelerarası Kurul gerçekten çok hantallaşmış bir yapıya dönüşmüş,
bir an önce… Bakın, yetkileri arasında neler var: Efendim, denklik belgesi
verecek, aylarca beklemesin insanlar. Kontenjanlara müdahale etmesin.
Bölümlerden gelen kontenjanlar sağlıklı bir şekilde tespit edilmiş, ortaya
konulmuş, artık onların bunu kabul etmesinde yarar var ya da kendilerinden jüri
oluşturulması isteniyorsa, bunu ivedilikle karar olarak alsın. Bir an önce,
talep neyse, öğretim üyelerimizin, o 150 bin kişilik büyük camianın talepleri
neyse, çok kısa zamanda, hızlı bir şekilde karar alma mekanizmasına katkılarda
bulunsunlar. Yoksa, hantal bir yapıda, sanki “Yetkiyi el değiştiriyoruz, artık
biz belirli bir otoritenin adına hareket edeceğiz.” gibi bir algıya mahal
verilmemesinde yarar var. 
Diğer önemli bir
husus, efendim, yabancı dil hususu. Bir dil profesörü kardeşiniz olarak bu
konuda gerçekten bir acı tecrübemden bahsedeceğim. Bakın, Türkiye’de… Bizim
çocukları hafife almayın, inanın uluslararası bir araştırma sonucunda, Türkçe
konuşan çocukların bir yabancı dili öğrenmedeki yatkınlığı çok yüksek ve çok
başarılı bir şekilde öğreniyorlar ve öğretiyorlar. Türkiye’de bunu başaran
birtakım özel ve vakıf okulları gerek ortaöğretimde gerek üniversite
seviyesinde var.
Şimdi bizler de
bunu geçmişte çok iyi başardık. Anadolu liseleri ilkokuldan sonra öğrenci
aldığı süreçte, birer yıllık hazırlık sınıflarıyla bunu çok rahat başarmıştık.
Artık bunu öğretim üyelerinin korkulu rüyası hâline getirmeden… Bakın, öğretim
üyesi olmuş bir insan artık yetkin bir insandır. Doktorasını almış, artık o
sınıfta öğrencisiyle muhatap olacak, uluslararası ilişkilerde, efendim,
akademik platformlarla muhatap olacak. Bunu artık dile ya da tekrar bir
tedrisata tabi tutmanın bir anlamı yok. O zaman çözüm nerede? Çözüm, lisansüstü
eğitimi çok sıkı tutmak. 
Sayın Bakanım,
Sayın YÖK Başkanım buradalar. Safa Bey, bu gerçekten bir ara uygulandı ama
maalesef bu kurban edildi. Bunun bir an önce uygulanması lazım. Lisansüstü
eğitimine başlayan çocuk bir yıl fazla okusun, ileride ona on yıl kazandıracak.
Ürettiği makalelerle, araştırmalarla, katıldığı toplantılarda sunduğu
katkılarla çok mesafe katedecek. Bir yıl onu bir tedrisata tabi tutup
Üniversitelerarası Kurulun, merkezin öngördüğü bir sistematik içerisinde… Bunu
yapacak kadrolarımız var. Ona önce dil yetisi kazandırmak… Nedir bu? Çok basit,
okuduğunu anlayıp anladığını ifade edebilme yetisini kazandırmak yazılı ve
sözlü. Basit bir tanım. İnanın, bu tanım bir yılda çok rahat bir şekilde
kazandırılacak. 
(Mikrofon
otomatik cihaz tarafından kapatıldı)
BAŞKAN –
Tamamlayın lütfen.
KAMİL AYDIN
(Devamla) – Çok vaktinizi aldım ama bir dakika daha lütfederseniz çünkü önemli
bir konu.
BAŞKAN –
Buyurun, bir dakikada tanımlayın.
KAMİL AYDIN
(Devamla) – Yani ne olur, bunu bir yılda çok rahat bir şekilde hallederiz. Bu
çocuk lisansüstü eğitimine başlarken dilsel yeteneğini kazanmış, ister sağlık
bilimlerinde ister fen bilimlerinde ister sosyal bilimlerde, artık,
araştırmasını başlatacak, iç ve dış kaynaklara erişimini sağlayacak dilsel
yeteneğini kazanmış durumdadır. Araştırsın, okusun, anlasın, anladığını
literatür şekline dönüştürüp uluslararası bir platforma çok rahat bir şekilde
taşısın. Artık, öğretim üyesi olmuş bir insana -inanın sadece doçentlikte
değil, profesörlükte de öyle- “Tekrar bunları dil sınavına tabi tutalım,
bakalım dil biliyorlar mı bilmiyorlar mı?” demek, bu, öğretim üyesine
hakarettir. Bu kazanımın -ilk basamak olan- uzmanlığa giden ilk basamakta
sağlanması noktasında gerekli adımların bir an önce atılmasını ben özellikle
rica ediyorum ve sizlere saygılar sunuyorum, iyi akşamlar diliyorum. (MHP
sıralarından alkışlar) 
BAŞKAN – Çok
teşekkür ediyorum Sayın Aydın.
Şahıslar adına
ikinci ve son konuşmacı Sinop Milletvekili Nazım Maviş.
Buyurun Sayın
Maviş. (AK PARTİ sıralarından alkışlar) 
Süreniz beş
dakikadır.
NAZIM MAVİŞ
(Sinop) – Sayın Başkan, değerli milletvekilleri; 519 sıra sayılı Kanun Teklifi
üzerine şahsım adına söz almış bulunuyorum. Yüce heyetinizi saygıyla
selamlıyorum. 
Bu kanun,
öğretim elemanlarının hizmet gücünden daha verimli bir şekilde yararlanmayı
hedeflemektedir. Yardımcı doçentlik kadrosu bazı sorunlara pratik çözüm üretmek
amacıyla yürürlüğe konulmuştu ancak zamanla “doçentin yardımcısı” şeklinde
yanlış bir algının oluşması nedeniyle bir değişikliğe gitme ihtiyacı
hissedildi. Bu gerçek ve dünyadaki yükseköğretim sistemlerinde aynı pozisyon
için kullanılan ibarelerin anlamları dikkate alınarak doktor öğretim üyesi
kadrosunun ihdas edilmesinin uygun olacağı düşünülmüştür. 
Değerli
milletvekilleri, bu teklifle yardımcı doçentlik kaldırılmakta, doktor öğretim
üyeliği getirilmekte ve doktorasını bitirenlerin doçentliğe geçişi
kolaylaştırılmaktadır. Doktoralı araştırma görevlilerine ders verme imkânı
verilerek araştırma görevlilerinin öğretim üyeliği sürecine daha hazırlıklı
olması teşvik edilmektedir.
Öğretim
elemanları kadrolarında sadeleştirmeye gidilerek öğretim üyesi, öğretim
görevlisi ve araştırma görevlisi şeklinde yeniden tanımlanması sağlanmaktadır. 
Yine
önemli bir düzenlemeyle Üniversitelerarası Kurulun yapısı ve görev tanımı
değiştirilerek Üniversitelerarası Kurul daha işlevsiz…
BARIŞ
KARADENİZ (Sinop) – Doğru söyledin, daha işlevsiz hâle getiriliyor.
NAZIM
MAVİŞ (Devamla) – …daha işlevsel hâle getirilmektedir. 
Sayın
Başkan, değerli milletvekilleri; ülkemizin 2023 yılında dünyanın en büyük 10
ekonomisinden biri olma hedefine ulaşması ancak ve ancak nitelikli bilgi
üretimi ve nitelikli insan kaynağıyla mümkündür. Bu da küresel ölçekte
rekabetçi bir yükseköğretim sistemine sahip olunmasını zorunlu kılmaktadır.
Bunun için AK PARTİ hükûmetleri, üniversiteyi “Büyük Türkiye” hedefinin en
önemli kaldıracı olarak görmüştür. Bir üniversite şehrin ekonomisinde, kültürel
hayatında ve gelişiminde önemli bir yer tutar. Yapacağı AR-GE faaliyetleriyle
kentin sanayisine ve gelişimine önemli katkılar sağlar. Üniversite, bir şehrin
kültürel hayatını zenginleştirir. Akademisyenler ve öğrenciler şehrin sosyal ve
kültürel hayatında aktif rol alırlar. Özel sektörün gelişmesine katkı sağlamak,
yatırımcılara ve girişimcilere ufuk açmak, vizyon oluşturmak üniversitenin en
önemli önceliklerinden bir tanesidir. Bir şehirde üniversite açılması demek o
şehirde kültürel ve bilimsel hayatın, sosyal hayatın canlanması demektir. Bir
şehirde üniversite açılması demek o şehirde ekonomik üretimin nitel ve nicel
olarak artması demektir. 
Üniversiteler
toplumun idealizminin kaynağıdır; bir milletin ilim ve kültür merkezidir,
milletin kültürünün kaynağıdır. Milletin kültürü üniversitesinde toplanır ve
orada işlenir. Nurettin Topçu’nun ifadesiyle “Mabet milletin kalbiyse
üniversite de milletin beynidir.” Şimdi üniversitemize düşen, yeniden bu
milletin beyni olabilmektir. Yaptığımız bütün bu düzenlemeler üniversitemizi
yeniden milletin beyni hâline getirebilmenin çabalarından ibarettir. 
Biraz
önce Sayın Mustafa İsen Hocamız burada rakamları açıkladı. Türkiye’nin her
tarafında üniversiteler açtık. 187 üniversite var şu anda Türkiye’de.
Üniversiteler şehirleri değiştirdi, sosyokültürel yapıyı değiştirdi. Artık
şehirlerin rekabetinden bahsediyoruz, marka şehirlerden bahsediyoruz. Bu hedef
üniversiteler eliyle gerçekleşti. Her ilimizdeki üniversiteyle oldu.
Üniversiteler OSB’lerle, STK’lerle, odalarla iş birliği yapmak suretiyle şehrin
kalkınmasının sürükleyicisi oldu. 
Örneğin Sinop
Üniversitesi yaptığı çalıştaylarla, iş birlikleriyle Sinop’un marka değerine katkı
veriyor. Turizm çalıştaylarıyla, su ürünleri çalışmalarıyla, su altı
araştırmalarıyla Sinop Üniversitesi, Sinop’a yeni bir vizyon katıyor. Biliyorum
ki sadece Sinop Üniversitesi değil, 187 üniversitenin her biri ilimizin marka
değerine çok büyük katkı sağlıyor. 
İşte, bugün
burada konuştuğumuz bu yasa, aslında bir tarafıyla yardımcı doçentlikle ilgili
kabaca bir düzenleme yapıldığının düşünüldüğü bir yasa olmakla birlikte
üniversitelerimizin etkinliğini, gücünü ve şehirlerimize kattığı marka değerini
artırmaya dönük atılmış adımlardan bir tanesidir. 
Çok şeyler
yapıldı. Çok başarılı hedeflere ulaşıldı. Üniversite sayımızda, yüksekokul,
meslek yüksekokulu, öğretim üyesi sayısında son derece büyük aşamalar
katedildi, şimdi bundan sonraki süreçte öğretim kadrolarımızı da öğretim
süreçlerinin içerisine daha aktif sokmak suretiyle üniversitelerimizi, misyon
farklılaştırmasıyla AR-GE yapan ve teknoloji üreten, bununla birlikte bölgesel
kalkınmaya katkı sağlayan kurumlar hâline getirmek. 
Ben bu
çalışmanın öğretim üyelerimiz başta olmak üzere üniversitelerimize, ülkemize
hayırlı uğurlu olmasını diliyor, hepinizi saygıyla selamlıyorum. (AK PARTİ
sıralarından alkışlar) 
BAŞKAN –
Teşekkür ediyorum.
Sayın
milletvekilleri, şimdi bölüm üzerinde soru-cevap işlemi gerçekleştireceğiz. On
dakika süreyle bunu yapacağız. Beş dakikası soru, beş dakikası da cevap olacak.
Evet, Sayın
Gaytancıoğlu? Yok.
Sayın
Bektaşoğlu, buyurun.
BÜLENT YENER
BEKTAŞOĞLU (Giresun) – Teşekkür ederim Sayın Başkan.
Atatürk
heykellerine “köpek leşi” diyen, 10 Kasım dokuzu beş geçe tuvalete gidilmesini
öğütleyen; cumhuriyetimizin kurucularına saygı duruşunu, duayı reddeden;
Kurtuluş Savaşı’nı Yunanistan kazanmadı diye hayıflanan, şeriat ilanını
beklediğini söyleyen; mezheplere, kimliklere, başbakana, cumhurbaşkanına
hakaret eden; dinsizlikle suçlayan, hilafet yanlısı, cumhuriyet karşıtı,
Atatürk düşmanı olduğunu her fırsatta açıklayan, kılığı kıyafetiyle meczup
gibi, söz ve davranışları nedeniyle toplumda kabul görmeyen bir şahsın
devletimizin en üst makamları tarafından yüceltilerek muteber kişi kabul
edilmesini yadırgadığımı ifade etmek istiyorum. 
Bu görüntülerle
mesaj verilerek bu şahsın görüşlerinin doğruluğu mu kabul ediliyor? Bunun
açıklamasını bekliyorum.
Teşekkür ederim.
BAŞKAN – Sayın
Tanal? Yok.
Sayın Gürer?
Yok.
Sayın İrgil…
CEYHUN İRGİL
(Bursa) – Teşekkürler Sayın Başkanım.
Sayın Bakanım,
2016-2017 verilerine göre LYS sınavlarına giren öğrencilerimizin 50 matematik
sorusunda, son dönem, son yıldaki ÖSYM verilerine göre ortalama yanıt oranı 15
soru. Kimyada 30 soruda 10. Nitekim, fizikte 30 soruda 6 ve böyle gidiyor. Çoğu
yüzde 30’un altında. Türkçede bile 60 sorunun ancak 21’ine, 21 soruya cevap
verebilmişler. Ama burada asıl sorun… Yani biraz önce Sayın Mustafa İsen de
dedi: “Dışarıdan binlerce öğrenci geliyor. Türkiye artık bir yıldız oldu.”
falan. Ama burada ilginç bir şey var, YÖK verilerine baktığımızda 2016-2017
yılında mezun oldukları liselerin türlerine göre tercih yapma hakkı olan 1
milyon 957 bin öğrencinin 1 milyon 370 bini 2016’da…
(Mikrofon
otomatik cihaz tarafından kapatıldı)
CEYHUN İRGİL
(Bursa) – Devam edeyim, bir bitireyim, bitireyim Başkanım bunu.
2017 yılında 1
milyon 846 bin öğrencinin sadece 994 bini tercih yaptı. Yani 2016’da 587 bin,
2017’de 852 bin çocuk hiç tercih yapmadı kendi ülkesinde. Bunu neyle
açıklıyorsunuz? Ya, dışarıdan gelenle değil de bunlarla yapın.
BAŞKAN –
Teşekkür ediyorum.
Sayın Arslan…
KAZIM ARSLAN
(Denizli) – Millî Eğitim Bakanına soruyorum: Bakanlığınızın bünyesinde çalışan
birçok öğretmenin açığa alındığı, bazılarının ihraç edildiği görülmektedir.
Buna dair itirazlar yapıldığı hâlde Bakanlığınızca bir soruşturma yapılmadığı,
hiçbir gerekçe gösterilmeden açıkta bekletildiği, cevap da verilmediği
şikâyetlerini alıyoruz. Bakanlığınız bunlarla ilgili bir soruşturma yapmayı
düşünüyor mu? Soruşturma yaptıktan sonra örgütle ilişiği olanların savcılığa
gönderilmesini, ilişiği olmayanların görevlerine iadesi konusunda bir işlem
yapmayı düşünüyor musunuz? OHAL İnceleme Komisyonuna 100 binin üzerinde
itirazın geldiği söyleniyor. Yapılan itirazların tek bir komisyon tarafından
kısa sürede bitirilmesi mümkün değildir. Böylece, mümkün değilse açıkta olan,
ihraç edilen öğretmenlerin mağduriyeti nasıl giderilecektir? 
Bakanlığınız
bünyesindeki öğrencilerimizin barınma ve yurt sorunları vardır. Bu yurt
sorunlarını ne zaman çözeceksiniz, yoksa çocuklarımızı yine tarikatların
yurtlarına mı bırakacaksınız?
Teşekkür ederim.
BAŞKAN – Sayın
Erkan Aydın…
ERKAN AYDIN
(Bursa) – Teşekkür ederim Sayın Başkan.
Sayın Bakanımıza
sormak istiyorum: Bu 20 bin öğretmen atamasının bu ay sonu yapılacağını
basından takip ediyoruz, gördük. Şimdi, bu atamalarda engelli öğretmenlerin de
büyük bir beklentisi oluştu. Acaba bu atamaların içerisine engelli öğretmen
atamaları dâhil edilecek mi, böyle bir müjde verecek misiniz?
İkinci sorum da…
Bu, 5 bindi, daha sonra toplamda 25 bini bulacağını söylediniz. Atama bekleyen
400 bine yakın öğretmenimiz var, dolayısıyla bu rakam aslında sadece sekizde
1’i gibi çok düşük bir oranda olacak. Ağustos ayında da tekrar yeni bir atama
yapacak mısınız, yaparsanız bunun sayısı ne kadar olacak? 
Son olarak da bu
atamalarda 2016-2017 KPSS’leri geçerli olacak mı, yoksa yeni bir KPSS mi
bekliyorsunuz?
Teşekkür ederim.
BAŞKAN – Sayın
Danış Beştaş…
MERAL DANIŞ
BEŞTAŞ (Adana) – Teşekkür ederim Sayın Başkan.
Doğrusu, geneli
üzerine ve bölüm üzerine yapılan konuşmalardaki eleştiriler ve verilen yanıtlar
konusunda tatmin olmadığımı ifade etmek istiyorum öncelikle. Gerçekten, temel
mesele şu: Yani üniversitelerde, YÖK bünyesinde öğrencilerin, akademisyenlerin
bu kadar büyük problemleri varken ve eğitim sistemine ilişkin eleştiriler
ayyuka çıkmışken -açıkçası halk adına soruyorum ve bu alanda çalışanlar adına-
bu öncelik neden? Yani şu anda YÖK’ün, üniversitelerin en temel problemi
yardımcı doçentliğin kaldırılarak yerine doktor öğretim üyeliği getirilmesi
midir? Gerekçeleri yani biz tatmin olmadık diyoruz ama Bakan olarak sizin bu
önceliği izah etmenizi istiyorum.
Teşekkür ederim.
BAŞKAN – Sayın
Aydın…
KAMİL AYDIN
(Erzurum) – Teşekkür ederim Sayın Başkan.
En büyük bütçeli
bakanlığın yetkilisi olarak Sayın Bakanım siz ve yasamanın temsilcisi olarak
bizlerin muzdarip olduğu bir mesele malumunuz, bir kangren hâlini aldı bu 400
bin öğretmen adayının bekletilmesi. Aslında hepimizin bu işte sorumluluğu var.
Çünkü, gerçekten matruşka bebekler gibi böyle iç içe üniversiteler, aynı
bölümler, aynı fakülteler, aynı üniversiteler -format olarak- kurduk ve bugüne
geldi. Şimdi, burada Üniversitelerarası Kurula –biz onu komisyonda da
tartıştık, vaktim yetmediği için ifade etmek istiyorum- bir yetkiyle ikinci
öğretim ile birtakım faaliyetlerin verilmesi noktasında endişelerimiz var.
Özellikle, paralı ikinci öğretim, tezsiz yüksek lisans ya da pedagojik
formasyon ya da herhangi bir sertifika programı noktasında, ne olur burada çok
ince eleyip sık dokuyalım. Çünkü bu 400 bin rakamları her sektörde her meslekte
400, 500, 600’leri bulacak.
Bu konuda
hassasiyet istiyoruz teşekkür ederim.
BAŞKAN – Sayın
Botan…
LEZGİN BOTAN
(Van) – Teşekkür ediyorum Sayın Başkan.
Sorum Sayın
Millî Eğitim Bakanımıza: Sayın Bakanım, biliyorsunuz bir okuma yazma
seferberliği başlatılmış bölgede. Buna canıgönülden katılıyorum, ihtiyaç varsa
yapılır. Bu konuda Millî Eğitim Bakanlığı olarak sizin bir yönetmelik
yayınlamanız yeterliyken şimdi yerelde ciddi sıkıntılar var. Sebebi şu:
Eğitimle, kursla hiç alakası olmayan, daha doğrusu belki bu kurslara dâhil
edilmesi gereken korucuların, âdeta eğitimciymiş gibi şeye dâhil olduğunu
biliyor musunuz? Yine, askerler, imamlar vesaire şu an ciddi bir sıkıntı. Bu
konuda bir bilginiz var mı? Bu kurslar, okuma yazma seferberliği belki bir
ihtiyaç ve bu ihtiyacı da giderecek okullardır, öğretmenlerdir. Bunun için
yönetmelik yayınlanması yeterli olur, hafta sonu da bu kurslar gereği gibi
yürür. Ancak korucuların buna dâhil edilmesi ve ailelerin, insanların tehdit
edilmesi söz konusu. Bu konuda bir inceleme yapmayı düşünüyor musunuz?
BAŞKAN –
Teşekkür ediyorum.
Şimdi soruları
cevaplandırmak üzere sözü Millî Eğitim Bakanımız Sayın İsmet Yılmaz Bey’e
bırakıyorum.
Buyurun.
MİLLÎ EĞİTİM
BAKANI İSMET YILMAZ (Sivas) – Başkanım, teşekkür ediyorum. 
Öncelikle,
okuryazarlık seferberliğine ilişkin usul ve esasların yer aldığı genelge 81 ile
Bakanlığımızca gönderildi. Genelgede, Anayasa'da yer alan eğitim hakkı ve
bilhassa yetişkin okuma yazma eğitiminin hayat boyu öğrenmenin temelini
oluşturduğu ifade edildi. 
2008 yılına
girildiğinde okuma yazma bilmeyen yetişkinlerin sayısı 4 milyon 863 bin, yüzde
9,24 iken Sayın Cumhurbaşkanımız tarafından başlatılan Ana Kız Okuldayız
Kampanyası sonucunda, 2012 yılında bu sayı 2 milyon 784 bine düştü, yüzde 4,93.
UNDP’nin yani Birleşmiş Milletler Kalkınma Programı’nın İnsani Gelişmişlik
Raporu var. O gelişmişlik raporunda 15 yaş ve üzeri okuma yazma bilmeyenlerin
oranı olarak Türkiye'de bilenlerin oranı yüzde 95, dolayısıyla bilmeyenlerin
oranı yüzde 5. 2002’de bu rakam ise yüzde 85,1 olarak gösteriliyor yani 2002’de
bu toplumdaki 100 kişiden 15’i okuma yazma bilmiyorken şimdi 5 kişiden aşağıya
düştü. Bu sayıyı daha da azaltmak istiyoruz. Herkes kendi ailesine, yakın
çevresine baksın. Herhâlde 80 yaşın üzerinde veya 70 yaşın üzerinde, anneleri,
dedeleri bu yaş seviyesinde olanlara okuma yazmayı kazandırmak istiyoruz ve bu
kapsama sadece Türk vatandaşları değil, ola ki herhangi bir nedenle Türkiye'de
geçici sığınma talebinde bulunanların da bir şekilde... Çünkü biz Yunus Emre
Enstitüsünü kurduk. Buradaki gayemiz Türkçeyi öğretmekti. Nereye? Kendi
ülkelerine gidiyor, Türkçeyi... Bir şekilde, öyle veya böyle, onlar bizim
ülkemize gelmişse okuma yazma kurslarına bunların da dâhil edilmesini istedik.
Bir başka sayın
vekilimizin, Türkiye Cumhuriyeti’ni kuranlarla birilerinin problemi olduğu,
dolayısıyla bu problemin... Toplum tarafından kesinlikle kabul edilmez. Sadi
Şirazi’nin çok güzel bir sözü var, diyor ki: “Kazara bir sapan taşı bir altın
kâseye değse ne taşın kıymeti artar ne kıymetten düşer kâse.” Dolayısıyla da
birisinin bizim değerlerimize saldırması, taş atması onun değerini artırmaz,
bizim değerlerimize de değerini kaybettirmez. Dolayısıyla, herkesin yapmış
olduğu varsa sıkıntılı bir şey kendisiyle ilgili bir husustur. 
KAZIM ARSLAN
(Denizli) – Hükûmetin değeri düşüyor efendim, iktidarın değeri düşüyor Sayın
Bakan. 
MİLLÎ EĞİTİM
BAKANI İSMET YILMAZ (Sivas) – Dediğim gibi kendisiyle ilgili bir husustur. Biz
bütün değerlerimizin kabul edilmesini, evlatlarımıza benimsetilmesini
istiyoruz. Toplum böylelikle bir arada olur, geleceğe daha umutla bakar ve
güçlenir. 
Bir başka husus,
yine -daha önceki sorularda da buna benzer söylenmişti- “Öğretmenler açığa
alındı veya ihraç edildi.” Bakanlığımız tarafından açığa alınan öğretmenlerin
şu anda sayısı 500 civarında, bin civarında bile değil, 600’ün altında.
Dolayısıyla, biz Bakanlık olarak açığa aldığımız öğretmenlerin bir şekilde
açığının sona erdirilmesi için gerçekten çalışıyoruz, inceleme yaptırıyoruz,
birincisi bu. Ancak, illerde valilikler tarafından 3 bine yakın öğretmen de
açığa alındı. Dolayısıyla, valiliklerin aldığını da biz göreve iade edemiyoruz.
Ancak, İçişleri Bakanımıza rica ettim “Lütfen bu açıktaki 3 bine yakın
öğretmenin bir an önce soruşturmalarının tamamlanaraktan…” Hangi karara
varırlarsa; eğer kamuda kalmasında sakınca görülüyorsa da -olabilir- devletin
valisi, bir şekilde çalışma yaptırıp kendince bir kanaate ulaştıklarında bize
iletirse biz gereğini yaparız. Dolayısıyla da şu anda Bakanlıktaki sayı 500
civarında, valiliklerde de 3 bin civarında var. En kısa zamanda bunu
neticelendirmeye çalışıyoruz. 
Bir şekilde
ihraç edilmiş olanlar var, sayın vekilimiz de söyledi. Ama daha sonra,
valiliklerden gitmiş, kovuşturmaya yer olmadığına ilişkin de bir karar
alınmışsa bunu da… Olağanüstü Hâl Komisyonunda şu ana kadar 10 kişi iade
edildi. Neden iade edildi? Birçoklarında bu oldu. Diyelim ki biz “ByLock var.”
diye ihraç etmişiz ancak geçen sürede savcılığa gitmiş, “ByLock olduğu tespit
edilemedi.” diye bir karar alınmış kovuşturmanın yeri olmadığına ilişkin, onun
üzerine de geri gönderdi. Biz öğretmenlerimizin bir an önce göreve dönmesi için
gereken her şeyi yaparız. 
Yurt sorunuyla
ilgili söylendi. Bakın, Bakanlığımız olarak şu anda –Kredi Yurtları
söylemiyorum, Bakanlığımızın bünyesinde olan- 200 bine yakın pansiyon
kapasitemiz var, barınan öğrenci sayısı 150 bin civarında, boş kapasite 50 bin
civarında yani 200 bin kapasitenin 150 bininde öğrenci var, 50 bini boş;
doluluk oranı yüzde 75 civarında. Dolayısıyla da istiyoruz ki evlatlarımızı
hiçbir kimseye bırakmadan, ister dernek ister vakıf, başka bir şey olmadan…
Onlar da sivil toplum kuruluşları, ön yargılı olarak suçlu da ilan etmiyoruz
ama bu görevin öncelikle devlet tarafından verilmesini istiyoruz. Biz
çalışmalarımıza gayret ediyoruz ama bilin ki devletin pansiyonlarında yani
ortaöğretime yönelik olarak açık var, doluluk yok. Kredi Yurtlarda ise 200
binken 600 bin civarına geldi ama hâlâ eksiklik var mı? Var ama yeni yurtlar da
yapılıyor. İnşallah en kısa zamanda bunu da ortadan kaldıracağız. 
Yine, 20 bin
öğretmen ataması içerisinde engelli öğretmen yok ancak en kısa zamanda ilave
500 bin öğretmenin de -Başbakanımız ifade etmişti- alımı için duyurusuna
çıkacağız, çok kısa bir zaman içerisinde.
“Ağustos ayında
yeni bir atama yapacak mısınız?” Hayır, yeni bir atama yapmayacağız.
ZÜHAL TOPCU
(Ankara) – Siz sorunu kökten çözüyorsunuz Sayın Bakan, “500 bin” diyorsunuz,
“500” galiba.
MİLLÎ EĞİTİM
BAKANI İSMET YILMAZ (Sivas) – 500, 500. O kadar engelli olamaz da yani “engelli
öğretmen” deyince demek ki bir sürçülisan oldu. 
ZÜHAL TOPCU
(Ankara) – Hayır, sevindik aslında.
MİLLÎ EĞİTİM
BAKANI İSMET YILMAZ (Sivas) - Ama dediği gibi zaten arife tarif gerekmez yani
engelli öğretmen de 500…
KAMİL AYDIN
(Erzurum) – Efendim, o kadar kadromuz varsa herkes gönüllü engelli olur.
MİLLÎ EĞİTİM
BAKANI İSMET YILMAZ (Sivas) – Yok yani, onu da yapmayalım.
Yine bir sayın
vekilimizin “Acaba bu öncelik nedir?” diye bir sorusu oldu. Eğitimle ilgili şu
anda Komisyonda bekleyen bir yasamız yok, Eğitim Komisyonundan arkadaşlarımız
var. Dolayısıyla eğitimle ilgili ister Yükseköğretimden gelsin ister
Bakanlığımızdan gelsin hangi yasa gelirse onu geçiriyoruz. “Başkası var mı? Bu,
öncelikli midir?” Sırada bekleyen başka bir yasamız yok. “İhtiyaç mıdır?”
İhtiyaçtır, onun için geçirdik.
İkincisi,
sertifikalı eğitim, Kamil Hocam aynen katılıyorum, kesinlikle yani para
karşılığı sertifika verilmemesi lazım, ikili eğitimin olmaması lazım. 
KAMİL AYDIN
(Erzurum) – Ticari bir metaya dönüştü.
MİLLÎ EĞİTİM
BAKANI İSMET YILMAZ (Sivas) - Bundan sonra Yükseköğretim Kurumumuzla birlikte…
Yeni eğitim fakülteleri, dikkat ettiyseniz, takip ettiyseniz son dört veya beş
yıldır hiçbir eğitim fakültesi açılmadı, gerçekten ihtiyaçtan fazla var. Yeni,
geçen yıl kabul ettik, hep beraber kabul ettik bir yasayı, Yükseköğretim
Planlama Kurulunu kurduk. Nedir Yükseköğretim Planlama Kurulunun amacı? Hangi
fakülteler açılacak, hangi bölümler açılacak ve bu bölümlere ne kadar kontenjan
verilecek bu Yükseköğretim Planlama Kurulu karar versin de üniversiteyi bitiren
öğrencilerimizin umutları ile bitirdikten sonraki durumları birbirine
çakışabilsin diyerek. 
KAMİL
AYDIN (Erzurum) – İstihdam odaklı olsun efendim.
MİLLÎ
EĞİTİM BAKANI İSMET YILMAZ (Sivas) – Efendim, aynen, bizim o yasayı çıkarma
amacımız da oydu. 
Teşekkür
ediyorum Muhterem Başkanım. 
BAŞKAN
– Teşekkür ediyorum Sayın Bakanım. 
Şimdi
bölüm üzerindeki maddelerin ve varsa madde üzerindeki önerge görüşmelerine
başlıyoruz. 
1’inci
madde üzerinde üç adet önerge vardır, önergeleri aykırılık sırasına göre okutup
işleme alacağım. 
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 1’inci maddesinin teklif metninden
çıkarılmasını arz ve talep ederiz. 
 Gaye Usluer Mustafa
Akaydın Sibel Özdemir
 Eskişehir Antalya İstanbul
 Atila Sertel Ömer
Fethi Gürer Mustafa Ali Balbay
 İzmir Niğde İzmir
 Ceyhun İrgil
 Bursa
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ HÜSEYİN BÜRGE (İstanbul) –
Katılmıyoruz Sayın Başkan.
BAŞKAN –
Hükûmet?
MİLLÎ EĞİTİM
BAKANI İSMET YILMAZ (Sivas) – Katılmıyoruz Başkanım.
BAŞKAN – Önerge
üzerinde söz isteyen Antalya Milletvekili Mustafa Akaydın.
Buyurun Sayın
Akaydın. (CHP sıralarından alkışlar) 
MUSTAFA AKAYDIN
(Antalya) – Sayın Başkan, değerli milletvekilleri; grubum adına 519 sıra sayılı
Kanun Teklifi’nin 1’inci maddesi üzerine söz almış bulunuyorum. Hepinizi
saygıyla, sevgiyle selamlıyorum.
Şimdi, Sayın
Bakanım, öncelikle size bir serzenişte bulunmak istiyorum. Demin bir özdeyişten
bahsettiniz: “Altın kaba taş değiyor, ne taş değer kazanıyor ne altın kap
değerinden kaybediyor.” Ben bunu şöyle anlıyorum: Yani Adalet ve Kalkınma
Partisinin eğitim politikaları altın kap gibi temsil ediliyor, bizler de
bunları eleştiriyoruz mu? Böyle anlamak istemiyorum açıkça ama sanki bu
konuşmalar üstüne böyle bir algı yarattınız biraz önceki konuşmanızda. 
MİLLÎ EĞİTİM
BAKANI İSMET YILMAZ (Sivas) – Yok, o değil, Sayın Bektaşoğlu’nun bir
açıklaması.
MUSTAFA AKAYDIN
(Devamla) – Neyse, bu takılmadan sonra ben işin özüne gelmek istiyorum. 
Değerli
milletvekilleri, aşağı yukarı, Türk yükseköğretim tarihini 1981’den yani 2547
sayılı Yükseköğretim Kanunu’nun kanunlaşmasından itibaren en canlı bir şekilde
taraf olarak yaşadım ve burada 2547’yi yerden yere vurduk bütün Türkiye
Cumhuriyeti’nin eğitimle ilgili alakadarları. Ama ben gene de benim de hocam
olan İhsan Doğramacı’yı rahmetle anmak istiyorum çünkü bu kanunun Türkiye
Cumhuriyeti’ne kazandırdığı yenilikler vardı ama bir ihtilal yasası niteliğinde
olduğu için totaliter ve özerkliklerin önünü açmayan tarafları da vardı. Bunu
da açıkça ifade etmekte sıkıntı yok. Ama 2002 yılında iktidara geldiniz AKP
olarak ve o zaman -ben hatırlıyorum- acil eylem planı diye bir eylem planı
sundunuz. Bu eylem planında da Türk yükseköğretiminde çok ciddi değişiklikler
vadettiniz. Bekliyoruz, 2002’den bu yana aşağı yukarı on altı yıl geçti ve şu
anda, ben düşünüyorum bir geçmiş rektör olarak, bir geçmiş Üniversitelerarası
Kurul Başkanı olarak, ciddi, şöyle elle tutulur reform niteliğinde hiçbir
değişiklik görmedim Sayın Bakanım. Sadece, onun da -şimdi aramızda yok- Sayın
YÖK Başkanının özel gayretleriyle olduğunu tahmin ediyorum, geçen sene
yükseköğretim kalite anlamında birtakım değişiklikler oldu. Bundan dolayı YÖK
Başkanı Sayın Yekta Saraç’a teşekkür etmek istiyorum ama bunun dışında hiçbir
şey görmedik. Acil eylem planının içinden o zamanki mevcut rektörleri
değiştirme planı çıktı, başka bir şey gelmedi.
Bugüne
kadar, bakıyorum, 2005 yılında Yükseköğretim Kurulu olarak, rektörler olarak
çok ciddi bir şekilde karşı çıkmamıza rağmen kalitesiz üniversiteler
açılmasına, sadece yeni üniversite açılsın dememize rağmen Türkiye’deki üniversite
sayıları 190’a yaklaştı fakat kalite sorunumuz ciddi bir şekilde devam ediyor.
Ama bu arada, özellikle Kemal Gürüz YÖK Başkanı olarak ve rahmetli Erdoğan
Teziç’i de saygıyla anmak istiyorum. Kendi özel gayretleriyle Türk
üniversitelerinin Bologna Süreci’nde Avrupa yükseköğretim sistemiyle
bütünleşmesi, eş değer diplomalar verilmesi, Erasmus projeleri, özellikle Kemal
Gürüz zamanında kalite konusunda, akademik kriterler konusunda yapılan
yenilikler gibi birçok reformist işler yapıldı ama bunların hiçbirisi sayın
iktidarınızın, AKP’nin defterinde olumlu bir şey olarak yazılmamıştır. Bunların
altını çizmemiz lazım. 
Şimdi,
bakıyoruz, bugüne kadar gündeme gelen konulardan birisi… Geçen sene bir üst
akıl veya bir bilen veya bir bilmeyen tarafından Türk yükseköğretiminde kanun
hükmünde kararnameyle rektörlerin atama sistemini değiştirdiniz. Doğru mu?
Arkadaşlar, Türk üniversitelerinin dünya üniversitelerinden en zayıf tarafı
akademik, idari ve mali özerkliğinin olmamasıdır. Bütün üniversitelerin
özerkliği değerlendirme açısından aşağı yukarı 8 tane kriteri var. Türk
üniversiteleri 8 üstünden birbuçuk puanla -Japonya’yla birlikte- bu sıralamada
dünyanın en kötü üniversitelerinden. Biz bunları değiştirmenizi bekliyoruz, siz
önümüze kalkıp getiriyorsunuz: “Yardımcı doçentliği kaldırdık.” E kalktı mı?
Kalkmadı, yardımcı doçentlik gene var, adı değişti. Şimdi adı ne oldu?
Doktoralı öğretim üyesi. Arkadaşlar, bu saçma sapan bir laf, birbirimizi
kandırmayalım, doktorasız öğretim üyesi olur mu ya, böyle bir şey var mı?
Doktorasız öğretim üyesi bir tek güzel sanatlar dalında olur resim, müzik gibi,
onun dışında bir öğretim üyesi zaten doktoralıdır ve ben size iddia ediyorum,
şu anda da Türk üniversitelerindeki yardımcı doçentler otuz altı yıldır
alıştığımız bu kavramın yok edilmesinden dolayı kendilerini ciddi bir şekilde
itibar kaybında hissediyorlar. Bunların sayısı 37 bin civarında. Türk
öğretiminin, yükseköğretiminin akademik personelinin yüzde 47’si bu genç
arkadaşlar. Değişen bir şey yok, sadece atanma kriterlerini hafifçe
kolaylaştırmış gözüküyorsunuz. 
(Mikrofon
otomatik cihaz tarafından kapatıldı) 
MUSTAFA AKAYDIN
(Devamla) – Biraz daha zaman isteyebilir miyim Sayın Başkan?
BAŞKAN – Bir
dakikada toparlayın lütfen.
MUSTAFA AKAYDIN
(Devamla) – Toparlayacağım.
Şimdi ne oldu
kolaylaştırdınız da yani öğretim üyelerinin kalitesi mi arttı? İngiltere’ye
bakıyorsunuz, Türkiye yükseköğretim öğrenci sayısının üçte 1’i ama öğretim
üyesi sayısı Türk üniversitelerinde 75 bin –bakın, doktoralıyı kastediyorum-
ama İngiliz üniversitelerinde 200 bin ama profesör sayısı bizdekiyle eşit, onu
da söyleyeyim yani profesörlüğe atama veya yükseltme zorlaştırılmış durumda.
Kaliteye giderseniz onlarda kalite var. Biz ne yaptık? Yabancı dil sınavını
kaldırdık. Değerli arkadaşlar, sayın milletvekilleri; doğru dürüst bir yabancı
dil bilmeyen, en az bir dil bilmeyen hatta bana göre İngiliz dilini bilmeyen
bir akademisyenin, bir öğretim üyesinin bugün kaliteli bir öğretim üyesi
olmasına imkân ve ihtimal yoktur. Dolayısıyla evet, kolaylaştırdınız ama
kaliteden taviz verdiniz. Öyle anlaşılıyor ki bu bir yeni kadrolaşmanın,
sınavlarda bugüne kadar başarısız olan insanların önünü siyaseten açma
çabasıdır, bundan başka bir şey değildir.
Hepinizi
saygıyla selamlıyorum.
Teşekkür ederim.
(CHP sıralarından alkışlar) 
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan (2/2099) esas numaralı Kanun Teklifi’nin 1’inci maddesinin aşağıdaki
şekilde değiştirilmesini arz ve talep ederiz.
 Saffet Sancaklı Kamil
Aydın Zühal Topcu
 Kocaeli  Erzurum Ankara
 Ruhi Ersoy Baki
Şimşek
 Osmaniye Mersin
"27/7/1967
tarihli ve 926 sayılı Türk Silâhlı Kuvvetleri Personel Kanununun ek 4 üncü
maddesinin birinci fıkrasında yer alan "yardımcı doçent” ifadesi
"doktor öğretim üyesi" şeklinde değiştirilmiştir.”
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ HÜSEYİN BÜRGE (İstanbul) –
Katılmıyoruz Sayın Başkan. 
BAŞKAN –
Hükûmet? 
MİLLÎ EĞİTİM
BAKANI İSMET YILMAZ (Sivas) – Katılmıyoruz Başkanım. 
BAŞKAN – Önerge
üzerinde Sayın Ruhi Ersoy, Osmaniye Milletvekili. 
Buyurun. (MHP
sıralarından alkışlar) 
RUHİ ERSOY
(Osmaniye) – Sayın Başkanım, sayın milletvekilleri; Genel Kurulu saygıyla
selamlıyorum. 
Tabii, biz de
akademisyen bir milletvekili olarak burada genel yasayla ilgili pek çok şey
söyleyebiliriz ama bunlar tartışılarak komisyonlarda da bir yerlere kadar
geldi. Fakat, bu uygulamaların özünde birtakım teamüller, ritüeller ciddi
anlamda tartışma zeminine doğru da gitti. Ama, bütün bunlara rağmen daha iyiyi,
daha güzeli bulmak adına onaylanmış ya da yasalaşacak olan bu uygulamalardan
sonra da inanıyoruz ortaya çıkacak yeni durumlara göre yeni yasalara da ihtiyaç
olacaktır. Biz bu konuda çok fazla detaya girmek istemiyoruz. Ama, Milli
Savunma Üniversitesinin de YÖK nezdindeki diğer üniversitelerle mütekabiliyet
esasına göre aynı kavramlarla tanımlanmasıyla ilgili orada da “yardımcı doçent”
ibaresinin geçtiği yerlerin “doktor öğretim üyesi” olarak geçmesi hususunu
destekliyoruz. 
Bunun
beraberinde Milli Savunma Üniversitesi üzerine ben bazı düşüncelerimi paylaşmak
istiyorum. İhanet hareketinin Türkiye’ye maliyetinin çok yüksek olduğunu hepimiz
çok iyi biliyoruz. Bu FETÖ operasyonunun dışa vurumuyla ilgili 15 Temmuz
ihaneti, görünür kısmıydı. Bu işin en sarsıcı konusunun eğitim alanında
olduğunu görüyoruz, beşerî kaynakları ne hâle getirdiklerinin her türlü
yansımasını eğitim sisteminde görüyoruz. Hükûmetin de buradan doğan boşlukları
Millî Eğitim özelinde, daha sonra yurt dışında Maarif Vakfı özelinde tamir için
mücadele verdiğini görüyoruz ama bunu yaparken de liyakat esaslı yapması
gerektiği hususunda her şartta uyarılarda, hatırlatmalarda bulunuyoruz. 
Bunun
ilavesinde, hayırlı işlerden bir tanesinin Milli Savunma Üniversitesinin
kurulması ve askerî eğitimin Milli Savunma Üniversitesi bünyesinde bir bütün
hâlinde yapılıyor olması. Daha önceki Kara Harp, Deniz vesaire gibi ayrımların
bir çatıyla Milli Savunma Üniversitesi bünyesinde yapılması çok önemli çünkü
edindiğimiz birtakım bilgilere göre, bu şer odaklarının bu okullara, bu
kurumlara çok farklı bir şekilde sirayet ettiği, çok farklı bir sistem üzerine
yürüdüğü gerçeği görülmüş ve Milli Savunma Üniversitesi gerek müfredat
açısından daha millî, teknik ve teknoloji açısından, askerî birikim açısından
ciddi anlamda yerli, millî ve evrensel standartları kendi bünyesinde ortaya
koymaya çalışan bir üniversite olmuş ve Türkiye’de bizim ismini saydığımız ve
gururla övündüğümüz ilk üç beş üniversiteyi ifade etsek de bunun beraberinde
Milli Savunma Üniversitesinin de uluslararası tanınırlık ve uluslararası
öğrenci kapasitesi açısından önemli üniversitelerden birisi olduğunun altını
çizmek istiyoruz çünkü bin ve daha üzeri sayıda farklı ülkelerden Milli Savunma
Üniversitesinde askerî eğitim alan öğrencilerin varlığı gerçeğini bilmemiz
lazım. 
Şunu unutmamamız
lazım: Bizim, Türk Silahlı Kuvvetleri ve Türk Silahlı Kuvvetlerinin eğitimiyle
ilgili Türk modernleşme sürecinde öncü güç olduğunu ve öncü güç olarak pozitif
bilimlerin pek çoğunun da Türk Silahlı Kuvvetleri eğitimi üzerinden geçtiğini
biliyoruz. Hâlâ biz günlük hayatta sağlığına kavuşup evine dönene “Taburcu
oldu.” deriz. Taburcu olmak, bir hastanın iyileşip tabura gitmesi anlamında
değil, evine gitmesi anlamında olan bir kavramdır. Neden “Taburcu oldu.” deriz?
Bu gerçekten hareket ettiğimizde tıbbi eğitimin öncesinde, baytar mektebinin
kurulmasında ve diğer modernleşme sürecinin tamamında Türk Silahlı
Kuvvetleriyle, Türk askeriyle ilgili eğitimin temel alındığı gerçeğini
hatırlatmak isteriz. 
Diğer bir gerçek
de iki bin iki yüz yıllık Türk Silahlı Kuvvetleri tarihinde eğitimin sürekli
Türkçe olduğu gerçeği. Değişik dönemlerde, Selçuklu, Osmanlı, cumhuriyet
müktesebatında farklı diller devlet dili olabilmiş. Özellikle Selçuklu’da
gündelik hayatta Türkçe, sarayda Farsça, resmî dil daha farklı, Arapça
olabilmiş. Ama arkadaşlar, hatırlatmak isterim, ordudaki eğitim dili Türkçe
olmuştur. Türkçe’nin de gelişmesinde önemli roller üstlenmiştir bu kapsamda
askerî eğitim. Milli Savunma Üniversitesinin de bu gerçekliklerden hareket eden
bir üniversite olması dileğimizdir. Bu millî birikimi, özellikle iki bin iki
yüz yıllık Türk Silahlı Kuvvetleri tarihinin derinliklerinde var olan bu aklı,
bilgiyi, birikimi, modern, çağdaş, millî unsurları evrensel standartlara
taşıyabilecek bir okul olmasını bu kapsamda temenni ediyoruz. 
Bu
konuda, başta maliye olmak üzere, bizim kamu bürokrasisi içerisindeki
kaynakların eğitime yoğun bir şekilde verildiğini biliyoruz. Bütçemizdeki büyük
gelir eğitime verildiği hâlde eğitimimiz hâlâ tartışma konusu. “Neden eğitimde,
kültürde, sanatta başarılı değiliz?” sorusuna da önemli cevap aramamız
gerekiyor. Vaktinde bunlar birilerine havale edilmiş ama bugün itibarıyla bu
memleketin çocukları duruma vaziyet etmiştir. Onun için “eğitim, eğitim,
eğitim” diyoruz. 
Genel
Kurulu saygıyla selamlıyorum. (MHP sıralarından alkışlar)
BAŞKAN
– Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Madde
üzerindeki son önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 1’inci maddesinde yer alan “doktor
öğretim üyesi” ibaresinin “asistan profesör” şeklinde değiştirilmesini arz ve
teklif ederiz. 
 Filiz Kerestecioğlu Demir İbrahim
Ayhan  Sibel Yiğitalp
 İstanbul  Şanlıurfa
 Diyarbakır
 Dirayet Dilan Taşdemir  Mehmet
Emin Adıyaman  Nihat Akdoğan
 Ağrı  Iğdır
 Hakkâri
BAŞKAN
– Komisyon önergeye katılıyor mu? 
MİLLİ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ HÜSEYİN BÜRGE (İstanbul) –
Katılmıyoruz Sayın Başkanım. 
BAŞKAN
– Hükûmet?
MİLLÎ
EĞİTİM BAKANI İSMET YILMAZ (Sivas) – Katılmıyoruz Başkanım. 
BAŞKAN
– Önerge üzerinde söz isteyen İstanbul Milletvekili Filiz Kerestecioğlu. 
Buyurun
Sayın Kerestecioğlu. (HDP sıralarından alkışlar)
FİLİZ
KERESTECİOĞLU DEMİR (İstanbul) – Sayın Başkan, değerli milletvekilleri; konuşan
arkadaşlarım, gerek bölüm üzerine gerek geneli üzerine, aslında yeterince ifade
ettiler. Kavramlarının uluslararası literatürde de karşılığı olmayan, aslında
kısaca bir kadrolaşma yasasını konuşuyoruz. O yüzden, ben bugün size biraz
dostlarımdan söz etmek istiyorum, farklı bir konuda konuşmak istiyorum. Ama bu
dostların yaşlıca olanlarından, yani yaşıtlarımdan söz etmek istiyorum.
Gençlerin yaşadıkları ne kadar içimi yaksa da onları bu seferlik bir kenara
koymak istiyorum.
“Bizim kuşak
kadar gerçekten bedel ödeyen bir başka kuşak var mıdır?” diye sormak istiyorum.
Siz bazen hâlâ mağdurmuş gibi konuşuyorsunuz ya, inanın insanın artık buna
isyan edesi geliyor. 
Şimdi,
Celalettin Can; Türkiye’nin 12 Eylülden sonra cezaevinde en uzun yatan
insanlarından biri, on dokuz yıl cezaevinde yattı Celalettin. Ve Şamil Altan,
Onur Hamzaoğlu, daha niceleri… Cezaevinden çıktığında, yıllar önce
Celalettin’le yaptığım söyleşide 78’lileri şöyle anlatıyordu: “70’li yıllarda,
daha doğrusu 73-74 ile 80’li yıllar arasında 18-20 yaşlarında olan bir kuşak
olarak 68’lilerin, Mahir Çayanların, Deniz Gezmişlerin, dünya çapında ise Che
Guevara’nın etkisi altında kalan, bağımsızlıkçı, yurtsever, antiemperyalist,
antifaşist, ülkeyi ve ahaliyi seven, hatta kendisinden daha fazla seven,
hayatın her alanından bir gençlik grubu diyebiliriz.” Böyle tanımlamıştı
78’lileri. 
Şimdi, ben
sormak istiyorum: Gerçekten bu insanlar tıpkı benim gibi, ben yaşlarda ve
aslında çoktan emekli olup gezilere gidecek, işte, kahvede tavla oynayacak,
kitaplar okuyacak –hani, dizi de pek kalmadı ama- dizi izleyecek ve kestane
pişirip yiyecek insanlar. Peki, biz deli miyiz, yani zorumuz ne gerçekten,
neyle uğraşıyoruz? Hani, bunları yapmak dururken neden kalkıyoruz, bir
Celalettin Can oluyoruz, 78’liler girişimini kuruyoruz? Sadece kendimiz için
değil, o dönemde mağdur olan herkes için, memnu hakların iadesi için
uğraşıyoruz. Ve bu Mecliste gerçekten çok uzun zaman tartışılıyor, üç saat
süren tartışmaların sonunda belki son yirmi yılın, daha da fazla herhâlde, en
büyük oy çoğunluğuyla bu kabul ediliyor ve memnu haklar iade ediliyor. Ondan
sonra, kalkıyor devlet ona diyor ki “Akil insan olur musun?” Ve şimdi de,
Celalettin hep aynı Celalettin ama devlet de hep aynı devlet olduğu için, savaş
karşıtı olduğu için dün Celalettin’i tekrar içeri atıyorlar. 
Sonra
bir başka dost Onur Hamzaoğlu oluyoruz ve “Dilovası’nda anne sütüne bile zehir
karışıyor, halk sağlığı ciddi tehdit altında” diyoruz; kızıyorlar, için için
biriktiriyorlar, bu hafızayı bir kenarda tutuyorlar. Sonra HDK sözcüsü
oluyoruz, barış akademisyeni oluyoruz, akademiden bir KHK’yle atılıyoruz;
yetmiyor “Savaş halk sağlığına zararlıdır.” diyoruz ve bizi içeri atıyorlar. 
Şamil
Altan oluyoruz, sosyalist oluyoruz. Cizre’si, Şırnak’ı tarumar olurken “Acaba
ben bu işin ucundan bir tutsam bu ülkenin normalleşmesine katkım olur mu?” diyoruz,
Barış Bloku’nu kuruyoruz, onun üyesi oluyoruz ama oluyor, yetmiyor yine içeri
alıyorlar. Kalkıyoruz bir Gültan Kışanak oluyoruz; 12 Eylül zindanları,
işkenceleri yetmiyor, kalkıp bir de Diyarbakır Belediye Başkanı oluyoruz, ondan
sonra yetmiyor, çatışmaları önlemeye girişiyoruz, gelip bir de bu Mecliste
Darbe Komisyonuna ifade veriyoruz, verdiğimiz akşam alıyorlar, hapse atıyorlar.

Sonra
benim gibi bir Filiz oluyoruz; kalkıyoruz 17 yaşımızda, ne o, bildiri dağıttık
diye 12 Eylül öncesinde cezaevleriyle tanışıyoruz. Ondan sonra, kalkıyoruz
“Feminizm, feminizm” diye tutturuyoruz. “Bu ülkede kadın hakları olmadan,
kadınlar özgürleşmeden asla olmaz. Erkek şiddetine başkaldırıyoruz” diyoruz,
bir de yetmezmiş gibi HDP vekili oluyoruz. Gerçekten hepimizin saçları ak
arkadaşlar, bembeyaz ama içimiz de ak, alnımız da ak, bunu söylemek isterim.
Biz tavla oynamayı bilmiyor muyuz zannediyorsunuz, tatil yapmayı, başka bir
hayat yaşamayı bilmiyor muyuz zannediyorsunuz?
(Mikrofon
otomatik cihaz tarafından kapatıldı)
FİLİZ
KERESTECİOĞLU DEMİR (Devamla) – Sayın Başkan, kısa bir süre istiyorum. 
BAŞKAN –
Tamamlayın lütfen, bir dakika.
FİLİZ
KERESTECİOĞLU DEMİR (Devamla) – Evet, bütün bunları biliyoruz, biliyoruz ama
ağırımıza gidiyor, içimiz açıyor ve o yüzden de biz hakikaten bu ülkenin
demokratikleşmesi için yıllardır mücadele ediyoruz. Ve bu arada “yargı margı”
demeyin bize demek istiyorum. Arkadaşlarımızı siyaseten serbest bırakın. Biz
yaşamı böyle gördük, böyle sevdik. Hani “tarzım bu” “sitilim bu” diyorlar ya,
bizim de tarzımız bu, umutsuz vakayız yani. Ak saçlılara, 78’lilere dokunmayın
artık. 
Bugün çok saygı
duyduğum birisiyle ilgili bir haber daha öğrendim, Ömer Faruk Gergerlioğlu,
Mazlum-Der eski Başkanı. Bugün Ömer Faruk Gergerlioğlu’na iki buçuk yıl hapis
cezası verildi. Ne mi yaptı Gergerlioğlu? “Ölünce farkımız kalmıyor
birbirimizden, çocuklarımızın tabutu yan yana duracağına dirileri yan yana
dursun; eşitçe, kardeşçe ve omuz omuza.” yazdı. Onu da saygıyla selamlıyorum.
Teşekkürler.
(HDP ve CHP sıralarından alkışlar)
BAŞKAN –
Teşekkür ediyorum.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Şimdi,
Komisyonun bir redaksiyon talebi var.
Buyurun.
MİLLİ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ HÜSEYİN BÜRGE (İstanbul) – Sayın
Başkanım, görüşülmekte olan Kanun Teklifi’nin başlığına ilişkin bir redaksiyon
talebimiz vardır. Kanun yapım tekniğine daha uygun olması bakımından teklifin
başlığının “Yükseköğretim Kanunu ile Bazı Kanun ve Kanun Hükmünde Kararnamelerde
Değişiklik Yapılması Hakkında Kanun” şeklinde değiştirilmesi talebimizi
takdirlerinize saygıyla arz ederiz.
ÖZGÜR ÖZEL
(Manisa) – Sayın Başkanım…
BAŞKAN – Buyurun
Sayın Özel.
V.- AÇIKLAMALAR (Devam)
29.- Manisa Milletvekili Özgür Özel’in, kanunun isminin redaksiyon
talebiyle değiştirilmesinin doğru bir talep olmadığına ilişkin açıklaması
ÖZGÜR ÖZEL
(Manisa) – Sayın Başkanım, şimdi, geçtiğimiz hafta KHK’lerde benzer şeyler
olmuştu ama bu sefer, işte, o KHK’nin özel durumu falan, redaksiyonu aşan
taleplere siz de “Olur.” dediniz, hâlen daha uğraşılıyor ama şimdi, bir kanunun
isminin redaksiyon talebiyle değiştirilmesi doğru bir talep değil, ayrıca, bu,
yasama sürecine ne kadar az özen gösterildiğini gösteriyor. Komisyon toplantısı
var, bütün partilerden milletvekilleri var, oturuluyor, tartışılıyor,
görüşülüyor, buraya sevk ediliyor. Hatta bazen Anayasa’ya aykırılık
iddialarımız olduğunda diyorsunuz ya “Bu vakitten sonra yapacak bir şey yok.”
Dönüp bir şey demek lazım yani bu vakitten sonra yapacak bir şey yok. Yani
koskoca Bakanlık, bürokrasisiyle, Komisyonuyla, iktidarıyla, muhalefetiyle
oturup çalışıyor, burada kanunun başlığına redaksiyon yoluyla değişiklik yapma
talebi geliyor. Yani bunun Meclisin ciddiyetiyle de Meclise nasıl bir önem
atfettiğimiz açısından bakıldığında da bizim birbirimize olan yasama
sürecindeki saygımızla da ilgisi yok, bunu yapmamak lazım. Böyle bir şeyin de
yolunu açmamak lazım. Böyle bir yanlışlık varsa izlenecek yol bellidir,
yapılacak şey bellidir. Hükûmet bunu geri çekmeyi talep edebilir, Komisyonun
böyle bir talebi Genel Kurul tarafından değerlendirilebilir, çekerler
Komisyona, biz de anlayış gösteririz, “kırk sekiz saat” demeyiz, yarın sabah
giderler, düzeltirler, getirirler tekrar ama böyle redaksiyon yoluyla kanun
ismi değişmez, doğru bir şey değil bu.
BAŞKAN
– Sayın Özel, teşekkür ediyorum. Sizin ifadeleriniz kayda geçmiştir. Ancak daha
önce de farklı şekillerde kanun isimleri redaksiyonla düzeltildi. Eğer, sizin
ifade ettiğiniz gibi, burada birtakım değişiklikler yapılmayacaksa o zaman
burada hiçbir şekilde, hiçbir şartta önerge dahi vermemek gerekecekti. Aslolan
doğruyu bulmaktır. Redaksiyonla da daha önce çokça örnekleri vardır. Bu doğruyu
bulmak, doğru başlığı oturtmak...
ÖZGÜR
ÖZEL (Manisa) – Şimdi, Sayın Başkanım, toplansak, arkaya gitsek, herkes diyecek
ki: “Doğru söylüyorsun, bu, redaksiyon yetkisini aşan bir şeydir.” Redaksiyonun
ne olduğunu hepimiz biliyoruz.
Bir
kanunun ismi redaksiyon talebiyle değişmez, bu olacak bir şey değil. Bunun
olması gerektiği yer Komisyondu. Buraya geldi, şimdi, bunun normalde Komisyona
çekilip orada düzelmesi lazım. Bunu burada yapacaksanız bile -ki bence
yapmamalısınız, ben olsam yapmam ama takdir sizin- deyin ki: Bir daha örnek
teşkil etmemek üzere, bunu bu seferlik, haydi bir zorluk olmasın diye yapacağız
ama bir daha bizim burada isim değiştirmeyeceğimizi bilsinler, böyle bir şey
olmaz. Bu, yasama ciddiyetiyle bağdaşmaz. Yarın sizin oturduğunuz yerde bir
başka başkan vekili oturur, bir başka talep gelir, o da bunun redaksiyon
yetkisini alır; o, bu sefer Meclisin yasama yetkisine müdahale anlamına gelir.
O yüzden, her şeyin bir oluru var, bir adabı var. Parlamento burası, yazılı ve
yazılı olmayan kurallarla yürür. Ama her şey, bürokrasi, Hükûmet ve yürütme
tarafından istismar edilir bir hâle dönüşmüştür Parlamento açısından. Bu yolu
açmamak veya son kez kaydıyla kapatmak gerekir. Öyle, kanunun adını, redaksiyon
yapıyoruz diye değiştirtemez kimse yani, doğru bir şey değil.
Teşekkür
ediyorum. 
BAŞKAN –
Teşekkür ediyorum Sayın Özel. Sizin de hassasiyetlerinizi zannediyorum dikkate
alırlar. Aslolan, keşke burada öyle bir noktaya gelse de hiçbir önerge dahi
verilmeden, hiçbir değişiklik yapılmadan tümü üzerinde görüşüp bu işleri çözüme
kavuşturabilsek. Bunun daha önceden örnekleri de var.
CEYHUN İRGİL
(Bursa) – Başkanım, önerge değil ki başka şey. Çocuk doğmuş, adı konmuş, nüfusa
kaydolmuş, ilkokula başlayacak, diyorsun ki: “Adını değiştirelim.”
BAŞKAN - Evet
haklısınız, keşke hiç olmasa. Ben sizin tavsiyelerinize, sizin önerilerinize,
hassasiyetlerinize, dikkatlerini çekiyorum bu noktada.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN - Bu
redaksiyon talebiniz kayıtlara böylece geçmiştir. Görüşülen teklifin kabul edilmesi
hâlinde redaksiyon işlemi Başkanlığımızca gerçekleştirilecektir.
Bu redaksiyon
talebiyle birlikte 1’inci maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir. 
2’nci madde
üzerinde üç adet önerge vardır, okutup işleme alıyorum: 
Türkiye Büyük Milet Meclisi Başkanlığına
Görüşülmekte
olan 519 sıra sayılı Kanun Teklifi’nin 2’nci maddesinde yer alan “doktor
öğretim üyesi” ibarelerinin “asistan profesör” şeklinde değiştirilmesini,
maddeye aşağıdaki fıkranın eklenmesini arz ve talep ederiz. 
 Filiz Kerestecioğlu Demir İbrahim
Ayhan Sibel Yiğitalp
 İstanbul Şanlıurfa Diyarbakır
 Dirayet Dilan Taşdemir Mehmet
Emin Adıyaman Nihat Akdoğan
 Ağrı Iğdır Hakkâri
 Meral Danış Beştaş
 Adana 
“o) Öğretim Yardımcıları:
Yükseköğretim kurumlarında, görevlendirilen, uzmanlar, çeviriciler ve
eğitim-öğretim planlamacılarıdır.”
BAŞKAN –
Komisyon önergeye katılıyor mu? 
MİLLİ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ HÜSEYİN BÜRGE (İstanbul) –
Katılmıyoruz Sayın Başkanım. 
BAŞKAN – Hükûmet?

MİLLÎ EĞİTİM
BAKANI İSMET YILMAZ (Sivas) – Katılmıyoruz. 
BAŞKAN – Önerge
üzerinde söz isteyen Adana Milletvekili Meral Danış Beştaş. 
Buyurun Sayın
Danış Beştaş. (HDP sıralarından alkışlar) 
MERAL
DANIŞ BEŞTAŞ (Adana) – Teşekkür ederim Sayın Başkan.
Doğrusu,
söz konusu kanun üzerine görüşmelerimizi maddelerde söylemeye devam edeceğiz.
İlk gün grubumuz adına yapılan açıklamada, bu kanunun hangi temeller üzerinde
şekillendiğini ifade etti grubumuz adına Antep Vekilimiz Sayın Mahmut Toğrul.
Daha da görüşlerimiz burada gelişti. Yani doğrusu, bu kanunun önceliği, neden
bugün yardımcı doçentlik gündemimizde, bunu bugün ve yarın değerlendirmeye
devam edeceğiz. 
Ancak,
bugün Dünya Ana Dili Günü. Ben de ana dili yasaklanmış bir Türkiye vatandaşı
olarak Dünya Ana Dili Günü’nü es geçemeyeceğim. Öncelikle bütün dünyadaki
kaybolan, yok olan, kaybolmaya yüz tutan dilleri ve dünyada 6 bin dilin bu
şekilde var olduğunu ve binlerce dilin de yasaklar sebebiyle yok olduğunu, bir
kısmının da yok edilmeye yüz tuttuğunu ifade etmek istiyorum. Ama bu vesileyle
Dünya Ana Dili Günü’nü kutlamak istiyorum. Bir de kendi ana dilimde “…”(x) diyorum. “…”(x) Umarım “x” diye
geçmez. Kendi ana dilimizi, kendi ana dilimizde gününü kutlamak hakkı çok
görülmez. 
Değerli
milletvekilleri, evet, Türkiye’de çok farklı diller var. Türkçe resmî dil.
Hepimiz Türkçeyi okullarda öğreniyoruz. Üniversite eğitimimizi, ilkokuldan,
hatta anaokulundan başlayarak, üniversite, bütün lisans öğretimlerimizi, yüksek
lisanları Türkçe yapıyoruz ama diğer yandan da Türkiye’de konuşulan,
milyonlarca insanın konuştuğu başka diller de var. Bir tanesi de Kürtçedir. 20
milyon yurttaşın kullandığı, ana dili olan Kürt dili üzerindeki baskılar
Türkiye Cumhuriyeti tarihiyle yaşıttır. Çok söyleriz ana dilin önemini ama şunu
unutmayalım: İnsan ana diliyle yaşar, ana diliyle büyür ve ana dil bizim
özümüzdür. Biz, çocukken annemizden, babamızdan, ailemizden, sokaktan
öğrendiğimiz dille büyürüz. Bu nedenledir ki biz Halkların Demokratik Partisi
olarak her zaman, 2011’de de o zaman BDP adına Anayasa Uzlaşma Komisyonuna
sunmuştuk, bugün de Halkların Demokratik Partisi olarak söylüyoruz: Ana dilde
yaşam temel bir insan hakkıdır. Ana dilde yaşam hayatın her alanında kendi
dilini kullanabilmek, eğitim görebilmek ve bunu hayatın her alanında
kullanabilmektir.
Peki, bugün
hangi aşamadayız? Bugün 20 milyon yurttaşın konuştuğu, Kürtlerin konuştuğu dil,
hâlâ yasaklı bir dil. Bir ara AKP iktidarı ana dil üzerindeki yasakları
kaldırıyorum diye Artuklu Üniversitesinde, adına Kürdoloji demeden, Yaşayan
Diller Enstitüsü kurdu. Öyle bir aşama ki o zaman bile büyük bir lütuf gibi
sunuldu ama bugün Artuklu Üniversitesinde Yaşayan Diller Enstitüsünün üzerinde
yeller esiyor, akademisyen ataması yapılmıyor, var olan akademisyenler ihraç
edildi. Şu anda Artuklu Üniversitesinde ana dil üzerine herhangi bir akademik
çalışma bile yapılamıyor. 
Biz
çocuklarımıza bile Kürtçe isim verme konusunda nüfus müdürlüklerinde yıllarca
yürüdük, koştuk, bazılarımız başardı, bazılarımız başaramadı. Hâlâ “w” ve “x”
yasaklıdır Türkiye’de. Resmî yazışmalarda bunu kullanamıyoruz maalesef. 
Demin baktık
internetten, binlerce öğretmen atamasında sözleşmeli 3 Kürt dili öğretmeni
atanmış. 20 milyon yurttaşa 2 Kurmanci, 1 de Zazaki öğretmen ataması yapılmış.
Şimdi, böylece
dil üzerindeki baskılar, ana dilde eğitimin reddi, ana dil kullanımının
önündeki engeller, yurttaşlar arasındaki ayrımcılığı, ötekileştirmeyi ve
karşıtlığı da maalesef derinleştirmektedir.
Aslında ana dili
hiçbir iktidar yasaklayamaz, hiçbir iktidarın tekelinde değildir. Benim ana
dilim yasaklı olduğu hâlde bugün Kürtçeyi Türkçe kadar kullanabiliyorum,
yasaklı olduğu hâlde. Çocuklarımız, milyonlarca çocuk okulda Türkçeyi
öğretmenden dinliyor ve 10-0 yenik bir şekilde eğitime başlıyor. Bu nedenle,
ana dilde eğitimin önündeki bütün yasaklar…
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Son cümlemi söyleyeceğim Sayın Başkan. 
BAŞKAN –
Tamamlayın. 
MERAL DANIŞ
BEŞTAŞ (Devamla) – Ana dil olduğu için siz de herhâlde torpil yaparsınız.
BAŞKAN – Sizinle
tartışmaya girmeyelim isterseniz.
Buyurun Sayın
Danış Beştaş. 
MERAL DANIŞ
BEŞTAŞ (Devamla) – Bugün gerçekten ana dilde eğitimin anayasal ve yasal
güvenceye kavuşturulması gerekiyor çünkü eğitim olmadan dilin yok olmaya yüz
tutması ve yok olma tehlikesi çok büyüktür. Dünyada konuşulan binlerce dil gibi
şu anda Zazaca da unutulmaya ve yok olmaya yüz tutmuş diller arasındadır. Eğer
biz bugün hâlâ Kurmanci yani Kürtçenin bir lehçesi olan Kurmanciyi
konuşabiliyorsak bu, Kürtlerin dillerinde ısrarı, mücadelesi ve sahiplenmesiyle
ilgilidir diyorum. 
Tekrar bütün
dünya halklarına ve Türkiye yurttaşlarına Ana Dili Günü kutlu olsun diyorum.
Teşekkür
ediyorum. (HDP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 2’nci maddesi ile 4/11/1981 tarih ve
2547 sayılı Kanun’un değiştirilen 3’üncü maddesinin birinci fıkrasının (m)
bendinin 3’üncü alt bendinin aşağıdaki gibi değiştirilmesini arz ve talep
ederiz. 
 Gaye Usluer Mustafa
Akaydın Sibel Özdemir
 Eskişehir Antalya İstanbul
 Atila Sertel  Ömer
Fethi Gürer Mustafa Ali Balbay
 İzmir Niğde İzmir
(2) Yardımcı
Doçent: Doktora çalışmalarını başarı ile tamamlamış, tıpta, diş hekimliğinde,
eczacılıkta ve veteriner hekimlikte uzmanlık unvanını veya Üniversitelerarası
Kurulun önerisi üzerine Yükseköğretim Kurulunca tespit edilen belli sanat
dallarının birinde yeterlilik kazanmış olan akademik unvana sahip kişidir. 
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkan. 
BAŞKAN –
Hükûmet? 
MİLLÎ EĞİTİM
BAKANI İSMET YILMAZ (Sivas) – Katılmıyoruz. 
BAŞKAN – Önerge
üzerinde söz isteyen Antalya Milletvekili Mustafa Akaydın. 
Buyurun Sayın
Akaydın. (CHP sıralarından alkışlar)
MUSTAFA AKAYDIN
(Antalya) – Sayın Başkan, değerli milletvekilleri; madde 2 üstündeki görüşlerimi
şu şekilde izah etmek istiyorum: Bir bilen veya bir bilmeyen veya bir üst akıl
-nasıl değerlendirirseniz değerlendirin- rüya mı görüyor, vahiy mi görüyor,
diyor ki: “Şöyle, şöyle olsun yükseköğretimle ilgili veya eğitimle ilgili.”
TEOG sınavında olduğu gibi. 
Aynen, bu
yardımcı doçentlik konusu da biliyorsunuz, Türkiye’nin gündemine 2017 yılının
Temmuz ayında geldi. Şimdi biz hepimiz bunun nasıl olması gerektiği konusunda
burada dil döküyoruz. Arkadaşlar, “yardımcı doçentlik” kavramı aşağı yukarı 20’nci
yüzyılda Amerika Birleşik Devletleri başta olmak üzere bütün dünyada yerleşmiş
bir kavram. Türkiye’ye -HDP’nin önerisinde geçtiği gibi- asistan profesörlük
olarak 1956’da Orta Doğu Teknik Üniversitesinde girdi bu kavram zaten. Ama
sonradan 1982’de YÖK Yasası çıkarken uzun uzun düşünüldü “Ya, bu kavram
Amerika’dan transfer edilmiş bir kavram. Biz bunu alalım ama adını ‘yardımcı
doçent’ koyalım.” dedik. Bu Türkiye’de yerleşti değerli arkadaşlar. Yani
Türkiye’de 37 bin tane yardımcı doçentimiz var ve 36 yıldır bu kavram yerleşti.
Şimdi ben size soruyorum: Yani hani “assistant professor” yabancı dilde,
İngiliz dilini kullanan ülkelerde yaygın bir kavram ama “doktoralı öğretim
üyesi”ni, bu yeni kavramı yabancı dile çevirerek kartvizitlerinde kullanmak
isteyen arkadaşlarımıza dünya nasıl bakacak? Bir düşünün bakalım, İngilizceye
nasıl çevireceksiniz doktoralı öğretim üyesini. Komik duruma düşeceğiz değerli
arkadaşlar. Yani hani “yardımcı doçent”i “assistant professor” olarak
çevirebiliyoruz, var zaten bu. 
Şimdi şunu da
ifade etmek istiyorum: Bu kavram dünyada o kadar yaygınlaştı ki Amerika
Birleşik Devletlerindeki kullanımı, artık dünyada, İngiltere, Fransa, Almanya,
hatta Suudi Arabistan, İran, Japonya, Çin, Rusya, bütün bu ülkelerde de bu
kavram gene kullanılıyor bir aşama olarak. Dolayısıyla ben hiç anlamış değilim,
bu kavramı biz niye kaldırmaya çalışıyoruz.
Şimdi, gelelim…
Öğretim görevliliğini de değiştirdik 2547’deki. 2547’de ne vardı? Okutman
vardı, çevirmen vardı, eğitim öğretim danışmanı vardı, “asistan” kavramı vardı;
onun adı “araştırma görevlisi”ne çevrilmişti. Şimdi, bütün bunların hepsini
birleştiriyoruz “öğretim görevlisi” olarak, “Sadeleştirdik.” adı altında ama bu
kavramların hepsi birbirinden farklı arkadaşlar, bu, sadeleşmiş olmuyor ki, karmaşıklık
oluyor. “Öğretim görevlisi” Türkiye’de kabul edildiği şekliyle doktorası olması
şart olmayan, özellikle meslek yüksekokullarında ders vermek için kullanılan
bir kavram, İngilizce karşılığı “lecturer” veya “instructor”, doktora şart
değil. Okutman öyle değil ki arkadaşlar; okutman meslek dışı dersleri, zorunlu,
seçmeli dersleri okutmakla görevli öğretici demek. Yani bunu bu kavramın içinde
bütünleştiremezsiniz ki, çorbaya çevirirsiniz bütünleştirirseniz. Araştırma
görevliliği farklı bir şey, okutmanlık farklı bir şey. Değerli arkadaşlar,
bakın, çeviricilik de farklı bir şey, öğretim üyesi, eğitim öğretim
danışmanlığı da farklı bir şey. Bu insanlara doktoralı olsun veya olmasın
öğretim görevliliği unvanı veremezsiniz. Yani bir çevirmen veya eğitim öğretim
danışmanı öğrenciye ders vermekle mükellef olamaz ki, onların görevleri ayrı,
onların adı danışman yani bilgisayar teknisyeninin yaptığı işi yapmak gibi bir
şey. Dolayısıyla, kusura bakmayın, saçma sapan işlerle uğraşıyoruz, Meclisin
gündemini de bunlarla işgal ediyoruz. 
Ayrıca şunu da
söylemek istiyorum: Gerçekten, “redaksiyon” adı altında bu çok önemli yasanın
adını, daha doğrusu, yasa önemli değil de eğitimde çok önemli değişiklikler
yapan yasanın adını değiştirmeye kalkmayı Meclise saygısızlık olarak
yorumluyorum, bunun komisyonlardan bir şekilde geçmesi gerektiğini düşünüyorum.

Arkadaşlar, bu
maddeyle ilgili son söyleyeceğim şu: “ÖYP” adı altında çok önemseyeceğimiz bir
grup akademik öğrencimizi, çok emek harcadığımız, çok masraf ettiğimiz öğrencimizi
kanun hükmünde kararnameyle 33’üncü madde dışına ittik geçen yaz, bunları
50’nci madde kapsamına soktuk ve üniversitelerden de büyük bölümünü ihraç
ettik, yolladık diğer bir deyimle. Arkadaşlar, bu, Türk millî eğitimine,
üniversite eğitimine yapılmış büyük bir haksızlık. Bunların içinde F tipi
örgütlenme üyesi varsa, terör örgütü üyesi varsa bunları ayıklayalım ama bu
öğrencileri tekrar Türk üniversiteler sistemine kazandıralım diyorum, hepinize
saygılar sunuyorum. (CHP sıralarından alkışlar)
BAŞKAN – Teşekkür
ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan (2/2099) esas numaralı Kanun Teklifi’nin 2’nci maddesinin (m) fıkrasının 3
no.lu bendinin aşağıdaki şekilde değiştirilmesini arz ve talep ederiz.
 Saffet Sancaklı Kamil
Aydın Zühal Topcu
 Kocaeli  Erzurum Ankara
 Ruhi Ersoy Muharrem
Varlı Baki Şimşek
 Osmaniye Adana Mersin
"(3) Doktor
Öğretim Üyesi: Doktora çalışmalarını başarı ile tamamlamış, tıpta, diş
hekimliğinde, eczacılıkta ve veteriner hekimlikte uzmanlık unvanını veya
Üniversitelerarası Kurulun önerisi üzerine Yükseköğretim Kurulunca tespit
edilen belli sanat dallarının birinde yeterlik sahibi olan akademik unvana
sahip kişidir.”
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) –
Katılmıyoruz Sayın Başkan. 
BAŞKAN –
Hükûmet? 
MİLLÎ EĞİTİM
BAKANI İSMET YILMAZ (Sivas) – Katılmıyoruz.
BAŞKAN – Önerge
üzerinde söz isteyen Adana Milletvekili Muharrem Varlı. (MHP sıralarından
alkışlar)
Buyurun Sayın
Varlı.
MUHARREM VARLI
(Adana) – Sayın Başkan, değerli milletvekilleri; grubumuz adına 2’nci madde
üzerinde vermiş olduğumuz önerge üzerinde söz aldım, bu vesileyle hepinizi
saygıyla selamlıyorum.
Millî Eğitim
Bakanlığı bürokratları ve Millî Eğitim Komisyonunda görüşülen, bugün de Genel
Kurulda görüştüğümüz yardımcı doçentler yasası olarak tanımlanan bir kanun
tasarısını görüşüyoruz. İnşallah, milletimize ve eğitim sistemimize hayırlı bir
sonuç getirmesini diliyorum.
Tabii, burada
eğitimin sadece üniversite kısmının, akademisyenlerle ilgili sıkıntıların
ötesinde yaşadığı birçok sıkıntılar var. Fırat Çakıroğlu kardeşimiz
biliyorsunuz bundan iki yıl önce şehit edildi. Kendisine Allah’tan rahmet
diliyorum ve kendisini saygıyla anıyorum, ülkücü bir şehit kardeşimizdir. Bu
üniversitelerde bir tarafta okumak için gayret gösteren öğrenciler, bir tarafta
da onları engellemeye çalışan bölücü terör örgütlerinin mensupları ne yazık ki
bulunmaktadır. İşte, üniversitelerin en büyük problemlerinden bir tanesi de
budur. Eğitim sistemimizi insanların hizmetine sunabilmek, öğrencilerin
eğitimini daha da kolaylaştırmak ve daha fazla bilgi alabilmelerini sağlamak
açısından güvenliklerini de sağlamak önemlidir. Bu açıdan, yaşanan bu tip
problemler geçmiş yıllarda birçok insanın canını yakmıştır. Bunlardan birisi de
genç ve ülkücü dava arkadaşımız Fırat Çakıroğlu kardeşimizdir. Allah'tan tekrar
rahmet diliyorum, kendisini saygıyla yâd ediyorum.
Yine,
üniversitelerin sayısının çoğaltılması elbette ki doğru bir şey. Yapılan güzel
şeye kötü demek doğru değil ancak üniversitelerin sayısının artırılması,
öğrenci sayısının artırılması, karşılığında bunların da iş bulamamasıyla alakalı
problemler yaşanıyor. Üniversite sayısını ve öğrenci sayısını artırırken bir
taraftan da istihdam sayısını artırmamız ve bu mezun olan öğrencilerin de bir
an önce istihdam edilmesini temin etmemiz lazım. Bunun da en önemli
görevlerimizden bir tanesi olması lazım. Hem Millî Eğitim Bakanlığının hem de
Hükûmetin bu manada yeterli tedbirleri alıp mezun olan öğrencilerimizi bir an
önce işe yerleştirmesi lazım. İşte, bunlarla alakalı atanamayan, bekleyen bir
sürü öğretmen var. Ailesi yıllarca eğitimine maddi imkânlarla katkılar
sağlamış, birçoğu belki de gariban, okumaya harçlık bulamazken eğitimini
tamamlamış öğretmen olmuş ama bugün öğretmenliğe atanamayan ve hâlâ sırada
bekleyen birçok kardeşimiz var. İnşallah, Sayın Bakan ve Millî Eğitim Bakanlığı
bu konuda bir an önce tedbir oluşturur ve bu kardeşlerimiz öğretmen olarak
görev yapmaya devam ederler ve her birisi almış olduğu maaşıyla kendi ailesine
katkı sağlar, inşallah hayırlı yuvalar kurarlar dileğiyle buradan bu problemi
de hatırlatmak istedim.
Yine, üniversite
sayısının artmasıyla birlikte, öğrenci sayısının çoğalmasıyla birlikte ne yazık
ki yurt problemleri de oluşmakta. Son dönemlerde çok önemli yatırımlar yapılmış
olmasına rağmen, birçok yeni yurt yapılmış olmasına rağmen ne yazık ki yeterli
gelmiyor. Sayın Kredi ve Yurtlar Kurumu Genel Müdürü bu konuda -Allah var-
gerçekten gayretli çalışıyor, kendisi yakinen de bildiğimiz bir arkadaşımız ama
yeterli gelmiyor, yurt sayısını artırmamız lazım. Öğrencilerimizi cemaatlerin
eline düşürmemek, kafası bozuk insanların eline düşürmemek, devletin kendi
imkânlarıyla sağladığı o yurtlarda öğrenimlerini tamamlamalarını sağlamak da
devletin ve Hükûmetin en önemli görevlerinden bir tanesi. İşte geçmiş yıllarda
“cemaat” diye faaliyet gösterip en son 15 Temmuzda hain darbe girişimini
gerçekleştiren FETÖ terör örgütü de ne yazık ki bu yurtların azlığından,
yetersizliğinden faydalanarak kendisine birçok yandaş edinmiştir. Bunu da
unutmadan, şu anda da yine ülkemiz üzerinde hedefi olan, emelleri olan ve
devletimizin kılcal damarlarına sızmaya çalışan başka cemaatleri de göz önünde
bulundurarak bir an önce yurt sayılarını tamamlayıp isteyen her öğrencimizin o
yurtlarda kalabilmesini temin etmemiz gerekir. Bunun da Hükûmetin önemli bir
görevi olduğunu düşünüyorum. 
Yine, atamaların
ehil kadrodan yapılması gerektiğini, “benim sendikam iyi, senin sendikan kötü”
mantığıyla atamalar yapılırsa bunların doğru olmayacağını, orayı hak eden… 
Sayın Başkan,
tamamlayabilir miyim. 
(Mikrofon
otomatik cihaz tarafından kapatıldı)
BAŞKAN – Tamamlayın
lütfen bir dakikada. 
MUHARREM VARLI
(Devamla) – …gerçekten bilgisiyle, birikimiyle hak eden insanların müdür/müdür
yardımcısı yapılmasının çok doğru olacağını söylemek istiyorum. Dinimizde de
zaten hak yememek en makul şeylerden bir tanesidir. Peygamber Efendimiz’in
buyurduğu gibi “İşçi ve emekçinin alnının teri kurumadan hakkını verin.” demesi
herhâlde bize iyi bir örnek teşkil edecektir. Kim hak ediyorsa hakkını vermemiz
gerekir, “senin adamın, benim adamım” mantığı doğru olmayacaktır. Ülkemizin,
iyi yetişmiş, gerçekten işini iyi yapan ve işini yaparken de zevkle topluma
kendisini kabul ettiren yöneticilere ihtiyacı vardır. Bu manada da yapılacak
işlerin doğru yapılmasını arzu ediyoruz. 
Hepinize
saygılar sunuyorum. (MHP sıralarından alkışlar) 
BAŞKAN –
Teşekkür ediyorum. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
2’nci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
Birleşime on
dakika ara veriyorum.
Kapanma Saati: 19.41
BEŞİNCİ OTURUM
Açılma Saati: 19.56
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya)
-----0-----
BAŞKAN – Türkiye
Büyük Millet Meclisinin 62’nci Birleşiminin Beşinci Oturumunu açıyorum. 
519 sıra sayılı
Kanun Teklifi’nin görüşmelerine devam ediyoruz.
Komisyon?
Yerinde.
Hükûmet?
Yerinde.
3’üncü madde
üzerinde üç adet önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 3’üncü maddesinin aşağıdaki şekilde
değiştirilmesini arz ve teklif ederiz.
 Filiz Kerestecioğlu Demir İbrahim
Ayhan Nihat Akdoğan
 İstanbul Şanlıurfa Hakkâri
 Dirayet Dilan Taşdemir Sibel
Yiğitalp Mehmet Emin Adıyaman
 Ağrı Diyarbakır Iğdır
 Ertuğrul Kürkcü
 İzmir
“MADDE 3- 2547
sayılı Kanunun 11 inci maddesinin (a) fıkrasının birinci paragrafında yer alan
“Genelkurmay Başkanlığının Silahlı Kuvvetlerden dört yıl için seçeceği bir
profesör” ibaresi madde metninden çıkarılmıştır.”
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ BURHANETTİN UYSAL (Karabük) –
Katılmıyoruz Başkanım.
BAŞKAN –
Hükûmet?
SAĞLIK BAKANI
AHMET DEMİRCAN (Samsun) – Katılmıyoruz.
BAŞKAN – Önerge
üzerinde İzmir Milletvekili Ertuğrul Kürkcü konuşacaktır.
Buyurun Sayın
Kürkcü.
ERTUĞRUL KÜRKCÜ
(İzmir) – Sayın Başkan, sevgili arkadaşlar; hepinizi sevgi ve saygıyla
selamlıyorum. 
Ben bu madde
üzerine söz aldım ancak tasarının tamamı üzerinde de genel olarak durmak
istiyorum. Esasen, bu son dört beş yıldır Meclise gelen bütün yasalar üzerinde
zaten konuşuyoruz ister torba yasa kılığında olsun ister başka bir yasa
kılığında olsun. Daha çok, Hükûmet ya da Cumhurbaşkanı tarafından gerekli
görülen yasa değişikliklerinin Mecliste gerçekleştirilmesi sırasında yanına
başka konulabilecek şeylerle birlikte bu Meclisi çalıştırmak üzere geliyor. Bu
yasa da esasen yardımcı doçentlik kavramının ya da akademik hiyerarşideki
yardımcı doçentlik kurumunun kaldırılarak doktora sahiplerinin doçent gibi
muamele görmesini sağlamak üzere Cumhurbaşkanının dayattığı bir yaptırımın
Meclis alet edilerek gerçekleştirilmesi meselesidir. Bu açıdan bu yasa
tasarısının reddi gerekir çünkü herhangi bir biçimde bir akademik ihtiyacın, bir
akademik talebin, aşağıdan gelen bir akademik düzenleme arzusunun eseri
değildir; esasen, Türkiye’de 15 Temmuzla birlikte başlayan büyük tasfiye
hareketinin ardından boşalan akademik kadroların Hükûmet taraftarlarınca
doldurulması için önlerindeki engellerin aşılmasına dönük bir tedbirdir. Şaka
değil, ihraç edilen akademisyen sayısı bildiğim rakama göre en son 2.346. 2.346
insanı atmışsanız onların yerine balıklama atlamak için hevesle sıra bekleyen
2.346 başka kişi, belki de onların ayağını kaydırmak isteyen bir başka 2.346
kişi olacağı aşikârdır. Bu düzenlemenin biricik maksadı budur. Bu düzenlemenin,
AKP adına dün söz alan, yasanın bütünü hakkında konuşan vekilimizin söylediği
gibi üniversitenin kendi kendini yönetmesi arzusunun gerçekleşmesiyle, daha
özgür bir akademik ortamın kurulmasıyla, üniversiteye musallat olan pozitivist
ideolojinin yıkılmasıyla falan ne ilgisi olabilir? Bir üniversitenin kendi
kendini serbestçe yönetmesi için… Yukarıdan, üniversiteyle hiçbir alakası
olmayan, hatta bir üniversite deneyimi olduğu bile şüpheli bir yerden “Yardımcı
doçentliği kaldırın.” denmesi midir üniversitenin özgürlüğünü ve özerkliğini
gerçekleştirmesi? Böyle bir şey olabilir mi, bu savunulabilir mi? 
Öte yandan,
Türkiye üniversitelerine pozitivizm hâkimmiş de pozitivizmi neyle
giderecekmişiz? Ölçme ve deneyin yerine neyi koymamız gerekiyormuş? Besbelli ki
itikadı koymamız gerektiği bize anlatılmaya çalışılıyor. O kadar da çok dil
dökülüyor ki sanırsınız bilim felsefesi alanında muazzam bir ceht var bu üniversitede.
O açıdan da bunun karşılığı bulunamıyor. Üniversitedeki bütün felsefe
bölümlerini kapattınız. Üniversitelerde felsefe ve sosyolojiye ayrılmış bulunan
kadro ve kaynakları ortadan kaldırdınız. Şimdi de pozitivizmi yenecekmiş.
Allah’ınızı severseniz, Auguste Comte’un kitabını kim okudu? Çünkü Türkçeye
August Comte’un kitabı ancak 2000’lerde çevrildi. O güne kadar da bu kitabı
okuyup da konuşan kimse yoktu. Pozitivizm tartışması için şimdi eğer hakikaten
bir yetenek, bir müktesebat gerekiyorsa o zaman yabancı dil sınavlarının
sıralamasını niye geriye çekiyorsunuz? Uluslararası alanda hiçbir yayın
sıralamasında en aşağılardan çıkamayan bir yerde isterseniz pozitivist olun,
isterseniz Marksist olun, aslında kendi içine kapanmış bir topluluktan
ibaretsinizdir.
(Mikrofon
otomatik cihaz tarafından kapatıldı)
BAŞKAN –
Tamamlayın lütfen Sayın Kürkcü.
ERTUĞRUL KÜRKCÜ
(Devamla) – Sonuçta Adalet ve Kalkınma Partisinin iktidarda olduğu dönemde
Türkiye’nin uluslararası sıralamadaki yeri şundan ibaret: 2010-2011’de ilk 500’de
3 üniversite vardı, 2011-2012’de ilk 500’de 5 üniversite vardı, 2012-2013’te
ilk 500’de 5 üniversite vardı, 2013-2014’te ilk 500’de 4 üniversite vardı,
sonraki yıllarda ilk 500’de sıfır üniversite var. Dolayısıyla bütün bu
yükseköğrenime yapılan merkezî müdahalelerin sonucu Türkiye üniversitelerinin
esasen uluslararası alanda bir üniversite olarak kendilerini kabul ettirme
kapasitesinin durmaksızın gerilediğidir. Son yapılan müdahaleyle de esasen
Adalet ve Kalkınma Partisinin sevdiği insanların “akademisyen” sıfatına
yükseltilmeleri dışında hiçbir şey söz konusu olmayacaktır. Ne böyle üniversite
ne böyle bilim olur ne de değişim böyle mümkündür; böyle ancak çökebilirsiniz.
(HDP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 3’üncü maddesi ile değiştirilen 2547
sayılı Kanun’un 11’inci maddesinin (a) fıkrasının 3’üncü paragrafında yer alan
“bir yıl” ibaresinin “dört yıl” şeklinde, 3’üncü maddesi ile 2547 sayılı
Kanun’un değiştirilen 11’inci maddesinin (a) fıkrasının ikinci paragrafından
sonra gelmek üzere eklenen paragrafın ikinci cümlesinin aşağıdaki şekilde
değiştirilmesini arz ve talep ederiz.
 Gaye Usluer Mustafa
Akaydın Sibel Özdemir
 Eskişehir  Antalya
 İstanbul 
 Atila Sertel  Ömer
Fethi Gürer Mustafa Ali Balbay 
 İzmir  Niğde
 İzmir 
 Okan Gaytancıoğlu
 Edirne
“Yönetim Kurulu,
Üniversitelerarası Kurul Başkanı ile fen-mühendislik, sağlık, sosyal bilimler
ve güzel sanatlar alanından üçer üye olmak üzere on üç üyeden oluşur.”
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ BURHANETTİN UYSAL (Karabük) -
Katılmıyoruz Başkanım. 
BAŞKAN –
Hükûmet? 
SAĞLIK BAKANI
AHMET DEMİRCAN (Samsun) – Katılmıyoruz Başkanım. 
BAŞKAN – Önerge
üzerinde Edirne Milletvekili Sayın Okan Gaytancıoğlu konuşacaklar. (CHP
sıralarından alkışlar)
Sayın
Gaytancıoğlu, buyurun.
OKAN GAYTANCIOĞLU
(Edirne) – Sayın Başkan, değerli milletvekilleri; üniversiteler özgür düşünce,
fikir üretme, tartışma yeri. Çok evrensel bir kurumdan bahsediyoruz. Ama biz
neyi tartışıyoruz? Bu kurumları nasıl iyileştirebiliriz, nasıl daha özgür
düşünceyi tartıştırabiliriz, bunu konuşmuyoruz, biz “yardımcı doçent” unvanını
kaldıralım onun yerine “doktor öğretim üyesi” unvanını getirelim… Peki, birçok
meslek yüksekokulu var. Bu meslek yüksekokullarında doktorasını yapan ve
kadrosu öğretim görevlisi olanlar var. Öğretim görevlisi olarak girmiş, yüksek
lisans yapmış, doktora yapmış, onlar da doktor. Bunlara bu unvanı veriyor
muyuz? Hayır. Sadece üniversitelerde yardımcı doçent olup da yıllardır
bekleyenlere doktor öğretim üyesi unvanı veriyoruz. Niye böyle bir şeye gidiyoruz?
Çünkü tek adam size “Bunu değiştirin.” dedi. Nasıl “TEOG’u kaldırın.” dediyse
bunu da size “Değiştirin, böyle bir unvan olmaz.” dedi, hoşuna gitmedi. Bunlar
yanlış. Demek ki özgür düşünce olsaydı bir tartışma olurdu. Üniversiteler kendi
aralarında karar alırlardı. Nasıl bir unvan verilmesi lazım? Evrensel olması
lazım. Buna göre zaten kendiliğinden bu maddede de bahsedilen
Üniversitelerarası Kurul toplanırdı bunu ciddi bir şekilde tartışır, bu unvanı
zaten verirdi. 
Şimdi, bu ülkede
bir 15 Temmuz yaşandı. Bir sürü öğretim üyesi FETÖ’den açığa alındı. Peki
bunların yaptırdığı doktoralar, yüksek lisansları araştıran bir kurum var mı?
Bunların verdiği unvanlarla hâlâ görev yapan kişilerin durumları ne olacak?
Veya görev yapmıyorlar, bu unvanı kullanıyorlar; bunları da dikkate almak
lazım. 
81 ile
üniversite açtınız ama bu kadar üniversiteyi açmak çözüm mü? Bu üniversiteleri
donatabildiniz mi, yeterli teknolojik düzeye eriştirebildiniz mi? Yani,
kütüphaneleri var mı, rahatlıkla elektronik kitapları tarayabiliyorlar mı,
birçok üniversitenin veya yabancı üniversitenin yayınlarına erişebiliyorlar mı,
fiziki mekânları yeterli mi? Yani bu üniversiteleri açmak çözüm mü, yoksa
bunları donatmamız mı gerekli? Yani size sorum şu: Sayı mı, yoksa kalite mi? 
Ve
“Üniversiteler özgür olmalı.” dedik. Yani her düşünceye karşı tartışma ortamını
yaratan yerler olması lazım. Bu ülkede tek adam rejimi geldi, o kadar
üniversiteleri susturdunuz ki, hukuk fakültesindeki hocalar bile bu anayasa
değişikliğine karşı çıkamadılar, görüş bile belirtemediler. Demek ki özgür
düşünce yok. 
Ekonomi
son derece önemli. Bakın, Türkiye’de ekonomi büyümüyor. Türkiye, tarihinin en
yüksek cari açığını veriyor. Eğer ekonomik büyüme olmazsa… Ki, bizim ülkemizde
görünen bir büyüme var ama bu sanal büyüme, gerçekte bu büyüme gerçekleşmiyor.
Niye? Birçok üniversiteden mezun olan gençler moral bozukluğu içerisinde.
Eğitim fakültesi açıyorsunuz, öğretmenler işsiz. Çalışan öğretmenler sözlü
sınava giriyorlar, ancak bu şekilde öğretmen olabiliyorlar. Fikirlerini bile
beyan edemiyorlar, konuşamıyorlar. Niye? “Aman ters bir şey söylersem atamam
yapılmaz.” Öğretmeni sözleşmeli yaptırıyorsunuz, ücretli yaptırıyorsunuz.
Bunlar yanlış. Bir sürü ziraat fakültesi açıyoruz, ziraat mühendisleri işsiz.
Bir sürü işletme fakültesi açıyoruz, Türkiye’de yeni işletmeler kurulmuyor,
ekonomi büyümüyor. O işletmeleri kim yönetecek? Oradan çıkan işletme mezunları
yönetecek. Oranın hesabını kim yapacak? Hesabını kitabını endüstri mühendisleri
yapacak, iktisatçılar yapacak. Onun makine ihtiyacını kim karşılayacak? Makine
mühendisleri, makine teknikerleri çizim yapacaklar. Ama ekonomiyi
büyütemediğimiz için biz ne yapıyoruz? Üniversite açıyoruz, bol bol
üniversiteli işsizlerimiz var, üniversiteli işsizlerimiz çoğalıyor. Siz hâlâ burada
“Unvan ne olsun?” tartışmasına giriyorsunuz ama bir akademisyen olarak
söylüyorum: Üniversitelerin gerçek sorunlarına çözüm üretmiyorsunuz. Bir defa,
özgür düşünce üniversitelerde olmalı, bir öğretim üyesi size ters gelecek de
olsa fikrini rahatlıkla söyleyebilmeli, bundan dolayı hiçbir şekilde mağdur
olmamalı. 
Genel Kurulu
saygıyla selamlıyorum.
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 3’üncü maddesinin ikinci paragrafında
geçen “Yönetim Kurulu, Üniversitelerarası Kurul Başkanı ile fen-mühendislik,
sağlık ve sosyal bilimler alanından üçer üye ve güzel sanatlar alanından bir
üye olmak üzere toplam on bir üyeden oluşur” cümlesinin “Yönetim Kurulu,
Üniversitelerarası Kurul Başkanı ile fen-mühendislik, sağlık, sosyal bilimler
ve güzel sanatlar alanlarından üçer üye olmak üzere toplam on üç üyeden
oluşur…” şeklinde değiştirilmesini arz ve teklif ederiz.
 Kamil Aydın Saffet
Sancaklı Ahmet Selim Yurdakul
 Erzurum Kocaeli Antalya
 Ekmeleddin Mehmet İhsanoğlu Erkan
Haberal Mevlüt Karakaya
 İstanbul  Ankara Adana
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ BURHANETTİN UYSAL (Karabük) –
Katılmıyoruz Başkanım.
BAŞKAN –
Hükûmet?
SAĞLIK BAKANI
AHMET DEMİRCAN (Samsun) – Katılmıyoruz Başkanım.
BAŞKAN – Önerge
üzerinde Adana Milletvekili Sayın Mevlüt Karakaya konuşacaklar.
Buyurun Sayın
Karakaya. (MHP sıralarından alkışlar)
ÖZGÜR ÖZEL
(Manisa) – Sayın Başkan, Komisyonun, çoğunluğu olmadığını gözeterek
“Katılmıyoruz.” yerine “Katılamıyoruz.” ifadesini kullanması biliyorsunuz
yaygın bir uygulama ve daha Meclise uygun oluyor. 
BAŞKAN –
Söyleseydiniz Komisyona onu.
ÖZGÜR ÖZEL
(Manisa) – Bundan sonrası için. 
BAŞKAN – Peki.
Buyurun Sayın
Karakaya.
MEVLÜT KARAKAYA
(Adana) – Sayın Başkan, değerli milletvekilleri; Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi’nin 3’üncü maddesine
ilişkin vermiş olduğumuz öneri üzerine söz almış bulunuyorum. Yüce heyetinizi
saygıyla selamlıyorum.
Değerli
milletvekilleri, bu teklifte, bu kanun maddesinin teklifinde 2547 sayılı
Kanun’un 11’inci maddesinin (a) bendinde yer alan “Kuruluş ve işleyişi”
kısmındaki “Genelkurmay Başkanlığının Silahlı Kuvvetlerden dört yıl için
seçeceği bir profesör” ibaresi çıkarılıyor. Yani bu yerinde bir uygulama çünkü
yasa gereği Millî Savunma Üniversitesi Rektörü ve senatosunca seçilecek olan
bir profesör üye Üniversitelerarası Kurulda zaten temsil edilecek. 
Yine
biliyorsunuz mevcut yasaya, mevcut duruma göre Üniversitelerarası Kurul,
üniversite rektörleri ve üniversitelerin senatoları tarafından seçilecek olan
profesör öğretim üyeleri tarafından oluşuyor. Bu açıdan baktığımızda bu yasanın
(b) bendinde getirilecek olan yeni bir yönetim kurulu oluşturulması da yerinde
bir yaklaşım çünkü biraz önceki söylediğimiz Üniversitelerarası Kurul
üyelerinin sayısına baktığımızda bu yaklaşık 370 civarında bir sayı ediyor ki,
çalışma, eskiyle mukayese edilecek olursa ciddi bir şekilde zorlaşıyor. Onun
için bir yönetim kurulunun teşkil ettirilmesi bu anlamda işlerin pratikleşmesi
ve icranın daha sağlıklı yapılması açısından önemli. Ancak bu yönetim kurulunun
teşkiline ilişkin dört alanda yönetim kurulu üyelerinin kontenjanları
belirlenmiş; kurul başkanı, fen-mühendislikte 3, sağlıkta 3, sosyal alanda 3,
güzel sanatlarda 1 olarak. Bizim vermiş olduğumuz değişiklik önergesinde hepsi
eşit olsun, güzel sanatlar da 3’e çıkarılarak toplam yönetim kurulu üye sayısı
13 olsun teklifimiz var. Bu teklifin, tabii, kabul edilmesi yerinde olacak. Bu
olmuyorsa, sosyal bilimler alanındaki sayının az olduğu da bir gerçek, bu
sayının artırılması ve 5’e çıkarılarak yine 13 yönetim kurulu üyesiyle ama
sosyal bilimler alanının 5’e çıkarılması şeklinde bir değişiklik de aslında
önerilebilir. Bu, şunun için önemli: Biliyorsunuz, buradaki alanlar fen-mühendislik,
sosyal bilimler, sağlık bilimleri ve güzel sanatlar olarak verilmiş. Gerçi bu
sınıflandırma, bizim, YÖK’ün istatistik sınıflandırmalarında da karşılık
bulmuyor, onu da ayrıca belirtmek istiyorum. Bizim şu anda 7 milyon 200 bin
civarında yüksek lisans, doktora dâhil, yükseköğrenimde öğrencimiz var. Bunun 4
milyon 200 bini, yaklaşık yüzde 62,5’u sosyal bilimler alanında. Hoca sayısı da
buna paralel bir şekilde. Dolayısıyla, sosyal bilimlerin, alan itibarıyla, iş
yoğunluğu itibarıyla bakıldığında ve Üniversitelerarası Kurulun görevleri bir
bütün olarak incelendiğinde, bu sayının bu değişiklikle kabul edilmesi daha
sağlıklı ve doğru bir yaklaşım olacak. Bunun geçmişteki sıkıntılarına çok fazla
girmek istemiyorum. 
Değerli
milletvekilleri, bakın, burada, bu sınıflandırmada YÖK’ün istatistiklerinde
karşılık da yok diyorum. 11 alanda öğretim elemanlarının sınıflandırması var.
Bunun 9 bininin karşılığındaki sınıflandırmaya karşılık gelen etikette yazan
şey “bilinmeyen alan” yani 9 bin öğretim üyesinin, öğretim elemanının alanı
belli değil. Hiç olmazsa buna “müşterek disiplinler” denebilir, hiç olmazsa
buna “diğer” sınıflandırması kullanılabilir.
Ben, burada, bu
konularla ilgili söylenecek daha çok şeyler var ama bu teklifimizin kabul
edilmesi dileğiyle yüce heyetinizi tekrar saygılarımla selamlıyorum. (MHP
sıralarından alkışlar) 
BAŞKAN –
Teşekkür ederim Sayın Karakaya. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
4’üncü maddede
üç adet önerge vardır, Anayasa’ya aykırılık sırasına göre işleme alacağım. 
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 4’üncü maddesinde yer alan “doktor
öğretim üyesi” ibarelerinin “asistan profesör” şeklinde değiştirilmesini,
maddenin (a) fıkrasında yer alan "Atama rektör tarafından en çok dört yıl
süre ile yapılır. Her atama süresinin sonunda görev kendiliğinden sona erer.
Görev süresi sona erenler yeniden atanabilirler.” ifadelerinin “Atama sunulan
görüşler doğrultusunda rektör tarafından yapılır. Bu kadrodaki öğretim üyeleri
doçentlik kadrosuna atanana kadar görevlerine devam edebilirler.” şeklinde
değiştirilmesini, (c) fıkrasında yer alan “objektif ve denetlenebilir
nitelikte” ifadesinden önce gelmek üzere “ÜAK tarafından belirlenecek asgari
kriterlere uygun” ifadesinin eklenmesini arz ve teklif ederiz.
 Filiz Kerestecioğlu Demir  Nihat
Akdoğan  İbrahim Ayhan
 İstanbul  Hakkâri
 Şanlıurfa
 Dirayet Dilan Taşdemir  Sibel
Yiğitalp  Mehmet Emin Adıyaman
 Ağrı  Diyarbakır
 Iğdır
 Mahmut Celadet Gaydalı
 Bitlis
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ BURHANETTİN UYSAL (Karabük) –
Katılamıyoruz Başkanım.
BAŞKAN –
Hükûmet?
SAĞLIK BAKANI
AHMET DEMİRCAN (Samsun) – Katılmıyoruz.
BAŞKAN – Önerge
üzerinde Bitlis Milletvekili Sayın Mahmut Celadet Gaydalı konuşacaklardır. 
Buyurun Sayın
Gaydalı. (HDP sıralarından alkışlar) 
MAHMUT CELADET
GAYDALI (Bitlis) – Teşekkür ederim Sayın Başkan.
Sayın Başkan,
değerli milletvekilleri; partim ve grubum adına 519 sıra sayılı Kanun
Teklifi’nin 4’üncü maddesi üzerine söz almış bulunmaktayım. Sizleri ve
kamuoyunu saygıyla selamlarım. 
Sözlerime
başlamadan önce, herkesin 21 Şubat Dünya Anadil Günü’nü kutlar, ana dilin temel
bir hak ve özgürlük olduğunu, yasakçı ve inkârcı bütün anlayışlara hatırlatmak
isterim. 
Değerli
milletvekilleri, Türkiye’deki eğitim sorunlarının temel nedenleri arasında
iktidar partisinin merkeziyetçi, yandaş kadrolaşmayı önceleyen ve “Ben yaptım
oldu.” diyerek hayata geçirdiği uygulamalar ve eğitimin giderek daha fazla
piyasalaşması yer almaktadır. Özellikle üniversiteyi üniversite yapan değerlere
YÖK eliyle yapılan müdahaleler, siyasi iktidar tarafından OHAL bahanesiyle tüm
üniversitelerin dizayn edilmeye çalışılması, AKP çizgisi dışında kalan
neredeyse her akademisyenin kendini büyük baskı altında ve güvensiz
hissetmesine yol açmaktadır. Üniversiteleri dünya standartlarına taşıma
gayesiyle daha nitelikli bir eğitimin yollarını araması gereken iktidar,
üniversitelerde kontrolü daha fazla artırabilmenin, biat kültürünü
yerleştirebilmenin yollarını aramaya koyulmuştur. Özgür ve özerk olması gereken
üniversiteler ne yazık ki merkezî yönetimin birer şubesi hâline gelmiştir.
Üniversiteler de dâhil olmak üzere eğitim alanının tamamı, popülist siyasi
söylemlerin ve buna bağlı pratiklerin eylem sahası olmaktan çıkarılmalıdır.
Eğitimin en nihaisinde siyasetüstü bir alan olması, bunun için de eğitimin asıl
birleşenlerinin söz sahibi olabileceği bir mecraya dönüştürülmesi bu ülkenin
geleceğine yapılacak en büyük yatırım olacaktır. Aksi durumda, kendi
ideolojinizi zorla ve baskı kurarak empoze etmeye çalıştığınızda gelecek
nesillerin tüm yaşamını ve istikbalini karartmış olacaksınız. Dünya
milletleriyle rekabet içinde olabilecek bir nesil, teknoloji, bilim ve sanatta
dünyayla entegre olabilmenin tek yolu baskıcı zihniyetten kurtulmuş, özgür ve
demokratik bir ortamın yaratılmasıyla elde edilebilir. 
Değerli
milletvekilleri, 4’üncü madde de yardımcı doçentliğin yerine doktor öğretim
üyeliğinin ikame edilmesiyle ilgilidir. Teklifin gerekçe kısmında her ne kadar
yardımcı doçentliğin kaldırıldığı ifade edilse de özünde yardımcı doçentliğe
denk geldiği, statünün kaldırılmadığı ve sadece bir isim değişikliğine
gidildiği ortadadır. Öğretim üyeliğine ilişkin diğer ülke örnekleri incelendiği
zaman, ikili sistemde, professor, associate professor veya associate lecturer
veya üçlü sistemde professor, associate professor veya associate lecturer,
assistant professor hiyerarşik yapısıyla sıklıkla karşılaşılmaktadır.
Türkiye’deki profesör, doçent, yardımcı doçent, eğitim görevlisi ve araştırma
görevlisi şeklindeki akademik yapılanma Amerika Birleşik Devletleri, İngiltere,
Hollanda ve Almanya’yla benzerlik göstermektedir. Türkiye’de öğretim üyeliğinde
üçlü kariyer basamağı sistemi olmakla birlikte mevzuat doktora sonrası doğrudan
doçentlik unvanı almaya imkân sağlamaktadır. Bu anlamda, esnek bir yapı söz
konusudur fakat pratikte ise üçlü yapı işlemektedir. Yardımcı doçentlik
sözleşmeli ve güvencesiz bir istihdam statüsüne sahip olup bir geçiş adımı
olarak sistemde yer alırken doçentlik ve profesörlük daimî kadrolu ve güvenceli
istihdam statülerine sahiptir. Öğretim üyeliğinde daimî kadrolu ve güvenceli
istihdam statülü daha az hiyerarşik bir yapı içerisinde ikili sisteme geçiş
yapılabilir. Fakat bu teklifte yardımcı doçentliğin kaldırılmadığı ve ilk
basamağında güvencesiz sözleşmeli istihdamın yer aldığı üçlü hiyerarşik yapının
korunduğu görülmektedir. Öğretim üyeliğinin akademik yapılanmasında herhangi
bir değişikliğe gidilmeyecekse neden böyle bir düzenlemeye ihtiyaç duyulmuştur?
Düzenlemenin nedeni, teklifin gerekçesinde açıklandığı üzere sadece bir algı
sorununu düzeltmekten mi ibarettir? 
YÖK’ün etkisini
artıran her düzenleme üniversitelerde kurumsal özerkliğe yönelik bir tehdittir.
Kadro ilanlarının YÖK tarafından belirlenmesi, kadrolaşma ve adam kayırmanın
önüne geçemeyecektir; aksine, bu sürecin siyasi nüfuz etkisi de düşünülerek
daha merkezî bir yerden yönetilmesine zemin hazırlayacaktır. Mühim olan
kantiteyi değil, kaliteyi artırmamız gerekir. 
(Mikrofon
otomatik cihaz tarafından kapatıldı)
BAŞKAN –
Teşekkür ederim Sayın Gaydalı. 
MAHMUT CELADET
GAYDALI (Devamla) – Otuz yıl önce -mezun olduğumdan çok gurur duyduğum-
dünyanın ilk 100 üniversitesi arasına giren Orta Doğu Teknik Üniversitesi son
yıllarda ne yazık ki ilk 500 üniversite arasına ancak girebiliyor. Benden
önceki konuşmacı Sayın Kürkcü’nün bahsettiğine göre, ne yazık ki son açıklamada
artık ilk 500 içine bile giremiyoruz. Bu da eğitimin kalitesinin nasıl
düştüğünü bariz olarak bize göstermektedir. 
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Gaydalı. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük
Millet Meclisi Başkanlığına
Görüşülmekte
olan teklifin 4’üncü maddesine aşağıdaki (d) bendinin eklenmesini arz ve teklif
ederiz. 
 Zühal Topcu Kamil
Aydın Baki Şimşek
 Ankara Erzurum Mersin
 Ruhi Ersoy Ahmet
Selim Yurdakul Mevlüt Karakaya
 Osmaniye  Antalya Adana
(d) Öğretim
üyesi yerleştirme programı (ÖYP) kapsamında atanan ve kadro statüleri 2547
sayılı kanunun 33/a maddesine dönüştürülmeyen araştırma görevlileri ile bu
program kapsamında doktoralarını başarı ile tamamlamış ve bu süreçte ilişiği
kesilmiş olan araştırma görevlileri kadrolarının bağlı bulunduğu kurumlara
müracaatları halinde yapılacak kapsamlı güvenlik soruşturmaları neticesinde,
hiçbir terör örgütü ve illegal yapı ile bağlantısı veya ilişkisi olmaması
koşuluyla hiçbir işleme gerek kalmaksızın 33/a kapsamında yeniden atanır.
BAŞKAN –
Komisyon önergeye katılıyor mu?
MİLLİ EĞİTİM,
KÜLTÜR, GENÇLİK VE SPOR KOMİSYONU BAŞKAN VEKİLİ BURHANETTİN UYSAL (Karabük) –
Katılamıyoruz Başkanım.
BAŞKAN –
Hükûmet?
SAĞLIK BAKANI
AHMET DEMİRCAN (Samsun) – Katılmıyoruz Başkanım.
BAŞKAN – Önerge
üzerinde Antalya Milletvekili Sayın Ahmet Selim Yurdakul konuşacaklar.
Buyurun Sayın
Yurdakul. (MHP sıralarından alkışlar)
AHMET SELİM
YURDAKUL (Antalya) – Sayın Başkan, değerli milletvekilleri; Yükseköğretim
Kanunu’ndaki çeşitli değişiklikleri öngören kanun teklifinin 4’üncü maddesi
üzerine grubum Milliyetçi Hareket Partisi adına söz aldım. 
Konuşmama
başlamadan önce, bugün Hakkâri’de şehadete eren biri Antalyalı, diğeri Adana
ilimizden olan iki kahraman evladımıza Allah’tan rahmet diliyorum. Rabb’im Türk
milletini korusun. Hepimizin başı sağ olsun.
Muhterem
vatandaşlar, bir öğretim üyesi olarak akademik camianın FETÖ’den en çok
etkilenen kurumlardan biri olduğunu düşünüyorum. Çok şükür ki FETÖ’yle mücadele
kapsamında haksız yol ve yöntemlerle akademiye çöreklenen vatan haini sözde
akademisyenlerden büyük oranda kurtulduk. Devlete sadakat ve liyakat yerine
okyanus ötesindeki bir akıl hastasına biat eden bu sözde akademisyenlerin bu camiaya,
ülkemize ve milletimize verdikleri zararları Allah’ın izniyle en kısa sürede
düzelterek üniversiteleri yeniden ayağa kaldırmalıyız. El birliğiyle
üniversiteleri hak ettikleri seviyeye getirebileceğimize inanıyorum. Burada
önemli olan liyakati ve devlete sadakati esas alan adil bir sistem inşa
etmektir. Türk milleti olarak FETÖ hainlerinin inşa etmiş olduğu şer yapıyı
nihayet yıktık. Şimdi Türk milletine yaraşır bir eğitim öğretim inşa etmeliyiz.
Akademinin yeni bir nefese ihtiyacı var, lakin bu noktada bazı endişelerimiz de
var. Üniversite eğitiminin kalitesini yükseltemeyecek niteliksiz kadroların bu
boşluğu doldurmasına müsaade etmemeliyiz. 4’üncü maddedeki değişiklikle kadro
istismarlarının önüne geçmek mümkün olmakla birlikte, oluşturulacak kadrolara
üniversitelerin objektif ve gerekli bilimsel kriterler dışında fazladan
koşullar konulmasının önüne geçilmelidir. 
Doktorasını
tamamlayan akademisyenlerin ders verme hakkına kavuşuyor olması çok olumlu bir
gelişme. Ancak burada düzeltilmesi gereken konularda da bir uyarıda bulunmak
boynumuzun borcudur. Örneğin, tıp fakültelerinde yaşanan çok büyük bir sorun
var. 
Muhterem
vatandaşlar, değerli milletvekilleri; neredeyse her ilimize bir tıp fakültesi
binası inşa edildi. Bunların çoğu yalnızca binadan ibaret tıp fakülteleri, ne
hocaları var ne de teknolojik bir altyapıları. Hatta birkaç sene önce Sağlık
Bakanlığı bütçe görüşmelerinde ifade ettik. O dönem, kütüphanesi bile olmayan
tıp fakülteleri bulunmaktaydı. Bu nedenle, biz yapıcı eleştirilerimizi daha işin
başından bu yüce Mecliste ifade etmek isteriz. Üniversite eğitimi demek bina
demek değildir. Üniversite eğitiminde sayılar değil kalite belirleyici
olmalıdır. Yani nicelik değil nitelik önemlidir. Buradan bir soru sormak
istiyorum, bu soruya vereceğiniz cevap yükseköğretimi tasarlarken hepimizi
yönlendirecektir. Günümüz teknolojisini görme ve anlama şansı bulmadan mezun
olan 100 makine mühendisi mi, yoksa her türlü laboratuvar ve bilgiye erişme
imkânıyla okuyarak mezun olan 10 makine mühendisiyle mi ülkemiz ilerleyebilir?
Ya da bir yandan her türlü materyalle daha üniversite ikinci sınıfta tanışmış
bir mühendis mi, yoksa mezun olmasına rağmen günümüzdeki ve gelecekteki
teknolojiyle tanışma fırsatı bulamamış bir kardeşimiz mi ülkemizi ileriye
götürebilir?
Bir diğer konu
ise şu anda ekranları karşısında bizleri takip eden gençlerimiz var. ÖYP yani
Öğretim Üyesi Yetiştirme Programı’yla üniversitelerimizde akademik camiaya
katılmak için dirsek çürütmüş olan bu kardeşlerimizin yaşadıkları sorunları da
burada dile getirmek istiyorum. ÖYP’li kardeşlerimiz FETÖ'yle mücadele
sürecinden olumsuz etkilenmektedir. Milletçe büyük acılar yaşadık ancak ÖYP
gibi bir mekanizmanın tümden çöpe atılmasına gerek yok. Bu kardeşlerimizi
devlete küstürmenin bir anlamı yok. Her gün onlarca e-posta alıyorum. Eğer
içlerinde devlet yerine okyanus ötesindeki haine biat eden varsa cezasını
çeksin ancak suçsuz, günahsız kardeşlerimizin hakları heba olmasın.
(Mikrofon
otomatik cihaz tarafından kapatıldı) 
AHMET SELİM
YURDAKUL (Devamla) – Son bir cümle Sayın Başkanım.
BAŞKAN – Buyurun
Sayın Yurdakul.
AHMET SELİM
YURDAKUL (Devamla) – Akademik eğitim zor iştir. Bu emekler boşa gitmesin.
Rektörlerin iki dudağı arasından çıkacak bir talimatla, haksız bir uygulamayla
yüz yüze kalmalarının önüne geçmeliyiz. Bu gençler zaten üstlerine düşeni
yaptılar. Yeni şartlar ileri sürerek bu kardeşlerimizi hayata küstürmeyelim
lütfen. 
Genel Kurulu,
hepinizi saygıyla selamlıyorum. (MHP sıralarından alkışlar)
BAŞKAN –
Teşekkür ederim Sayın Yurdakul.
Önergeyi oylarınıza
sunuyorum: Kabul edenler... Kabul etmeyenler... Önerge kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 4’üncü maddesiyle 2547 sayılı Kanun’un
değiştirilen 23’üncü maddesinin (a) fıkrasında yer alan “Atama rektör
tarafından en çok dört yıl süreyle yapılır” cümlesinin “Atama rektör tarafından
en az dört yıl süreyle yapılır” şeklinde değiştirilmesini arz ve talep ederiz.
 Gaye Usluer Mustafa
Akaydın Sibel Özdemir
 Eskişehir  Antalya
 İstanbul 
 Atila Sertel  Ömer
Fethi Gürer Mustafa Ali Balbay 
 İzmir  Niğde
 İzmir 
 Ceyhun İrgil Kamil
Okyay Sındır
 Bursa İzmir
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılamıyoruz Başkanım. 
BAŞKAN –
Hükûmet? 
SAĞLIK BAKANI
AHMET DEMİRCAN (Samsun) – Katılmıyoruz Başkanım. 
BAŞKAN – Önerge
üzerinde İzmir Milletvekili Sayın Kamil Okyay Sındır konuşacaklar.
Buyurun Sayın
Sındır. (CHP sıralarından alkışlar)
KAMİL OKYAY
SINDIR (İzmir) – Sayın Başkan, değerli milletvekilleri; 519 sıra sayılı, kısaca
yardımcı doçentlik kadrosunun kaldırılmasına dair diye bilinen kanun teklifinin
4’üncü maddesi üzerinde söz almış bulunuyorum. Hepinizi saygıyla selamlıyorum. 
Değerli
arkadaşlar, maalesef üzülerek söylüyorum ki şu anda huzurunuzda bir konuşma
yapıyorum ama karşımda memleket savaş hâlinde, terör belası sadece sınır içi
değil, sınır ötesini aşmış; siyasetin kin, nefret, öfke dili, toplumu
ayrıştıran, ötekileştiren dili cumhuriyet tarihinde hiç görülmemiş boyutlarda;
ekonomi, işsizlik, yoksulluk sorunlar yumağı ve bizim, üreterek ve
sürdürülebilir değil, betonlaşarak geçici bir büyümeyle kendimizi kandırdığımız
bu dönemde ihtiyacımız olan, kalıcı istihdam yaratan, katma değeri yüksek,
yenilikçi, ileri teknolojik ürünleri -kiloda hafif, pahada ağır olan- üreten
bir ekonomiye ihtiyacımız ortadayken, kalkmışız “Üniversitelerde yardımcı
doçent kadrosu olmasaymış iyi olur.”muş, “Şu yardımcı doçentlik olayı nedir
ya?” diye koca koca rektörlerin huzurunda, ahbaplarıyla, yakınlarıyla yapılan
görüşmelerde bunun ne kadar önemsiz, ne kadar gereksiz bir şey olduğunu duyunca
“Şunu bir kaldırın artık.” talimatıyla şu Mecliste, şu yüce Mecliste bu kadar
yoğun gündemin yanında biz bunları konuşuyoruz. 
Bakın, ne
demişti Sayın Erdoğan? “Allah aşkına, şu yardımcı doçentlik olayı nedir ya?
Bunu gözden geçirin. Dünyanın kaç yerinde var, bunu da söyleyin, pek
görmüyorum. Bunu, birileri birilerini oyalamak için yapmış. Bizim hocalara ihtiyacımız
var. Bu yardımcı doçentler hoca değil, bunlar milleti oyalamak için ortaya
çıkartılmış. Artık doktoradan sonra yardımcı doçentlik olmayacak.” ifadesi yine
kendisine ait. “Bunun bir aldatmaca olduğunu da bilirim. Yardımcı doçentliğin
sadece siyasi bir karar olduğunu… Bu ara unvanı aradan kaldırıp doktoradan
direkt doçentliğe geçilmesini temin edeceğiz.” gibi laflar, sözler asılsız,
hiçbir doğru dayanağı olmayan sözler. 
Bir kere,
yardımcı doçent olanlar doktoradan sonra olur ama doçentlikten önce yardımcı
doçent olma gereği zaten yoktu, doktoradan doçentliğe direkt sınavla
geçebiliyordunuz, eserleriniz ve arkasından sözlü sınav. Dolayısıyla şu
söylenen sözler… Dünya literatürüne baktığınızda, dünya üniversitelerine
baktığınızda profesörlük, doçentlik ve asistanlık arasında bir ara kadro olarak
kimi yerde “assistant professor” kimi yerde farklı isimlerde kendini gösteren
bir ara kadro. 
Şimdi, değerli
arkadaşlar, bize getirilen söz konusu değişiklik, bir kere sadece adına
doktora, öğretim üyesi diyerek isim değişikliğinden öte, birtakım kadro
değişikliğinden ya da kadroya alımlarda hatta tam tersine kadroların
siyasallaşmasından ve rektöre ve dekana biat kültürünü öne çıkaracak bir
kadrolaşmanın önünü açacak bir düzenlemeden öte hiçbir şey değil. 
Bakın değerli
arkadaşlar, üniversitelerde biz bunları mı konuşacağız? Bunlar mı
üniversitelerin, akademinin, AR-GE’nin, Türkiye’de az önce bahsettiğim ileri
teknolojik düzeyde üretimin, katma değeri yüksek üretimin esas sorunu, çözüm
hususları? 
Bakın değerli arkadaşlar,
bu elimdeki OECD raporu. AR-GE 2016’da 0,94, Türkiye 33’üncü sırada OECD üyesi
ülkeler arasında ve OECD ortalamasının üçte 1’ini biz gayrisafi millî hasıladan
AR-GE’ye aktarıyoruz, üçte 1’i oranında bir oran olarak. 
Yine Türkiye
üniversitelerinin geldiği durum, yine OECD üyesi ülkeler, Türkiye 29’uncu
sırada patent sayısı itibarıyla ve -evet, dikkatli dinleyiniz- OECD üyesi
ülkelerde üretilen bin patentin birisi sadece Türkiye’den çıkıyor.
(Mikrofon
otomatik cihaz tarafından kapatıldı)
BAŞKAN – Tamamlayın
lütfen, bir dakika ek süre veriyorum.
KAMİL OKYAY
SINDIR (Devamla) – Üniversitelerin geldiği durum bu, AR-GE’ye yapılan
harcamalar ortada, Türkiye üniversiteleri bir çöküşün içerisinde, atanan
rektörler üzerinden bir biat kültürü hepimizin malumu ve atanan rektörler
üzerinden artık umudunu yitirmiş, bilimsel özerklikten vazgeçmiş, artık
araştırma geliştirme, proje üretmekten bile imtina eden, üzerine ölü toprağı
serpilmiş üniversiteleri yardımcı doçent kadrosunu kaldırarak falan da değil,
adını değiştirerek -böyle bir palyatif, geçici- yukarıdakinin dilekleri,
arzuları, istekleri yerine gelsin diye bu yüce Meclis bunları konuşuyor. 
Değerli
arkadaşlar, son sözüm, yazıktır diyorum, günahtır diyorum. Bu ülkeye yazıktır,
üniversitelere yazıktır, Türkiye’nin geleceğine yazıktır. Kendimizi
kandırmayalım diyorum. 
Hepinizi
saygıyla selamlıyorum. (CHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi oylarınıza
sunuyorum: Kabul edenler… Kabul etmeyenler… Madde kabul edilmiştir.
Sayın
milletvekilleri, 5’inci maddede üç adet önerge vardır, aykırılık sırasına göre
işleme alacağım.
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 5’inci maddesinin “a)” fıkrasının
“(3)”üncü bendinin madde metninden çıkarılmasını arz ve teklif ederiz.
 Filiz Kerestecioğlu Demir İbrahim
Ayhan Nihat Akdoğan
 İstanbul Şanlıurfa Hakkâri
 Dirayet Dilan Taşdemir Sibel
Yiğitalp Mehmet Emin Adıyaman
 Ağrı Diyarbakır Iğdır
 Mizgin Irgat Erol
Dora
 Bitlis Mardin
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılamıyoruz Başkanım.
BAŞKAN –
Hükûmet?
SAĞLIK BAKANI
AHMET DEMİRCAN (Samsun) – Katılmıyoruz Başkanım.
BAŞKAN – Önerge
üzerinde Mardin Milletvekili Sayın Erol Dora konuşacak.
EROL DORA
(Mardin) – Değişti efendim.
MİZGİN IRGAT
(Bitlis) – Biz değiştirdik Sayın Başkan.
BAŞKAN – Peki,
Bitlis Milletvekili Mizgin Irgat konuşacak.
Buyurun. (HDP
sıralarından alkışlar) 
MİZGİN IRGAT
(Bitlis) – Teşekkür ederim.
Sayın Başkan,
değerli milletvekilleri; hepinizi saygıyla selamlıyorum. 
Yeni bir yasa
teklifi, yeni bir düzenleme, yeniden olumlu bir şeymiş gibi bizlere yansıtılan
ve aktarılan yeni bir teklifle yine beraberiz. Söz konusu teklifin 5’inci ve
6’ncı maddeleri, kanunun doçentlik atamalarını düzenleyen 25’inci maddesini
yürürlükten kaldırıyor. Tasarının bütününe bir baktığınızda aslında değerli
milletvekilleri, burada akademinin biat kültürüne yaklaştırıldığı, YÖK’ün
kaldırılması gerekirken, yetkileri azaltılması gerekirken yetkilerinin
artırıldığı, gerçekten bilimsel eğitimin, akademinin, özgür eğitimin ve
düşüncenin mekânının ve bunun yürütücülerinin gerçek anlamda bu özgürlükçü
anlayıştan bir adım daha geriye itildiği bir tekliften söz edebiliriz. Sözlü
sınav kaldırıldı; bu, şu anlama gelmektedir: Aslında nitelik ve nicelik olarak
yeterlilik ölçütlerinin bir adım geriye çekildiğini de dile getirebiliriz.
Düşünün ki yabancı dil puanının 65’ten 55’e düşürülmesi noktasında, hem kendi
yayınlarının hem de yabancı yayınların takibi noktasında yabancı dil
yeterliliğinin bu kadar önemli olduğu, bu kadar evrensel bir noktanın bu
noktada geriye çekilmesi, sözlü sınavın kaldırılması, Üniversitelerarası
Kurulun yetkilerinin YÖK’e devredilmesi burada gerçekten tek başına AKP
iktidarının yeniden kendine ait kadrolaşmasının da üniversitelerde
yaratıldığının ve bunun çalışmasının yürütüldüğünün bir göstergesidir. Bu kadar
bilim insanı görevinden ihraç edilmişken, üniversitelerin gerçek ihtiyacı
demokratik, özgür bilimsel bir ortamın sağlanması iken bilimden yana olarak,
bilim insanlarının sorunlarını çözmeyi, anlamayı, bu türlü, gerçekten evrensel
kuralların ve dünyanın gerisinde olan, gerisinden takip eden yasalarla biz
aşamayacağımızı düşünüyoruz. 
Düşünün ki
Taşkın Aktaş 2015 7 Haziranda Ardahan’da bizim milletvekilimiz olarak seçildi.
Dün kendisi tutuklandı. Kendisi bir doktor, üniversite sıralarında gerçekten
çok ciddi bir eğitim alarak doktor oldu, milletvekili oldu ve şu anda
Ardahan’da ifade özgürlüğünü kullandığı için tutuklandı. Ayla Akat Ata, hakeza
eski milletvekilimiz, kendisi de aynı dosyada. Ardahan’da ifade özgürlüğünü
kullandığı için o da dün tutuklandı.
Dün İstanbul’da
HDK üyelerinden -bizden önce Grup Başkan Vekilimiz dile getirmişti, isimlerini
saymıştı- Onur Hamzaoğlu başta olmak üzere birçok kişi şu anda bizleri şu
dakika belki cezaevlerinde izlemektedir. Yani düşünün ki bu halkın, bu ülkenin
geleceğini kuran gençler oralarda büyük emeklerle, büyük bedellerle girdiği
üniversitelerde geleceklerini kurarken bu kadar biatçı, bu kadar daraltıcı,
kadrolaşmanın önünü açan bu sistemde kendisine yer bulamayacağı endişesini
taşımaktadır. Yer bulsa dahi kaldırmadığınız, bu halkın başına bela olan bu
OHAL yüzünden hangi gün o üniversiteden atılacağını ya da istediği yere
atanamayacağını düşünerek gerçekten bu yasa tasarısına ve burada yapılanların
hiçbirisine güven duymamaktadır.
Bugün 21 Şubat
Dünya Ana Dili Günü. Ben başta bütün dünyanın dillerinin ve Kürtçe dilinin de
şu anda karşılaşmış olduğu bütün zorlukları dile getirerek, bütün dünya
dillerinin, bütün halkların bir evrensel değeri olduğunu dile getirerek bu
noktada da gerçekten Kürtçe dilinin artık bu ülkede resmî bir dil olarak tanınması
gerektiğini, Anayasa’da ve yasalarda yerini alması gerektiğini bir kez daha
dile getirmek istiyorum. Ana dil sadece konuşmak değildir; doğayla, sistemle,
ekolojiyle, her şeyle kurduğunuz ilişkiyi aslında ana dil üzerinden
geliştiriyorsunuz. Bu, sosyolojik, pedagojik, siyasal bir sorundur. Bu temelde,
Türkiye’de ve dünyada şu anda belki de yok olmakla yüz yüze olan bütün diller
için tedbirlerin acilen alınması gerektiğini dile getiriyorum.
Galce dili için
kendi ülkesinde ayrı bir tedbir alınmıştır. Örneğin diğer dillerin yanında
Galcenin kaybolmaması için ayrı bir tedbir, ayrı bir…
(Mikrofon
otomatik cihaz tarafından kapatıldı) 
MİZGİN IRGAT
(Devamla) – Bitiriyorum Sayın Başkanım.
BAŞKAN –
Tamamlayın lütfen Sayın Irgat.
MİZGİN IRGAT
(Devamla) – Galcenin yok olmaması için ve daha iyi gelişmesi için ayrı bir
bütçe hazırlanmıştır, okullarda, akademilerde ve her yerde bu anlamda ayrı bir
tedbir alınmıştır. Çünkü dezavantajlı bir pozisyondan daha sonra, uzun yıllar
süren mücadeleler sonrasında resmî dil olma noktasına kavuşmuştur. Bu temelde,
bizde ana dilin, sadece konuşma veya sadece ana dil söylemi üzerinden değil,
bir insanın gerçek anlamda var oluş sorunu olduğunu bir kez daha dile getirmek
istiyorum.
Kendi ismimden
yola çıkarak, her tanıştığım insana kendi ismimin anlamını söylerken ve bunun
Kürtçe olduğunu dile getirirken insanların bu noktadaki tepkilerini, insanların
şaşkınlıklarını burada söyleme, sizlerle paylaşma zamanım belki yok. Ama her
dilin zenginliğinin tanınarak gerçekten bu noktadaki dezavantajlı durumlarını
ortadan kaldırmak bu Meclisin görevidir. 
Bu temelde ben
de Dünya Ana Dili Günü’nü kutluyorum.
Teşekkür
ediyorum. (HDP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 5’inci maddesiyle değiştirilen 2547
sayılı Kanun’un 24’üncü maddesinin (a) fıkrasının 2’nci bendindeki "elli
beş” ibaresinin "altmış beş” şeklinde, (c) fıkrasının aşağıdaki şekilde
değiştirilmesini, (d) fıkrasındaki "sözlü sınavın” ibaresinin teklif
metninden çıkarılmasını, madde metnine aşağıdaki fıkranın eklenmesini arz ve
talep ederiz.
 Mustafa Akaydın Mazlum
Nurlu Birol Ertem
 Antalya Manisa Hatay
 Sibel Özdemir Kamil
Okyay Sındır
 İstanbul İzmir
“c)
Üniversitelerarası Kurul tarafından yeterli yayın ve çalışmaya sahip olduğuna
karar verilen adaylar Üniversitelerarası Kurulun oluşturduğu jürinin yapacağı
sözlü sınava girmeye hak kazanırlar. Sözlü sınavda başarılı olan adaylara
Doçent unvanı verilir. Doçentlik unvanı alan kişiler kadro şartı aranmaksızın,
doçentlik özlük haklarından tam olarak yararlanırlar.”
“f) Bu maddenin
yürürlüğe girdiği tarihte Üniversitelerarası Kurula doçentlik başvurusu yapmış
olanlardan başvurusu sonuçlanmayanlar ile yayın aşamasından başarılı olan
doçent adaylarının talebi halinde başvuru yaptıkları dönemdeki mevzuat
hükümlerine tabi olurlar” 
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılamıyoruz Başkanım. 
BAŞKAN –
Hükûmet?
MİLLÎ EĞİTİM
BAKANI İSMET YILMAZ (Sivas) – Katılmıyoruz. 
BAŞKAN – Önerge
üzerinde Antalya Milletvekili Sayın Mustafa Akaydın konuşacaklar. 
Buyurun Sayın
Akaydın. (CHP sıralarından alkışlar) 
MUSTAFA AKAYDIN
(Antalya) – Sayın Başkan, değerli milletvekilleri; grubum adına 5’inci madde
üzerinde görüş bildirmek üzere söz almış bulunuyorum. 
Öncelikle şunu
ifade etmek istiyorum: Bu yasaya bütünsel olarak baktığınızda üniversiteleri
kalitesizleştirme içeriği taşıyor, maddelerin arasını iyi okuduğunuzda bu
ortaya çıkıyor. 
Değerli
arkadaşlar, bu maddede doçentlik sınavının sözlü aşamasının yok edildiğini
görüyoruz. Eğer dünya üniversitelerine bakarsanız gerçekten sözlü aşama pek de
yaygın olarak uygulanmıyor, sadece eserlerin incelenmesi yapılır, bunun üstünde
karar verilir ama medeni ülkelerde, uygar ülkelerde bu jüriler çok kaliteli
jürilerdir. Yani, jüri üyelerinin en az bir tanesi yabancı ülkelerden çok önemli
bir ismin o jüriye aktarılmasıyla bile oluşabilir. 
Türkiye’de bu
süreçte sözlü sınav gerekli midir? Gereklidir çünkü Üniversitelerarası Kurul
Başkanı olarak ben şunları yaşadım: Önünüze bir bilimsel dosya geliyor,
eserlere bakıyorsunuz, hakikaten tartışılmaz şeyler yani kaliteli makaleler var
ama bakıyorsunuz Samsun’daki bir öğretim üyesi -örnek veriyorum- makalede bir
sürü isim var, birisi Erzurum’dan, öbürü Çukurova’dan, öbürü Kütahya’dan;
şüpheleniyorsunuz bilimsel sahtekârlıktan. Sonra sözlü sınava aldığınızda bu
elemanları, bakıyorsunuz ki bir F tipi kokusu var bu çalışmanın içinde. Nasıl
var? Yani Samsun’dan adam yayın yapmış, arkadaşların isimlerini de koymuş onun
içine. Sonra baktık ki, gördük ki bir de F tipi uluslararası dergi var tıpta,
bu dergilerde de makaleler çıkıyor. Yani açıkçası bilimsel eserler sadece dosya
üstünden incelendiğinde sayın milletvekilleri, kaliteyi yansıtmıyor; çoğu zaman
Türkiye’de sahtekârlığı yansıtıyor bilimsel olarak. Bunu kim çözebilir? Bunu 5
kişilik bir jüri o adayı alıp da eserleri üstünden de sorguladığı zaman o
sahtekârlık hemen ortaya çıkabiliyor. Bunun için bu, Türkiye’de son derece
önemli bir maddedir, bunu kaldırıyorsunuz. 
Şimdi değerli
arkadaşlar, başka bir konuya geliyorum kalitesizlik örneği olarak. Yabancı dil
puanını –ben 65’i bile azımsarken- 65’ten 55’e indiriyorsunuz. Bir bilim
adamının uluslararası yayınları izleyebilmesi için bence gerekli olan puan
asgari 80 puandır. Bunu da 55’e indiriyorsunuz. Bu da ortaya şunu koyuyor: Bazı
yandaş doçent adayları birikti üniversitelerde, bunların önünü açmak, bunları
mutlu etmek için yapılmış, açıkçası dostlar alışverişte görsün türü şeyler.
Değerli
arkadaşlar, ben sözü burada başka bir noktaya çeviriyorum. Hâlen siyasi
nedenlerle birçoğu olmak üzere, eylemsiz olan doçentler var. Yani doçentlik
sınavını almış bu arkadaşlar ama yardımcı doçent kadrosunda. Bence fırsattan
istifade bu arkadaşlara da hakkaniyet namına, hak, hukuk, adalet namına
doçentlik kadrolarını vermemiz lazım.
Başka bir konuya
değinmek istiyorum. Geçen sene kanun hükmünde kararnamelerle üniversitelerden
uzaklaştırılan 1.128 barış akademisyeninin görüşlerine katılmasak da bunların
fikir, vicdan ve ifade özgürlüklerini alkışlıyorum, bunları savunuyorum. Yeni
bir kararnameyle bunların tekrar üniversitelerin çatısı altına alınmasını
buradan ifade etmek istiyorum. (CHP sıralarından alkışlar) 
Teşekkür ederim.
Değerli
arkadaşlar, bu fırsattan istifade Sayın Bakana şunu öneriyorum: Ne olur, Sağlık
Bakanlığı hastanelerinizde yaptırdığınız gibi bir memnuniyet anketi şu 150 bin
tane akademisyene Türk üniversitelerinde de yapın, bakalım sonuç ne çıkacak ama
anket kağıtlarına lütfen isim, soyadı yazılmasın, korkarlar yazmaya çünkü.
Bakalım ne çıkacak yani Sağlık Bakanlığı hastanelerinde olduğu gibi yüzde 75 memnuniyet
çıkacak mı, çıkmayacak mı? Ben o yüzde 75’e de inanmıyorum. Ama bugün Türk
üniversitelerindeki 150 bin akademisyen depresyonda, mutsuz arkadaşlar ve
özellikle tıp fakülteleri tam bir çöküş içinde; bunu defalarca dile getirdik.
Dün öğrendiğimiz kadarıyla Maliye Bakanı ile Ankara üniversiteleri tıp
fakülteleri bir toplantı yapmış, bendeki bilgilere göre 7 milyar Türk lirasına
yaklaşan tedarikçilere üniversitelerin borcu var. Bu borçların yapılandırılması
yetmez arkadaşlar, bunu ödeyemez tıp fakültesi hastaneleri. Bu borçların
silinmesi lazım, bunlar tıp fakültelerinin hizmetlerinin haksız yere yok
edilmesinden kaynaklanan makul düzeyde tıp fakültesi hastane zararlarıdır.
İnanın, şu anda tıp fakültesi hastaneleri asgari ölçüde bilimsel anlamda sağlık
hizmetlerini yapamaz durumdadırlar. 
Kısa bir zaman
rica edebilir miyim Sayın Başkan. 
(Mikrofon
otomatik cihaz tarafından kapatıldı) 
BAŞKAN – Buyurun
bir dakika ek süre vereyim size Sayın Akaydın. 
MUSTAFA AKAYDIN
(Devamla) – Fırsattan istifade bunu da araya sıkıştırdım. Özellikle, tıp
fakültelerinin çok ciddi derecede kadro sorunları vardır. Bakın, bugün bendeki
bilgilere göre, eğitim amaçlı araştırma hastanelerindeki asistan kadroları tıp
fakültesinde neredeyse iki üç katına ulaşmıştır, tıp fakültesi burada da ciddi
anlamda bir dar boğazın içindedir. 
Şimdi, değerli
milletvekilleri, bir önerim daha var, sözümü bağlamadan önce. Akademik unvanlar
dünya üniversitelerinde sadece üniversite çatısı altında geçerlidir, önemli
olan doktoralı olmaktır. Gelin tekrar öneriyorum, komisyonlarda önerdim, Türk
üniversitelerinde akademik unvanların dışarıda kullanılmasını yasaklayalım
değerli arkadaşlar. 
Son sorum da
Millî Eğitim Bakanımıza: Şu FATİH Projesi ne oldu Sayın Bakan, bunu bekliyorum.
FATİH Projesi çöktü deyin, bu iş bitsin, kamu zararını da açıklayın, özellikle
şu tablet bilgisayarlardan kaç milyar lira zarara girdi Türk kamusu; bunu da
öğrenelim, ondan sonra önümüze bakalım. 
Çok teşekkür
ediyorum. 
Saygılar
sunuyorum. (CHP sıralarından alkışlar) 
BAŞKAN – Teşekkür
ederim. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan (2/2099) esas numaralı Kanun Teklifi'nin 5'inci maddesi ile 2547 sayılı
Kanun’un değiştirilen 24’üncü maddesinin (e) fıkrasından sonra gelmek üzere (f)
fıkrasının eklenmesini arz ve talep ederiz. 
 Zühal Topcu  Mustafa
Mit Kamil Aydın
 Ankara Ankara Erzurum
 Saffet Sancaklı Ruhi
Ersoy Baki Şimşek
 Kocaeli Osmaniye Mersin
“(f) Ancak bu
maddenin yürürlüğe girdiği tarihte üniversiteler arası kurula doçentlik
başvurusunda bulunmuş ve eser inceleme aşamasında başarılı olanlara doçent
unvanı verilir.”
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılamıyoruz Başkanım. 
BAŞKAN –
Hükûmet… 
MİLLÎ EĞİTİM
BAKANI İSMET YILMAZ (Sivas) – Katılmıyoruz Başkanım. 
BAŞKAN – Önerge
üzerinde Ankara Milletvekili Sayın Mustafa Mit konuşacaklar.
Buyurun, Sayın Mit.
(MHP sıralarından alkışlar) 
MUSTAFA MİT
(Ankara) – Sayın Başkan, değerli milletvekilleri; görüşülmekte olan 519 sıra
sayılı Bazı Kanun ve Kanun Hükmünde Kararnamelerde Değişiklik Yapılmasına Dair
Kanun Teklifi’nin 5’inci maddesi hakkında Milliyetçi Hareket Partisi Grubu
adına söz almış bulunmaktayım. Genel Kurulu saygıyla selamlıyorum.
Değerli
milletvekilleri, üniversiteler, evrensel bilginin ve bilimin üretilip
paylaşılarak insanlığın hizmetine sunulduğu kurumlardır. Genel Kurul gündemine
gelen kanun teklifi, akademik unvanlara yönelik yeni tanımlama getirmekte olup
üniversite sorunlarını çözmekten uzak palyatif gayret olarak anılacaktır.
Yükseköğretim, daha doğrusu üniversite, Türkiye'nin en önemli hatta birinci
meselesidir. Nurettin Topçu Hocamız “Milletimizin üç asırdan beri geçirmekte
olduğu buhranların sebebi ve kaynağı kültür ve maarif sahasında aranmalıdır.”
demektedir. “Mektepler açıldı ancak ilim sevgisi aşılanmadı ve ilme
inanılmadı.” demek suretiyle Türkiye'nin öncelikli sorununun maarif olduğunu
ifade etmektedir. Keza, elli yıl önce Hilmi Ziya Ülken Hoca başımıza
gelecekleri çok açık bir şekilde şöyle ifade etmektedir: “Az gelişmiş ülkeleri
bekleyen büyük tehlikelerden biri de aydın işsizliği kaçınılmaz sonuç
olacaktır.” Yükseköğretimin amacı her ne pahasına olursa olsun mezun sayısını
artırmak demek değildir. Her şeyden evvel, tarihî tecrübe ve sosyal yapımıza
uygun, ilmin zatî amaçları doğrultusunda, siyaset üstü bir eğitim felsefesinin
olması gerekmektedir. Bu manada eğitim ve öğretim kişilerin dinamik gelişmesini
sağlayan, insan ile âlem arasındaki diyalektik bir faaliyete dayanan, tarih ve
verasetin tecrübe içindeki devamlı gelişmesini esas almalıdır. Eğitim ve
öğretim, gerçeğin çeşitliliğine uygun olarak, iş ve düşünce hayatının farklılaşmasına
cevap verecek çok tipte insan yetiştirmeyi amaç edinmelidir. Bu konuda temel
problem, talebe ve hoca yanında devlet mekanizmasında bulunan karar vericilerin
de ilmî zihniyete sahip olması gerekmektedir. 
Rahmetle
andığımız Başbuğumuz Alparslan Türkeş, 70’li yılların başında “Her çeşit peşin
hükmü bir kenara bırakacağız. Her olayı incelerken ilim mantalitesini esas
alarak ilim metodunu takip edeceğiz.” demek suretiyle bilgi felsefesini eğitim
ve öğretimde politik hedef hâline getirmiştir. 
Bütün eksiklik
ve kusurlarına rağmen ilim ve ilim kuruluşlarını üniversiteler temsil
etmektedir. Bunun için “ilim” ve “ilmî kuruluşlar” denilince akla üniversiteler
gelir. “Bugünkü medeniyeti fabrikalar değil, üniversiteler temsil ediyor,
üniversiteler ayakta tutuyor. İşte hakiki geri kalmışlık bu idrake
erişememektir.” diyen Mümtaz Turhan Hoca ise 60’lı yıllarda üniversitenin
önemine ve bugün de aynen devam eden üniversite sorunlarına dikkat çekmektedir.
Bir diğer önemli
düşünürümüz Necmettin Hacıeminoğlu ise 70’li yılların başında “Üniversite
meselesi bir yönden değil, toptan ele alınmalıdır. Hem kuruluş felsefesi hem
millî hedeflere hizmeti hem de işleyiş bakımından ele alınarak yurt
ihtiyaçlarına en uygun şekilde düzenlenmelidir.” diyerek üniversite sorununu ve
çözüm yollarını ifade etmektedir. 
Daha birçok ilim
adamı, düşünür bu konuda bunlara benzer tespitlerde bulunmuş, çözüm önerileri
üretmiştir. Bu konuda kalem ve söz sahibi her kim varsa ülkenin kalkınmasında
yüksek öğretim kurumlarına ve yüksek öğretim yapmış aydınlarına borçlu
olduğunda hemfikirdir. Bugün üniversitelerimizin içinde bulunduğu durum
itibarıyla bundan elli yıl önce sayılan sorunlarla aynen uğraşmaktayız.
Yıllardır tartışılan bu konuda gerçekten bir reform yapılması artık kaçınılmaz
hâle gelmiştir diyor, hepinizi saygıyla selamlıyorum. (MHP sıralarından
alkışlar)
BAŞKAN –
Teşekkür ederim Sayın Mit. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… 
ÖZGÜR ÖZEL (Manisa)
– Reddediyoruz. Sayar mısınız?
BAŞKAN - Kabul
etmeyenler… Madde kabul edilmiştir.
ÖZGÜR ÖZEL
(Manisa) – Başkan, baksanıza, kaç kişiyiz biz? Bir bakın, kaç kişiyiz?
CEYHUN İRGİL
(Bursa) – Sayar mısınız lütfen?
BAŞKAN –
Ağzımdan çıktı bir kere. 
6’ncı madde
üzerinde bir adet önerge vardır, okutuyorum… (CHP sıralarından gürültüler)
CEYHUN İRGİL
(Bursa) – Sayın Başkan, sayar mısınız? Siz kâtip misiniz, kâtiplere sorun.
BAŞKAN – Sayın
milletvekilleri, geçtim o önergeyi. 
CEYHUN İRGİL
(Bursa) – Hayır, olur mu öyle şey! Sayı istiyoruz.
BAŞKAN - 6’ncı
maddede bir adet önerge vardır, okutuyorum… (CHP sıralarından gürültüler, sıra
kapaklarına vurmalar)
CEYHUN İRGİL
(Bursa) – Ya böyle bir şey olabilir mi? Ne kadar yanlı yönetiyorsunuz. Hani
demokrasi? Sayın işte.
BAŞKAN –
Önergeyi okuyun, buyurun…
ÖZGÜR ÖZEL
(Manisa) - Saysanıza. Sayın Başkan, nasıl sayıyorsunuz? 24’e 18.
MEHMET TÜM
(Balıkesir) - Sayın Başkan, tarafsız davranın.
BAŞKAN -
Önergeyi okur musunuz, ben işlemi yaptım. Eğer okumayacaksanız başka bir kâtip
rica ediyorum veya verin, ben okuyayım.
KÂTİP ÜYE
NURHAYAT ALTACA KAYIŞOĞLU (Bursa) - Başkanım, kabul etmeyenler çoğunlukta ama. 
ÖZGÜR ÖZEL
(Manisa) - Sayın Başkan ne diyorsa yap sen.
BAŞKAN – Verin
ama… Geçtim, şimdi geriye dönemem. Verir misiniz? Ya okuyun ya ben okuyacağım
Sayın Altaca. (CHP sıralarından gürültüler)
ÖZGÜR ÖZEL
(Manisa) - Sayın Başkan …
BAŞKAN – Sayın
milletvekilleri, problem yok, devam ediyoruz. 
Buyurun.
Türkiye Büyük Millet Meclisi Başkanlığına
Görüşülmekte
olan (2/2099) esas numaralı Kanun Teklifi’nin 6’ncı maddesinin aşağıdaki
şekilde değiştirilmesini arz ve talep ederiz.
 Zühal Topcu Kamil
Aydın Saffet Sancaklı
 Ankara Erzurum Kocaeli
 Deniz Depboylu Baki
Şimşek Ruhi Ersoy
 Aydın Mersin Osmaniye
“MADDE 6-
4/11/1981 tarihli ve 2547 sayılı Yükseköğretim Kanununun 25 ve 32 nci maddeleri
yürürlükten kaldırılmıştır.”
BAŞKAN
– Komisyon önergeye katılıyor mu? 
MİLLİ
EĞİTİM, KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılamıyoruz Başkanım. 
BAŞKAN
– Hükûmet? 
MİLLÎ
EĞİTİM BAKANI İSMET YILMAZ (Sivas) – Katılmıyoruz. 
BAŞKAN
– Önerge üzerinde Aydın Milletvekili Deniz Depboylu konuşacak. 
Buyurun
Sayın Depboylu. (MHP sıralarından alkışlar)
DENİZ
DEPBOYLU (Aydın) – Sayın Başkan, değerli milletvekilleri; 519 sıra sayılı
Kanun’un 6’ncı maddesi üzerinde Milliyetçi Hareket Partisi grubumuz adına söz
almış bulunmaktayım. Aziz Türk milletini ve Gazi Meclisi saygıyla selamlıyorum.

Sözlerime
başlamadan önce, bugün şehit düşen 2 askerimize ve tüm şehitlerimize Allah’tan
rahmet diliyorum. Yaralanan askerlerimize ve gazilerimize de acil şifalar
dilerim. Rabb’im ordumuzun yâr ve yardımcısı olsun. 
Değerli
milletvekilleri, üzerinde görüştüğümüz kanun üniversitelerle ilgili ama ben
biraz daha eğitimin farklı bir boyutuna değinerek görüşlerimizi belirtmek
istiyorum. Öncelikli olarak, Millî Eğitim Bakanlığı Özel Öğretim Genel
Müdürlüğünün açmış olduğu 2018 yılı hizmet içi kurs programını özel okullardaki
rehberlik hizmetlerinde çalışabilmeyi sağlayacak rehberlik sertifikası kurslarının
iptal edildiğini bugün öğrenmiş bulunmaktayız. Bunun için Millî Eğitim
Bakanımıza da hassasiyeti sebebiyle teşekkür ediyoruz. Zira her ne kadar bu
kursların açılma sebebi uzman yetersizliği olarak gösterilse de 2018 Haziran
ayında yeni PDR ve psikologların mezun olacağını da düşündüğümüzde 30 binlere
yakın iş arayan psikolog ve PDR mezunu arkadaşlarımızın olacağını bilmekteyiz.
Bu kadar uzman iş ararken kurslarla başka alanlara kapı açılmasının doğru
olmadığını düşünüyoruz. 
Bununla
birlikte, benim özellikle değinmek istediğim bir konu var ki, anaokullarında
rehber öğretmen norm kadrosu yok. Bunu neden dile getiriyorum? Çocuk
istismarları sebebiyle dile getiriyorum. Çocuk istismarları maalesef
araştırıldığında, istatistiklere bakıldığında, en fazla 2 ila 10 yaş arasında
ve bu çocukların dışarıdan herhangi birinden yardım isteme şansı olmadığı için
profesyonel gözle durumlarının incelenmesi, haklarında bir fikir yürütülmesi ve
ulaşılabilir uzmanlar tarafından yardım almaları gerekir. Maalesef anaokullarında
rehber öğretmenin olmaması büyük bir eksiklik. İlkokullarda rehberlik dersinin
olmaması da başka bir eksiklik çünkü ilkokullardaki rehberlik saatlerinde
önceden çocukların stresle başa çıkma, öfke kontrolü, ilişkiler, iletişim kurma
şekilleri, empati kurma biçimi ve bununla birlikte bilişsel davranışçı
yöntemlerle öğretilen, kişisel donanımlarını güçlendiren, ruh sağlıklarını
koruyan beceriler edinmesi sağlanıyordu. Maalesef ilkokul çocuklarımız
bunlardan mahrum kaldı. İnşallah bu sorun da düzeltilir.
Norm fazlası
rehber öğretmenlerin farklı okullarda görev almasıyla ilgili yayımlanmış bir
genelge var. Ben yirmi yıl Millî Eğitim Bakanlığında farklı okullarda görev
yaptım rehber öğretmen olarak ve bu çeşit görevlendirmelerle başka okullara da
gittim, çalıştım. Buradan kaynaklanan tecrübeme dayanarak söylüyorum; böyle bir
sorun çözme yöntemiyle amaçlarımızı gerçekleştirmemiz çok zor. Neden? Özellikle
çocuk istismarlarını dikkate alırsak -ki en çok PDR ve psikoloji mezunları,
okulların rehber öğretmenleri bunları ortaya çıkarıyor- çocuk okulda iki gün
gördüğü farklı bir simaya güvenemez. Ona gidip “Falanca kişi bana şunu yaptı.”
diyemez. Hele bir de ensestten problem varsa “Babam bana bunu, bunu yapıyor.”
diyebilecek cesareti olmaz. Kaldı ki bir okulun psikolojik danışmanlık
hizmetlerinin yürütülmesi oradaki çocuklarla kurulacak empatiye ve iletişime
dayandığı için iki günde, haftada iki günlük bir görevlendirmeyle böyle bir
etkileşimin, iletişimin kurulması çok zor olduğundan bu sorunun daha farklı ele
alınması yani her okula ihtiyacı olduğu kadar psikolojik danışmanın, rehber
öğretmenin atanması çok daha yerinde olacaktır diye düşünüyoruz. Zira, kadro
bekleyen çok sayıda mezun var.
Yine, son
yayımlanan yönetmelikle ilgili önerilerimiz vardı. İnşallah bunlar olursa,
çözülürse bizi mutlu edecek. Bu konuda duyumlarımız var, umarım doğrudur. 
Tıbbi
sekreterlik için açılmış olan kursların da iptalini öğrendik, bu da çok memnun
edici. Zira, bir alanda o kadar emek vermiş, üniversite okumuş kişiler dururken
düşük, 350 lira gibi bir ücretle işte, belli bir saatte eğitim almış
birilerinin yerine geçmesi gerçekten haksızlıktı. İnşallah bu sorunlar mevcut
benzer uygulamaların da önüne geçmesi açısından bir örnek olur. 
Yine, istihdam
bekleyen çok sayıda edebiyat ve tarih öğretmenimiz var. İnşallah onlar için de
kadro açılır diye umuyoruz çünkü bu kardeşlerimiz büyük bir hevesle öğretmen
olup çocuklara ulaşmaya çalışıyorlar, bunun hevesindeler.
Ayrıca, burada
dile getirmek istiyorum, Sayın Bakanımız da buradayken, bir Aile Danışmanlığı
Sertifika Programı sorunumuz var. Bu konuyla ilgili özellikle yakın zamanda
beni arayan bir kuruluş var, bir özel kuruluş ve bu özel kuruluşla aramızda
geçen bir konuşmayı ben size dile getirmek istiyorum.
(Mikrofon
otomatik cihaz tarafından kapatıldı) 
DENİZ DEPBOYLU
(Devamla) – Sayın Başkanım, rica edeceğim.
BAŞKAN –
Tamamlayın lütfen.
DENİZ DEPBOYLU
(Devamla) – Teşekkür ediyorum.
Tesadüfen
arandım, zannediyorum mesleğim sebebiyle arandım. Arayan arkadaş benim vekil
olduğumu bilmiyordu. Dedi ki: “Aile Danışmanlığı Sertifika Programı açıyoruz.
Katılmak ister misiniz?” “Nerede bu?” “Ankara'da, falanca yerde, özel bir
kuruluş. Millî Eğitim Bakanlığı tarafından onaylanan bir sertifika veriyoruz.”
dedi. “Peki, kim veriyor, kim hocalar?” dedim. Falanca isim, bir psikolog
arkadaşın ismini verdi. “Bütün derslere mi bu kişi giriyor?” dedim. “Evet.”
dedi. “Süpervizyonları kim veriyor?” dedim. “Yine o arkadaş veriyor.” dedi.
Yani bir kişi bütün derslere giriyor, süpervizyonları veriyor, Millî Eğitim
Bakanlığından onay aldığını iddia ediyor. Ben de çok merak ettim, o arkadaşın
adını açtım internette aradım. Aile danışmanlığı, evlilik, çift terapileri
hiçbir donanımı yok bu arkadaşın ama maalesef bir boşluktan, bir açıktan
yararlanarak… Sertifika almak isteyen arkadaşlara uygun eğitimi vermiyorlar. Bu
da büyük bir sorun. Kaldı ki bu, aslında yüksek lisans programıdır, sertifika
da olmamalıydı ama madem sertifika var, o zaman ehil kişiler tarafından
verilmeli. Zannediyorum bu dikkatinizden kaçmış olabilir, hatırlatmak
istiyorum.
Hepinize
saygılarımı sunuyorum. 
Teşekkür ederim.
(MHP sıralarından alkışlar)
BAŞKAN –
Teşekkür ederim.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
7’nci maddede
bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 7’nci maddesinin aşağıdaki şekilde
değiştirilmesini arz ve teklif ederiz.
 Filiz Kerestecioğlu Demir İbrahim
Ayhan Sibel Yiğitalp
 İstanbul Şanlıurfa Diyarbakır
 Dirayet Dilan Taşdemir Mehmet
Emin Adıyaman Nihat Akdoğan
 Ağrı Iğdır Hakkâri

 Aycan İrmez
 Şırnak
MADDE 7 – 2547
sayılı Kanun’un 33’üncü maddesinin başlığı “Araştırma Görevlileri ve Öğretim
Yardımcıları”, maddenin (a) fıkrasında yer alan “en çok üç” ibaresinin “en çok
beş” şeklinde değiştirilmiş ve maddenin (b), (c), (d) ve (e) fıkraları
yürürlükten kaldırılmıştır. 
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılamıyoruz Başkanım.
BAŞKAN –
Hükûmet?
MİLLÎ EĞİTİM
BAKANI İSMET YILMAZ (Sivas) – Katılmıyoruz. 
BAŞKAN – Önerge
üzerinde Şırnak Milletvekili Sayın Aycan İrmez konuşacaklar.
Buyurun Sayın
İrmez. (HDP sıralarından alkışlar)
AYCAN İRMEZ
(Şırnak) – Teşekkür ederim Sayın Başkan.
Sayın Başkan,
değerli milletvekilleri; 519 sıra sayılı Bazı Kanun ve Kanun Hükmünde
Kararnamelerde Değişiklik Yapılması Hakkında Kanun Teklifi’nin 7’nci maddesi
üzerine grubum adına söz almış bulunmaktayım. 
7’nci maddeye
geçmeden önce, bugün 21 Şubat bildiğiniz gibi Dünya Ana Dili Günü’dür. Dil bir
iletişim aracı olmaktan çok daha fazla şey ifade etmektedir. Her dil o dili
konuşan toplumun tarihinin ve kültürünün taşıyıcısıdır. Bireyin ana dili
dünyayla ilk iletişim kurma sürecinde edinip öğrenmeye başladığı ve dolayısıyla
kimliğinin, kişiliğinin, duygusal ve zihinsel gelişiminin ayrılmaz bir
parçasıdır. Dil hakkı yaşam hakkı kadar kutsaldır. Bu nedenle kimsenin bir
başkasının dilini yasaklamaya hakkı bulunmamaktadır. Bunun aksi yönde
geliştirilen tüm uygulamaların en temel insan hakları ihlalleri kapsamına
girdiği tüm uluslararası insan hakları kurumlarının malumudur. Bu vesileyle tüm
ana dillerin özgürleştiği bir dünya dileğiyle tüm hakların Dünya Ana Dili
Günü’nü kutluyorum.
Değerli
milletvekilleri, on altı yıllık AKP iktidarının üniversitelere yönelik hayata
geçirdiği tüm politikalarda bilimsel, yaratıcı, özgür eğitimcilik anlayışından
her geçen gün uzaklaşılarak piyasalaştırma, merkezileştirme, kadrolaşma amacı
güdülmüştür. Bu durum OHAL KHK’leriyle yükseköğretime yönelik yapılan
müdahalelerin şiddetini artırmış, üniversitelerin içi boşaltılmış ve akademinin
iyice verimsizleşmesine neden olmuştur. OHAL hukuksuzluğuyla da
akademisyenlerin statüleri değiştirilmiş, işten atılma kaygısı had safhaya
çıkmış, akademik çalışmalar üzerindeki baskı ve otosansür zirve yapmıştır. Bu
müdahaleler sonucu bilimsel ve akademik üniversite ortamından tamamen
uzaklaşılmış ve üniversiteler siyasal iktidara biat eden kurumlar hâline
getirilmiştir. Söz konusu teklifle akademik atama ve yükselme kriterleri
yeniden düzenleniyor. Merkeziyetçilik daha da kurumsallaştırılıyor. Bu teklif,
AKP Genel Başkanı Erdoğan’ın “Allah aşkına şu yardımcı doçentlik olayı nedir?”
diyerek açıkça kaldırılmasına yönelik ifadesinin ardından doğrudan saraydan
verilen talimatla hazırlanmıştır. 
Düzenleme
kamuoyuna açık ve şeffaf bir şekilde ne yazık ki yürütülmemiştir. Muhatabı olan
birçok kurumun görüş ve önerileri alınmamıştır. Bu nedenle akademik çalışma
ortamı hiyerarşik yapılanmadan kurtarılmalı. Ast-üst ilişkisi yerine birlikte
üretim esas olmalıdır. Akademik unvanlar hiyerarşik göstergelere
dönüştürülmemeli. Ticari nüfuz kaynağı olmamalıdır. İş güvencesi garanti altına
alınmalıdır. 
AKP iktidarı
tarafından getirilen bu teklifle üniversitelerin özerk yapısına müdahale
edildiği açıkça görülmektedir. Böylelikle üniversiteler birer eğitim kurumu
olmaktan uzaklaştırılıp AKP’nin kendi siyasi kadrolarının istihdam edildiği
kurumlar hâline getirilmeye çalışılmaktadır. Bilime, sanata, felsefeye, özgür
ve eleştirel düşünceye karşı savaş ilan eden politikalardan vazgeçilmelidir. Bu
nedenle nitelikli eğitimin, eleştirel düşünce ve yaratıcı araştırmaların
yapılabilmesi için öncelikle mevcut YÖK Yasası’nın değiştirilip standart ve
dışsal denetimlerden uzak, demokratik katılımın ve kamusal denetimin olduğu
düzenlemeler yapılmalıdır. Bu düzenlemelerde akademik topluluğun öğrencileri ve
tüm çalışanlarıyla demokratik kurulların katılım gösterdiği değerlendirmeler
yapılmalıdır. Ayrıca, üniversite denetimi ise bilimsel özgürlüğü ve kurumsal
özerkliği zedelemeden kamu denetimiyle desteklenmelidir. 
Ayrıca, bu
mevcut yapıda 7’nci maddeye ilişkin araştırma görevlilerinin görev süresinin üç
yıldan beş yıla çıkartılması gerektiğini bir kez daha buradan ifade ediyoruz.
Üniversitelerin bir an önce özgürleşmesi, nitelikli bilgi üretimi için
elzemdir. Bu nedenle haksız ve hukuksuz ihraç edilen bilim insanları
görevlerine bir an evvel iade edilmeli. Akademik özgürlükler tarafsız bir
şekilde güvence altına alınmalı ve YÖK gibi kurumsallaşmış 12 Eylülden kalma
üniversitelere yönelik siyasi müdahalelerine son verilmelidir.
Genel
Kurulu saygıyla selamlıyorum. (HDP sıralarından alkışlar) 
BAŞKAN
– Teşekkür ederim.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir. 
8’inci
maddede iki adet önerge vardır, okutuyorum:
Türkiye Büyük
Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 8’inci maddesinin teklif metninden
çıkarılmasını arz ve talep ederiz.
 Gaye Usluer Mustafa
Akaydın Sibel Özdemir
 Eskişehir Antalya İstanbul
 Atila Sertel Mustafa
Ali Balbay Ceyhun İrgil
 İzmir  İzmir Bursa
BAŞKAN –
Komisyon önergeye katılıyor mu? 
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılamıyoruz Başkanım. 
BAŞKAN –
Hükûmet?
MİLLÎ EĞİTİM
BAKANI İSMET YILMAZ (Sivas) – Katılmıyoruz Başkanım.
BAŞKAN
– Önerge üzerinde Bursa Milletvekili Sayın Ceyhun İrgil konuşacaklardır.
Buyurun
Sayın İrgil. (CHP sıralarından alkışlar) 
CEYHUN
İRGİL (Bursa) – Sayın Başkan, değerli milletvekilleri; kamuoyunda yardımcı
doçentlik ve doçentlik yasası olarak bilinen yasayla ilgili 8’inci maddedeki
düzenlemede partimiz olarak herhangi bir özel önerimiz yok, maddeye
katıldığımızı düşünüyoruz. 
Ben
genel olarak yasada ilk kez söz almış bir konuşmacı olarak ve Komisyon üyesi
olarak yasayla ilgili genel bazı anekdotları ve notları size iletmek isterim
bundan sonraki görüşmeler açısından. Yasa Komisyonda görüşülürken sizin sıkça
yaptığınız bir eleştiri var: “Cumhuriyet Halk Partisinin hiçbir zaman bir
önerisi olmuyor ve her şeye karşı çıkıyor, hiçbir öneri getirmiyor." diye.
Komisyonda aşağı yukarı 30’a yakın önerge verildi Komisyon üyelerimiz
tarafından ve bunların birçoğu tarafınızdan kabul edilmedi. Bunlardan bir
tanesi, özellikle ÖYP konusundaydı, benden önceki konuşmacılar onu söyledi, onu
zamanı gelince tekrar madde üzerinde arkadaşlarım detaylı şekilde anlatacaklar
ama ÖYP maddesinin önergesi AKP’nin oy birliğiyle reddedildi. 
Daha
sonra, doçentlik başvurularının zamanının kısıtlanmamasını, bütün yıl boyunca
yapılmasını önermiştik, bu da AKP tarafından oy birliğiyle reddedildi.
Doçentlerin ve profesörlerin motivasyonu ve denetimi açısından bir puanlama
sisteminin getirilmesini önerdik, bu da AKP tarafından oy birliğiyle
reddedildi. Daha sonra tüm yayınların ulusal arşivde toplanması ve bir ulusal
arşiv tez ve yayın sistemi oluşturulmasını istedik. Ulusal tez bölümü kabul
edildi, yayınlar kabul edilmedi.
Yardımcı
doçentlik kadrosundaki doçentlerin koşulsuz olarak kadrolarına atanmasını, bu
haksızlığın giderilmesini çünkü bu insanların yardımcı doçentlik kadrolarında
doçent unvanı aldıkları hâlde özlük haklarından ve birtakım maaş kayıplarından
bahsettik. “Bu insanların haklarını, bu bir fırsattır, iade edelim.” dedik. Bu
da AKP tarafından kabul edilmedi.
“Kişiye özel
ilan olmasın.” dedik, burada hiç yeri bile gelmeyecek, konuşulmayacak.
“Üniversite ilanlarında dünyada bir kişiye özel ilanlar çıkıyor, bunu yapmayın,
bu ahlaki değil. Üniversitedeki asıl sorun akademik değil, etik sorun, ahlaki
sorun. Kişiye özel ilanda gelin bir kısıtlama yapalım, bir formül bulalım.”
dedik. Dediler ki “Hiç gerek yok, zaten bizim üniversitelerimiz böyle şeyler
yapmaz, böyle bir şey yok.” Oysa ben, yüzlerce örnek gösterebilirim. Bu konuda
yaptırım ve sayıları istedik, YÖK ne yapmıştır bu konuda? Bugüne kadar kimlere
ceza vermiştir, kime yaptırım uygulamıştır, henüz o konuda da yanıt almadık.
Bizim açımızdan
bu teklifin en sıkıntılı bölümü, doçentlikteki sözlünün kaldırılmasının elbette
ahlaki açıdan tartışılır ve birçok sorun vardı. Ben şahsım adına yani olumlu
buluyorum ama bizim de bazı Komisyon üyelerimiz nitekim AK PARTİ’den, AKP’den
de birçok arkadaşımız da karşı duruyorlar buna. Haklı oldukları yan var, iki
tarafın da ama şöyle bir şey var: Biz şunun sorgulanmasını istiyoruz, bu önemli
bir şey, ben bunu daha önce bir raporlama da yapmış, kamuoyuyla paylaşmıştım,
orada da söyledim. Bilimsel alanı, kişinin bilim alanını sorgulayan, bilim
alanını denetleyen ve bu konudaki yeterliliğini, sanatta yeterliliğini,
uygulamada yeterliliğini denetleyecek bir sistem getirilmesi lazım. Bu, merkezî
bir sınav olur, başka bir şey olabilir. Ama sözlü sınavın, kişilerin egolarını
tatmin etmeye yönelik ve çok da subjektif olan ve çok da ahlaksız boyutlara
ulaşan, son dönemlerde çok da yanlı ve yandaş somut örneklerle karşılaştığımız
sözlü sınavın kaldırılması çok iyi oldu.
Bu arada kadro
atamalarının rektörlerin inisiyatifine bırakılması bu teklifin önemli
açıklarından bir tanesi. Buna da mutlaka karşı çıkıyoruz ve bir şekilde bu
atamaların objektif kriterlerle ve denetlenebilir olmasını istiyoruz. Yani bir
insan hakkı yendiğinde veya sorun çıktığında mahkemeye gidebilmelidir. Bu
yüzden denetlenebilirlik ilkesi konmalıdır. 
Bunun
dışında istediğimiz önemli veya getirdiğimiz ek maddelerden bir tanesi öğrenci
affıydı. Bu ülkenin kanayan bir yarası öğrenci affı. Herkes bizimle hemfikir.
Komisyon dışında oturuyoruz, herkes “Haklısınız.” diyor ama geliyoruz, hiç
kimse öğrenci affına el kaldırmıyor. Nitekim AKP’nin oy birliğiyle reddedildi.
Buradan ben öğrenci affı bekleyen bütün ailelere ve öğrencilere söylüyorum.
Arkadaşlar, bu insanlar nereye gitsinler? Başka yerde okuma şansları yok ki.
Başka ülkeye gitmekten başka koşul da yok. Yani biz, başka ülkelerden öğrenci
gelsin diyoruz, kendi ülkemizin insanları okullarını ve eğitimlerini tamamlamak
için başka yerlere gitmek zorunda kalıyorlar. Komisyonda çok acı örnekler, acı
mailler okudum. Buna rağmen, insani olarak, vicdani olarak hak verdiler ama oy
vermediler.
Bunun
dışındaki en önemli sorunlardan bir tanesi, bu yasada açık kalan, biraz önce
Bakana sordum, Bakan teyit etti ama kayıtlara geçmesi açısından bir kez daha
vurgu yapıyorum, burada “Doçentlik sınavına şu ana kadar girmiş, tez aşamasını
geçmiş, eserleri geçmiş ama sözlü de kalmış tüm arkadaşlar…” Tamam, buraya
kadar tamamız ama şimdi o eser aşamasında…
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın İrgil, bir dakika.
CEYHUN
İRGİL (Devamla) – Bu teknik olarak çok önemli bir sorun; bunu mutlaka burada
Bakanlığın ve YÖK’ün teyit etmesi lazım tekrar tekrar. Şimdi arkadaşlar
soruyor: 2016 kriterleriyle girenler var, 2016’dan önceki kriterlerle
başvuranlar var. Biraz önce Sayın Bakan yanıt verdi aslında ama hâlâ
Twitter’dan ve mesajdan soruyorlar. Diyoruz ki 2016 öncesi giren veya sonrası
-fark etmiyor- sözlüden kaldıysanız, eserden geçtiyseniz bu yasaya göre herkes
“doçentlik” unvanı alır. Bakın, kadroya atanır değil ama unvanı alır. Doğru
mudur Sayın Bakanım?
MİLLÎ
EĞİTİM BAKANI İSMET YILMAZ (Sivas) – Doğrudur. 
CEYHUN
İRGİL (Devamla) – Bakan teyit ediyor, ben burada vurgu yapayım. Biraz önce
söyledi ama yine de arkadaşlar çok emin olamamışlar. Sonuç olarak buradaki asıl
sorun, şimdi doçent atamasının -yani bir insan doçent oldu ama bir yere
başlaması lazım eğer özel sektörde çalışmayacaksa- rektörlere bırakılmış olması.
İşte gelin, hep beraber bunu objektif hâle getirelim. Yoksa yanlı ve yandaş
atamaların önüne geçemeyiz. 
Bu
yüzden hepinizin ilgisini, dikkatini ve bu konuda duyarlılığını bekliyorum.
Bütün heyetinize de teşekkür ediyorum. Sağ olun, var olun. (CHP sıralarından
alkışlar) 
BAŞKAN –
Teşekkür ederim Sayın İrgil.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
ZÜHAL TOPCU
(Ankara) – Sayın Başkan, bir şey eklemek istiyorum.
ERHAN USTA
(Samsun) – Madde 60’a göre…
BAŞKAN – Buyurun
Sayın Topcu.
Yerinizden
açıklama mı yapacaksınız?
ZÜHAL TOPCU
(Ankara) – Evet.
BAŞKAN – Bir
dakika, buyurun.
V.- AÇIKLAMALAR (Devam)
30.- Ankara Milletvekili Zühal Topcu’nun, görüşülmekte olan 519 sıra
sayılı Kanun Teklifi’nin 5’inci maddesiyle ilgili önergelerinin reddedilmesinin
çelişkili bir durum yarattığına ilişkin açıklaması
ZÜHAL TOPCU
(Ankara) – Teşekkür ediyorum Sayın Başkan.
Kanun
Teklifi’nin 5’inci maddesinde bizim bir önergemiz vardı (f) fıkrasının
eklenmesine yönelik olarak. Burada “Ancak bu maddenin yürürlüğe girdiği tarihte
Üniversitelerarası Kurula doçentlik başvurusunda bulunmuş ve eser inceleme
aşamasında başarılı olanlara doçent unvanı verilir.” şeklinde bir önergemiz
vardı. Bu önerge reddedildi. Şimdi bir çelişki var. 
Şimdi Ceyhun
Bey’in açıklamasıyla yani bizim 5’inci maddede reddedilen bu önergemiz… Ceyhun
Bey de diyor ki: “Şimdi Bakan Bey’e sordum ve bu kesinlikle böyle.” diye. O
zaman bu işin, bu konunun bir netleştirilmesi lazım.
CEYHUN İRGİL
(Bursa) – Aynen, bir açıklığa kavuşması lazım.
BAŞKAN – Buyurun
Sayın İrgil, size de yerinizden söz vereyim bir dakika. Eğer dediğiniz gibi bir
çelişki varsa daha sonra o düzeltilebilir. 
31.- Bursa Milletvekili Ceyhun İrgil’in, 519 sıra sayılı Kanun
Teklifi’nin 5’inci maddesiyle ilgili MHP önergesinin bu yasadaki bir açığı
kapattığına ilişkin açıklaması
CEYHUN İRGİL
(Bursa) – Başkanım, teşekkür ediyorum.
Başkanım, şöyle:
Sayın Hocam haklı. Komisyonda da defalarca vurgu yaptık. Bakın, hep birlikte
bir şey yapıyoruz, burada hemfikiriz zaten, bir sorun yok, Bakan da kabul
ediyor. Biraz önce aslında Sayın Özel’in ısrar ettiği o konuyu kabul etmiş
olsaydınız bu açık kapanacaktı. MHP önergesi bu yasadaki bu açığı kapatıyordu.
Yani hakkını teslim etmemiz lazım. Ya da isterseniz Bakan özel olarak açıklama
yapsın ya da YÖK bilemiyorum ama gelin, isterseniz, bir mümkünatı varsa, bu
önergeyi olayın tescillenmesi için, netleşmesi için kayda, tutanaklara
geçirelim. Yani çok iyi olur. İnanın yasanın sağlığı açısından da iyi olur.
BAŞKAN – Tamam ama
şu anda içerikle ilgili olarak benim bir işlem yapabilmem söz konusu değil.
CEYHUN İRGİL
(Bursa) – Hayır, önerge… 
BÜLENT TURAN
(Çanakkale) – Bakan Bey bir izah etsin…
BAŞKAN – Sayın
Bakana bir söz verelim.
Buyurun Sayın
Bakan, bir dakika size de yerinizden. 
32.- Millî Eğitim Bakanı İsmet Yılmaz’ın, 519 sıra sayılı Kanun
Teklifi’nin 5’inci maddesindeki düzenlemenin açık olduğuna ilişkin açıklaması
MİLLÎ EĞİTİM
BAKANI İSMET YILMAZ (Sivas) – Başkanım, 5’inci maddenin düzenlediği 2547’nin
24’üncü maddesinin (c) fıkrasını okuyoruz: “Üniversitelerarası Kurulca yeterli
yayın ve çalışmaya sahip olduğuna karar verilen adaya doçentlik unvanı
verilir.” Hocam, bunda mutabık mıyız? Bizim söylediğimiz de bu. Bak, çok net:
“Üniversitelerarası Kurulca yeterli yayın ve çalışmaya sahip olduğuna karar
verilen adaya doçentlik unvanı verilir.” Bizim de söylediğimiz bu. 
ZÜHAL TOPCU
(Ankara) – Ama biz de diyoruz ki: “Bu madde geçene kadar olanlara…” Acaba orada
bir… 
CEYHUN İRGİL
(Bursa) – Yanlış anlamaya yol açar diye…
BAŞKAN – Sayın
milletvekilleri, bu içeriğe yönelik bir çatışma veya da düzgün olan bir konu.
Bunu daha sonra siz kendi aranızda konuşup bir açıklığa kavuşturursanız biz
onunla ilgili işlemi yaparız. 
CEYHUN İRGİL
(Bursa) – Nasıl kendi aramızda, bu yasa…
BAŞKAN - Şu anda
benim bu konuda Genel Kurulun kararı olduğu için yapacak herhangi bir işlemim
bulunmamaktadır. 
MİLLÎ EĞİTİM
BAKANI İSMET YILMAZ (Sivas) – Bu ana kadar olanların hepsi de doçent oluyor,
bilimsel yayın kriterlerini yerine getirmişse. 
ERHAN USTA (Samsun)
– O zaman Sayın Başkanım…
BAŞKAN - Bir
dakika, bir dakika…
Buyurun Sayın
İşler, sizi de dinleyelim.
Sayın Bakan,
size söz vereceğim, Sayın Özel size söz vereceğim, Sayın Usta size söz
vereceğim. 
Buyurun Sayın
İşler…
33.- Millî Eğitim, Kültür, Gençlik ve Spor Komisyonu Başkanı Emrullah
İşler’in, kanun yürürlüğe girdikten sonra sözlü sınav kaldırılmış olacağı için
sözlü sınav aşamasında olanların otomatik olarak doçentlik unvanı alacağına ve
bu hususu ayrıca belirtmeye gerek olmadığına ilişkin açıklaması
MİLLİ EĞİTİM,
KÜLTÜR, GENÇLİK VE SPOR KOMİSYONU BAŞKANI EMRULLAH İŞLER (Ankara) – Sayın
Başkanım, saygıdeğer milletvekilleri; biz bunu YÖK yetkilileriyle konuştuk,
kanun çok açık. Kanun yürürlüğe girdikten sonra sözlü sınav kaldırıldığı için
sözlü sınav aşamasında olan herkes otomatik olarak doçentlik unvanı alacaktır.
Ayrıca bunu yazmaya gerek yok. İhtiyacı hissetmediğimiz için bunu koymadık.
Dolayısıyla, Sayın Bakanımızın yaptığı açıklama doğrudur. Bu önergeyi de ondan
dolayı reddediyoruz. Zaten kanunen kabul edilen bir şeyi tekrar yazmanın bir
anlamı yok, dolayısıyla doçentlik sınavını kaldırıyoruz ve bu yasa yürürlüğe
girdiği andan itibaren eser aşamasından geçen herkes doçentlik unvanını
alacaktır. 
Genel Kurulun
bilgisine sunarım. 
BAŞKAN – Teşekkür
ederim. 
Sayın Bakan,
ekleyeceğiniz bir şey var mı? 
Buyurun. 
34.- Millî Eğitim Bakanı İsmet Yılmaz’ın, 519 sıra sayılı Kanun
Teklifi’nin 5’inci maddesindeki düzenleme için başka bir yorum yapmanın kanun
koyucunun iradesine aykırı olduğuna ilişkin açıklaması
MİLLÎ EĞİTİM
BAKANI İSMET YILMAZ (Sivas) – Hukukçulara genelde şunu öğretirler: Bir kanunun
metninde ola ki bir açıklık yoksa o zaman komisyondaki açıklamalar ve Genel
Kurulda bu kanun üzerine yapılan açıklamalar dikkate alınarak kanun koyucunun
muradının ne olduğu ortaya çıkarılır. Komisyon Başkanımız diyor ki “Olur.”,
Hükûmet diyor ki “Olur.” E, dolayısıyla Genel Kurulun da bu doğrultuda bir
mutabakatı var. Bundan sonra bunun dışında bir başka yorum kanun koyucunun
iradesine aykırı olur. 
Arz ederim. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, sizi dinleyelim. 
35.- Manisa Milletvekili Özgür Özel’in, bir mağduriyet yaşanmamasını
önemsediklerine ve Cumhuriyet Halk Partisi olarak üniversitelerin siyasetin
baskısından arındırılmadan doçentlik için yapılan sözlü sınavın kaldırılmasını
ilkesel olarak doğru bulmadıklarına ilişkin açıklaması
ÖZGÜR ÖZEL
(Manisa) – Sayın Başkan, işin şu kısmı doğru ki Parlamento bir karar alırken
yapılan iş tutanaklarıyla birlikte bir bütündür ve bir çelişki olduğunda
dönülüp bakılacak yer orası. Ama tutanaklara birçok şey geçti, biz bir kez daha
şunu söyleyelim: Biz burada bir mağduriyet yaşanmamasını ve burayı dikkatle
takip eden insanların muradını ermesini önemsiyoruz, bu açıklamaları
önemsiyoruz. Ama Cumhuriyet Halk Partisi olarak üniversiteler siyasetin
baskısından ve müdahalelerinden arındırılmadan böyle bir sınavın kaldırılmasını
ilkesel olarak doğru bulmuyoruz ama sınav kaldırılıyor. Bu sırada buradan
beklentisi olanların bu beklentisine yönelik bu açıklamalar önemlidir. Ancak
biz Cumhuriyet Halk Partisi olarak zaten sınavın kaldırılıyor olmasına
kategorik olarak karşıyız. Üniversiteler siyaset baskısından arındırılmalı. 
Teşekkürler. 
BAŞKAN –
Teşekkür ederim. 
Sayın Usta…
36.- Samsun Milletvekili Erhan Usta’nın, 519 sıra sayılı Kanun
Teklifi’nin 5’inci maddesiyle ilgili önergelerinin kabul edilmemesinin
içeriğine katılınmadığından değil zaten bu konunun gereğinin yerine getirilmiş
olmasından kaynaklandığına ilişkin açıklaması
ERHAN USTA
(Samsun) – Teşekkür ederim Sayın Başkan. 
Şimdi,
karışıklığı gidermek açısından ve kayıtlara geçmesi açısından aslında konuşmuş
oluyoruz. Sayın Başkanın ifadesinden sonra aslında çok da gerek kalmadı belki. 
Bizim önergemiz
şuydu: Eseri geçmiş, sözlü aşamasında sözlüyü geçememiş, doçentlik unvanını
alamamış bekleyenler vardı. Şimdi kanunda yapılan bu düzenlemeyle bunlara zaten
doçentlik unvanının verildiğini hem Komisyon Başkanı hem de Sayın Bakan
söylüyor. 
Dolayısıyla,
bizim önergenin kabul edilmemesi, içeriğine katılınmadığından değil, zaten bu
iş yerine getirilmiş olduğundan dolayıdır.
MİLLÎ EĞİTİM
BAKANI İSMET YILMAZ (Sivas) – Gereksiz ilave yapılmaması için.
BAŞKAN – Evet. 
ERHAN USTA
(Samsun) – Dolayısıyla bu şekilde bekleyen arkadaşların hepsi doçentlik
unvanını almış oluyorlar. 
Teşekkür ederim.

BAŞKAN –
Teşekkür ederim Sayın Usta. 
Zaten 8’inci
maddedeyiz. 5’inci maddenin içeriğiyle ilgili herhangi bir değişikliğin söz
konusu olmasının yolları var. Şu anda da onu yapamazdık. Diğer, önümüzdeki
zamanlarda bu düzeltilebilirdi. Ama şimdi sorun olmadığı anlaşıldı. 
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN – Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 519 sıra sayılı Kanun Teklifi’nin 8’inci maddesinin 5’inci cümlesinde yer
alan "haftada on iki saati aşan ders görevleri için haftada on saate
kadar” ibaresinin "haftada altı saati aşan ders görevleri için haftada on
iki saate kadar” şekilde değiştirilmesini arz ve teklif ederiz.
 Filiz Kerestecioğlu Demir İbrahim
Ayhan Sibel Yiğitalp
 İstanbul Şanlıurfa Diyarbakır
 Dirayet Dilan Taşdemir Mehmet
Emin Adıyaman Nihat Akdoğan
 Ağrı Iğdır Hakkâri
BAŞKAN –
Komisyon önergeye katılıyor mu?
MİLLÎ EĞİTİM,
KÜLTÜR, GENÇLİK VE SPOR KOMİSYONU SÖZCÜSÜ LEYLA ŞAHİN USTA (Konya) –
Katılmıyoruz Başkan.
BAŞKAN –
Hükûmet?
MİLLÎ EĞİTİM
BAKANI İSMET YILMAZ (Sivas) – Katılmıyoruz.
BAŞKAN –
Gerekçeyi okutuyorum:
Gerekçe:
Mevcut durumda
doktor araştırma görevlilerine maaş karşılığı on iki saat ders veriyordu. Bunun
dışında herhangi bir ek ders ya da sınav ücreti ödenmiyordu. Doktor araştırma
görevlilerine ek ders ve sınav ücreti verilmesi yönündeki bu düzenleme bu
statüdeki öğretim elemanları açısından memnuniyetle karşılanmaktadır. Bununla
birlikte araştırma görevleri ders yükleri dışında bölüm işlerini de yapmakla
görevli öğretim elemanlarıdır. Tüm bunlarla birlikte akademik yükselme için
araştırma ve yayın da yapmak durumundadırlar. Tüm bu sorumluluklar birlikte
düşünüldüğünde araştırma görevlileri üzerinde aşırı bir iş yükü olduğu
görülmektedir. Bu temelde araştırma görevlileri üzerindeki iş yükünü azaltmak,
akademik gelişimleri için daha çok zaman kazandırmak amacıyla maaş karşılığı
girmek zorunda oldukları ders saati sayısı düşürülmelidir. Önergeyle araştırma
görevlilerinin maaş karşılığı girdikleri ders sayısının düşürülmesi, ücret
karşılığı girdiği ders sayısının artırılması amaçlanmaktadır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
XI.- USUL HAKKINDA GÖRÜŞMELER
1.- Oturum Başkanı TBMM Başkan Vekili Ayşe Nur Bahçekapılı, 519 sıra
sayılı Kanun Teklifi’nin 5’inci maddesinin oylama işlemine ilişkin İç Tüzük’ün
13’üncü maddesinin ikinci fıkrasına uygun olup olmadığı hakkında
BAŞKAN – Sayın
milletvekilleri, az önce oyladığımız 5’inci maddenin oylama sonucuna ilişkin
Genel Kurulda bir itiraz söz konusu oldu ve kayıtlara geçti. Ben bu konudaki
kararın arkasında olduğumu öncelikle belirtmek isterim ancak herhangi bir
tereddüde mahal vermemek adına İç Tüzük’ün 13’üncü maddesinin ikinci fıkrası
gereğince bu işleme ilişkin usul tartışması açıyorum.
Söz talebi? Yok.
X.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri Milletvekili
Mustafa Elitaş’ın Bazı Kanun ve Kanun Hükmünde Kararnamelerde Değişiklik
Yapılması Hakkında Kanun Teklifi (2/2099) ve Millî Eğitim, Kültür, Gençlik ve
Spor Komisyonu Raporu (S. Sayısı: 519) (Devam)
BAŞKAN – Bu
durumda teklifin 5’inci maddesini tekrar oylarınıza sunuyorum: Kabul edenler…
Kabul etmeyenler… 5’inci madde kabul edilmiştir.
Birleşime iki
dakika ara veriyorum.
Kapanma Saati: 21.32
ALTINCI OTURUM
Açılma Saati: 21.33
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER: Nurhayat ALTACA KAYIŞOĞLU (Bursa), İshak GAZEL (Kütahya) 
-----0-----
BAŞKAN – Türkiye
Büyük Millet Meclisinin 62’nci Birleşiminin Altıncı Oturumunu açıyorum. 
519 sıra sayılı
Kanun Teklifi’nin görüşmelerine devam ediyoruz.
Komisyon? Yok.
Ertelenmiştir.
517 sıra sayılı
Kanun Tasarısı ile Dışişleri Komisyonu Raporu’nun görüşmelerine başlıyoruz.
2.- Türkiye Cumhuriyeti Hükümeti ile Uluslararası Göç Örgütü (IOM)
Arasında Türkiye Cumhuriyeti Hükümeti ile Uluslararası Göç Örgütü Arasında
Örgüt ve Ofisin Türkiyedeki Yasal Statüsü Ayrıcalıkları ve Bağışıklıklarına
İlişkin Anlaşmayı Tadil Eden Anlaşmanın Onaylanmasının Uygun Bulunduğuna Dair
Kanun Tasarısı (1/848) ve Dışişleri Komisyonu Raporu (S. Sayısı: 517)
BAŞKAN -
Komisyon? Yok.
Ertelenmiştir.
Bundan sonra da
komisyonların bulunamayacağı anlaşıldığından kanun tasarı ve teklifleri ile
komisyonlardan gelen diğer işleri sırasıyla görüşmek için 22 Şubat 2018
Perşembe günü saat 14.00’te toplanmak üzere birleşimi kapatıyorum.
İyi geceler
diliyorum.
Kapanma Saati: 21.34




(x) 519 S. Sayılı Basmayazı 20/2/2018
tarihli 61’inci Birleşim Tutanağı’na eklidir.


(x) Bu bölümlerde hatip tarafından Türkçe
olmayan kelimeler ifade edildi. 







