



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 117’inci
Birleşim
 24
Temmuz 2017 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın,
Mescidi Aksa’da yaşanan gelişmelere ve Cumhurbaşkanı Recep Tayyip Erdoğan’ın
İsrail Hükûmetinin uygulamaları konusunda uluslararası topluma yaptığı çağrıyı
Türkiye Büyük Millet Meclisi olarak tümüyle desteklediklerine ilişkin konuşması
2.- Oturum Başkanı TBMM Başkanı İsmail Kahraman’ın,
Millî Mücadele şehitlerini ve emek verenleri saygıyla andığına ilişkin
konuşması
3.- Oturum Başkanı TBMM Başkanı İsmail
Kahraman’ın, 22’nci Dönem Samsun Milletvekili İhsan Kalkavan’a Allah’tan rahmet
dilediğine ilişkin konuşması
4.- Oturum Başkanı TBMM Başkanı İsmail
Kahraman’ın, Yeni atanan bakanlara hayırlı hizmetler dilediğine, önceki
bakanlara da çalışmaları dolayısıyla teşekkür ettiğine ilişkin konuşması
5.- Oturum Başkanı TBMM Başkan Vekili Ahmet
Aydın’ın, Muğla’da yaşanan deprem nedeniyle geçmiş olsun dileğinde bulunduğuna
ilişkin konuşması
6.- Oturum Başkanı TBMM Başkan Vekili Ahmet
Aydın’ın, Başkanlık Divanı olarak Bursa ilinin Mustafakemalpaşa ve Karacabey
ilçelerinde meydana gelen afetten dolayı tüm çiftçilere geçmiş olsun dileğinde
bulunduğuna ilişkin konuşması
7.- Oturum Başkanı TBMM Başkan Vekili Ahmet Aydın’ın,
Manisa Milletvekili Özgür Özel’in 492 sıra sayılı İç Tüzük Değişiklik
Teklifi’nin tümü üzerinde CHP Grubu adına yaptığı konuşması sırasında genel bir
yayın kesintisinin söz konusu olmadığına ve konuyu araştıracağına ilişkin
konuşması 
8.- Oturum Başkanı TBMM Başkan Vekili Ahmet Aydın’ın,
Manisa Milletvekili Özgür Özel’in 492 sıra sayılı İç Tüzük Değişiklik
Teklifi’nin tümü üzerinde CHP Grubu adına yaptığı konuşması sırasında genel bir
yayın kesintisinin söz konusu olmadığını ve konuyu araştırdığına ilişkin
tekraren konuşması 

V.- AÇIKLAMALAR
1.- Manisa Milletvekili Özgür Özel’in, TBMM Başkanının
Meclis Genel Kurulunu yönetmesinin memnuniyet verici olduğuna, Cumhuriyet Halk
Partisi olarak Mecsidi Aksa’ya yapılan saldırılar ve uygulanan kısıtlamalarla
ilgili eleştirilerini daha önce de dile getirdiklerine, 10 kişilik bir
milletvekili grubunun Filistin Büyükelçiliğine giderek konuyla ilgili desteklerini
ve üzüntülerini ifade ettiklerine ve Hükûmetin bu konudaki sessizliğini ayıplı
bir durum olarak gördüklerine ilişkin açıklaması
2.- Muş Milletvekili Ahmet Yıldırım’ın, İsrail’in
mazlum Filistin halkı üzerinde geliştirmiş olduğu şiddet ve baskı politikalarını
şiddetle kınadıklarını sayısız defa ifade ettiklerine, Filistin halkının
yanında olduklarına ve Yüksekova’da cuma namazına yapılan saldırı ile Yahudi
vatandaşların ibadet yeri olan Neve Şalom Sinagogu’na yapılan saldırının kabul
edilemez olduğuna ilişkin açıklaması
3.- Manisa Milletvekili Erkan Akçay’ın, İsrail’in
Mescidi Aksa’daki haksız, hukuksuz ve saygısız faaliyetlerini kınadıklarına ve
İsrail’i son derece vahim bu yanlıştan vazgeçmeye davet ettiklerine ilişkin
açıklaması
4.- Bursa Milletvekili Erkan Aydın’ın, iktidar partisi
nasıl bir rejim kurmaya çalışırsa çalışsın laik, demokratik Türkiye Cumhuriyeti’ni
korumaya devam edeceklerine ve 24 Temmuz Lozan Antlaşması’nın 94’üncü yıl dönümüne
ilişkin açıklaması
5.- Mersin Milletvekili Baki Şimşek’in, Diyanet İşleri
Başkanlığının umre ve hacca görevli göndermede adil davranmadığı yönünde
şikâyetler olduğuna ve çiftçilere bir ek süre tanınarak ÇKS kayıtlarının
yapılmasıyla ilgili mağduriyetin giderilmesini beklediğine ilişkin açıklaması
6.- Balıkesir Milletvekili Ahmet Akın’ın, 24 Temmuz
Lozan Antlaşması’nın 94’üncü yıl dönümüne, Cumhuriyet gazetesinin yazar ve
yöneticilerinin bugün mahkeme önüne çıktığına ve Balıkesir’in Burhaniye
ilçesinin Sübeylidere Mahallesi’nde meydana gelen sel felaketi nedeniyle
yaşanan mağduriyetin giderilmesini dilediğine ilişkin açıklaması
7.- Mersin Milletvekili Ali Cumhur Taşkın’ın, İsrail’in
tüm uyarılara rağmen insan haklarına aykırı ve baskıcı tutumunda ısrar etmesini,
Harem-i Şerif’te cuma namazı kılınmamasını ve İsrail güçlerinin cuma namazı
için toplananlara karşı güç ve şiddet kullanımını kınadığına ilişkin açıklaması
8.- Kırklareli Milletvekili Vecdi Gündoğdu’nun,
okullarda dinî temellere dayalı bir müfredat değişikliğiyle bilimsellikten uzak
eğitimin pekiştirildiğine ve 24 Temmuz Lozan Antlaşması’nın 94’üncü yıl
dönümüne ilişkin açıklaması
9.- Manisa Milletvekili Mazlum Nurlu’nun, 24 Temmuz
Lozan Antlaşması’nın 94’üncü yıl dönümüne ilişkin açıklaması
10.- İstanbul Milletvekili Fatma Benli’nin, Kudüs’te
hayatını kaybedenlere Allah’tan rahmet dilediğine, zulüm ve işgalin asla başarılı
olamayacağına ilişkin açıklaması
11.- İstanbul Milletvekili Sibel Özdemir’in, 24 Temmuz
Lozan Antlaşması’nın 94’üncü yıl dönümüne ve Millî Eğitim Bakanlığının
yayınladığı yeni müfredatın uygulanmasından derhâl vazgeçilmesi çağrısında
bulunduğuna ilişkin açıklaması
12.- Çanakkale Milletvekili Muharrem Erkek’in, 24
Temmuz Lozan Antlaşması’nın 94’üncü yıl dönümü ile basında sansürün kaldırılmasının
109’uncu yıl dönümüne ve gazeteciler için özgürlük talep ettiğine ilişkin
açıklaması
13.- İzmir Milletvekili Ali Yiğit’in, engellilik
oranlarında bir düzenleme öngörülüp öngörülmediğini öğrenmek istediğine ilişkin
açıklaması
14.- Kahramanmaraş Milletvekili İmran Kılıç’ın,
İsrail’in Filistin’de ve Mescidi Aksa’da yaptıklarını şiddetle kınadığına
ilişkin açıklaması
15.- Çankırı Milletvekili Muhammet Emin Akbaşoğlu’nun,
Mescidi Aksa’nın içinde katliamlar yapıldığına, Müslümanların ibadet
özgürlüklerinin kısıtlandığına ve yapılması gerekenin İslam birliğini
gerçekleştirmek olduğuna ilişkin açıklaması
16.- Bursa Milletvekili Nurhayat Altaca Kayışoğlu’nun,
24 Temmuz Lozan Antlaşması’nın 94’üncü yıl dönümüne, 24 Temmuz Basın Bayramı’na
ve Cumhuriyet gazetesi çalışanlarının duruşmasının sürdüğüne ilişkin açıklaması
17.- Hatay Milletvekili Birol Ertem’in, Hükûmetin
buğdayda ithalat vergisini yüzde 130’dan yüzde 45’e indirmesine ilişkin açıklaması
18.- Çanakkale Milletvekili Bülent Öz’ün, 24 Temmuz
Lozan Antlaşması’nın 94’üncü yıl dönümüne ve 2017 Şubat ayında Çanakkale’nin
Ayvacık ilçesindeki depremde yıkılan evlerin yapımına ne zaman başlanacağını
öğrenmek istediğine ilişkin açıklaması
19.- Konya Milletvekili Hüsnüye Erdoğan’ın, Kudüs’ün ve
Harem-i Şerif’in İslami karakterinin muhafazası ve Filistinlilerin haklı
davalarının savunulmasının tüm İslam âleminin vazifesi olduğuna ilişkin
açıklaması
20.- Manisa Milletvekili Tur Yıldız Biçer’in, “Hak,
hukuk, adalet; kahrolsun istibdat, yaşasın hürriyet!” dediğine ilişkin
açıklaması
21.- Ankara Milletvekili Erkan Haberal’ın,
Ankara’nın mahalle statüsüne geçirilen köylerinde ciddi sorunlar olduğuna ve bu
konuda yapmış olduğu konuşmaların göz ardı edildiğine ilişkin açıklaması
22.- Rize Milletvekili Hikmet Ayar’ın,
İsrail’in Kudüs’teki saldırgan tutumunu lanetlediğine ilişkin açıklaması
23.- Mersin Milletvekili Serdal
Kuyucuoğlu’nun, Paris İklim Anlaşması’nın Türkiye Büyük Millet Meclisinin
onayına ne zaman sunulacağını öğrenmek istediğine ilişkin açıklaması
24.- Manisa Milletvekili Erkan Akçay’ın, 24
Temmuz Lozan Antlaşması’nın 94’üncü yıl dönümü ile Batı Trakya Türklerinin
lideri Doktor Sadık Ahmet’in vefatının 22’nci yıl dönümüne, Basın Bayramı ile
1960 yılında kabul edilen Basın Ahlak Yasası’nın yıl dönümüne ilişkin açıklaması
25.- Muş Milletvekili Ahmet Yıldırım’ın, basında
sansürün kaldırılışının 109’uncu yıl dönümüne, Cumhuriyet gazetesinin
yazarları, çalışanları ile yöneticilerinin ilk kez bugün mahkeme karşısına
çıktığına, siyasi iktidarın sadece toplumsal yaşam içerisinde demokratik
siyaset kanallarını kapatmadığına, İç Tüzük’le birlikte Mecliste de siyaset
yapma hakkını kısıtlayan bir düzenleme yoluna gittiğine ve bu nedenle alanlarda
demokrasi nöbetlerinde olacaklarına ilişkin
açıklaması
26.- Manisa Milletvekili Özgür Özel’in,
24’üncü Dönem Samsun Milletvekili İhsan Kalkavan’ın vefat ettiğine, 24 Temmuz
Basın Bayramı’na, 24 Temmuz Lozan Antlaşması’nın 94’üncü yıl dönümüne ve Batı
Trakya Türklerinin lideri Doktor Sadık Ahmet’in vefatının 22’nci yıl dönümüne ilişkin açıklaması
27.- Aksaray Milletvekili İlknur İnceöz’ün,
Harem-i Şerif’in kutsiyetine ve tarihî statüsüne saygı gösterilmesinin insani,
hukuki ve tarihe karşı bir sorumluluk olduğuna, Türkiye'nin Filistin halkının
ve Filistin’in haklı davasının yanında olduğuna, ülkenin birlik ve beraberliğine,
toprak bütünlüğüne karşı önemli bir mücadele verilmekte olduğuna, 24 Temmuz
Basın Bayramı ve basında sansürün kaldırılışının 109’uncu yıl dönümüne ve Muş
Milletvekili Ahmet Yıldırım’ın yaptığı açıklamasındaki bazı ifadelerine
ilişkin açıklaması 
28.- Muğla Milletvekili Akın Üstündağ’ın,
Muğla Gökova merkezli deprem nedeniyle geçmiş olsun dileğinde bulunanlara
teşekkür ettiğine, Bodrum’da hayatı etkileyen önemli bir durum olmadığına ve
tüm turistleri Bodrum’a beklediklerine ilişkin açıklaması
29.- Adana Milletvekili Meral Danış
Beştaş’ın, Amasya Milletvekili Mehmet Naci Bostancı’nın sataşma nedeniyle
yaptığı konuşmasındaki bazı ifadelerine ilişkin açıklaması
30.- Anayasa Komisyonu Başkanı Mustafa Şentop’un,
Manisa Milletvekili Özgür Özel’in sataşma nedeniyle yaptığı konuşmasındaki bazı
ifadelerine ifadelerine ilişkin açıklaması
31.- Adana Milletvekili Meral Danış Beştaş’ın, Manisa
Milletvekili Erkan Akçay’ın sataşma nedeniyle yaptığı konuşmasındaki bazı
ifadelerine ilişkin açıklaması
32.- Manisa Milletvekili Erkan Akçay’ın, Manisa
Milletvekili Özgür Özel’in sataşma nedeniyle yaptığı konuşmasındaki bazı ifadelerine
ilişkin açıklaması
33.- Manisa Milletvekili Özgür Özel’in, 492 sıra sayılı
İç Tüzük Değişiklik Teklifi’nin tümü üzerinde CHP Grubu adına ve kürsüye siyah
örtü örterek yaptığı konuşmasında TRT Meclis televizyonunun yayını kesmesinin
kabul edilemez olduğuna ilişkin açıklaması

VI.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Muğla Milletvekili Mehmet Erdoğan’ın, Muğla’da
yaşanan depreme ilişkin gündem dışı konuşması
2.- Sinop Milletvekili Barış Karadeniz’in, Sinop ilinin
sorunlarına ilişkin gündem dışı konuşması
3.- Erzurum Milletvekili Mustafa Ilıcalı’nın, Erzurum
Kongresi’nin 98’inci yıl dönümüne ilişkin günde dışı konuşması

VII.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının,
Bakanlar Kurulunda görev alan Başbakan Yardımcısı Nurettin Canikli, Başbakan
Yardımcısı Numan Kurtulmuş, Başbakan Yardımcısı Yıldırım Tuğrul Türkeş,
Başbakan Yardımcısı Veysi Kaynak, Adalet Bakanı Bekir Bozdağ, Çalışma ve Sosyal
Güvenlik Bakanı Mehmet Müezzinoğlu, Gençlik ve Spor Bakanı Akif Çağatay Kılıç,
Gıda, Tarım ve Hayvancılık Bakanı Faruk Çelik, Kültür ve Turizm Bakanı Nabi
Avcı, Millî Savunma Bakanı Fikri Işık ve Sağlık Bakanı Recep Akdağ’ın
görevlerinden istifa ettiklerine ve istifalarının kabul edildiğine; 
Başbakan Yardımcılığına Yozgat Milletvekili
Bekir Bozdağ’ın,
Başbakan Yardımcılığına Kocaeli
Milletvekili Fikri Işık’ın,
Başbakan Yardımcılığına Erzurum
Milletvekili Recep Akdağ’ın,
Başbakan Yardımcılığına Bursa Milletvekili
Hakan Çavuşoğlu’nun,
Adalet Bakanlığına Gaziantep Milletvekili
Abdülhamit Gül’ün,
Çalışma ve Sosyal Güvenlik Bakanlığına
Ankara Milletvekili Jülide Sarıeroğlu’nun, 
Gençlik ve Spor Bakanlığına Rize Milletvekili
Osman Aşkın Bak’ın,
Gıda, Tarım ve Hayvancılık Bakanlığına
Şanlıurfa Milletvekili Ahmet Eşref Fakıbaba’nın,
Kültür ve Turizm Bakanlığına Ordu
Milletvekili Numan Kurtulmuş’un,
Millî Savunma Bakanlığına Giresun
Milletvekili Nurettin Canikli’nin, 
Sağlık Bakanlığına Samsun Milletvekili
Ahmet Demircan’ın, 
Atandıklarına ilişkin tezkeresi (3/1170)

B) Meclis Araştırması Önergeleri
1.- HDP Grup Başkan Vekili
Diyarbakır Milletvekili İdris Baluken’in, basın özgürlüğü ve ifade özgürlüğünü
ihlal eden uygulamalara son verilmesi ve basın özgürlüğünün tesis ile tahkim
edilmesi için yapılması gerekenlerin araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/589)
2.- CHP Grup Başkan Vekili Ankara Milletvekili
Levent Gök’ün, piyasadaki kanserojen madde bulunduğu anlaşılan ithal ayakkabılarla
ilgili konunun araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/590)
3.- CHP Grup Başkan Vekili Ankara
Milletvekili Levent Gök’ün, oyuncakların ve kırtasiye malzemelerinin yarattığı sağlık risklerinin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/591)

VIII.- ÖNERİLER
A) Siyasi Parti Grubu Önerileri
1.- HDP Grubunun, 1/6/2017 tarihinde Adana
Milletvekili Meral Danış Beştaş ve arkadaşları tarafından, yasama fonksiyonu
temelinde yasama faaliyetlerinin sınırlandırılmasına ilişkin müdahaleler ve bu
müdahalelerden kaynaklı sorunları tespit etmek amacıyla Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 24 Temmuz 2017 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
2.- CHP Grubunun, Bursa Milletvekili Orhan
Sarıbal ve arkadaşları tarafından, Bursa ilinin Mustafakemalpaşa ve Karacabey
ilçelerinde meydana gelen sağanak yağış ve dolu afetinin bu yöredeki tarımsal
ürünlerde meydana getirdiği zararların tespit edilmesi amacıyla 24/7/2017
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin, Genel Kurulun 24 Temmuz 2017 Pazartesi günkü
birleşiminde sunuşlarda okunmasına ve ön görüşmelerinin aynı tarihli
birleşiminde yapılmasına ilişkin önerisi
3.- AK PARTİ Grubunun, bastırılarak
dağıtılan 492 sıra sayılı Türkiye Büyük Millet Meclisi İçtüzüğü'nde Değişiklik
Yapılmasına Dair İç Tüzük Teklifi’nin kırk sekiz saat geçmeden gündemin “Kanun
Tasarı ve Teklifleri ile Komisyonlardan Gelen Diğer İşler” kısmının 1’inci
sırasına alınmasına ve diğer işlerin sırasının buna göre teselsül
ettirilmesine; 492 sıra sayılı Türkiye Büyük Millet Meclisi İçtüzüğü'nde
Değişiklik Yapılmasına Dair İç Tüzük Teklifi’nin İç Tüzük’ün 91'inci maddesine
göre temel kanun olarak bölümler hâlinde görüşülmesine ilişkin önerisi 
B) Danışma Kurulu Önerileri
1.- Danışma Kurulunun, 492 sıra sayılı İç Tüzük
Değişiklik Teklifi’nin birinci ve ikinci bölümü üzerindeki konuşmaların
Komisyon ve siyasi parti grupları adına yirmi dakika, şahıslar adına on dakika
olmasına, gruplar adına konuşmaların 2 milletvekili tarafından kullanılabilmesine
ilişkin önerisi 

IX.- SATAŞMALARA İLİŞKİN KONUŞMALAR
1.- İzmir Milletvekili Ertuğrul Kürkcü’nün,
Aydın Milletvekili Abdurrahman Öz’ün HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
2.- Manisa Milletvekili Özgür Özel’in,
Kırıkkale Milletvekili Ramazan Can’ın AK PARTİ grup önerisi üzerinde yaptığı
konuşması sırasında CHP Grubuna sataşması nedeniyle konuşması
3.- Adana Milletvekili Meral Danış
Beştaş’ın, Kırıkkale Milletvekili Ramazan Can’ın AK PARTİ grup önerisi üzerinde
yaptığı konuşması sırasında HDP Grubuna sataşması nedeniyle konuşması
4.- Amasya Milletvekili Mehmet Naci
Bostancı’nın Iğdır Milletvekili Mehmet Emin Adıyaman’ın AK PARTİ grup önerisi
üzerinde yaptığı konuşması sırasında AK PARTİ Genel Başkanına sataşması nedeniyle
konuşması
5.- Manisa Milletvekili Özgür Özel’in, İstanbul
Milletvekili Mehmet Muş’un usul görüşmesi nedeniyle yaptığı konuşması sırasında
şahsına ve CHP Grubuna sataşması nedeniyle konuşması
6.- Manisa Milletvekili Özgür Özel’in, Manisa
Milletvekili Erkan Akçay’ın 492 sıra sayılı İç Tüzük Değişiklik Teklifi’nin
tümü üzerinde MHP Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
7.- Mardin Milletvekili Mithat Sancar’ın, Manisa
Milletvekili Erkan Akçay’ın 492 sıra sayılı İç Tüzük Değişiklik Teklifi’nin
tümü üzerinde MHP Grubu adına yaptığı konuşması sırasında Halkların Demokratik
Partisine sataşması nedeniyle konuşması
8.- Manisa Milletvekili Erkan Akçay’ın, Manisa
Milletvekili Özgür Özel’in sataşma nedeniyle yaptığı konuşması sırasında Milliyetçi
Hareket Partisine sataşması nedeniyle konuşması
9.- Manisa Milletvekili Erkan Akçay’ın, Manisa
Milletvekili Özgür Özel’in 492 sıra sayılı İç Tüzük Değişiklik Teklifi’nin tümü
üzerinde CHP Grubu adına yaptığı konuşması sırasında MHP Grubuna sataşması
nedeniyle konuşması
10.- Manisa Milletvekili Özgür Özel’in, Manisa
Milletvekili Erkan Akçay’ın sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
11.- İstanbul Milletvekili Celal Adan’ın, Manisa
Milletvekili Özgür Özel’in sataşma nedeniyle yaptığı konuşması sırasında Milliyetçi
Hareket Partisine sataşması nedeniyle konuşması
12.- Manisa Milletvekili Özgür Özel’in, İstanbul
Milletvekili Celal Adan’ın sataşma nedeniyle yaptığı konuşması sırasında Cumhuriyet
Halk Partisine sataşması nedeniyle konuşması
13.- Yalova Milletvekili Muharrem İnce’nin, Kayseri
Milletvekili Mustafa Elitaş’ın 492 sıra sayılı İç Tüzük Değişiklik Teklifi’nin
tümü üzerinde AK PARTİ Grubu adına yaptığı konuşması sırasında şahsına
sataşması nedeniyle konuşması
14.- İstanbul Milletvekili Mustafa Sezgin
Tanrıkulu’nun, Kayseri Milletvekili Mustafa Elitaş’ın 492 sıra sayılı İç Tüzük
Değişiklik Teklifi’nin tümü üzerinde AK PARTİ Grubu adına yaptığı konuşması
sırasında şahsına sataşması nedeniyle konuşması
15.- Kayseri Milletvekili Mustafa Elitaş’ın, İstanbul
Milletvekili Mustafa Sezgin Tanrıkulu’nun sataşma nedeniyle yaptığı konuşması
sırasında şahsına sataşması nedeniyle konuşması
16.- Kayseri Milletvekili Mustafa Elitaş’ın, İzmir
Milletvekili Ertuğrul Kürkcü’nün 492 sıra sayılı İç Tüzük Değişiklik
Teklifi’nin tümü üzerinde şahsı adına yaptığı konuşması sırasında Adalet ve
Kalkınma Partisine sataşması nedeniyle konuşması
17.- Manisa Milletvekili Erkan Akçay’ın, Adana
Milletvekili Meral Danış Beştaş’ın 492 sıra sayılı İç Tüzük Değişiklik
Teklifi’nin birinci bölümü üzerinde HDP Grubu adına yaptığı konuşması sırasında
Milliyetçi Hareket Partisine sataşması nedeniyle konuşması
18.- Manisa
Milletvekili Özgür Özel’in, Afyonkarahisar Milletvekili Mehmet Parsak’ın 492
sıra sayılı İç Tüzük Değişiklik Teklifi’nin birinci bölümü üzerinde MHP Grubu
adına yaptığı konuşması sırasında Cumhuriyet Halk Partisine sataşması nedeniyle
konuşması
19.- Afyonkarahisar Milletvekili Mehmet Parsak’ın,
Manisa Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
20.- Afyonkarahisar Milletvekili Mehmet Parsak’ın,
Manisa Milletvekili Özgür Özel’in yerinden sarf ettiği bazı ifadeleri sırasında
Milliyetçi Hareket Partisine sataşması nedeniyle konuşması

X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Adalet
ve Kalkınma Partisi Grup Başkanvekili Kayseri Milletvekili Mustafa Elitaş ve
Milliyetçi Hareket Partisi Grup Başkanvekili Manisa Milletvekili Erkan Akçay
ile 2 Milletvekilinin Türkiye Büyük Millet Meclisi İçtüzüğü'nde Değişiklik
Yapılmasına Dair İçtüzük Teklifi (2/1783) ve Anayasa Komisyonu Raporu (S.
Sayısı: 492) 
2.- İş Mahkemeleri Kanunu Tasarısı (1/850) ve Adalet
Komisyonu Raporu (S. Sayısı: 491)
3.- Türkiye Cumhuriyeti Hükümeti ile Birleşmiş
Milletler Mülteciler Yüksek Komiserliği Arasında Ev Sahibi Ülke Anlaşması ile
Anlaşmada Değişiklik Yapılmasına İlişkin Notaların Onaylanmasının Uygun
Bulunduğuna Dair Kanun Tasarısı (1/787) ve Dışişleri Komisyonu Raporu(S.Sayısı:
461)


XI.- USUL HAKKINDA GÖRÜŞMELER
1.- 492 sıra sayılı İç Tüzük Değişiklik Teklifi’nin
Anayasa’ya aykırı olduğu gerekçesiyle işleme alınıp alınamayacağı hakkında
2.- (2/1783) esas numaralı İç Tüzük Değişiklik
Teklifi’nin Anayasa Komisyonuna havalesinin İç Tüzük hükümlerine uygun olup
olmadığı hakkında

XII.- YAZILI SORULAR VE CEVAPLARI
1.- Adana Milletvekili Meral Danış Beştaş'ın, Adana'da
kayıt dışı işçi çalıştıran cevizli sucuk fabrikalarının teftiş edilmesine ve kayıt
dışı çalışan işçilere ilişkin sorusu ve Çalışma ve Sosyal Güvenlik Bakanı Jülide
Sarıeroğlu’nun cevabı (7/13912)
2.- Şanlıurfa Milletvekili Osman Baydemir'in,
Uluslararası Çalışma Örgütüne katılacak işçi delegesinin belirlenme sürecine
ilişkin sorusu ve Çalışma ve Sosyal Güvenlik Bakanı Jülide Sarıeroğlu’nun
cevabı (7/13913)
3.- İstanbul Milletvekili Selina Doğan'ın, 2007
yılından bu yana AB'den Türkiye'ye yapılan mali yardımlara ilişkin sorusu ve Avrupa
Birliği Bakanı Ömer Çelik’in cevabı (7/14643)
4.- İstanbul Milletvekili Mahmut Tanal'ın, Milli
Piyango İdaresine bağlı şans oyunlarına yönelik bazı iddialara ilişkin sorusu
ve Maliye Bakanı Naci Ağbal’ın cevabı (7/14703)
24 Temmuz 2017 Pazartesi
BİRİNCİ OTURUM
Açılma Saati: 14.02
BAŞKAN: İsmail KAHRAMAN
KÂTİP ÜYELER:
Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN – Türkiye
Büyük Millet Meclisinin 26’ncı Döneminin İkinci Yasama Yılının 117’nci
Birleşimini açıyorum.
Toplantı
yeter sayısı vardır, görüşmelere başlıyoruz.
IV.- OTURUM BAŞKANLARININ KONUŞMALARI
1.- Oturum Başkanı TBMM Başkanı İsmail Kahraman’ın,
Mescidi Aksa’da yaşanan gelişmelere ve Cumhurbaşkanı Recep Tayyip Erdoğan’ın
İsrail Hükûmetinin uygulamaları konusunda uluslararası topluma yaptığı çağrıyı
Türkiye Büyük Millet Meclisi olarak tümüyle desteklediklerine ilişkin konuşması
BAŞKAN
– Değerli milletvekilleri, günümüzün kanayan bir yarası var, ona temas etmek
istiyorum.
Filistin’in
kalbi Kudüs’te bütün İslam âleminin kutsal mekânı olan Mescidi Aksa’da hepimizi
üzen gelişmeler olmaktadır. Mescidi Aksa, bildiğiniz gibi, Müslümanların ilk
kıblesidir ve en kutsal mekânlarımızdandır. İsrail Hükûmeti, işgal altında
tuttuğu Filistin topraklarında ve Kudüs’te yıllardan beri Müslüman
kardeşlerimize karşı bir tecrit politikası izlemektedir. Uygulamaları Mescidi
Aksa’nın kapısına kadar dayandırılmıştır. Bizim için hangi inançtan olursa
olsun ibadethaneler kutsal mekânlardır. Bu mekânlar her türlü saldırıdan
masundur. İbadethaneler, insanların kendilerini Allah’la baş başa hissettikleri
hür mekânlardır.
VELİ
AĞBABA (Malatya) – Sayın Başkan, Hükûmete söyleyin, ilişkiyi kessin İsrail’le,
ticari ilişkileri kessin.
BAŞKAN
– Anlayamadım.
VELİ
AĞBABA (Malatya) – Hükûmet ticari ilişkileri kessin İsrail’le.
BAŞKAN
– Hükûmet...
VELİ
AĞBABA (Malatya) – Savunma sanayisi anlaşmalarını, ticari ilişkileri kessin.
BAŞKAN
– Ne diyor?
MUHARREM
ERKEK (Çanakkale) – Sayın Başkanım, “Hükûmet ticari ilişkilerini kessin
İsrail’le." diyor.
VELİ
AĞBABA (Malatya) – Hükûmet, İsrail Hükûmetiyle ilişkilerini kessin, bir tepki
versin. Biz bu kararı destekleyeceğiz Sayın Başkan.
CEYHUN
İRGİL (Bursa) – Yani “lütfen” demekle olmaz.
VELİ
AĞBABA (Malatya) – İsrail’le ilişkileri kesmesini, anlaşmaları bozmasını,
savunma sanayisindeki anlaşmaları geri çekmesini talep ediyoruz sizden.
BAŞKAN
– Buyurun oturun, ben virgülden devam ediyorum.
VELİ AĞBABA
(Malatya) - Kuru kuru kınamayla olmaz. 
HASAN BASRİ KURT
(Samsun) – Önce sen ilişkini kes İsrail’le. 
BAŞKAN - Bu
mekânların askerî ya da siyasi saiklerle çekişme alanı olarak görülmeleri son
derece yanlıştır. İster Müslüman ister Hristiyan ister Yahudi olsun, insanlar
mabetlerine hulusikalple ibadet etmeye gitmektedirler.
İsrail güvenlik
makamlarınca namaz kılmak ve dua etmek için Mescidi Aksa’ya giden Müslümanların
üzerinin metal detektörlerle aranmak istenmesi, terörist muamelesi yapmaktan
farksızdır. Filistin halkına karşı yıllardır devam eden sindirme politikası
yanlıştır, kabul edilemez. İsrail devletinin yürüttüğü güvenlik politikaları
inanç hürriyetine ve insan haklarına aykırıdır. Türkiye Cumhuriyeti devleti
halkıyla birlikte Filistinli kardeşlerimizin yanındadır.
Cumhurbaşkanımız
muhterem Recep Tayyip Erdoğan’ın İsrail Hükûmetinin tek taraflı, saygısız,
baskıcı, kışkırtıcı ve huzur bozucu uygulamaları konusunda uluslararası topluma
yaptığı çağrıyı Türkiye Büyük Millet Meclisi olarak tümüyle destekliyoruz.
Türkiye Büyük Millet Meclisi Başkanı olarak, uluslararası toplumu, Kudüs’te
yürütülen insan hakları ve inanç hürriyetlerine karşı işlenen suçlar konusunda
duyarlı ve tepkili olmaya davet ediyorum. İslam ülkelerini de Filistinli
kardeşlerimizin meselelerine sahip çıkma noktasında daha duyarlı olmaya davet
ediyorum. 
Muhterem
hazırun, bildiğiniz gibi, ibadethaneler savaş şartlarında dahi hür ve masun
mekânlardır. Hangi inançtan olursa olsun biz ibadetleri, ibadethaneleri kutsal
kabul ederiz.
İsrail
Hükûmetinden beklentimiz, Orta Doğu’da kalıcı barışı sağlamak konusunda
Filistin Hükûmetiyle barış masasına oturup kendilerinden beklenen adımları
atmasıdır. İşgal ettiği Filistin topraklarından çekilerek Orta Doğu’da barışı
kalıcı bir hâle getirmek için barışı yaygınlaştırmak ve uluslararası toplum
tarafından yapılan çağrılara kulak vermeleridir. Bu noktada müspet gelişmelerin
olması ümidi ve niyazıyla sizleri tekrar saygıyla selamlıyorum. 
Bu
konuda siyasi partilerimizin grup başkan vekillerinin eğer bir beyanları varsa
kendilerine üçer dakikalık bir söz hakkı tanıyacağız. 
ÖZGÜR
ÖZEL (Manisa) – Sayın Başkan…
BAŞKAN
– Buyurun Özgür Bey. 
Cumhuriyet
Halk Partisi Grup Başkan Vekili Özgür Özel Bey, buyurun lütfen. 
V.- AÇIKLAMALAR
1.- Manisa Milletvekili Özgür Özel’in, TBMM Başkanının
Meclis Genel Kurulunu yönetmesinin memnuniyet verici olduğuna, Cumhuriyet Halk
Partisi olarak Mecsidi Aksa’ya yapılan saldırılar ve uygulanan kısıtlamalarla ilgili
eleştirilerini daha önce de dile getirdiklerine, 10 kişilik bir milletvekili
grubunun Filistin Büyükelçiliğine giderek konuyla ilgili desteklerini ve
üzüntülerini ifade ettiklerine ve Hükûmetin bu konudaki sessizliğini ayıplı bir
durum olarak gördüklerine ilişkin açıklaması
ÖZGÜR
ÖZEL (Manisa) – Sayın Başkan teşekkür ederim. 
Öncelikle,
Meclis Başkanının Mecliste bir oturumu yönetmesi, her zaman mümkün olmasa da
belli aralarla oturum yönetmesi bizim açımızdan fevkalade memnuniyetle
karşılanır çünkü Genel Kurula Meclis Başkanının gösterdiği saygıyı, Genel
Kurula gösterdiği özeni gösterir. Grup başkan vekilleri olarak da bizler böyle
oturumlarda Meclisin işleyişiyle ilgili yapıcı önerilerde bulunuruz, bazı
eleştirilerimiz de yön gösterici olabilir. 
Tabii,
bugün tercih ettiğiniz oturum bir yandan Meclis açısından son derece sıkıntılı
bir oturum çünkü İç Tüzük değişikliği var. Gözünüzden kaçtıysa müdahale
edeceğinize inanıyoruz, gözden kaçmadıysa tavrı kabul edilebilir bulmayız. Bir
İç Tüzük değişikliği temel kanun olarak Meclis gündemine alınamaz. Bu konuda
daha önce bir deneme olmuş ama sonuçlanmamıştı. Bu konuda sizin Başkanlık
edeceğiniz, grup başkan vekillerinin de iştirak edeceği bir toplantıda son
derece ciddi faydalar olacağını değerlendirmekteyiz. Aksi takdirde, yapılan iş
Meclis tarihine kara bir leke olarak geçer. Bu şu demektir: Maddeler üzerinde
konuşmayın, varsa önergeniz onun üzerinde beş dakika konuşun, biz İç Tüzük’ü
böyle değiştiriyoruz. 
Başkanlık
ettiğiniz oturumda Mescidi Aksa’da yaşananlar konusuna değinmeniz bizim
açımızdan son derece anlamlıdır. Bugün ben de bir basın toplantısı düzenleyerek
bu konuda Cumhuriyet Halk Partisinin endişelerini, tepkisini ve Mecsidi Aksa’ya
yapılan hem saldırılar hem Mescidi Aksa’ya girişte uygulanan kısıtlamalarla
ilgili eleştirilerimizi dile getirmiş ve yaşananları telin etmiş, bu konuda en
sert tepkimizi dile getirmiştim. Ayrıca, bu saatlerde, saat 13.30’da başlayan
bir görüşmede 10 kişilik milletvekili grubumuza Sayın Grup Başkan Vekilimiz
Engin Altay Başkanlık etmektedir. Şu anda Filistin Büyükelçiliğindeler.
Filistin’e konuyla ilgili desteklerimizi, yaşananlardan duyduğumuz üzüntüleri
ifade etmekteler. 
Biz elbette
Meclisten, Genel Kuruldan Meclis Başkanı ağzıyla yapılan bu kınamayı son derece
önemsiyoruz. Ancak Hükûmetin bu konudaki sessizliğini, bu konuda sadece lafla
peynir gemisi yürütmesini, bu konudaki müeyyidesizliğini ve esas gündeminin
Katar’dan katar katar gelen paraların gelip gelmemesiyle ilgili olarak bir
Katar turuna gözleri dikmiş olmasını da son derece ayıplı bir durum olarak
görüyoruz.
Tabii, Sayın
Başkan -siz önemli bir kısmına şahitlik edersiniz ama- o günlerdeki tutumun
arkasında mı durursunuz bilmem ama tarihsel bir gerçeklik olarak biz Filistin
meselesinde hep Filistin’in arkasında olmuş, Filistin meselesinde solcular,
sosyal demokratlar olarak direnişin arkasında olmuş, Filistin’in bağımsızlık
mücadelesinin yanında olmuş, fikren de olmuş, bedenen de olmuş bir siyasi
gelenekten geliyoruz ve İsrail’in ve arkasındakilerin İstanbul’a çıkardıkları
filoyu denize dökmekle övünüyoruz. Bazı siyasi hareketler var ki 6’ncı Filoyu
denize dökenleri denize dökmeye çalışıp muvaffak olamamışlardır. Onların bugün
Cumhuriyet Halk Partisiyle birlikte Filistin davasının arkasında durup
antiemperyalist bir söyleme kavuşmuş olmalarından da memnuniyet duyuyoruz. 
Teşekkür ederim.
(CHP sıralarından alkışlar) 
BAŞKAN –
Teşekkür ediyorum Sayın Özel.
Halkların
Demokratik Partisi adına Grup Başkan Vekili Ahmet Yıldırım konuşacak.
Buyurun
Beyefendi. 
2.- Muş Milletvekili Ahmet Yıldırım’ın, İsrail’in
mazlum Filistin halkı üzerinde geliştirmiş olduğu şiddet ve baskı
politikalarını şiddetle kınadıklarını sayısız defa ifade ettiklerine, Filistin
halkının yanında olduklarına ve Yüksekova’da cuma namazına yapılan saldırı ile
Yahudi vatandaşların ibadet yeri olan Neve Şalom Sinagogu’na yapılan saldırının
kabul edilemez olduğuna ilişkin açıklaması
AHMET YILDIRIM
(Muş) – Teşekkür ederim Sayın Başkan.
Sayın Başkan,
değerli milletvekilleri; çok uzun bir süreden beri, sayısız defa bulunduğum
yerden söz alarak, özellikle İsrail’in mazlum Filistin halkı üzerinde
geliştirmiş olduğu şiddet politikalarının, baskı politikalarının artık onların
ibadetine yönelim, ibadetlerini engelleyebilecek noktaya varmış olmasından
-kaygının ötesinde- rahatsızlığımızı ve şiddetle kınadığımızı sayısız defa
ifade ettik. Ancak biz bunları ifade ederken siyasi iktidar enerjisini Katar’a
odaklamıştı. Şüphesiz, uygulanan ambargoyla Katar halkının, Katar’daki sivil
halkın da bu konuda mağdur edilmemesi için Hükûmetin yürüteceği bütün çabalara
destek vereceğimizi ifade etmiştik ama öncelik sırasına bakıldığında çok uzunca
bir süre İsrail’in mazlum Filistin halkı üzerindeki terörüne sessiz kalmış,
geçiştirmiş bir süreci yaşadık. 
Bir
diğer husus Sayın Başkan, bugün bütün son aylardaki kayıtsızlığına rağmen, son
bir haftadır, sadece Hükûmetin değil, bütün toplum yapısının bu konudaki
çabasını çok anlamlı ve değerli buluyoruz. Biz de mazlum Filistin halkının
yanında olduğumuzu, hangi dine ve meşrebe sahip olursa olsun hiçbir halkın
ibadet etme, Allah’a varmak konusundaki çabalarının engellenemeyeceğini
düşünüyoruz ama şurada Genel Kurula ve Genel Kurulun dikkatine sunmak istediğim
bir hususa daha dikkat çekmek istiyorum: Camiler önemli mabetlerdir, çok
değerlidir ama ibadeti gerçekleştirmenin tek mekânı değil. Bakın, geçen hafta
cuma günü bütün uluslararası toplum Mescidi Aksa’daki terörle ilgilenirken
Yüksekova’da sivil bir alanda cuma namazını kılmak ve ibadetini icra etmek
isteyen halka güvenlik güçleri saldırdı. Aynı şekilde insanların sivil mekânda
cuma namazını kılan insanlara saldırılarını şiddetle kınıyoruz biz. İnanca,
ibadete ve Allah’a varmanın her türlü etkinliğine yönelime karşı çıktığımızı,
şiddetle kınadığımızı ifade etmek istiyoruz. Bütün Genel Kurulun ve halkımızın
dikkatine sunuyorum: Mescidi Aksa’ya yapılan saldırı, Mescidi Aksa’ya dönük
engelleme… 
(Mikrofon
otomatik cihaz tarafından kapatıldı) 
BAŞKAN – Lütfen
bağlar mısınız? 
AHMET YILDIRIM
(Muş) -…ne kadar kabul edilemez ise Yüksekova’da cuma namazına yapılan
saldırıyı da aynı şekilde kabul edilemez buluyoruz. Yine, bu ülkenin
yüzyıllardan beri yurttaşı olan ve Yahudilik inancına mensup vatandaşlarımızın
ibadet yeri olan Neve Şalom Sinagogu’na saldırının da İsrail’in bu terör
politikalarına bir cevap olamayacağını, bir ibadetgâha saldırının bir başka
ibadetgâha saldırıyla giderilemeyeceğini, bunun bizim açımızdan asla kabul
edilemez olduğunu da bütün Genel Kurulun dikkatine sunmak istiyorum. 
Teşekkür ederim.

BAŞKAN –
Teşekkür ediyorum. 
Milliyetçi
Hareket Partisi Grup Başkan Vekili Erkan Akçay Bey, buyurun efendim.
3.- Manisa Milletvekili Erkan Akçay’ın, İsrail’in
Mescidi Aksa’daki haksız, hukuksuz ve saygısız faaliyetlerini kınadıklarına ve
İsrail’i son derece vahim bu yanlıştan vazgeçmeye davet ettiklerine ilişkin
açıklaması
ERKAN AKÇAY
(Manisa) – Teşekkür ederim Sayın Başkan. 
İsrail’in
Mescidi Aksa’daki zulmü son günlerde dünya kamuoyunu infiale sevk eden
konulardan birisidir. İbadethaneler kutsal mekânlardır ve her türlü saldırıdan
masundurlar. İsrail’in bu uygulamaları baskıcı ve saygısızcadır, insan
haklarına aykırıdır. İslam’ın kutsal mekânlarından olan, biz Müslümanların ilk
kıblesi Mescidi Aksa, İsrail tarafından resmen ve fiilen bir kez daha işgal
edilmiştir. İsrail Mescidi Aksa’yı ablukaya almış, kapısına dedektör koymuştur.
1967 yılından beri Mescidi Aksa’da ilk defa cuma namazları kılınamamıştır.
İsrail’in bu faaliyeti ibadet özgürlüğünü kısıtlamaya yöneliktir ve bu
girişimler Mescidi Aksa ile Müslümanların bağını koparmaya yönelik faaliyetlerdir.
Mescidi Aksa, biz Müslümanların ortak mirasıdır, şerefidir, namusudur.
İsrail’in bu haksız, hukuksuz ve saygısız faaliyetlerini kınıyoruz ve
reddediyoruz. İsrail’i, bu son derece vahim yanlıştan vazgeçmeye davet
ediyoruz.
Teşekkür ederim.
BAŞKAN –
Teşekkür ediyorum Sayın Akçay.
Başka söz
isteyen var mı?
ÖZGÜR ÖZEL
(Manisa) – Sayın Başkanım…
BAŞKAN – Buyurun
Özgür Bey.
ÖZGÜR ÖZEL
(Manisa) – Şimdi, oturumun başında söz isteyen 15 arkadaşımıza Meclis başkan
vekillerimiz söz veriyorlar ancak şöyle bir uygulama var; malum, her zaman
burada değilsiniz, yakından takip ediyorsunuz ama: Önemli ve toplumda infial
oluşturan konular olduğunda bu 15’i kendi takdirlerinde olmak üzere 20, 25, 30
yapabiliyorlar. Bu Mescidi Aksa konusu son derece yakıcı bir sorun hepimiz
açısından. Çok sayıda arkadaşımızın talebi var. Sizin takdirinizde olmak üzere
15 olan rakamı biraz daha artırabilirsek memnun oluruz efendim.
CEYHUN İRGİL
(Bursa)- 30 olsun Sayın Başkan.
BAŞKAN – Hayır,
öyle bir esbabımucibe söylediniz ki Özgür Bey, “Önemli bir günde normal
günlerdeki gibi olmasın, gelin bunu 20 yapalım.” dediniz. Ben yanlış duymadım
değil mi, “20” dediniz?
ÖZGÜR ÖZEL
(Manisa) – Efendim, 20 olur, 25 olur, takdir sizin.
BAŞKAN – Peki
efendim, öyle yapalım.
Şimdi, gündeme
geçmeden önce üç sayın milletvekiline gündem dışı söz hakkı vereceğim. Konuşma
süreleri beşer dakikadır.
Gündem dışı ilk
söz, Muğla’da yaşanan deprem hakkında söz isteyen Muğla Milletvekili Sayın
Mehmet Erdoğan Bey’e aittir.
Buyurunuz
efendim. (MHP sıralarından alkışlar)
VI.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Muğla Milletvekili Mehmet Erdoğan’ın, Muğla’da
yaşanan depreme ilişkin gündem dışı konuşması
MEHMET ERDOĞAN
(Muğla) – Sayın Başkan, değerli milletvekilleri; yüce heyetinizi saygıyla
selamlıyorum.
Muğla’mız 21
Temmuz 2017 Cuma gününün ilk saatlerinde, gece 01.30 sularında, merkezi Bodrum
ilçemiz olmak üzere 6,5 büyüklüğünde bir deprem yaşamıştır. Deprem, ilimizin
tamamında hissedilmiştir. Öncelikle Bodrumlular olmak üzere, bütün
hemşehrilerimize geçmiş olsun dileklerimi sunuyorum. Allah tekrarından ve
beterinden korusun.
Biz de 21 Temmuz
günü Bodrum’a giderek İl Başkanımız ve İlçe Başkanımızla birlikte yerinde
incelemelerde bulunduk, Sayın Kaymakamımızı ve Belediye Başkanımızı ziyaret
edip bilgi aldık. Allah’a şükür, Bodrum Yarımadası, bilim adamlarının
öngörüsüne göre, yaşaması muhtemel en büyük depremlerden birisini yaşamış ve bu
depremi hasarsız atlatmıştır. Burada Bodrum mimarisinin ve yarımadada bugüne
kadar görev yapmış bütün belediye başkanlarımızın hakkını teslim etmek lazım. 
Bildiğiniz gibi,
Büyükşehir Kanunu yürürlüğe girmeden önce Bodrum Yarımadası on bir belediyeyle
idare ediliyordu. Bu vesileyle Bodrum Yarımadası’nda bugüne kadar görev yapmış
bütün belediye başkanlarımıza teşekkür ediyorum, şükranlarımı sunuyorum.
Yine, depremden
sonra yaptıkları çalışmalardan dolayı Sayın Valimize, Büyükşehir Belediye
Başkanımıza, kaymakamlarımıza, belediye başkanlarımıza, güvenlik güçlerimize ve
bütün kamu görevlilerine teşekkür ediyorum. 
Biraz önce de
söylediğim gibi, Allah’a şükür, Bodrum bu depremi hasarsız atlatmıştır. Deprem
sırasında yaralananların çoğu da depremin etkisinden ziyade, atlama ve deprem
anındaki panikle yaptıkları eylemlere bağlı olarak yaralanmışlardır, bunun da
aslında herkesin dikkatine sunulmasında fayda var. 
Habercilerimiz
Bodrum’un depremi kazasız belasız atlatmasını gündeme getirmek yerine, bazı
binalardaki ufak tefek çatlaklar ile Gümbet’te batan, yediemine teslim edilmiş
birkaç eski tekneyi temcit pilavı gibi tekrar tekrar ekrana getirerek Bodrum’da
ciddi bir sıkıntı olduğu imajı vermektedir. Yine, deprem anında yaşanan panik
görüntüleri de değişik kameralardan toplanarak tekrar tekrar gösterilmektedir;
bu da bölge turizmine ciddi zarar vermektedir. Turizmi baltalayan, turizm
esnafının ekmeğiyle oynayan sözde habercileri de bu vesileyle şiddetle
kınıyorum. 
Bodrum’da
günlük hayat normale dönmüştür ve devam etmektedir. Bodrum ve Muğla’nın tüm
turizmcileri bir bütün olarak yerli, yabancı bütün misafirlerini
ağırlayabilecek durumdadır. Panik havası oluşturacak olumsuz haberlerden
vazgeçilmesi konusunda herkesi sorumlu davranmaya davet ediyoruz.
Sayın
Başkan, değerli milletvekilleri; bildiğiniz gibi üç yıldır turizm sektörü peş
peşe krizler yaşadı. Malumunuz, 2015 yılında Rus uçağının Suriye sınırında
düşürülmesiyle yaşanan gerilim turizm sektörünü olumsuz etkiledi. Ardından 15
Temmuz 2016 tarihinde yaşanan FETÖ’cü hain darbe girişiminden de Muğla turizmi
nasibini aldı. Sayın Cumhurbaşkanına yapılan suikast girişiminin Muğla’da
planlanması ve eyleme geçirilmeye çalışılması Muğla turizmini yine olumsuz
etkiledi. 21 Temmuz günü yaşanan deprem de bu seneki sıkıntıları artıran bir
etki gösterdi. Anlaşılan, turizmcinin derdi bu sene de bitmeyecek. Bu sebeple
acilen bazı önlemlerin alınmasına ihtiyaç vardır.
Sayın
Başkan, değerli milletvekilleri; bu çerçevede öncelikle Turizm Bakanlığı
Bodrum’un ve Muğla’nın sapasağlam yerinde durduğunu ve misafirlerini ağırlamaya
hazır olduğunu vurgulayan sağlam bir reklam kampanyası yapmalıdır. Yine yörede
turizmcilerin ödediği ecrimisil ücretleri önemli bir sorundur ve Muğla’daki
yüksek ecrimisillerin makul bir seviyeye çekilmesi muhakkak sağlanmalıdır.
Turizmcilerimizin ve esnafımızın vergi ve kredi borçlarının ertelenmesi gibi önlemler
alınmalıdır. Aksi takdirde bölgemizde turizmi yaşatmak için gecesini gündüzüne
katan esnafımız, otelcimiz ve sektörün bütün bileşenleri iflasla karşı karşıya
kalacaktır. 
Sayın
Başkan, değerli milletvekilleri; bu vesileyle Muğla’mıza ve aziz Türk milletine
tekrar geçmiş olsun dileklerimi sunuyorum ve herkesi tatilini Muğla’da
geçirmeye davet ediyorum. Gelin, Muğla’yı görün ve yaşayın. 
Bu
duygularla hepinizi saygıyla selamlıyorum. (MHP sıralarından alkışlar) 
BAŞKAN
– Teşekkür ediyorum Sayın Erdoğan.
Gündem
dışı ikinci söz, Sinop’un sorunları hakkında söz isteyen Sinop Milletvekili
Sayın Barış Karadeniz Bey’e aittir.
Buyurun
Beyefendi. (CHP sıralarından alkışlar) 
2.- Sinop Milletvekili Barış Karadeniz’in, Sinop ilinin
sorunlarına ilişkin gündem dışı konuşması
BARIŞ
KARADENİZ (Sinop) – Sayın Başkan, değerli milletvekilleri; Sinop’un sorunlarını
ve güzelliklerini dile getirmek için gündem dışı söz aldım. Genel Kurulu
saygıyla selamlıyorum.
Bugün 24 Temmuz,
Lozan Antlaşması’nın yıl dönümü. Türkiye Cumhuriyeti’nin varlık nedeni Lozan
Antlaşması diplomasi zaferimizdir. Başta Gazi Mustafa Kemal Atatürk, İsmet
İnönü ile Lozan Heyeti üyelerini, vatanları için canlarını veren şehitlerimizi
bir kez daha minnetle anıyorum. 
Bugün aynı
zamanda, sansürün kaldırılışı ve Basın Bayramı. Gazetecilerimize adalet
istediğimiz bu günde bütün basın emekçilerinin bayramını kutluyorum.
Değerli
milletvekilleri, Sinop dünyada, Türkiye’de ve Karadeniz Bölgesi’nde doğasıyla,
tarihiyle, kültürüyle ve en önemlisi, insanıyla çok özel bir yere sahiptir.
Sinop’un ve vatandaşlarımızın dertlerine çözüm bulmak için çalışan bir
milletvekili olarak çok net ifade edebilirim ki AKP iktidarında Sinop ihmal
edilmiştir. Havası sert, insanı mert, sözü senet olan Sinop’umuz devlet
yatırımlarından mahrum bırakılmıştır.
Değerli
milletvekilleri, Sinop’un cennete benzeyen yemyeşil doğasını, masmavi denizini
gelip görmenizi isterim. Benim güzel memleketimde yeşilin her tonu vardır.
İlimizin dört bir tarafı doğal kumsallarıyla, yaylalarıyla eşsiz güzelliğe
sahiptir. Sinop’umuza siz değerli bütün milletvekillerimizi davet ediyorum.
(CHP sıralarından “Bravo” sesleri, alkışlar) Gelin, masraflar benden. Belki
yarısını da Nazım Ağabey karşılar, ne yapalım.
Sinop’umuzun
ilçelerini gezelim. Gelin bir balık yiyelim. Yanında ne içmek isterseniz o
artık size ait. Bizim tersanenin suyunu içen bir daha Sinop’tan ayrılamaz.
Sabahattin Ali’nin hapis yattığı tarihî cezaevini gelin beraber ziyaret edelim.
Sinop Kalesi’ni, Boyabat Kalesi’ni, Paşa Tabyalarını gezelim. Tarihin
gözleriniz önünde bir kez daha canlandığını hep beraber göreceksiniz. Türkeli
ve Dikmen’in yaylarını, Ayancık’ta Akgöl ve İnaltı Mağaralarını, Erfelek’te
eşsiz şelaleleri görmenizi yürekten isterim.
Dünyada
kendiliğinden oluşan, Türkiye’nin tek fiyordu Hamsilos âdeta cennetin dünyadaki
köşesidir. Büyük şehirlerin kaosundan kurtulmak istiyorsanız sakin şehir
“Cittaslow” Gerze’mize uğrayın, misafirimiz olun, mantımızı yiyin.
Saraydüzü’nde ve Durağan’da doğanın bütün zenginlikleriyle gelin, kucaklaşın.
Değerli
milletvekilleri, Türkiye'nin en mutlu şehri Sinop’un hedefi turizm, kültür ve
eğitimin başkenti olmaktır çünkü sahip olduğumuz potansiyeli çok iyi biliyoruz.
Eşsiz bir doğamız var, tarihî zenginliklerimiz var fakat Sinop başta turizm
olmak üzere bu zenginliklerin karşılığını devletten maalesef alamıyor. Yatırım
yapılmıyor, yatırım diye nükleer santral yapmaya kalkıyorlar, sormuyorlar. Hiç
Sinoplulara sordunuz mu “Nükleer santral istiyor musunuz?” diye? Size bu
nükleer santrali kurdurmayacağız. (CHP sıralarından alkışlar) Bu doğa
zenginliklerinin ortasına bir hançer gibi saplanacak nükleer santrali Sinop
kesinlikle istemiyor.
Sayın
milletvekilleri, yolları perişan köylerimiz var, köylerimizin yolları savaştan
çıkmış gibi darmadağın. Kimi köylerimizde mahalleler bile asfaltlanırken o
mahalleye komşu köylerimizin yollarına dokunulmamış, çivi dahi çakılmıyor,
köylerimize haksızlık yapılıyor. Sinop-Ayancık-Türkeli yolu vatandaşlarımız
için tam bir çile yolu hâline geldi. Her dönem bir söz veriliyor ama söz bir
türlü yerine ne hikmetse getirilmiyor. Şimdi de söz verildi, takipçisi
olacağız, yaparlarsa teşekkür etmeyi de biliriz. 
Değerli
milletvekilleri, Sinop’ta gençlerimizin çoğu işsiz, iş bulamadıklarından
gençlerimizin umutları sönüyor. Evlatları iş bulamadığı için anne ve
babalarının gözlerinin önünde mum gibi sönüp gidiyorlar. Hangi görüşe sahip
olursanız olun, Sinop için bir tane çivi çakın, yatırım yapın, annelerin,
babaların duasını alın, ben de Allah razı olsun demeyi çok iyi bilirim.
Sayın
milletvekilleri, AKP iktidarında ne Sinop için ne Türkiye için ortaya konmuş
bir ekonomik kalkınma planı dahi yok, ne stratejiniz var ne de modeliniz.
Üretimi bitirdiniz, turizmi bitirdiniz, ekonomi çöktü; adalet yok, hak yok,
hukuk yok; eğitimde gelinen nokta cihat ve şeriat. (CHP sıralarından alkışlar)
Bu ülkenin kurucusu Mustafa Kemal Atatürk’ün bırakın devrimlerini, ismi bile
sizi rahatsız etmeye başladı. Her gün gencecik asker ve polislerimiz şehit
oluyor, öğretmenlerimizi teröre kurban veriyoruz. 
Ey iktidar milletvekilleri,
ellerinizi vicdanınıza koyun, bir kez daha düşünün, bu ülke böyle yönetilmeyi
hak etmiyor.
Hepinizi
saygıyla selamlıyorum, teşekkür ederim. (CHP sıralarından alkışlar)
BAŞKAN –
Teşekkür ediyorum Sayın Karadeniz.
NAZIM MAVİŞ
(Sinop) – Sayın Başkan…
BAŞKAN – Buyurun
Sayın Maviş.
NAZIM MAVİŞ
(Sinop) – Sayın Başkanım, sayın vekilimizin açıklamasıyla ilgili, izin
verirseniz kısa bir açıklama yapmak istiyorum. 
AHMET AKIN
(Balıkesir) – Hesabı ödemekle ilgili mi?
NAZIM MAVİŞ
(Sinop) – Evet.
BAŞKAN - Nedir
konu efendim?
NAZIM MAVİŞ
(Sinop) – Sayın Başkanım, sayın vekilimizin Sinop’la ilgili, yollarla ilgili
söylediği konuda izin verirseniz kısa bir açıklama yapmak istiyorum. 
BAŞKAN – O,
lütfen bilahare yapılsın; böyle bir usulü koyarsak sonunu getiremeyiz. 
Ben şöyle
anladım: Barış Bey, bütün, 550 kişiyi Sinop’a davet etti; siz de daveti
yineliyorsunuz, hepimizi çağırıyorsunuz.
NAZIM MAVİŞ
(Sinop) – Barış Bey’e de Sinop’la ilgili güzel temennileri ve açıklamaları için
ayrıca teşekkür ediyorum, masraflara da ortak oluyoruz efendim. (CHP
sıralarından alkışlar)
BAŞKAN – Bravo,
işte böyle. Bir davet daha aldık değil mi? Başlangıçta Muğla’ya çağırdı bizi
Değerli Milletvekilimiz Mehmet Bey; şimdi, Erzurum çağıracaktır Allahualem. 
Efendim, gündem
dışı üçüncü söz, Erzurum Kongresi’nin ehemmiyeti hakkında söz isteyen Erzurum
Milletvekilimiz Sayın Profesör Doktor Mustafa Ilıcalı’ya aittir. 
Buyurun
Beyefendi. (AK PARTİ sıralarından alkışlar)
3.- Erzurum Milletvekili Mustafa Ilıcalı’nın, Erzurum
Kongresi’nin 98’inci yıl dönümüne ilişkin günde dışı konuşması
MUSTAFA ILICALI
(Erzurum) – Değerli Başkanım, değerli milletvekilleri; bugün, Erzurum
Kongresi’nin 98’inci yıl dönümü. Bu nedenle söz aldım ama Sinop’tan, Muğla’dan
söz açılmışken unutmadan, baştan, Sayın Cumhurbaşkanımız sayesinde, Meclisin
tüm gruplarının sayesinde Erzurum, 2026 Kış Olimpiyatları adayı; hepinizi
Erzurum’a davet ediyorum ben de.
BAŞKAN – Mustafa
Bey, affedersiniz 2017’deyiz, dokuz sene sonraya mı çağırıyorsunuz?
MUSTAFA ILICALI
(Devamla) – Yok, 2026 Kış Olimpiyatları adayıyız, kulis yapmamız lazım, önceden
çağırıyorum ki…
BAŞKAN – Yani
geleceğe matuf bir davettir, kaydediyoruz. Teşekkür ediyorum ev sahipliğinize.
MUSTAFA ILICALI
(Devamla) – Başkanım, değerli görüşleriyle adaylığımızı garanti etmek için
davet ediyorum.
Biz dün
Erzurum’daydık, tarihî Kongre Binası’nda 98’inci yıl dönümünü kutladık. Burada,
tören alanına, Sayın Başkanımın kutlama mesajı, Cumhurbaşkanımızın,
Başbakanımızın, siyasi parti gruplarımızın başkanlarının mesajı geldi; teşekkür
ederiz. Milletvekillerimiz vardı, Milliyetçi Hareket Partisinden Kamil Bey, biz
AK PARTİ milletvekilleri, valimiz, belediye başkanımız, hemşehrilerimizle güzel
bir kutlama oldu. Bu 98’inci yıl dönümüyle ilgili bazı özet bilgileri sizlerle
paylaşmak istiyorum:
Mustafa Kemal
Atatürk’ün önderliğinde yürütülen Kurtuluş Savaşı’mız, Birinci Dünya Savaşı’nın
ardından yapılan haksız işgal girişimlerine karşı milletimiz tarafından canla
başla bir bütün olarak verilen onurlu bir mücadeledir. Kurtuluş Savaşı, tarihimizde
ulusal birlik ve dayanışmanın en üst düzeye çıktığı büyük bir kahramanlık
destanıdır. Yurdumuzun toprak bütünlüğünün sağlanması amacıyla başlatılan
kurtuluş mücadelesi Mustafa Kemal’in Samsun’a çıkmasıyla fiilen başlamış;
Amasya Genelgesi, Erzurum, Sivas Kongreleriyle birlikte millî bir başkaldırış
hareketine dönüşmüştür. 
Erzurum Kongresi
5 vilayetten 56 delegeyle açılmış, iki hafta süren kongreye devam eden süreçte
de katılımlar olmuş ve kongrede alınan kararlar kurtuluş mücadelesinde izlenen
çizgide önemli ölçüde belirleyici olmuştur. Erzurum Kongresi’ni Geçici Başkan
olarak Erzurum delegelerinden Hoca Raif Efendi açmış, yoklamanın ardından
yapılan oylamada Mustafa Kemal Paşa Kongre Başkanlığına getirilmiştir. Erzurum
Kongresi’nin açılış konuşmasında, milletin geleceğine hâkim bir millî iradenin
ancak Anadolu’dan doğabileceği ifade edilerek millî iradeye dayanan bir millî
meclisin oluşturulmasının, gücünü millî iradeden alacak bir hükûmetin
kurulmasının gerekliliği dile getirilmiştir. 
Kurtuluş mücadelesinde
en önemli aşamalardan biri olan, bundan tam doksan sekiz yıl önce 23 Temmuz-7
Ağustos 1919 tarihleri arasında gerçekleştirilen Erzurum Kongresi’nde alınan
kararlarla Kurtuluş Savaşı’nın ilke ve esasları saptanmış, bu kararlar kurtuluş
mücadelesiyle birlikte aynı zamanda demokratik cumhuriyetin temel ilkeleri için
dayanak olmuştur. Milletimizin vatanın bölünmez bütünlüğü konusundaki
kararlılığına vurgu yapılan Erzurum Kongresi’nde “manda ve himaye kabul
olunamaz” ilkesiyle bağımsız cumhuriyetimizin ilk adımı atılmıştır. Erzurum
Kongresi, emperyalist güçlerin memleketi bölme, parçalama gayeleri altında
Anadolu insanına diz çöktürme mücadelesine karşı gösterilen en büyük irade
beyanı olmuştur, tarihe not düşmüştür. Erzurum Kongresi bölgesel olarak planlanan
bir kongre olmasına rağmen, alınan kararlar neticesinde ortaya çıkan süreç göz
önünde bulundurulduğunda, ülkemizin geleceğinin belirlenmesinde üstlendiği
kritik rolle ulusal bir nitelik kazanmış, aziz milletimizin kendi iradesini
tayin etme arzusunu tüm dünyaya ilan etmiştir. 
Milletimizin
millî mücadele yıllarında ortaya koyduğu bu birlik ve beraberlik ruhu, ülkemizi
muasır medeniyetler seviyesine ulaştırmak için bütün gücümüz ve inancımızla
çıktığımız bu yolda attığımız her adımda daima yol göstericimiz olmuştur. Gel
gör ki bir asır sonra, aynı şekilde 15 Temmuz 2016’da da Erzurum halkı hain
FETÖ terör örgütüne karşı dimdik durmuş, Sayın Cumhurbaşkanımızın
yönlendirmesiyle beraber 400 binlik Erzurum’da bir anda 100 bin-150 bin kişi
Cumhuriyet Meydanı’nı, Cumhuriyet Caddesi’ni doldurarak hain terör örgütüne
karşı, seçtiği Cumhurbaşkanının, Hükûmetin, Meclisin yanında olmuştur ve bunu
demokrasi nöbetlerine de her gün gelerek göstermiş olup…
Bu güzel, bu
mübarek şehrin tek eksiği olan kalkınması konusunda da son on beş yılda çok
önemli adımlar atılmış olup…
(Mikrofon
otomatik cihaz tarafından kapatıldı)
MUSTAFA ILICALI
(Devamla) – Bir dakika alabilir miyim acaba Başkanım. 
BAŞKAN –
Tamamlayınız lütfen efendim. 
MUSTAFA ILICALI
(Devamla) – …geliştirilen ulaştırma sistemleriyle, gelecek olan hızlı treniyle,
Ovit Tüneli’yle, Kırık Tüneli’yle, Dallıkavak Tüneli’yle, güneydeki Tekman
Tüneli’yle, büyük bir havaalanıyla beraber Erzurum’da önemli gelişmeler olmuş;
en son, kalkınmasına yönelik de Hükûmetimiz, Sayın Binali Yıldırım tarafından
açıklanan cazibe merkezi programlarına karşı önemli bir yatırımcıyı Erzurum’a
-ulaşım altyapısı, güvenliği manasında, iki tane değerli üniversitesiyle-
çekmeyi başarmıştır. 
En
son da bu referandum çalışmasında Sayın Cumhurbaşkanımız 12 Nisanda İstasyon
Meydanı’nda öyle bir müjde vermiştir ki bütün dünyaya Erzurum’un 2026 Kış
Olimpiyatları adaylığını duyurmuş, ilgililere gerekli talimatı vermiştir. Bunu
çok önemsiyoruz çünkü Erzurum’un bölgesel kalkınmasında; Erzincan’la beraber,
Kars’la beraber bu olimpiyatları almasıyla beraber bölgesel kalkınmada çok çok
önemli adımlar olacaktır. 
Bu arada da
tabii, bu ifadelerimi Mecliste destekleyen tüm milletvekillerimize teşekkür
ediyorum. 
(Mikrofon
otomatik cihaz tarafından kapatıldı)
MUSTAFA ILICALI
(Devamla) - Ülkemizin Erzurum’uyla, 81 iliyle geleceği parlak olsun.
Hepiniz sağ
olun, var olun. (AK PARTİ sıralarından alkışlar)
Başkanım, size
de şükranlarımı sunuyorum verdiğiniz için süre.
BAŞKAN – Çok
teşekkür ediyorum Sayın Ilıcalı.
Evet, Erzurum
sembol şehirlerimizden. Yalnız, daveti biraz geç tarihe bırakması uygun değil,
daha önceye alalım.
MUSTAFA ILICALI
(Erzurum) – Yok, önce Başkanım.
CEYHUN İRGİL
(Bursa) – Mustafa Hocam, bir “Buyurun.” diyemediniz ya, “Gelin arkadaşlar.”
diyemediniz.
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkanı İsmail Kahraman’ın,
Millî Mücadele şehitlerini ve emek verenleri saygıyla andığına ilişkin
konuşması
BAŞKAN –
Erzurum’dan Cihan Harbi başlangıcında ayrılan kadınlar var, çocuklar var. Biri
de Erzurum’a doğru gidiyor heybetli heybetli, her dadaş gibi. “Hayrola,
nereye?” Herkes Erzurum’dan çıkıyor, çoğu kişi. “Evet, duydum ki Erzurum’a
geliyormuş düşman. Kimin evine, kimin memleketine geliyorlar? Hesabı sormaya
gidiyorum.” (AK PARTİ sıralarından alkışlar)
Güzel bir şey
ama yalnız siz alkışladınız. 
MUSTAFA ILICALI
(Erzurum) – Yalnız kaldım Başkanım.
BAŞKAN - Bu ruh
hepimizde var. Necip bir milletiz biiznillah. Erzurum’un da tarihimizde büyük
yeri var. Bütün millî mücadele şehitlerini ve emek verenlerini saygıyla
anıyoruz.
Gündem dışı
konuşmalar tamamlandı. 
Şimdi sayın
milletvekillerimize yerlerinden birer dakikalık söz hakkı verilecek, grup
başkan vekillerinin iki artı bir dakikalık bir söz hakkı var.
Bendeki listeye
göre başlıyorum.
Sayın Erkan
Aydın, Cumhuriyet Halk Partisi Bursa Milletvekili.
V.- AÇIKLAMALAR (Devam)
4.- Bursa Milletvekili Erkan Aydın’ın, iktidar partisi
nasıl bir rejim kurmaya çalışırsa çalışsın laik, demokratik Türkiye
Cumhuriyeti’ni korumaya devam edeceklerine ve 24 Temmuz Lozan Antlaşması’nın
94’üncü yıl dönümüne ilişkin açıklaması
ERKAN AYDIN
(Bursa) – Teşekkür ederim Sayın Başkan.
Bir ülkenin
valisi mensubu bulunduğu tarikatın destekleyicileri tarafından tekbir
sesleriyle makamına oturuyorsa, o ülkenin müfredatında bilim dersleri en aza
indirilip cihat dersleri konuyorsa, o ülkede yüzlerce aydın, gazeteci ve genç
cezaevlerine atılıyorsa, insanları işe dönmek için açlık grevinde yaşamının
sonuna geliyorsa o ülkenin laik, demokratik yapısının tüm hücreleriyle oynanıyor
demektir. Önümüzdeki saatlerde Genel Kurula gelecek olan İç Tüzük
değişikliğinin de bunun bir parçası olduğunu düşünmekteyim. İktidar partisi
nasıl bir rejim kurmaya çalışıyorsa çalışsın bizler laik, demokratik Türkiye
Cumhuriyeti’ni korumaya devam edeceğiz.
Bugün Lozan
Antlaşması’nın 94’üncü yılı. Osmanlı’da Sevr’le kaybedilen Anadolu’yu yeniden
kazandıran Lozan Antlaşması’nın yıl dönümü dolayısıyla Ulu Önder Atatürk’ü,
İsmet Paşa’yı ve silah arkadaşlarını minnetle ve saygıyla anıyorum.
Teşekkürler.
BAŞKAN –
Teşekkür ediyorum.
İkinci söz
hakkı, Baki Şimşek, Milliyetçi Hareket Partisi Mersin Milletvekili…
Buyurun Baki
Bey.
5.- Mersin Milletvekili Baki Şimşek’in, Diyanet İşleri
Başkanlığının umre ve hacca görevli göndermede adil davranmadığı yönünde
şikâyetler olduğuna ve çiftçilere bir ek süre tanınarak ÇKS kayıtlarının
yapılmasıyla ilgili mağduriyetin giderilmesini beklediğine ilişkin açıklaması
BAKİ ŞİMŞEK
(Mersin) – Teşekkür ediyorum Sayın Başkan.
Sayın Başkan,
birinci sorum Diyanet İşleri Başkanına olacak. Hac sezonu başladı ve kuralar
çekildi. Binlerce imam-hatip görevli olarak hacca gidecek. Yalnız, birçok
imam-hatipten şikâyetler alıyoruz; yirmi beş otuz yıl Diyanet İşleri Başkanlığı
bünyesinde görev yapmalarına rağmen, içlerinde beş on defa umreye ve hacca
gidenler olduğunu ama birçok imam-hatibin görev süresi içerisinde bir defa dahi
umreye ve hacca görevli olarak gönderilmediklerini, burada adil
davranılmadığını ve Diyanet İşlerinin bunu mutlaka gözden geçirmesi gerektiğini
söylüyorlar.
İkinci sorum da
Tarım Bakanına olacak. Türkiye’nin birçok yerinde çiftçilerimiz ÇKS kayıtlarını
yaptıramamışlardır, birçok çiftçimizden bu yönde şikâyetler almaktayız.
Çiftçilerimize yeni bir ek süre tanınarak ÇKS kayıtlarının yapılmasıyla ilgili
mağduriyetin giderilmesini bekliyorum.
Teşekkür ediyor,
saygılar sunuyorum.
BAŞKAN –
Teşekkür ediyorum Sayın Şimşek.
Ahmet Akın,
Cumhuriyet Halk Partisi Balıkesir Milletvekili.
6.- Balıkesir Milletvekili Ahmet Akın’ın, 24 Temmuz
Lozan Antlaşması’nın 94’üncü yıl dönümüne, Cumhuriyet gazetesinin yazar ve
yöneticilerinin bugün mahkeme önüne çıktığına ve Balıkesir’in Burhaniye
ilçesinin Sübeylidere Mahallesi’nde meydana gelen sel felaketi nedeniyle
yaşanan mağduriyetin giderilmesini dilediğine ilişkin açıklaması
AHMET AKIN (Balıkesir)
– Sayın Başkan, teşekkürler.
Bugün 24 Temmuz,
egemenliğimizin ve bağımsızlığımızın tapusu olan Lozan’ın 94’üncü yıl dönümü.
Başkomutanımız Atatürk ve muzaffer kumandan İsmet Paşa başta olmak üzere ömrünü
cephelerde geçirmiş kahramanlarımızı saygıyla ve minnetle anıyorum. 
Ayrıca, bugün,
Cumhuriyet gazetesinin yazar ve yöneticileri Türk basınında resmî sansürün
kaldırılışının 109’uncu yıl dönümünde mahkeme önüne çıkıyorlar. İfade özgürlüğü
önündeki engeller kalksın, halkın haber alma özgürlüğü serbest kalsın diye
adalet istiyoruz.
Sayın
Başkan, Balıkesir’in Burhaniye ilçesinin Sübeylidere Mahallesi’nde geçen hafta
sel felaketi meydana geldi. Burada can kaybının yaşanmaması bizleri sevindirdi
fakat halkımızın ciddi zararı var. Vatandaşın dişinden tırnağından artırdığı,
edindiği mallar büyük zarar gördü. Büyük Türkiye Cumhuriyeti’nin yetkililerinin
bu küçük mahallemizin mağduriyetini ve zararını derhâl ödemesini bekliyor ve
konuyu takip etmenizi diliyorum. 
BAŞKAN
– Teşekkür ediyorum efendim.
AK
PARTİ’den Ali Cumhur Taşkın, Mersin… 
7.- Mersin Milletvekili Ali Cumhur Taşkın’ın, İsrail’in
tüm uyarılara rağmen insan haklarına aykırı ve baskıcı tutumunda ısrar
etmesini, Harem-i Şerif’te cuma namazı kılınmamasını ve İsrail güçlerinin cuma
namazı için toplananlara karşı güç ve şiddet kullanımını kınadığına ilişkin
açıklaması
ALİ
CUMHUR TAŞKIN (Mersin) – Teşekkür ederim Sayın Başkan.
Bilindiği
gibi, İsrail’in 1967’den bu yana işgal altında tutmakta olduğu Doğu Küdüs’te 14
Temmuz günü Mescidi Aksa’nın avlusunda 3 Filistinli genç, işgalci İsrail
askerleri tarafından kurşun yağmuruna tutularak şehit edildi. Şehitlerimize
Allah’tan rahmet diliyorum. 1969’dan bu yana ilk defa Mescidi Aksa’da cuma
namazı kılınmasına izin verilmedi. İslam’ın ilk kıblesi, harem mescitlerinin
üçüncüsü, ümmetin izzet ve şerefi olan Mescidi Aksa’da İsrail’in yaptığı,
açıkça ibadet özgürlüğüne ve din özgürlüğüne bir saldırıdır. 14 Temmuz günü ve
sonrasında yaşananlar bir kez daha tüm Müslümanları derinden yaralamıştır.
İsrail’in tüm uyarılara rağmen bu insan haklarına aykırı ve baskıcı tutumunda
ısrar etmesini, Harem-i Şerif’te cuma namazı kılınmamasını ve İsrail güçlerinin
cuma namazı için toplanan kardeşlerimize karşı güç ve şiddet kullanımı kınıyor,
Genel Kurulu saygıyla selamlıyorum.
BAŞKAN
– Teşekkür ediyorum efendim.
Söz
sırası Vecdi Gündoğdu Bey, Kırklareli CHP Milletvekili…
8.- Kırklareli Milletvekili Vecdi Gündoğdu’nun,
okullarda dinî temellere dayalı bir müfredat değişikliğiyle bilimsellikten uzak
eğitimin pekiştirildiğine ve 24 Temmuz Lozan Antlaşması’nın 94’üncü yıl
dönümüne ilişkin açıklaması
VECDİ
GÜNDOĞDU (Kırklareli) – Teşekkür ediyorum Sayın Başkanım.
BAŞKAN
– Rica ederim. 
VECDİ
GÜNDOĞDU (Kırklareli) – Sayın Başbakan, bilimsellikten uzak eğitim sisteminin
ortaya çıkardığı itaatkâr kukla hainlerinin 15 Temmuz gecesi milletimize
yaşattığı faciadan ders alınmalıdır. Ama ne yazıktır ki ders almak bir yana tüm
okullarımızda dinî temellere dayalı bir müfredat değişikliğiyle bilimsellikten
uzak eğitim daha da pekiştirilmektedir. Sayın Başbakan, laik ve bilimsel
eğitimden uzak, cumhuriyet değerlerini ve Atatürk’ü yok sayıp din temelli
eğitimi daha da pekiştirerek yeni 15 Temmuzları önlemek bir yana yeni
faciaların tohumlarını atarsınız. Yüce Meclisten sizi uyarıyorum yoksa Allah korusun
yeni kandırılma hikâyeleri dinlemeye devam ederiz.
Sayın
Başkanım, bugün Lozan Barış Antlaşması’nın 94’üncü yılı. Emperyalistlere karşı
Sevr’i yırtarak cumhuriyetimizin kuruluş tapusunu alan Mustafa Kemal Atatürk,
İsmet İnönü ve tüm Kurtuluş Savaşı kahramanlarımızı saygıyla anıyorum. 
BAŞKAN –
Teşekkür ediyorum efendim. 
Sayın Mazlum
Nurlu, Cumhuriyet Halk Partisi Manisa Milletvekili. 
Buyurun
Beyefendi. 
9.- Manisa Milletvekili Mazlum Nurlu’nun, 24 Temmuz
Lozan Antlaşması’nın 94’üncü yıl dönümüne ilişkin açıklaması
MAZLUM NURLU
(Manisa) – Sayın Başkan, Türkiye Cumhuriyeti’nin tapusu olarak kabul ettiğimiz
Lozan Barış Antlaşması, özgürlük ve bağımsızlığımızın tescil edilmesi olup
ulusumuzu Sevr’e mahkûm etmeye kalkışanlara karşı kazanılmış bir zaferdir. 
1919’dan bu yana
iş birlikçilere ve hainlere karşı verdiğimiz mücadelede, işgale ve esarete
karşı verdiğimiz Kurtuluş Savaşı’ndan, bize çağdaş uygarlık yolunu açan
cumhuriyetten ve bağımsızlığımızın tapusu Lozan’dan güç aldık. Bundan sonra da
aldığımız bu güçle, Türkiye'nin demokratikleşmesi, ilerlemesi, gelişmesi ve
kalkınması için çalışacağımızdan kimsenin kuşkusu olmasın. 
Lozan Barış
Antlaşması’nın 94’üncü yıl dönümünü kutluyor, Gazi Mustafa Kemal Atatürk ve
dava arkadaşlarını, başta İsmet İnönü olmak üzere Lozan heyetinde bulunan tüm
üyeleri şükranla anıyor, Genel Kurulu saygıyla selamlıyorum. 
BAŞKAN –
Teşekkür ediyorum. 
Şimdi, söz
sırası Fatma Benli Hanımefendi’de, AK PARTİ İstanbul Milletvekili. 
Hanımefendi,
buyurun. 
10.- İstanbul Milletvekili Fatma Benli’nin, Kudüs’te
hayatını kaybedenlere Allah’tan rahmet dilediğine, zulüm ve işgalin asla
başarılı olamayacağına ilişkin açıklaması
FATMA BENLİ
(İstanbul) - Teşekkür ederim Sayın Başkan. 
Peygamberimiz’in
miracına tanıklık eden Kudüs’te 50 yaş altı bireylerin camilere girmesinin
yasaklanması sonucu hayatını kaybedenlere Allah’tan rahmet diliyor ve
yaşananları kınıyorum. 
Uluslararası
hukuka aykırı olan bu ihlaller asla kabul edilemez. Sezai Karakoç’un “Kudüs”
şiirinin dizelerinde belirtildiği gibi, Kudüs, âdeta gökte yapılıp yere
indirilen bir şehir; buna rağmen, kentlerin en acılısı olarak tanımlanan Kudüs,
kanayan yaramız olmaya devam ediyor. Dünyada vicdan sahibi olan herkes gibi
Türkiye’de de ayrımsız olarak herkesin yüreği her karış toprağı peygamberler
izi taşıyan Kudüs için atmaya devam ediyor. Biz, her zaman Kudüs’ün yanında
olmaya devam edeceğiz. Zulüm ve işgal asla başarılı olamayacak. 
BAŞKAN – Çok
teşekkür ediyorum efendim. 
Söz sırası Sayın
Sibel Özdemir Hanımefendi’de, Cumhuriyet Halk Partisi İstanbul Milletvekili. 
Buyurun
Hanımefendi. 
11.- İstanbul Milletvekili Sibel Özdemir’in, 24 Temmuz
Lozan Antlaşması’nın 94’üncü yıl dönümüne ve Millî Eğitim Bakanlığının
yayınladığı yeni müfredatın uygulanmasından derhâl vazgeçilmesi çağrısında bulunduğuna
ilişkin açıklaması
SİBEL ÖZDEMİR
(İstanbul) – Teşekkür ederim Sayın Başkan. 
Ülkemizin
kuruluş senedi ve tapusu olan Lozan Antlaşması’nın 94’üncü yıl dönümünü gururla
kutluyor, Büyük Önder Mustafa Kemal Atatürk ve İsmet İnönü’yü saygıyla ve
şükranla anıyorum.
Millî Eğitim
Bakanlığının yayınladığı, eğitimin bilimle olan bağını kesen, tekçi ve
çoğunlukçu anlayışı aşılayan, din ve vicdan özgürlüğünü ortadan kaldıran,
eğitimi siyasallaştıran, eğitimcileri kutuplaştıran, kurucu kazanımlarımızı ve
kurucu değerlerimizi ortadan kaldıran, çocuklarımızın ve ülkemizin geleceğini
karartacak olan gayrimillî yeni müfredatın uygulanmasından derhâl vazgeçilmesi
çağrısında bulunuyor; bilim insanlarını, eğitimcileri, sivil toplum
örgütlerini, aileleri ve ilgili bütün çevreleri bir araya gelip bu Orta Çağ
karanlığına karşı hep birlikte mücadele etmeye davet ediyorum. 
BAŞKAN –
Teşekkür ediyorum efendim.
Söz sırası Sayın
Muharrem Erkek’te, Cumhuriyet Halk Partisi Çanakkale Milletvekili.
12.- Çanakkale Milletvekili Muharrem Erkek’in, 24
Temmuz Lozan Antlaşması’nın 94’üncü yıl dönümü ile basında sansürün
kaldırılmasının 109’uncu yıl dönümüne ve gazeteciler için özgürlük talep
ettiğine ilişkin açıklaması
MUHARREM ERKEK
(Çanakkale) – Sayın Başkan, bundan doksan dört yıl önce, 24 Temmuz 1923
tarihinde Lozan’ı imzaladık. Lozan görüşmeleri başladığında İstanbul ve
Çanakkale Boğazları işgal altındaydı, İzmir Limanı’nda Fransız savaş gemileri
demir atmıştı. Onun için, Lozan, özgürlük demek, bağımsızlık demek. Lozan için
“hezimet” demek Türkiye Cumhuriyeti’ne ihanettir.
Yine, bugün,
basında sansürün kaldırılmasının yıl dönümü. Ne trajiktir ki bugün, sansürün
çok yoğun uygulandığı bir dönemde yine Cumhuriyet gazetesinin yazarları,
çizerleri, yöneticileri yargılanıyorlar. Bugün duruşmada Kadri Gürsel “Ben
terör örgütü üyesi olduğum için değil, eleştiren gazeteci olduğum için
cezaevindeyim, tutukluyum.” dedi ve duruşma salonunda oğluna dahi sarılamadı.
Basın özgürlüğü toplumun, halkın özgürlüğüdür diyorum ve Cumhuriyet gazetesinin
yazarları, çizerleri için, gazeteciler için özgürlük talep ediyorum.
Teşekkür ederim.
(CHP sıralarından alkışlar)
BAŞKAN –
Teşekkür ediyorum.
Söz sırası Sayın
Ali Yiğit Beyefendi’de, Cumhuriyet Halk Partisi İzmir Milletvekili.
Buyurun Ali Bey.
13.- İzmir Milletvekili Ali Yiğit’in, engellilik
oranlarında bir düzenleme öngörülüp öngörülmediğini öğrenmek istediğine ilişkin
açıklaması
ALİ YİĞİT
(İzmir) – Teşekkür ederim Sayın Başkan.
Sağlık
sektöründen olmam sebebiyle bana bu alanda birçok vatandaşımız sektördeki aksaklıkları
iletiyor. Bu hafta bir vatandaşımız görme kaybından dolayı yüzde 32’lik özürlü
raporlu bulunmasına rağmen, yeterli bir oran olmadığı için engelli sınıfına
girmediğini fakat bir taraftan da bu engeli dolayısıyla özel sektörde de iş
bulamadığını söylemekte. Aynı durumda olan vatandaşlarımızın sayısı
azımsanmayacak orandadır. Bu ve benzeri durumda bulunan vatandaşlarımızın
hayatını devam ettirebilmesi için gerekli olan iş olanağını sunabilmek adına
engellilik oranlarında kamuda bir düzenleme öngörülüyor mu veya bu durumdaki
insanların istihdamı için bir çözüm öneriniz var mı?
Teşekkür
ediyorum Sayın Başkan.
BAŞKAN –
Teşekkür ediyorum Beyefendi.
Söz sırası,
Sayın İmran Kılıç, Kahramanmaraş AK PARTİ…
14.- Kahramanmaraş Milletvekili İmran Kılıç’ın, İsrail’in
Filistin’de ve Mescidi Aksa’da yaptıklarını şiddetle kınadığına ilişkin
açıklaması
İMRAN KILIÇ
(Kahramanmaraş) – Teşekkür ederim Sayın Başkan.
İsrail’in
Filistin’de ve Mescidi Aksa’da yaptıklarını şiddetle kınıyorum. 
Asıl sorun,
Müslümanların dağınıklığının getirdiği zafiyetten de kaynaklanmaktadır.
Uygarlık, maddi ve manevi bir ilerlemedir. Milletler de insanlar gibidirler,
hayatları inişli çıkışlıdır. Tarih bunun şahididir. Uygarlıklar ölmezler,
birbirlerini etkileyerek intikal ederler. Bir ülkenin uygarlık derecesi
insanına, bilhassa kadınlarına ve çocuklarına verdiği değerle ölçülür. İnsanın
insana eklediği her şey toptan “uygarlık” adını alır. Dünyada düşüşü olmayan
bir zirve bulunmaz, medeniyetler de öyle. Bu, doğal bir olaydır; doğal olmayan,
geçip giden o medeniyetin ihtişam günleriyle avunmak ve o şanlı geçmişe sadece
destanlar yazmakla meşgul olmaktır. Hâlbuki aklın yolu bu değildir, aklın yolu
medeniyetimizi külleri üzerinden yeniden kurmaya çalışmaktır. 
“Geçmişi unutma
ama oraya takılıp kalma.
Doğru, makul tut
da bir yol; durma, yürü, bahtiyar ol.
Ama zahmetli
seferdir, dayan ha, sonu zaferdir.”
BAŞKAN –
Teşekkür ediyorum.
Efendim, söz
sırası Sayın Muhammet Emin Akbaşoğlu’nda, AK PARTİ Çankırı Milletvekili…
15.- Çankırı Milletvekili Muhammet Emin Akbaşoğlu’nun,
Mescidi Aksa’nın içinde katliamlar yapıldığına, Müslümanların ibadet
özgürlüklerinin kısıtlandığına ve yapılması gerekenin İslam birliğini
gerçekleştirmek olduğuna ilişkin açıklaması
MUHAMMET EMİN
AKBAŞOĞLU (Çankırı) – Teşekkür ederim Hocam.
Müslümanların
yönetiminde asırlarca herkes için hakikat, adalet, merhamet ve barış yurdu olan
Kudüs, siyonist ve emperyalistlerce Osmanlı’nın parçalanmasından sonra zulme,
kan, gözyaşı ve ızdıraba muhatap olmuştur. Son günlerde ise Mescidi Aksa’nın içinde
katliamlar yapılmakta, Müslümanların ibadet özgürlükleri kısıtlanmaktadır.
Kudüs, Müslümanların ilk kıblesi ve ortak namusudur. Kudüs, âlemlere rahmet
olarak gönderilen ve bütün insanlık için kendisinde en güzel örnekler bulunan
Efendimiz’in (AS) miraca yükseldiği mübarek beldedir. Mescidi Aksa’ya, Kudüs’e,
Müslümanların harimiismetine, tüm mazlumlara uzanan eller mutlaka kırılacak,
gereken cevap verilecektir; hiç kimsenin şüphesi olmasın. Yapmamız gereken,
“Girmeden tefrika bir millete düşman giremez, toplu vurdukça yürekler onu top
sindiremez.” şuuruyla İslam birliğini gerçekleştirmektir diyor, hepinize
saygılarımı sunuyorum. 
BAŞKAN
– Teşekkür ediyorum efendim. 
Efendim,
söz sırası, Sayın Nurhayat Altaca Kayışoğlu’nda, Cumhuriyet Halk Partisi Bursa
Milletvekili.
Buyurun
Hanımefendi.
16.- Bursa Milletvekili Nurhayat Altaca Kayışoğlu’nun,
24 Temmuz Lozan Antlaşması’nın 94’üncü yıl dönümüne, 24 Temmuz Basın Bayramı’na
ve Cumhuriyet gazetesi çalışanlarının duruşmasının sürdüğüne ilişkin açıklaması
NURHAYAT
ALTACA KAYIŞOĞLU (Bursa) – Teşekkürler. 
Öncelikle,
mazlum milletlere örnek teşkil eden kurtuluş mücadelesinin cephede
kazanılmasından sonra masa başında taçlandırıldığı Lozan Anlaşması’nın yıl
dönümünde bize bağımsız bir ülke bırakan Mustafa Kemal Atatürk ve İsmet
İnönü’yü saygı ve minnetle anıyorum. 
Bugün
aynı zamanda Basın Bayramı ve Cumhuriyet gazetesi çalışanlarının da duruşması
hâlâ sürüyor. Maalesef yüz dokuz yıl önce kalkan sansür bugün geri dönmüştür.
Gazetecilerin mesleklerini icra etmesinden dolayı cezaevinde olduğu, en hafif
hâliyle otosansürün yaşandığı bir ülkede Basın Bayramı’nı kutlayamıyoruz ama
basın özgürlüğünün ve diğer tüm hak ve özgürlüklerin gerçek anlamda tesisi için
adalet bu ülkeye gelene kadar mücadelemiz sürecek, ülkemiz hak ettiği özgür,
eşitlikçi, adaletli, aydınlık yarınlara ulaşacaktır. 
BAŞKAN
– Teşekkür ediyorum efendim. 
Sayın
Birol Ertem, Cumhuriyet Halk Partisi Hatay Milletvekili… 
Buyurunuz
Beyefendi.
17.- Hatay Milletvekili Birol Ertem’in, Hükûmetin
buğdayda ithalat vergisini yüzde 130’dan yüzde 45’e indirmesine ilişkin
açıklaması
BİROL
ERTEM (Hatay) – Teşekkür ediyorum Sayın Başkanım. 
Hükûmet
Ramazan Bayramı’nın son günü çıkardığı bir kararla buğdayda ithalat vergisini
yüzde 130’dan yüzde 45’e indirmiştir. Buna bağlı olarak serbest piyasada hasat
öncesi buğdayın tonu 1.250 TL idi, şu anda 850 TL’ye düşmüştür. Yine, Hükûmet
yandaş birilerini zengin etmek için milyonlarca çiftçimizi feda etmiştir.
Buğdayda gümrük duvarını indirerek çiftçimiz ithalatçı, tüccar ve sanayici
karşısında güçsüz ve çaresiz bırakılmıştır. Buğday üreticisi ürününü yok
fiyatına satmaya zorlanırken Bakanlığın açıkladığı taban fiyatlar buğday
üreticisini bir kez daha üzmüştür. Aynı dönemde enflasyon yüzde 11, mazot yüzde
20, gübre yüzde 12, tarım ilaç fiyatları yüzde 20 artarken ekmeklik buğday için
taban fiyatı sadece yüzde 3 artmıştır, makarnalık buğdayda ise artış
olmamıştır.
Bu
ülkede namusuyla ve alın teriyle çalışıp evine ekmek götürmek isteyen
çiftçimizin suçu nedir?
Teşekkür
ediyorum.
BAŞKAN
– Teşekkür ediyorum efendim.
Bülent
Öz, Cumhuriyet Halk Partisi Çanakkale Milletvekili…
18.- Çanakkale Milletvekili Bülent Öz’ün, 24 Temmuz
Lozan Antlaşması’nın 94’üncü yıl dönümüne ve 2017 Şubat ayında Çanakkale’nin
Ayvacık ilçesindeki depremde yıkılan evlerin yapımına ne zaman başlanacağını
öğrenmek istediğine ilişkin açıklaması
BÜLENT
ÖZ (Çanakkale) – Teşekkür ederim Sayın Başkan.
Öncelikle,
Türkiye Cumhuriyeti’nin tapusu olan Lozan Antlaşması’nın 94’üncü yıl dönümünü
kutlarım.
Sayın
Başkan, sorum Hükûmete. 2017 Şubat ayında Çanakkale’nin Ayvacık ilçesindeki
depremde Taşağıl, Tuzla, Yukarıköy, Çamköy ve Gülpınar köylerinde hasar ve
yıkım meydana gelmişti. Evleri yıkılan, hasar gören köylümüz AFAD’ın kurduğu
koyteyner evlerde yaşamaktadır. Deprem bölgesini ziyaret eden AK PARTİ
milletvekilleri ve Hükûmet yetkilileri müjde vererek evlerin ücretsiz
yapılacağını dile getirmişlerdi. 18 Mart törenlerinde Çanakkale’ye gelen
Başbakan, depremzedeleri ziyaretinde, evlerin temellerinin 9 Nisanda atılacağı
sözünü vermişti. Bugün itibarıyla bölgeye bir çivi dahi çakılmamıştır.
“Ücretsiz yapılacak.” denilen evlerin şimdi yirmi yıllık kredi ödemesini kabul
edenler için yapılacağı söylentileri doğru mudur? Doğruysa ödeyemeyecek olan
vatandaşımız mağdur mu kalacaktır? Ücretsiz yapılacağının sözünü verdiğiniz
evlerin yapımına ne zaman başlamayı planlıyorsunuz?
Geçtiğimiz
gün deprem yaşayan Muğlalı hemşehrilerime de geçmiş olsun dileklerimi sunarım. 
BAŞKAN
– Teşekkür ediyorum efendim.
Söz
sırası, Sayın Hüsnüye Erdoğan, AK PARTİ Konya Milletvekili…
Evet
yol arkadaşım, buyurun.
19.- Konya Milletvekili Hüsnüye Erdoğan’ın, Kudüs’ün ve
Harem-i Şerif’in İslami karakterinin muhafazası ve Filistinlilerin haklı
davalarının savunulmasının tüm İslam âleminin vazifesi olduğuna ilişkin açıklaması
HÜSNÜYE
ERDOĞAN (Konya) – Teşekkür ediyorum Sayın Başkanım.
Bilindiği
üzere, Türkiye olarak Filistin davasına büyük önem atfediyor, her türlü zeminde
Filistinli kardeşlerimizin haklarını savunuyoruz. İsrail’in Filistin’deki
işgalinin ve Filistinli kardeşlerimize yönelik hak ihlallerinin, son olarak
2016 Aralık ayında kabul edilen 2334 sayılı Birleşmiş Milletler Genel Kurul
Kararı başta olmak üzere, uluslararası hukuka aykırı olarak, maalesef, şiddetli
biçimde sürdüğü bir dönemden geçiyoruz. İsrail’in yerleşim faaliyetlerine ve
Harem-i Şerif’in kutsiyetine yapılan saldırılara karşı tepkimizi göstermeye
devam edeceğiz. 
Son olarak,
İstanbul’da Sayın Cumhurbaşkanımızın himayelerinde, Başbakan Hamdallah’ın
katılımıyla düzenlenen Kudüs Vakıfları Forum toplantısı da Kudüs konusundaki
müşterek hassasiyetimizin sergilenmesi bakımından anlamlı olmuştur. 
Kudüs’ün ve
Harem-i Şerif’in İslami karakterinin muhafazası ve Filistinli kardeşlerimizin
haklı davalarının savunulması tüm İslam âleminin vazifesidir. İsrail’in 14
Temmuz günü vuku bulan çatışmayı gerekçe göstererek Harem-i Şerif’te uygulamaya
koyduğu, metal dedektörleri başta olmak üzere, tüm kısıtlamaların derhâl
kaldırılmasını istiyoruz. 
Genel Kurulu
saygıyla selamlıyorum. 
BAŞKAN –
Teşekkür ediyorumhaHanı. 
Söz sırası Sayın
Tur Yıldız Biçer Hanımefendi’de, Cumhuriyet Halk Partisi Manisa Milletvekili. 
20.- Manisa Milletvekili Tur Yıldız Biçer’in, “Hak,
hukuk, adalet; kahrolsun istibdat, yaşasın hürriyet!” dediğine ilişkin
açıklaması
TUR YILDIZ BİÇER
(Manisa) – Hak, hukuk, adalet; kahrolsun istibdat, yaşasın hürriyet! Hak,
hukuk, adalet; kahrolsun istibdat, yaşasın hürriyet! Hak, hukuk, adalet;
kahrolsun istibdat, yaşasın hürriyet! Hak, hukuk, adalet; kahrolsun istibdat,
yaşasın hürriyet! Hak, hukuk, adalet; kahrolsun istibdat, yaşasın hürriyet!
Hak, hukuk, adalet; kahrolsun istibdat, yaşasın hürriyet! (CHP sıralarından
“Hak, hukuk, adalet; kahrolsun istibdat, yaşasın hürriyet!” sesleri) Hak,
hukuk, adalet; kahrolsun istibdat, yaşasın hürriyet! (CHP sıralarından
alkışlar) 
BAŞKAN –
Efendim, söz sırası Sayın Erkan Haberal Beyefendi’de. 
Buyurunuz Erkan
Bey. 
21.- Ankara Milletvekili Erkan Haberal’ın, Ankara’nın
mahalle statüsüne geçirilen köylerinde ciddi sorunlar olduğuna ve bu konuda
yapmış olduğu konuşmaların göz ardı edildiğine ilişkin açıklaması
ERKAN HABERAL
(Ankara) – Teşekkür ederim Sayın Başkanım. 
Geçen hafta
kürsüden, efendim, Ankara’nın köylerinin sorunlarını dile getirmiştim. Köyden
mahalleye geçirilen köylerde ciddi sorunlar vardır ve hâlen devam etmektedir.
Bizim buradan yapmış olduğumuz konuşmalar maalesef göz ardı edilmektedir.
Tohumlar köyünün imamının olmadığını, acil imam gerektiğini söylemiştim. 90
yaşındaki Fatma Boyraz teyzenin kendi tapulu arazisi üzerine yapmış olduğu evin
hâlâ suyunun bağlanmadığının, büyükşehir belediyesi ve ilçe belediyesi arasında
gidip geldiğinin, kendi tapulu arazisi üzerinde ev yapanların elektriklerinin
bağlanmadığının, köy mü mahalle mi olduklarının belli olmadığının altını
çizmiştim. Maalesef bir düzenleme yapılmamıştır efendim. 
En son dün
gittiğim Karahasanlı köyünün imamı yoktur, köyün kanalizasyonu yoktur, köyde
çok ciddi problemler vardır. Köyün muhtarının ifadesini burada sizlerle
paylaşmak istiyorum efendim. “Bizleri burada tutmak belki zor, maliyetli. Yalnız,
gideni geri getirmek daha zordur.” demiştir efendim. Mahalleler özellikle
“kırsal mahalle” unvanı almak istemektedirler. “Mademki mahalleyiz, neden 2,5
TL’ye EGO otobüsleri gelmiyor da 8 TL’ye ilçe otobüsleriyle taşınıyoruz?”
demektedirler. Köyde çok ciddi sıkıntı vardır. 
Çankaya’nın,
Balâ’nın, Gölbaşı’nın köyleri büyük bir sıkıntıdadır efendim.
Teşekkür
ediyorum. 
BAŞKAN –
Teşekkür ediyorum.
Efendim, söz
sırası Sayın Hikmet Ayar Beyefendi’de, AK PARTİ Rize Milletvekili. 
Buyurun Sayın
Ayar.
22.- Rize Milletvekili Hikmet Ayar’ın, İsrail’in
Kudüs’teki saldırgan tutumunu lanetlediğine ilişkin açıklaması
HİKMET AYAR
(Rize) – Teşekkür ederim Sayın Başkanım. 
Son günlerde
Kudüs’te İsrail’in saldırgan tutumu tüm dünyanın gözü önünde devam ediyor.
Elbette bu tutumu kınıyoruz, lanetliyoruz. Konunun sadece Müslümanların konusu
olmadığını, Hristiyanların da konusu olduğunu düşünüyorum. Onun için tüm
dünyayı bu haddini bilmezlere karşı harekete geçmeye davet ediyorum.
“Dünya 5’ten
büyüktür.” söyleminin ne kadar doğru ve yerinde bir söylem olduğu bir kez daha
ortaya çıkmıştır. 
Dünya herkesin
barış içinde yaşamasına yetecek kadar büyüktür diyorum, saygılar sunuyorum.
BAŞKAN –
Teşekkür ediyorum Sayın Ayar.
Efendim, son söz
Sayın Serdal Kuyucuoğlu’nun, Cumhuriyet Halk Partisi Mersin Milletvekili. 
23.- Mersin Milletvekili Serdal Kuyucuoğlu’nun, Paris
İklim Anlaşması’nın Türkiye Büyük Millet Meclisinin onayına ne zaman
sunulacağını öğrenmek istediğine ilişkin açıklaması
SERDAL
KUYUCUOĞLU (Mersin) – Teşekkür ederim Sayın Başkan. 
Almanya’da
yapılan G20 zirvesinde gündeme gelen Paris İklim Anlaşması’nı 150’den fazla
ülke parlamentolarına onaylatmış olduğu hâlde ülkemiz henüz bu konuyu
Parlamentoya getirmiş değildir. Küresel ısınmaya neden olan sera gazı
salınımını azaltmayı ve sürdürülebilir kalkınma temeline dayalı
karbonsuzlaşmayı amaçlayan ve Kyoto Protokolü’nden sonraki en önemli anlaşma
olan Paris Anlaşması iklimsel felaketlerin önlenmesi açısından son derece
önemlidir. Sayın Başbakana sormak istiyorum: Paris Anlaşması’nı Türkiye Büyük
Millet Meclisinin onayına ne zaman sunmayı düşünüyorsunuz? Bu anlaşmayı Türkiye
Büyük Millet Meclisinin onayına sunmak için yerine getirilmesini beklediğiniz
koşullar nelerdir?
Teşekkür ederim
Sayın Başkan.
BAŞKAN –
Teşekkür ediyorum.
Efendim, sayın
milletvekillerine verilen söz hakları yerine getirildi. Şimdi sayın grup başkan
vekillerinin söz hakları var.
Milliyetçi
Hareket Partisi Grup Başkan Vekilimiz Erkan Akçay, buyurun efendim.
24.- Manisa Milletvekili Erkan Akçay’ın, 24 Temmuz Lozan
Antlaşması’nın 94’üncü yıl dönümü ile Batı Trakya Türklerinin lideri Doktor
Sadık Ahmet’in vefatının 22’nci yıl dönümüne, Basın Bayramı ile 1960 yılında
kabul edilen Basın Ahlak Yasası’nın yıl dönümüne ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Bugün İstiklal
Savaşı’yla kurduğumuz Türkiye Cumhuriyeti’nin temel belgelerinden olan Lozan
Barış Antlaşması’nın 94’üncü yıl dönümüdür. Lozan Barış Antlaşması’yla Kurtuluş
Savaşı’nda cephede kazandığımız büyük zafer diplomatik bir başarıyla
taçlandırılmış, Türkiye Cumhuriyeti’nin temelleri atılmıştır. Bu antlaşmayla
egemenliğimiz uluslararası alanda tescil edilmiş, ülkemiz bugünkü sınırlarına
kavuşmuş, bağımsız ve millet egemenliğine dayalı bir devlet olarak varlığımız
dünyaya ilan edilmiştir. Büyük kahramanlıkla ve diplomatik bir zaferle çizilen
sınırlarımız bundan sonra da aynı kararlılıkla korunacak, milletimizin
bağımsızlığına göz dikenler tıpkı o günkü gibi yine hüsrana uğrayacaklardır. 
Bu düşüncelerle
Lozan Barış Antlaşması’nın 94’üncü yıl dönümünü kutluyor, cumhuriyetimizin
kurucusu Gazi Mustafa Kemal Atatürk başta olmak üzere istiklal mücadelemizin
bütün kahramanlarını ve anlaşmanın heyetinde yer alan devlet adamlarımızı
rahmet ve şükranla anıyorum. 
Batı Trakya
Türklüğünün mücadelesini ömrü boyunca sürdüren, hayatını aziz millet varlığına
adayan Doktor Sadık Ahmet’in vefatının 22’nci yıl dönümünü idrak ediyoruz. Batı
Trakya Türklüğünün hakkını, hukukunu savunan, 24 Temmuz 1995 tarihinde şüpheli
bir trafik kazasına kurban verdiğimiz Batı Trakya Türklerinin lideri Doktor
Sadık Ahmet’i rahmetle anıyorum. Ruhu şad olsun, mekânı cennet olsun.
(Mikrofon
otomatik cihaz tarafından kapatıldı) 
BAŞKAN
– Buyurun beyefendi.
ERKAN
AKÇAY (Manisa) – Bugün, ayrıca gazetecilere sansürün kaldırılması vesilesiyle
kutlanan Basın Bayramı ve aynı zamanda 1960 yılında kabul edilen Basın Ahlak
Yasası’nın yıl dönümüdür.
Basın
mensupları, toplumu bilgilendiren ve kamuoyunu aydınlatan önemli bir görevi
icra etmektedirler. Basın mensuplarının bu görevlerini kısıtlamama, sansüre
uğramadan özgürce yapmaları basın özgürlüğünün ilk şartıdır. Ancak basın
mensupları, bunu meslek ahlak ve ilkelerine bağlı kalarak, toplumun değerlerini
dikkate alarak doğru, zamanında ve etkin bir biçimde gerçekleştirmek
sorumluluğunu da üzerlerinde taşımak durumundadırlar. Bu ince çizgi, “basın
özgürlüğü” ve “basın ahlakı” kavramlarının birbirleriyle çatışmadan var
olabilmesi için dikkat edilmesi gereken en önemli husustur. Basın Ahlak
Yasası’nın kabul edildiği ve gazetecilere sansürün kaldırıldığı bu günde
toplumu doğru ve özgürce bilgilendirmek gibi zorlu bir görevi yerine getiren
tüm basın camiasına tebrik ve teşekkürlerimizi sunuyorum.
Teşekkür
ederim Sayın Başkan.
BAŞKAN
– Çok teşekkür ediyorum.
Buyurun
Halkların Demokratik Partisi Grup Başkan Vekili Sayın Ahmet Yıldırım Bey.
25.- Muş Milletvekili Ahmet Yıldırım’ın, basında
sansürün kaldırılışının 109’uncu yıl dönümüne, Cumhuriyet gazetesinin
yazarları, çalışanları ile yöneticilerinin ilk kez bugün mahkeme karşısına
çıktığına, siyasi iktidarın sadece toplumsal yaşam içerisinde demokratik
siyaset kanallarını kapatmadığına, İç Tüzük’le birlikte Mecliste de siyaset
yapma hakkını kısıtlayan bir düzenleme yoluna gittiğine ve bu nedenle alanlarda
demokrasi nöbetlerinde olacaklarına ilişkin açıklaması
AHMET
YILDIRIM (Muş) – Teşekkür ederim Sayın Başkan.
Sayın
Başkan, bugün, sansürün ülkemizde kaldırılışının 109’uncu yılı. İkinci
Meşrutiyet’le birlikte bu ülkede basında sansür kaldırıldı ama 2017
Türkiyesinde ülkemiz yüz dokuz yıl öncesinin bile gerisine düşen bir noktada.
İktidarı eleştiren basının neyle karşılaştığını bütün ülke ve uluslararası
toplum maalesef ibretle izliyor. Ne hazindir ki sansürün kaldırışının yıl
dönümünde bu ülkede özgür basının, toplumun vicdanının sesi olmaya çalışan Cumhuriyet
gazetesinin yazarları, çalışanları, yöneticileri ilk kez mahkeme karşısına
çıkıyor. Cumhuriyet gazetesinin yazarları, yöneticileri, çalışanları asla iddia
edildiği gibi herhangi bir örgüt mensubiyetinden değil iktidarı hedef alan
eleştirilerinden ötürü, demokratik hak olan eleştiri hakkını kullandıkları ve
toplumun doğru haber alma görevini iyi icra ettikleri için içerideler. 
Yine,
Sayın Başkan, uzunca bir süredir ülkemizde demokratik siyaset kanalları bizzat
iktidar tarafından kapatılmıştır. Demokratik siyaset hakkını güvence altına
alan uluslararası sözleşmeler, Anayasa ve yasalar, iktidar tarafından ihlal
edilmektedir. İktidar, siyaset yapma hakkını sadece kendisi için hak olarak
görmektedir. Ülkenin, toplumsal yaşamın ve siyasetin normalleşmesi için,
iktidarın bu yasa dışı uygulamalarının ortadan kaldırılması için, yarından
itibaren biz Meclis dışında da belli etkinliklere başlıyoruz ve Mecliste bu İç
Tüzük’ün değiştirildiği hafta, ağustos ayı boyunca bütün grup toplantılarımızı
ülkemizin farklı kentlerinde, yarın Diyarbakır’da, bir sonraki hafta
İstanbul’da...
(Mikrofon
otomatik cihaz tarafından kapatıldı) 
AHMET
YILDIRIM (Muş) - ...bir sonraki hafta Van’da ve bir sonraki hafta da İzmir’de
olmak üzere açık alanlarda grup toplantılarımızı yaparak bu illerde birer
haftalık demokrasi nöbetlerine başlıyoruz. Çünkü siyasi iktidar, sadece
demokratik siyaset kanallarını toplumsal yaşam içerisinde kapatmamış, bizzat bu
İç Tüzük’le birlikte Mecliste de siyaset yapma hakkını kısıtlayan bir düzenleme
yoluna gitmiştir. Milletvekillerinin nasıl konuşması gerektiğini, ne kadar
konuşması gerektiğini bizzat İç Tüzük’le çizmeye çalışan bir çerçeve, asla
demokratik siyaset çerçevesi olamaz. Bu temelde halk buluşmaları ve demokrasi
nöbetleriyle önümüzdeki bir ay boyunca alanlarda demokrasi nöbetlerinde
olacağız diyorum. 
Teşekkür
ederim. 
BAŞKAN
– Efendim, söz sırası Cumhuriyet Halk Partisi Grup Başkan Vekili Sayın Özgür
Özel’de. 
Buyurun
beyefendi. 
26.- Manisa Milletvekili Özgür Özel’in, 24’üncü Dönem
Samsun Milletvekili İhsan Kalkavan’ın vefat ettiğine, 24 Temmuz Basın
Bayramı’na, 24 Temmuz Lozan Antlaşması’nın 94’üncü yıl dönümüne ve Batı Trakya
Türklerinin lideri Doktor Sadık Ahmet’in vefatının 22’nci yıl dönümüne ilişkin
açıklaması
ÖZGÜR
ÖZEL (Manisa) – Sayın Başkan, teşekkür ederim. 
24’üncü
Dönem Samsun Milletvekilimiz Sayın İhsan Kalkavan ağabeyimizi dün kaybettik.
2015’te geçirdiği bir kalp krizinden sonra hastalığıyla uzun, zorlu bir
mücadele verdi, hayata tutunmak için çok gayret etti, maalesef dün bu mücadelesini
kaybetti. İhsan ağabeyimizi bugün Sayın Grup Başkan Vekilimiz Levent Gök ve
grubumuzdan çok sayıda arkadaşımız Samsun’da son yolculuğuna uğurladılar.
Babacan ağabeyimizi, güzel ağabeyimizi, koca yürekli, yufka yürekli ağabeyimizi
bir kez daha buradan rahmetle anıyoruz. Ailesine, tüm sevenlerine başsağlığı
dilerken cenazeye katılan, başsağlığı mesajları yayımlayan, grubumuzu, grup
yöneticilerimizi, parti yöneticilerimizi arayarak taziyelerini bildiren tüm
siyasi partilerin değerli milletvekillerine, yöneticilerine de teşekkür
ediyoruz Cumhuriyet Halk Partisi olarak. İhsan ağabeyin bugün bir kez daha
tutanakta adı geçiyor. Hepimiz çalışacağız, çabalayacağız, koşturacağız ama bir
kez de tutanaklarda böyle yer alacağız. Her milletvekilinin İhsan ağabey gibi
hep olumlu, hep güzel duyguların ifade edildiği bir hatırata sahip olarak
hayatını tamamlamasını hepimiz için temenni ediyoruz. 
Bugün 24 Temmuz
Basın Bayramı, sansürün kaldırıldığı; aynı zamanda, gazeteciliğin ve
gerçeklerin Cumhuriyet gazetesi üzerinden İstanbul’da yargılandığı bir gün.
Sansürün kaldırılışının yıl dönümünde, yapılan bir haberden, hem de malumun
ilamından dolayı, herkesin bildiği bir gerçeği ifade etmekten dolayı bu
Parlamentonun bir milletvekilinin de ve Cumhuriyet gazetesinin yazarlarının da
yargılandığı ve ceza aldığı bir süreci de yaşadık. Ayrıca, bugünkü Cumhuriyet
davasında sansür arkalanmakta ve gerçekler, gazetecilik de
yargılanmaktadır. 
(Mikrofon
otomatik cihaz tarafından kapatıldı) 
BAŞKAN – Buyurun
efendim. 
ÖZGÜR ÖZEL (Manisa)
- 94’üncü yılını kutladığımız Lozan Barış Anlaşması, bugün, vatanımızın
diplomaside tanındığı, kurtuluş senedini aldığı gündür. Ulu Önder Gazi Mustafa
Kemal Atatürk’ün dediği gibi, bu anlaşma Türk milletine karşı yüzyıllardan beri
hazırlanmış -Sevr Anlaşması’nın tamamlandığı sanılmış- büyük bir işgalin ve
suikastın sonuçsuz kaldığını bildiren bir belgedir, tarihimizde benzeri
görülmemiş bir siyasi zaferdir. Türkiye'nin var oluş belgesinin 94’üncü yılında
Mustafa Kemal Atatürk’ü ve Lozan’ın mimarı İsmet İnönü’yü ve tüm kahramanları
sonsuz saygı ve minnetle anıyoruz. 
Son olarak da
bugün Doktor Sadık Ahmet’in ölümünün 22’nci yıl dönümü. Bugün Yunanistan’ın
Gümülcine şehrinde yapılan törenlerde partimizi Tekirdağ Milletvekilimiz Emre
Köprülü ve Edirne Milletvekilimiz Erdin Bircan bizzat temsil etmektedirler. 
Batı Trakya’nın
kalkınması için büyük mücadele vermiş…
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – …oradaki soydaşlarımızın hakları için mücadele vermiş ve şüpheli bir
ölümle hayata gözlerini yummuş olan rahmetli Doktor Sadık Ahmet’i de bir kez
daha minnetle ve rahmetle anıyoruz.
BAŞKAN –
Efendim, teşekkür ediyorum. 
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkanı İsmail Kahraman’ın,
22’nci Dönem Samsun Milletvekili İhsan Kalkavan’a Allah’tan rahmet dilediğine
ilişkin konuşması
BAŞKAN – Biz de
Meclis olarak, Genel Kurul olarak yakınlarına başsağlığı, Sayın İhsan
Kalkavan’a da rahmet diliyoruz. “Baki kalan bu kubbede bir hoş sada imiş.” 
Devamlı “Abi.”
diye bahsettiniz, öyle izler bırakmış zaten. Allah gani gani rahmet etsin,
yeri, mekânı cennet olsun.
ÖZGÜR ÖZEL
(Manisa) – Teşekkür ederiz Sayın Başkan. 
BAŞKAN – Efendim
şimdi söz sırası, AK PARTİ Grup Başkan Vekili Sayın İlknur İnceöz
Hanımefendi’de. 
Hanımefendi,
buyurun.
V.- AÇIKLAMALAR (Devam)
27.- Aksaray Milletvekili İlknur İnceöz’ün, Harem-i
Şerif’in kutsiyetine ve tarihî statüsüne saygı gösterilmesinin insani, hukuki
ve tarihe karşı bir sorumluluk olduğuna, Türkiye'nin Filistin halkının ve Filistin’in
haklı davasının yanında olduğuna, ülkenin birlik ve beraberliğine, toprak
bütünlüğüne karşı önemli bir mücadele verilmekte olduğuna, 24 Temmuz Basın
Bayramı ve basında sansürün kaldırılışının 109’uncu yıl dönümüne ve Muş
Milletvekili Ahmet Yıldırım’ın yaptığı açıklamasındaki bazı ifadelerine ilişkin
açıklaması 
İLKNUR İNCEÖZ
(Aksaray) – Sayın Başkan, değerli milletvekilleri; ben de sözlerime başlarken
özellikle İsrail’in Filistin’de uyguladığı zulmü kınadığımı belirtmek
istiyorum. 
İsrail’in 1967’den
bu yana işgal altında tuttuğu Doğu Kudüs’te 14 Temmuz günü Müslümanların cuma
namazını kılmalarına izin vermemesi, yaşanan olaylarda şehitlerin ve onlarca
yaralının olması gerçekten bizim için, İslam âlemi için ve insanlık için derin
üzüntü kaynağı olmuştur. Harem-i Şerif’in kutsiyetine ve tarihî statüsüne saygı
gösterilmesi insani, hukuki ve tarihe karşı da bir sorumluluktur. Müslümanların
en kutsal ibadethanelerinden biri olan Harem-i Şerif’in girişlerine dedektörler
dâhil olarak kısıtlamaların olması bunun bir an önce eski hâle iadesi,
kaldırılması ve dünyanın bu çağrısına da İsrail’in kulak vermesi
beklenmektedir. Bu vesileyle, saldırıda şehit düşen tüm Filistinli kardeşlerime
Allah’tan rahmet, yaralılara acil şifalar dilerken burada şunu da özellikle
belirtmekte fayda var: Sayın Cumhurbaşkanımızın ve Hükûmetimizin bu konudaki
gayretleri de her zaman ortadadır. “Dünya beşten büyüktür.” söylemi de tüm
dünyadaki mazlumlara karşı işlenen insanlık suçuna dikkat çekmek için bu
anlamda, insanlıktan yana tarihî duruşumuzu net olarak sergilediğimizi, bundan
önce olduğu gibi Filistin halkının ve Filistin’in haklı davasının yanında
olduğumuzu Türkiye olarak tekrar belirtmek istiyorum.
Bunun dışında,
özellikle, bu sabahki terör saldırısında, terör örgütünün saldırısında Siirt’in
Baykan ilçesinde sivil bir araca hain ve kalleşçe bir saldırı düzenlenmiş ve 1
askerimiz orada şehit olmuştur. Ben bu vesileyle, bugüne kadar vatan
topraklarının, 780 bin kilometrekarenin birlik ve beraberliği için şehit olan
tüm şehitlerimize Allah’tan rahmet diliyorum ve özellikle, iki yıl önce, 22
Temmuzda artan terör olaylarında 2 polisimizin hain bir şekilde, enselerinden
vurulmak suretiyle şehit edilmesi, bundan önce Gezi’de yaşananlar, 17-25 Aralık
ihaneti, Kobani bahanesiyle 6-7 Ekimde yaşananlar ve 15 Temmuzda planlanan
kanlı darbe ve işgal girişimiyle ülkemizin birlik ve beraberliğine, toprak
bütünlüğüne karşı önemli bir mücadele vermekteyiz. 
(Mikrofon
otomatik cihaz tarafından kapatıldı) 
BAŞKAN – Evet,
efendim, buyurun.
İLKNUR İNCEÖZ
(Aksaray) – Bu mücadeleyi verirken her alanda mücadele verdiğimizi özellikle
belirtmek istiyorum.
Bugün aynı
zamanda, Basın Bayramı ve basında sansürün kaldırılışının 109’uncu yıl dönümü.
Burada şunu özellikle belirtmek istiyorum: Mesleğimiz ne olursa olsun, aslolan,
ülkemizin birlik ve beraberliği ve millî duruş sergileyebilmek. Bu anlamda,
adı, sıfatı her ne olursa olsun bu birlik ve beraberliğe aykırı davrananlara
ilişkin de gerçekten yasal düzenlemelerde, mahkemelere intikal etmiş olan
konularda önceden herhangi bir şey beyan etmenin de bu anlamda, özellikle,
terörle mücadeleyi kesintiye uğratacağı kanaatiyle çok daha temkinli ve
dikkatli konuşmalar yapmamız gerektiğini bir kez daha hatırlatmak istiyorum.
Son olarak da
şunu özellikle vurgulamak istiyorum: Biraz evvel HDP grup başkan vekili, grup
toplantılarını Meclis dışında yapacağını belirtti ki grup toplantıları Türkiye
Büyük Millet Meclisi salonları içerisinde, burada hazır bulunan salonlarda
yapılır, bunun dışındakiler açık hava toplantıları niteliğindedir. Bunu da
özellikle belirtmek istiyorum.
Teşekkür
ediyorum.
BAŞKAN –
Teşekkür ediyorum Sayın İnceöz.
Efendim, şimdi,
gündem geçiyoruz.
Başkanlığın
Genel Kurula sunuşları vardır. 
Cumhurbaşkanlığının
bazı Bakanlar Kurulu üyelerinin istifalarına ve bazı bakanlıklara yapılan
atamalara ait bir tezkeresi vardır, okutuyorum:
VII.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Bakanlar Kurulunda görev alan
Başbakan Yardımcısı Nurettin Canikli, Başbakan Yardımcısı Numan Kurtulmuş,
Başbakan Yardımcısı Yıldırım Tuğrul Türkeş, Başbakan Yardımcısı Veysi Kaynak,
Adalet Bakanı Bekir Bozdağ, Çalışma ve Sosyal Güvenlik Bakanı Mehmet
Müezzinoğlu, Gençlik ve Spor Bakanı Akif Çağatay Kılıç, Gıda, Tarım ve
Hayvancılık Bakanı Faruk Çelik, Kültür ve Turizm Bakanı Nabi Avcı, Millî
Savunma Bakanı Fikri Işık ve Sağlık Bakanı Recep Akdağ’ın görevlerinden istifa
ettiklerine ve istifalarının kabul edildiğine; 
Başbakan Yardımcılığına Yozgat Milletvekili Bekir
Bozdağ’ın,
Başbakan Yardımcılığına Kocaeli Milletvekili Fikri
Işık’ın,
Başbakan Yardımcılığına Erzurum Milletvekili Recep
Akdağ’ın,
Başbakan Yardımcılığına Bursa Milletvekili Hakan
Çavuşoğlu’nun,
Adalet Bakanlığına Gaziantep Milletvekili Abdülhamit
Gül’ün,
Çalışma ve Sosyal Güvenlik Bakanlığına Ankara
Milletvekili Jülide Sarıeroğlu’nun, 
Gençlik ve Spor Bakanlığına Rize Milletvekili Osman
Aşkın Bak’ın,
Gıda, Tarım ve Hayvancılık Bakanlığına Şanlıurfa
Milletvekili Ahmet Eşref Fakıbaba’nın,
Kültür ve Turizm Bakanlığına Ordu Milletvekili Numan
Kurtulmuş’un,
Millî Savunma Bakanlığına Giresun Milletvekili Nurettin
Canikli’nin, 
Sağlık Bakanlığına Samsun Milletvekili Ahmet
Demircan’ın, 
Atandıklarına ilişkin tezkeresi (3/1170)
19/7/2017
Türkiye Büyük Millet Meclisi Başkanlığına
Bakanlar
Kurulunda görev alan Başbakan Yardımcısı Nurettin Canikli, Başbakan Yardımcısı
Numan Kurtulmuş, Başbakan Yardımcısı Yıldırım Tuğrul Türkeş, Başbakan
Yardımcısı Veysi Kaynak, Adalet Bakanı Bekir Bozdağ, Çalışma ve Sosyal Güvenlik
Bakanı Mehmet Müezzinoğlu, Gençlik ve Spor Bakanı Akif Çağatay Kılıç, Gıda,
Tarım ve Hayvancılık Bakanı Faruk Çelik, Kültür ve Turizm Bakanı Nabi Avcı,
Milli Savunma Bakanı Fikri Işık, Sağlık Bakanı Recep Akdağ görevlerinden istifa
etmişler ve istifaları kabul edilmiştir.
Bu sebeple, ekli
listede yer alan şahıslar karşılarında belirtilen Bakanlıklara Türkiye
Cumhuriyeti Anayasası’nın 109 ve 113’üncü maddeleri ile 3046 sayılı Kanun’un
4’üncü maddesi uyarınca atanmışlardır.
Bilgilerinize
sunarım.
 Recep
Tayyip Erdoğan
 Cumhurbaşkanı
Bakanlar Listesi
1) Yozgat
Milletvekili Bekir Bozdağ Başbakan Yardımcısı
2) Kocaeli
Milletvekili Fikri Işık Başbakan Yardımcısı
3) Erzurum
Milletvekili Recep Akdağ Başbakan Yardımcısı
4) Bursa
Milletvekili Hakan Çavuşoğlu Başbakan Yardımcısı
5) Gaziantep
Milletvekili Abdulhamit Gül Adalet Bakanı
6) Ankara
Milletvekili Jülide Sarıeroğlu Çalışma ve Sosyal Güvenlik Bakanı
7) Rize
Milletvekili Osman Aşkın Bak Gençlik ve Spor Bakanı
8) Şanlıurfa
Milletvekili Ahmet Eşref Fakıbaba Gıda, Tarım ve Hayvancılık Bakanı
9) Ordu Milletvekili
Numan Kurtulmuş Kültür ve Turizm Bakanı
10) Giresun
Milletvekili Nurettin Canikli Millî Savunma Bakanı
11) Samsun
Milletvekili Ahmet Demircan Sağlık Bakanı
BAŞKAN –
Teşekkür ediyorum.
Bilgilerinize
sunuldu.
IV.- OTURUM BAŞKANLARININ KONUŞMALARI (Devam)
4.- Oturum Başkanı TBMM Başkanı İsmail Kahraman’ın,
Yeni atanan bakanlara hayırlı hizmetler dilediğine, önceki bakanlara da
çalışmaları dolayısıyla teşekkür ettiğine ilişkin konuşması
BAŞKAN – Yeni
bakanlarımıza hayırlı hizmetler dileriz, nice hizmetler nasip olsun. Önceki
bakanlarımıza da çalışmaları dolayısıyla teşekkür ediyoruz. Hayat böyle devam
edecek ve ilanihaye sürüp gidecek, mühim olan iyi bir iz bırakmak ve kubbede
hoş sada bırakmak. Böyle hoş icraatlar yapmaları temennisini tekrar ediyorum. 
Meclis
araştırması açılmasına ait üç önerge vardır, ayrı ayrı okutuyorum.
VII.- BAŞKANLIĞIN GENEL KURULA SUNUŞLARI (Devam)
B) Meclis Araştırması Önergeleri
1.- HDP Grup Başkan Vekili Diyarbakır Milletvekili
İdris Baluken’in, basın özgürlüğü ve ifade özgürlüğünü ihlal eden uygulamalara
son verilmesi ve basın özgürlüğünün tesis ile tahkim edilmesi için yapılması
gerekenlerin araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/589)
Türkiye Büyük Millet Meclisi Başkanlığına
AKP döneminde
muhalif televizyon kanalları ve gazetelere yönelik karartma, el koyma, kayyum
atama ve kapatmalar ile mesleklerini icra ettikleri için özgürlüklerinden
alıkonulan basın emekçileri sorunları had safhaya ulaşmıştır. Basın özgürlüğü
ve ifade özgürlüğünü ihlal eden bu uygulamalara son verilmesi ve basın
özgürlüğünün tesis ile tahkim edilmesinin yol haritasının belirlenmesi amacıyla
Anayasa’nın 98’inci ve İç Tüzük’ün 104’üncü ve 105’inci maddeleri gereğince
Meclis araştırması açılmasını arz ve talep ederiz.
 İdris
Baluken 
 Diyarbakır
 HDP
Grup Başkan Vekili
Gerekçe:
Anayasa
Mahkemesinin kararı doğrultusunda Can Dündar ve Erdem Gül'ün cezaevinden
çıkması tutuklu tüm gazeteciler için emsal niteliğinde olmalı ve tutuklu
gazeteciler derhâl serbest bırakılmalıdır. Bu konuda TBMM, araştırma komisyonu
kurarak sürece olumlu katkı sunmalıdır.
Azadiya Welat
gazetesi Sorumlu Yazı İşleri Müdürü Rohat Aktaş 20 Aralıktan beri Cizre'de
habercilik görevini yerine getirmekteyken 23 Ocakta güvenlik güçlerince yapılan
top atışı sonrası bulunduğu bodrum katında yaşamını yitirdi. 12 yaşında gazete
dağıtıcısı olarak çalışmaya başlayan Rohat Aktaş, Türkiye koşullarında görevini
yerine getirmeye çalışırken yaşamını yitiren onlarca gazeteciden biri oldu.
Gerçekleri en
etkili şekilde yazan gazetecilere ve gazetelere Pulitzer ödülü verilmektedir.
Bizim ülkemizde ise tutuklanan ve hapishanelerde yaşam sürdürme biçimi
gazetecilerin Pulitzer ödülü sayılabilir. Gerçekleri haberleştirdi diye
cezalandırılma, tutuklanma bazen de öldürülme biçimi ancak üçüncü dünya
ülkelerinin karanlık faaliyetlerinden bir olabilir. Bu durumdan daha acı olanı
ise ülkenin tepe yöneticilerinin bunu teşvik etmesi, bazen de emretmesidir.
Basın özgürlüğü
ülkemizde bir türlü işlemeyen kâğıt üzerindeki özgürlük alanlarından biri
olarak kalmıştır. Hele hele savaş dönemlerinde hükûmetler ve askerlerce dizayn
edilen gerçeklerden uzak medya ortamında doğru habercilik yapan kuruluşların
faaliyetlerini sürdürebilmesi neredeyse imkânsız hale getirilmektedir.
Türkiye dünyada
basın özgürlüğü sıralamasında 142’inci sırada yer almaktadır. Gelinen noktada
32 gazetecinin cezaevlerine konulması yetmiyormuş gibi hukuk dışı yollarla İMC
TV de karartılmıştır. Muhalif düşüncede yayın yapan televizyon kanalları ve
gazetelere AKP döneminde el konulmuş, kayyum atanmış ve bu kurumlar kapatılarak
basın özgürlüğünü tuzla buz eden bir konsept uygulamaya geçmiştir. Net olarak
belirtmek gerekirse Türkiye gazetecileri cezaevlerine koyarak, ekranları
karartarak kendi geleceğini karanlık bir mecraya yönlendirmiş olmaktadır.
Savcılığın
TÜRKSAT'a gönderdiği yazıdaki iddiaların aksine İMC TV'nin Hükûmet yanlısı
kurumlar gibi güvenlik güçlerinin kaleme aldığı şekilde haber yapma zorunluluğu
yoktur. Bir TV kanalının propaganda yapıp yapmadığına savcının karar verme
yetkisi yoktur.
Uluslararası
hukukta belirtildiği üzere savcı iddia makamıdır. Kararı ancak yargıçlar verir
ve üst mahkemelerde temyiz edilebilir.
Aynı yazıda “İMC
TV'nin PKK propagandasını yaptığı anlaşılmıştır.” şeklindeki subjektif ibare
ancak üçüncü dünya ülkelerinin hukuk sisteminde görülebilecek türdendir.
Ülkenin bir bölümünde sürdürülmekte olan silahlı çatışma ortamında toplumun
algı operasyonlarına maruz kaldığı tüm siyasi yapılar tarafından bilinmektedir.
General
Patton'un söylediği gibi “Savaşta önce gerçekler ölür.” sözü İMC TV'nin
susturulması ve muhalif basın kurumlarının kapatılmasıyla bir kez daha
geçerlilik kazanmıştır. Hükûmete bağlı havuz medyası ve Hükûmetin baskısı
altındaki merkez medya gruplarının gerçekleri ekranlara yansıtmasının neredeyse
imkânsız hale geldiği ortamda vicdanların sesi konumundaki kanallar elbette
iktidarı rahatsız etmektedir. İktidara verilen bu rahatsızlık sürmelidir ki
toplum hak ettiği barışa biraz daha yaklaşsın.
Cumhurbaşkanının
Anayasa Mahkemesi kararlarını tanımadığı bir ülkede savcılardan toplum yararına
faaliyet göstermesi çok az rastlanan bir durumdur. TÜRKSAT yönetim kurulu
üyelerinin bir kısmının aynı zamanda Cumhurbaşkanlığında danışman ve birim
başkanı olarak çalıştığı, bir diğer yöneticisinin örtülü ödenekten sorumlu
başbakan danışmanı olduğu, diğerlerinin de aynı şekilde AKP’yle ilişkili
kişilerden oluştuğu bilinmektedir. Anayasa Mahkemesi kararını tanımayan bir
Cumhurbaşkanının danışmanının İMC TV'yi savcı yazısıyla karartması kabul
edilebilir bir durum değildir ve bu uygulamalar hukuk devletlerinde görülen
uygulamalar değildir. Dolayısıyla, TBMM Genel Kurulu bir araştırma komisyonu
kurarak bu hukuksuzlukları ortaya çıkarmalı ve toplum faydasına olacak uygulamaların
hayata geçmesi için üzerine düşeni yapmalıdır.
2.- CHP Grup Başkan Vekili Ankara Milletvekili Levent
Gök’ün, piyasadaki kanserojen madde bulunduğu anlaşılan ithal ayakkabılarla
ilgili konunun araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/590)
Türkiye Büyük Millet Meclisi Başkanlığına
İstanbul
gümrüklerinde faaliyet gösteren bir firmanın antreposundaki ithal ayakkabılarda
azor adlı kanserojen madde bulunduğu anlaşılmıştır.
Alınan kararlara
karşın, basına da yansıyan bilgilerden ayakkabıların imha edilmesinin
sağlanamadığı, piyasaya sürüldüğü ortaya çıkmıştır.
Büyük kuşku ve
endişelere neden olan ayakkabıların piyasadan toplanması dâhil, kanser yapıcı
bu ürünlere karşı gerekli tüm önlemlerin alınması için Anayasa'nın 98’inci ve
TBMM İçtüzüğü’nün 104 ve 105’inci maddeleri uyarınca Meclis araştırması
açılmasını arz ederiz. 2/3/2016
 Levent
Gök
 Ankara
 CHP
Grup Başkan Vekili
Gerekçe:
2014 yılı
Ağustos ayında İstanbul Erenköy Gümrük Müdürlüğü bünyesinde faaliyet sürdüren
bir firmanın antreposunda tutulan ithal ayakkabılarda azor boyası olarak
bilinen kanserojen maddeye rastlanmış olup yaklaşık 5 tır dolusu 25.510 adet
Çin menşeli ayakkabıya içerdiği kanserojen madde nedeniyle ithal izni verilmemiştir.
Prosedür gereği
ayakkabıların imha edilmesi işlemleri başlatılmış ve bu çerçevede Gümrük
Müdürlüğünce gerekli tespitler 24 Ağustos 2014 tarihinde yapılmış ve
ayakkabılar imha edilmek üzere İZAYDAŞ Atık İmha Tesisine gönderilmek için
yeniden tırlara yüklenmiştir. Tırlara yüklü ayakkabılar güvenlik önlemleri
altında 20 Ekim 2014 tarihinde İZAYDAŞ tesislerine getirilmiştir. İmha işlemi
için gereken onay kapsamında tesise gelen gümrük yetkilileri kanserojen madde
içeren ayakkabıların tespitini yapmak için kolileri kontrol ederlerken
açtıkları kolilerde karşılaştıkları ayakkabıların imhasına karar verilen gerçek
ayakkabılar olmadığını, piyasadan iade alınan, kullanılmış, eski ve yırtık
ayakkabılar olduğunu fark etmişlerdir. İncelemeyi derinleştiren imha ekibinin
yaptığı ayrıntılı inceleme sonunda eski ve yırtık ayakkabıların ithalatı
yapılan ayakkabılarla aynı marka olduğu anlaşılmıştır. Bu saptamadan sonra
keyfiyet hem İstanbul gümrüklerinde hem de Ankara'da yetkililere bildirilmiş ve
tırların yüküyle ilgili işlem yapılmayarak tırlar yeniden Erenköy Gümrük
Müdürlüğüne getirilmiştir.
Bu çerçevede
yapılan incelemelerde, aralarında çocuk ayakkabılarının da bulunduğu kanserli
madde içeren ayakkabıların izine rastlanamamıştır. Ancak, tırlarda yapılan
aramada eşyaların arasında birçok şehre ait ürün iade formlarının bulunduğu
görülmüştür.
İncelemede ithal
edilen ayakkabıların kanserojen madde taşıması nedeniyle TSE'den tareks
uygunluğu alınamadığı da ortaya çıkmıştır. Olayın ortaya çıkmasıyla birlikte
işlemler sırasında ayakkabıların bekletildiği antrepoyla ilgili inceleme
başlatıldığı, Dış Ticaret Müsteşarlığının tebliğine göre azor boya taşıyan
ürünlerin ithalatı yasak olan ürünler arasında yer aldığı ortaya çıkmış
bulunuyor.
O günün Gümrük
ve Ticaret Bakanı Nurettin Canikli piyasaya binlerce zehirli ayakkabı sürüldüğü
iddialarını doğrulamış ve bu eşyanın iç piyasaya satılmış göründüğünü, ne
kadarının piyasaya sürüldüğünün bilinmediğini ifade etmiştir.
Bakanın bu
sözleri büyük bir panik yaşanmasına neden olmuş bulunmaktadır. Ayağında yaralar
oluşan Esra Cevher adında 18 yaşındaki bir kız, kanserojen madde içerdiği
belirtilen ayakkabılardan birçok markayı bünyesinde satan bir mağazadan
aldığını ifade ederek doktorunun rahatsızlık nedeni olarak ayakkabıları gösterdiğini
belirtmiştir.
Gerek Gümrükte
yaşanan gelişmeler gerekse ithal edilen ayakkabıların bulunamayışı, imha edilip
edilmedikleri konusunun açıklığa kavuşturulmamış olması, kamuoyunda kuşku ve
endişelerin yoğunlaşmış olması ile Gümrük ve Tekel Bakanı tarafından yapılan
açıklamalar bu konunun bir Meclis araştırması ile açıklığa kavuşturulmasının
zorunlu olduğunu göstermektedir.
3.- CHP Grup Başkan Vekili Ankara Milletvekili Levent
Gök’ün, oyuncakların ve kırtasiye malzemelerinin yarattığı sağlık risklerinin araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/591)
Türkiye Büyük Millet Meclisi Başkanlığına
Evlerde,
kreşlerde, okullarda yaygın olarak kullanılan bazı oyuncak araç ve gereçler ile
bazı kırtasiye malzemelerinin sağlık açısından büyük riskler oluşturduğu
bilinmesine karşın büyük bir denetimsizlik yaşanmaktadır.
Oyuncakların ve
kırtasiye malzemelerinin yarattığı sağlık risklerinin tespit edilerek kanser
yapıcı bu ürünlere karşı gerekli tüm önlemlerin belirlenmesi amacıyla
Anayasa’nın 98’inci ve TBMM İçtüzüğü’nün 104 ve 105’inci maddeleri uyarınca
Meclis araştırması açılmasını arz ederiz. 2/3/2016
 Levent
Gök
 Ankara
 CHP
Grup Başkan Vekili
Gerekçe: 
Çocukların
eğitiminde ve gelişiminde önemli katkısı nedeniyle evlerde, kreşlerde,
okullarda yaygın olarak kullanılan oyuncak araç ve gereçleri ile bazı kırtasiye
malzemelerinin sağlık açısından büyük riskler oluşturduğu bilinmektedir.
Boyası kısa
sürede dökülen oyuncaklarda, boya kalemleri, boya hamurları, silgiler gibi kimi
kırtasiye araç gereçlerinde kimyasal madde içeren maddeleri çıplak gözle ayırt
etmek mümkün olmamaktadır. Ayrıca oyuncakların içindeki pillerin uzun süre
beklemesiyle çocuk için ortaya çıkan tehlikeler konusunda da kamuoyunun bilgilendirilmesi
gerekmektedir.
Oyuncakların
uluslararası standartlara uygun üretilmeyişi, ithalat işlemlerindeki
usulsüzlükler, denetimsizlikler, merdiven altlarında üretilen oyuncaklar
çocukların sağlıklarını ve hayatını tehlikeye atmaktadır.
Oyuncaklar ile
kırtasiye malzemelerinin güvenlik standartlarına uyup uymadıkları ve
yapıldıkları malzemeler önem kazanmaktadır. Bunun için, piyasada bulunan
kırtasiye malzemeleri ile oyuncakların yanıcı, parlayıcı, kötü kokan ve
zehirleme riski taşıyan malzemelerden yapılıp yapılmadığı, ağır metal ve
zararlı kimyasallar içerip içermediği büyük bir dikkatle denetlenmelidir.
Gazeteler, radyo
ve televizyonlarda, sıklıkla başta Çin olmak üzere Uzakdoğu'dan ithal edilen
oyuncakların, çocukların sağlığını tehdit ettiğine ilişkin haberler yer
almaktadır. Yurttaşlarımız gelişmiş ülkelerde yasaklanan oyuncakların
Türkiye'de neden toplatılmadığı sorularına endişe, kaygı ve korkuyla yanıt
aramaktadırlar. Aileler büyük artış gösteren ağır metal ve kimyasal madde
içeren sağlıksız oyuncak ürünlere karşı korku içinde çareler aramaktadırlar.
Bilim adamları,
bu bilinçle oyuncak seçiminde, Avrupa Birliği oyuncak güvenliği ve çocuk
sağlığı kriterlerine uygun olmayan oyuncakların yasaklanmasını istemektedir.
Yapılan ve
yapılacak kontrol ve denetimlerle yurttaşların bu endişe ve kaygıları
giderilmelidir.
Bu nedenle,
çocuklarımızın sağlığını tehdit eden oyuncaklar ve kırtasiye malzemeleri
konusunun yüce Meclisimizce ele alınması son derece önem taşımaktadır.
BAŞKAN – Değerli
milletvekilleri, Meclis araştırması açılmasına dair üç önerge okunmuş,
bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Şimdi, birleşime
on dakika ara veriyorum.
Kapanma Saati: 15.29
İKİNCİ OTURUM
Açılma Saati: 15.43
BAŞKAN: Başkan Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN
– Türkiye Büyük Millet Meclisinin 117’nci Birleşiminin İkinci Oturumunu
açıyorum.
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır; okutup işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- HDP Grubunun, 1/6/2017 tarihinde Adana Milletvekili
Meral Danış Beştaş ve arkadaşları tarafından, yasama fonksiyonu temelinde
yasama faaliyetlerinin sınırlandırılmasına ilişkin müdahaleler ve bu
müdahalelerden kaynaklı sorunları tespit etmek amacıyla Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 24 Temmuz 2017 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi 
Türkiye Büyük Millet Meclisi Başkanlığına
Danışma Kurulu 24/7/2017
Pazartesi günü (bugün) toplanamadığından, grubumuzun aşağıdaki önerisinin, İç
Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Ahmet
Yıldırım
 Muş
 Grup
Başkan Vekili
Öneri: 1 Haziran
2017 tarihinde, Adana Milletvekili Sayın Meral Danış Beştaş ve arkadaşları
tarafından verilen 4724 sıra numaralı, “Yasama fonksiyonu temelinde yasama
faaliyetlerinin sınırlandırılmasına ilişkin müdahaleler ve bu müdahalelerden
kaynaklı sorunları tespit etmek amacıyla” Türkiye Büyük Millet Meclisine
verilmiş olan Meclis araştırma önergesinin, Genel Kurulun bilgisine sunulmak
üzere bekleyen diğer önergelerin önüne alınarak 24/7/2017 Pazartesi günlü
birleşiminde sunuşlarda okunması ve görüşmelerin aynı tarihli birleşiminde yapılması
önerilmiştir. 
BAŞKAN –
Halkların Demokratik Partisi Grubu önerisi lehinde ilk söz, İzmir Milletvekili
Ertuğrul Kürkcü’ye aittir. 
Buyurun Sayın
Kürkcü. (HDP sıralarından alkışlar)
Süreniz on
dakikadır. 
ERTUĞRUL KÜRKCÜ
(İzmir) – Teşekkür ederim Başkan.
Sayın
Başkan, sevgili arkadaşlar; Halkların Demokratik Partisinin araştırma
önergesini Türkiye Büyük Millet Meclisine sunmak üzere grubumuz adına söz
aldım. Hepinizi saygıyla ve sevgiyle selamlıyorum.
Mutlakiyet,
yüz dokuz yıl önce dün, İstanbul’da “Kahrolsun istibdat, yaşasın hürriyet”
haykırışlarıyla yıkılmış, Meclis-i Mebusan, yasa yapma gücünü Osmanlı
sultanının elinden almıştı. Yüz dokuz yıl sonra bugün Türkiye Büyük Millet
Meclisi, kendi egemenliğinin tabutuna son çivileri kendi eliyle çakmak için,
sultanlık hayaletinin kol gezdiği Ankara’da toplanıyor. 
Sansürün
1908 devrimiyle kaldırılmasının 109’uncu yıl dönümünde halk, bir kez daha
“Kahrolsun istibdat, yaşasın hürriyet” haykırışlarıyla zindanlardaki
gazetecilerin özgürlüğü için İstanbul’da Çağlayan Adliyesi önünde toplanırken,
Türkiye Büyük Millet Meclisi kendi kendisini sansürleyebilmek için İç Tüzük’ünü
değiştirmek üzere Ankara’da yaz ortasında alelacele bir araya geliyor. Tarihin
istihzası denilen şey, bundan başka ne olabilir? 
Önergemizde
iki temel soru ya da o kadar kibarca söylemek zorunda değilsek başımızdaki iki
büyük bela üzerine Türkiye Büyük Millet Meclisini tutum almaya çağırıyoruz. 
Birincisi,
Türkiye Büyük Millet Meclisi Başkanlığının, muhalefet ve özellikle Halkların
Demokratik Partisi milletvekillerinin denetim yetkisini kullanmasını keyfî
gerekçelerle önlemesidir. Türkiye Büyük Millet Meclisi Başkanlığı, Halkların
Demokratik Partisi milletvekillerinin verdikleri kanun teklifi, soru önergesi,
araştırma önergesi ve gensoruları işleme koymadan iade etmeyi bir teamül hâline
getirmiştir. 
İkincisi
de, tutsak milletvekillerimizin yasama dokunulmazlıklarının tutuklanmış
olmalarına karşı, tutuklanmalarına gerekçe gösterilen davalar dışında sürüyor
olmasının, mahkemelere, idareye ve Türkiye Büyük Millet Meclisi Başkanlığına
yüklediği sorumlulukların inkârından doğan hak gasplarıdır. Kimi mahkemelerin
vekillerimizin tutuklu olmalarının yasama yetkisinin kullanılmasını
engellemediği yolundaki kararları, Türkiye Büyük Millet Meclisine yönelik
akılla ve ahlakla alay eden meydan okumalardan başka bir şey değildir. 
Bu
haksızlıklara itirazınız olmadığını biliyoruz, özellikle tabii ki çoğunluk
grubuna söylüyorum. Anayasa Komisyonundaki İç Tüzük tartışmalarını izlemiş olan
herhangi bir orta zekâlı insan, Türkiye Büyük Millet Meclisi çoğunluğunun bu
araştırmaya olumlu oy vermeyeceğini elbette öngörebilir. AKP-MHP blokunun,
muhalefetin başındaki bu dertle dertlenmek şöyle dursun, bu derdi muhalefetin
ve özellikle Halkların Demokratik Partisi muhalefetinin başına sarmakla meşgul
olduğunu elbette biliyoruz. Haklarımıza ve özgürlüklerimize yönelik
saldırıların muhatabıyız. Bu gündemde söz almamızın biricik nedeni, iktidar
blokunun “hak, hukuk, adalet” vaazları ile gerçek davranışı arasındaki uçurumun
herkesçe görünür olmasıdır.
Birazdan Türkiye
Büyük Millet Meclisi gündemine gelecek olan İç Tüzük taslağı tartışmalarında da
açıkça ortaya çıkacağı gibi, iktidar bloku, herhangi bir genel toplumsal veya
kültürel ihtiyaçla, Türkiye Büyük Millet Meclisinin daha iyi çalışmasıyla,
halkın daha iyi temsili için, daha iyi yasalar yapılsın diye reformlar yapmakla
tamamen ilgisizdir; birbirimizi ve halkı kandırmayalım. 
Türkiye Büyük
Millet Meclisindeki gidişatı belirleyen, araştırma önergemizde sorun olarak
ileri sürdüğümüz anormallikler, iktidar bloku için kurallaştırılması ve kayda
geçirilmesine ihtiyaç duyulan yeni bir kuvvet ilişkisinin yansımalarıdır. Bu
ihtiyacı, aslında, Milliyetçi Hareket Partisi Genel Başkanı Sayın Devlet
Bahçeli son derece veciz bir biçimde ifade etmişti, şöyle demişti Sayın
Bahçeli: “Sayın Cumhurbaşkanı, fiilî başkanlık durumundan vazgeçmeyecekse fiilî
duruma hukuki bir boyut kazandırılmalıdır. Her gün suç işleyen bir yönetimden
söz edilemez. Ya Anayasa, Cumhurbaşkanına uyacak ya Cumhurbaşkanı, Anayasa’ya
uyacak. Varsa bir teklif, gelsin, değerlendirelim.” İşte, bu Parlamento o gün
çöktü. 
7 Haziran 2015
genel seçim sonuçlarında Kürt halkının yeni yaşam tercihini, Türkiye’nin
geleceğini aydınlatan eşit ve ortak yurttaşlık imkânını değil, Türklüğün ve
Türk devletinin bekasına yönelik bir tehdidi gören zihniyet ortaklığı, halkın
iradesini sopa ve silah zoruyla Parlamentodan uzaklaştırmak için el ele verdiği
günden beri, aslında Anayasa’da yazıldığı ve genel olarak varsayıldığı gibi bir
Parlamentomuz yoktur. Suç, yasa hatta Anayasa hâlini aldıktan beri, mazlumların
müzakere zemini, özgürlük ve çoğulculuğa yönelik bir kurucu irade, bir
demokrasi kaynağı olarak Parlamentoya ihtiyaç da kalmamıştır. O yüzden Türkiye
Büyük Millet Meclisi Başkanının tutumunun, mahkemelerin kararlarının, 20
Temmuzdan başlayarak sürüp giden olağanüstü hâl rejiminin, elbette
demokrasiyle, halk egemenliğiyle hiçbir ilgisi yok ama bunlar, diktatöryal bir
rejimle, faşizme yöneliş adımlarıyla son derece tutarlı. 
AKP ve MHP, el ele,
Türkiye Büyük Millet Meclisini diktatörlük inşası için bir kanun fabrikası
hâline getiriyorlar. Bu kanun fabrikasıyla, bu sultanlık tutkusuyla 1921
Meclisi, hatta Osmanlı Meclis-i Mebusanı arasında da artık hiçbir bağ yoktur.
Adalet ve Kalkınma Partisi, muhalefeti bertaraf ederek dilediği her şeyi,
özellikle suçu yasalaştırmak üzere MHP’den bir açık çek, MHP ise kendi
doktrinini TBMM İçtüzüğü’nün ideolojik bel kemiği kılmak üzere AKP’den sınırsız
destek alarak yelkenlerini Türk-İslam sentezinin İslam-Türk versiyonuyla
doldurabileceklerini umuyorlar. Dururlarsa düşecekler sanıyorlar, bilmedikleri,
durmazlarsa düşecekleridir. 
Her diktatörlük,
sonuna yürür. Tarih, süreğen bir faşizmi, ebedî bir diktatörlüğü hiç tanımıyor.
Bu İç Tüzük, aslında mevcut başkanlık rejimi ve onun gerektirdiği anayasal
değişiklikler için, bir kaldıraç olması için burada, bu Meclisin önündedir.
İktidar blokunun bu yolla bu toplumu ve muhalefeti, halk arasındaki farklı
seslerin Parlamento ve medya üzerinden değil, ancak büyük gürültüler
koparttığında işitileceği yeni bir ilişki düzenine itmekte olduğunun farkında
olmadığını düşünmüyorum. Ne var ki yarattıkları gerilimi diledikleri şekilde
kontrol edebileceklerine ilişkin kibri dehşetle izliyorum. Bu kırılgan dengenin
ortadan çatladığı yerde nereye doğru gidebileceğimizi hiçbirimiz
bilemeyebiliriz. Ancak Parlamentonun kapılarını, Türkiye Büyük Millet Meclisi
kürsüsünü muhalefete kapatsanız da 20’nci yüzyıl, Parlamentonun barışçı
toplumsal hareketlerin oluşturduğu bir gökkuşağıyla Parlamento dışından
sarıldığı ve sonunda halk iradesinin hava gibi, gün ışığı gibi o parlamentoları
doldurduğu sayısız örneklerle dolu. 
Nice
diktatörlük, tarihin sayfalarına gömüldü; halklarımız, çoktan bu yolları keşfe
koyuldu. Toplumun umudunun hiç çökmemesi, hiç dinmeyen bir itiraz kapasitesinin
sürekli hareket hâlinde olması bundan. Eski formül hâlâ geçerli, ya bir yol
bulacağız ya bir yol yapacağız. Yolumuz açık olsun. (HDP sıralarından alkışlar)
BAŞKAN –
Teşekkür ediyorum.
Önerinin
aleyhinde ilk söz, Aydın Milletvekili Abdurrahman Öz’e aittir.
Buyurun Sayın
Öz. (AK PARTİ sıralarından alkışlar) 
ABDURRAHMAN ÖZ
(Aydın) – Sayın Başkan, değerli milletvekilleri; HDP Grubu tarafından verilmiş
olan grup önerisi aleyhine AK PARTİ Grubu adına söz almış bulunuyorum, Genel
Kurulu saygıyla selamlıyorum.
HDP grup
önerisini incelediğimde “yasama yetkisinin kısıtlanmasına ilişkin gelişen fiilî
durumların tespiti” şeklinde bir gerekçe yazılmışsa da asıl amacın, bu yasama
döneminde milletvekilliği dokunulmazlıkların kaldırılmasından sonra yaşanan
sürece ilişkin gelinen noktanın araştırılması olduğunu açıkça görmekteyim. 
Bilindiği üzere
dokunulmazlık konusu, Anayasa’nın 83’üncü maddesinde düzenlenmiştir.
Anayasa’nın 83’üncü maddesine göre: “Türkiye Büyük Millet Meclisi üyeleri,
Meclis çalışmalarındaki oy ve sözlerinden, Mecliste ileri sürdükleri
düşüncelerden, o oturumdaki Başkanlık Divanının teklifi üzerine Meclisce başka
bir karar alınmadıkça bunları Meclis dışında tekrarlamak ve açığa vurmaktan
sorumlu tutulamazlar. Seçimden önce veya sonra bir suç işlediği ileri sürülen
bir milletvekili, Meclisin kararı olmadıkça tutulamaz, sorguya çekilemez,
tutuklanamaz ve yargılanamaz. Türkiye Büyük Millet Meclisi üyesi hakkında,
seçiminden önce veya sonra verilmiş bir ceza hükmünün yerine getirilmesi,
üyelik sıfatının sona ermesine bırakılır; üyelik süresince zamanaşımı işlemez.
Tekrar seçilen milletvekili hakkında soruşturma ve kovuşturma, Meclisin yeniden
dokunulmazlığını kaldırmasına bağlıdır.”
Sayın Başkan,
değerli milletvekilleri; görüldüğü üzere Anayasa’nın 83’üncü maddesinde
dokunulmazlıkla ilgili düzenlemeler mevcut olup milletvekilleri, milletvekili
olarak seçildikleri andan itibaren dokunulmazlık kazanmaktadır. Kanaatimce
dokunulmazlık, milletvekili için kazanılan bir durum veya statüko olmayıp
parlamenter sistemin, parlamentonun kendini korumak için geliştirdiği bir
statüdür ve kanaatimce doğru bir uygulamadır. Parlamento hukukunda
dokunulmazlık, o kadar önemlidir ki milletvekili, kendi istese dahi
dokunulmazlığı kaldırılamamakta ancak ve ancak TBMM Genel Kurulu kararıyla
dokunulmazlığı kaldırılmaktadır. 
Yukarıda
bahsettiğim HDP’nin grup önerisi, bu dönemde kaldırmış olduğumuz milletvekili
dokunulmazlıklarının doğal sonucu olarak hâlen milletvekili olan partililerinin
yargılanması sürecinde gelinen noktanın araştırılması talebidir. Peki, bu
noktaya nasıl geldik? Kanaatimce önemli olan budur. Dokunulmazlıkların
kaldırıldığı günleri iyi hatırlayalım. HDP Eş Genel Başkanı Selahattin
Demirtaş’ın ve diğer HDP’li milletvekillerinin benzer ifadeleri çoktur ancak
Selahattin Demirtaş’ın 28 Temmuz 2015 tarihindeki grup toplantısında “80
milletvekili arkadaşımla birlikte yarın dokunulmazlıkların kaldırılması için
biz kendimiz dilekçe veriyoruz." diye açıklaması vardır. Buna benzer açıklamalar,
birçok HDP’li milletvekili tarafından, yine HDP’nin Eş Genel Başkanı Selahattin
Demirtaş tarafından her platformda, her grup toplantısında yapılmıştır.
Bugünleri, o günleri unutmayalım. Benzer konuşmaları, yeri geldiğinde diğer
muhalefet partisi milletvekilleri de yapmıştır. Buna ilişkin yaptığınız kısa
bir araştırmada, küçük bir araştırmada bu konuşmaların kayıtlarını internet
ortamında da bulabilirsiniz.
O
günlerde bütün milletvekilleri, bütün partiler, herkes iktidarı sıkıştırmak
için, AK PARTİ iktidarımızı sıkıştırmak için “Dokunulmazlıklar kaldırılsın.”
derken hiç kimse çıkıp da aklıselime davet etmedi, “Ya biz ne yapıyoruz?”
“Yarın neyle karşılaşacağız?” “Parlamentonun, milletvekilinin itibarını kim
koruyacak?” diye bir soru sormadı. Bugün geldiğimiz nokta budur arkadaşlar. Biz
isterdik ki daha çok muhalefet milletvekilleri olmak üzere, dokunulmazlıkların
siyasi istismar konusu yapılmaması, Parlamento hukukunun kendi içerisinde bu
sürecin normal şartlarda yasama döneminin sonuna kadar gitmesiydi ama biraz
önce de ifade ettiğim gibi, herkes, hele hele muhalefet milletvekilleri,
dokunulmazlık konusunu siyasi istismar konusu yapmak için iktidara, AK PARTİ
iktidarına, bizlere her zaman üst perdeden rest çekti ve rest çekmeye devam
etti. 
Bu çerçevede, AK
PARTİ olarak bizler de o günlerde yaşanan siyasi baskının sonucu olarak, sanki
ortada bir şey var ve bizler bir şey saklıyormuşuz siyasi sonucu oluşmasın
mantığıyla dokunulmazlıkların tümden kaldırılması için Anayasa değişiklik
teklifi verdik.
Bizim AK PARTİ
olarak, burada, dokunulmazlıkların kaldırılmasındaki duruşumuz, parti ayrımı ve
suç ayrımı yapılmaksızın, teklifin verildiği anda, Mecliste ne kadar dosyası
olan, suç ayrımı yapılmaksızın, hangi suçtan ne milletvekili varsa hepsinin
dokunulmazlıklarının aynı anda kaldırılmasıydı.
Yapılan Komisyon
görüşmelerini, Genel Kurul konuşmalarını, tartışmaları burada hatırlatmak
istemiyorum, burada tekrar etmeyeceğim. Nihayetinde, bu Meclisten geçen
kararla, parti ve suç ayrımı olmaksızın aynı durumda olan yani dokunulmazlık
dosyası olan bütün milletvekillerinin dokunulmazlıkları kaldırılarak yargı yolu
açılmış oldu. Bu kararı hep beraber biz verdik arkadaşlar, bu Meclis verdi.
Bu çerçevede,
Anayasa değişikliği kapsamına giren, yani dokunulmazlıkların kaldırılmasına
ilişkin Anayasa değişikliği kapsamına giren AK PARTİ’yle ilgili 50, CHP’yle
ilgili 216, MHP’yle ilgili 23, HDP’yle ilgili 516, bağımsız 5 olmak üzere 809
dosya hakkında dokunulmazlıkların kaldırılması yönünde Anayasa değişikliği
yaptık. AK PARTİ’den 29, CHP’den 59, HDP’den 55, MHP’den 10, bağımsız 1
milletvekilinin dokunulmazlığını kaldırarak dosyalarını yargıya gönderdik,
yargılamaları devam etmektedir. 
Grup önerisinin
içeriği olan hukuki durumları, yargılama devam ederken verilmiş olan ve emniyet
tedbiri niteliğinde yargı kararı olarak gördüğümüzden, Anayasa’nın 83’üncü
maddesinin lafzi yorumuna göre kesinleşmiş mahkeme kararıyla ilgili
olmadığından bu kararların Anayasa’nın 83’üncü maddesi kapsamına girmediği
kanaatindeyiz. 
Yine, bilindiği
ve Anayasa’nın 138’inci maddesinde açıkça düzenlendiği üzere, yargı mercileri
görevlerinde bağımsız olup verdikleri kararlara karşı kanunlar çerçevesinde
itiraz ve temyiz yolları açıktır. Meclis araştırmasına konu edilmek istenen
yargı kararlarına karşı da hukuki itiraz yolları açık olup Anayasa’nın 138’inci
maddesi gereğince hiçbir organ, makam, merci ve kişi yargı yetkisinin
kullanılmasında mahkeme ve hâkimlere emir veremez. 
Grup
önerisinin konusu yasama dokunulmazlığının kaldırılmasının doğal sonucu olan
yargı yetkisi çerçevesinde verilmiş olan yargı kararlarının incelenmesi
olduğundan, Anayasa’nın 138’inci maddesi gereğince grup önerisinin yerinde
olmadığını, grup önerisinin aleyhinde olduğumu ifade ediyorum, Genel Kurulu
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum Sayın Öz.
AHMET YILDIRIM
(Muş) – Sayın Başkan…
BAŞKAN – Sayın
Yıldırım, buyurun. 
AHMET YILDIRIM
(Muş) – Sayın Başkan, sayın hatip grup önerimizle bir siyasi istismarda
bulunduğumuzu, bu dokunulmazlık olaylarını çarpıttığımızı… Kendine göre aslında
kendisi çarpıtarak belli rakamlar üzerinden 20 Mayıs 2016’da kaldırılan
dokunulmazlıkların fezleke sayılarını veriyor. Şimdi soruyorum: O fezlekeler
arasında olmayan Eş Genel Başkanımız Sayın Selahattin Demirtaş’ın dosyası… Öyle
bir dosyası yok, Ankara 2. Ağır Ceza ile tutuklu olduğu dosya birleştirilmek
isteniyor. 20 Mayıs 2016’da şu Parlamentoya sunulmamış bir fezlekeden
yargılanmak isteniyor Eş Genel Başkanımız. “Siyasi istismar, çarpıtma…” İç
Tüzük 69’a göre, ağır sataşmada bulundu, söz istiyoruz Sayın Başkan. 
BAŞKAN –
Buyurun.
AHMET YILDIRIM
(Muş) – Sayın Meral Danış Beştaş konuşacak. 
MERAL DANIŞ
BEŞTAŞ (Adana) – Ertuğrul Bey konuşacak. 
BAŞKAN – Buyurun
Sayın Kürkcü.
İki dakika
süreyle sataşmadan söz veriyorum. Lütfen yeni bir sataşmaya meydan vermeyin.
Hâlâ
değiştirebilirsiniz konuşmak isteyen başka bir arkadaş varsa.
IX.- SATAŞMALARA İLİŞKİN KONUŞMALAR
1.- İzmir Milletvekili Ertuğrul Kürkcü’nün, Aydın
Milletvekili Abdurrahman Öz’ün HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması
ERTUĞRUL KÜRKCÜ
(İzmir) – Yarışıyoruz yanıt vermek için. 
Şimdi, eğri
oturalım doğru konuşalım. Evet, dokunulmazlıkların şimdi mevcut olandan başka
bir bağlama oturtulması gerektiği konusunda Halkların Demokratik Partisi
iddialarda ve taleplerde bulundu, seçim bildirgesinde de bu vardı zaten. O
yüzden, durup dururken olduğu yerde hoplayıp böyle bir başvuruda bulunmuş
değil. Cumhuriyet Halk Partisinin seçim bildirgesinde de kürsü dokunulmazlığı dışındaki
bütün dokunulmazlıkların bütün milletvekilleri için kaldırılması talebi bir
seçim manifestosu, seçmene bir vaat olarak ifade edildikten sonra bunun
Mecliste dile getirilmemesi söz konusu olabilir miydi? Ama önemli olan şuydu:
Bunun Anayasa'ya uygun bir biçimde yapılması idi. Hepimiz biliyoruz ki,
özellikle buna “evet” oyu veren kimi milletvekillerinin, AKP'li olmayan
milletvekillerinin “Anayasa'ya aykırı olduğunu biliyoruz ama ‘evet’ diyeceğiz.”
dediğini de biliyoruz, problem burada.
İkincisi: Biz
sadece ve sadece dokunulmazlıkların kaldırılmış olmasını değil, bu
dokunulmazlıkların bir garabet hâlinde kaldırılmasını ifade ediyoruz. Bakın,
şimdi, benim dokunulmazlığım bazı fezlekeler dolayısıyla kalktı ama şu an
dokunulmazlığa sahibim. Yani dokunulmaz bir vücudu, kaldırılmış bir
dokunulmazlık kararına dayanarak dokunarak götürmeye çalışıyorsunuz. Bu
garabetin yolunu açtınız. Bizim itirazımız budur. Nihayet hapisteki
vekillerimize diyorsunuz ki: “Sizin tutuklu olmanız yasama faaliyetine
katılmanızı engellemiyor.” Engellemiyorsa, o zaman her oturuma hapishanedeki
vekillerimizi bekliyoruz başta Selahattin Demirtaş ve Figen Yüksekdağ olmak
üzere. Eğer bütün bunları yapabilirseniz bu garabeti telafi edebilirsiniz. Onun
dışında, bir mugalatadan ileriye gitmez. 
Teşekkür ederim.
BAŞKAN –
Teşekkür ediyorum.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 1/6/2017 tarihinde Adana Milletvekili
Meral Danış Beştaş ve arkadaşları tarafından, yasama fonksiyonu temelinde
yasama faaliyetlerinin sınırlandırılmasına ilişkin müdahaleler ve bu
müdahalelerden kaynaklı sorunları tespit etmek amacıyla Türkiye Büyük Millet
Meclisi Başkanlığına verilmiş olan Meclis araştırması önergesinin, Genel
Kurulun 24 Temmuz 2017 Pazartesi günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi (Devam)
BAŞKAN –
Önerinin lehinde ikinci söz, Ankara Milletvekili Şenal Sarıhan’a aittir.
Buyurun Sayın
Sarıhan. (CHP sıralarından alkışlar) 
ŞENAL SARIHAN (Ankara)
– Değerli Başkan, değerli milletvekili arkadaşlarım, sevgili çalışan
arkadaşlar, yazman arkadaşlar ve basın emekçileri; hepinizi saygıyla
selamlıyorum. 
Bence
ilginç bir tartışma ortaya çıktı hem önerge lehine, önergesini savunan
arkadaşlarımızın hem de onun aleyhine konuşan milletvekili arkadaşımızın
açıklamalarında. Kendileri bu önergenin sadece dokunulmazlıkları hedef aldığını
ifade ettiler. Ben tekrar bilginize sunmak istiyorum, şöyle diyorlar: “Yasama
fonksiyonu temelinde yasama etkinliklerinin sınırlandırılmasına ilişkin
müdahaleler ve bu müdahalelerden kaynaklı sorunları saptamak amacıyla bu
araştırma önergesini, Meclis araştırması açılmasını talep ediyoruz.” Şimdi,
bunun içinde elbette ki dokunulmazlık problemi var. Dokunulmazlıkların kaldırılmış
olmasına ilişkin süreç her zaman tartışılmaya değer, hangi nedenle,
dokunulmazlık konusunun milletvekilini hangi noktada koruduğu sorunundan
kaynaklanarak ya da neyi ifade ettiği sorunundan kaynaklanarak. 
Sevgili
arkadaşlar, 22 Nisan 2016’da bir yazım yayınlanmış, tam dokunulmazlıkların
kaldırılması tartışmalarının olduğu süreçte. Şöyle bir başlık koymuşum o
yazıya, demişim ki: “Dokunsak da mı saklasak, dokunmasak da mı saklasak, pardon
haklasak.” Aslında buradaki “haklama” sözcüğü, benim kolayca gündelik dilim
içinde var olan bir sözcük değil ama asıl yapılmak istenen, dokunulmazlık
sürecinde başlatılan adım, Türkiye Büyük Millet Meclisi milletvekillerinin
konuşamaz, yazamaz, söyleyemez hâle getirilmeleri çabasıdır. 
Şimdi
hemen size Mehmet Emin Yurdakul’un daha önce de belli dizelerini okuduğum bir
şiirini öncelikle okumak istiyorum. Biraz önce Tur Yıldız arkadaşımızın
haykırmalarına da, onun haykırışlarına da karşılık olacak geçmişten bazı
dizeler. 
Diyor
ki ozan: 
“Bırak
beni haykırayım, 
Şairleri
haykırmayan bir millet,
Sevenleri
toprak olmuş öksüz çocuk gibidir,
Zaman
ona kan damlayan dişlerini gösterir.”
Devam
eder şiir -o dizeleri okumuyorum- der ki: 
“Bu zavallı sürü
için ne merhamet ne hukuk,
Yalnız sert
bakışlı bir göz, yalnız ağır bir yumruk!”
Şimdi, tam da İç
Tüzük değişikliği konusunu geçtiğimiz hafta boyunca tartıştığımız ve bu haftaya
da damgasını vuracak olan çalışma da gündemdeyken arkadaşlarımızın aslında
böyle bir araştırma önergesi vermiş olmaları galiba bir açılış hareketi, bir
hazırlık hareketi, geçmişi anımsatma hareketi.
Şimdi, değerli
arkadaşlar, bu araştırma önergesinde farklı bir şey daha var, ben biraz ona
değinmek istiyorum. Zamanımız çok az, on dakika bile konuşmak için yeterli
değilken bu dakikalardan dahi vazgeçeceğimiz bir İç Tüzük değişikliğini
tartışacağız. Şimdi, burada, arkadaşlarımızın önerge metinlerinin gerekçesinde
şöyle bir şey var, diyor ki… Daha önce grup sözcüsü olan Sayın Çağlar
Demirel’le ilgili mahkeme kararını almışlar ve oradan bir tartışma açıyorlar.
Bunun bir müdahale olduğunu, yargının yasamaya müdahalesi olduğunu söylüyorlar.
Bence asıl üzerinde durmamız gereken nokta bu. Diyor ki kararda: “Tutuklama
kararı verildikten sonra geçen süre göz önünde bulundurulduğunda, adil
yargılanma hakkının ihlal edilmesinin yahut uzun tutukluluk durumunun söz
konusu olmaması, bu nedenle sanığın Meclis çalışmalarından uzun süre mahrum
bırakılması suretiyle yasama faaliyetinden alıkonulmamış olması sebebiyle
tahliye etmiyorum.” Burada en önemli nokta… Bir yargı kararını hukuki biçimde
burada tartışmak istiyorum. Söylediği şu, diyor ki: “Yasama faaliyetinden
alıkonulmamış olması.” Oysa, değerli mahkeme heyetini bağlayacak olan bir
Anayasa Mahkemesi kararımız var. Anayasa Mahkemesi kararı o kadar net ve açık
bir biçimde, esas olarak, seçilmiş olmanın, sadece seçilmiş olmak olmadığını,
aynı zamanda seçilme faaliyetine başından sonuna kadar katılmak olduğunu gayet
ayrıntılı bir biçimde ifade ediyor. 
Yine izninizle
okumak istiyorum çünkü bu, benim sözlerim değil, doğrudan doğruya Anayasa
Mahkemesinin kararının 111’inci paragrafı, diyor ki: “Seçilme hakkı sadece
seçimlerde aday olma hakkını değil, aynı zamanda seçildikten sonra milletvekili
olarak Parlamentoda bulunma hakkını da ihtiva eder. Bu da hiç kuşkusuz, kişinin
seçildikten sonra milletvekili sıfatıyla temsil yetkisini fiilen
kullanabilmesini gerektirir. Bu bağlamda, seçilmiş milletvekilinin yasama
etkinliğine katılmasına yönelik müdahale, sadece onun seçilme hakkına değil,
aynı zamanda seçmenlerinin serbest iradelerini açıklama hakkına da yönelik bir
müdahale teşkil eder.”
Arkadaşlar,
bizim temsil ettiğimiz hak, birçok konuşmamda ifade ettiğim gibi, bizim
hakkımız değildir sadece. Bir yurttaş olarak elbette bizim söz söyleme,
düşüncemizi açıklama özgürlüğümüz vardır ama seçildiğimiz zaman, bizi seçen
binleri de temsilen konuşma hakkımız vardır. Tutuklama ya da herhangi bir
şekilde milletvekilliğinin düşürülmesi ya da herhangi bir biçimde söz
hakkımızın dakikalarla sınırlandırılması, esas olarak bizim seçmenlerimiz adına
faaliyet yapamıyor oluşumuz anlamına gelir. Ama sevgili arkadaşlar, hepinize
anımsatmak isterim ki burada yasamanın haklarını korumakla görevli olan, yasama
içinden yürütme organına gitmiş bir milletvekili bakan sıfatıyla, İçişleri
Bakanı sıfatıyla, haklarında herhangi bir kesin hüküm olmayan, açlıklarını
işlerini edinmek için bir araç olarak kullanan, bedenlerini kullanan insanlara
karşı bir kitap hazırlar, hazırladığı kitapta onların birer terör örgütü üyesi
olduklarını iddia ederse yani kesin hükümde bulunursa o yargı yetkisini
kullanmış olur. Yargı yetkisini kullanmak değildir; bu, ihlaldir; yargı
haklarını ihlal etmiş olur. İçişleri Bakanının bireylerin haklarını ihlal
ettiği bir yerde bizim artık şurada 30 kişiyle, 40 kişiyle konuşuyor gibi
görünüyor olmamızın çok da fazla bir değeri kalmamıştır. 
Şimdi,
arkadaşlar, sadece 67’nci madde değil, sadece dokunulmazlıkla ilgili madde
değil; Avrupa İnsan Hakları Sözleşmesi’ne Ek 1 No.lu Protokol’ün 3’üncü maddesi
de seçilmenin ya da milletvekilinin, kendinden öte milletin temsilcisi
olduğunun altını çizmekte olan bir kurallar bütünüdür. Biz bunlara karşı,
bunlara rağmen hareket ettiğimiz zaman artık halkın sesinin buralarda
duyulabilme, halkın taleplerinin buralardan ya yasa biçiminde ya denetleme
faaliyetleri yoluyla düzeltme noktasında herhangi bir erişkinliğe kavuşma
ihtimalini ortadan kaldırmış olacağız. 
Bugün gerçekten
ilginç bir gün. Arkadaşlarımız birer dakikalık konuşmalarına sığdırarak ifade
etmeye çalıştılar; bir yandan sansürün yasaklanmasının yıl dönümü, bir yandan
Lozan Anlaşması’nın yıl dönümü. Yani ülkelerin bağımsızlığını, insanların
bağımsız bir ülkede demokratik ve özgürce temel hak ve özgürlüklerinden
yararlanabilme haklarını güvence altına alan tarihî geçmişlerin -Erzurum
Kongresi’ni de anarak söylüyorum- bize daha ileriye doğru yol alma, daha doğru
eylem ve işlemler için, daha doğru yasal düzenlemeler için bir arada bulunma
hakkı vereceği yerde, kısıtlayalım, kısıtlayalım, kısıtlayalım ve sonuçta
Türkiye Büyük Millet Meclisi bir çiçek bahçesi olsun; rengi, ruhu, kokusu
olmayan, saksılarda duran, üretemeyen bir çiçek bahçesi olsun. Çiçeği tırnak
içine alarak söylemeye çalışıyorum.
Bu kısıtlamalar,
bu, ağzımızın, gözümüzün ve kulağımızın bağlanması, unutmayınız ki bizi
Kurtuluş Savaşı öncesindeki sürece götürebilir çünkü halkını görmeyen bir
yönetim kendi geleceğini de göremez ve ülkesini karanlığa mahkûm eder.
Teşekkür ederim.
(CHP sıralarından alkışlar) 
BAŞKAN –
Teşekkür ediyorum.
Önerinin
aleyhinde ikinci ve son konuşmacı Bilecik Milletvekili Halil Eldemir.
Buyurun Sayın
Eldemir. (AK PARTİ sıralarından alkışlar) 
HALİL
ELDEMİR (Bilecik) – Sayın Başkanım, değerli milletvekilleri; İç Tüzük’ün
19’uncu maddesine göre verilen HDP grup önerisi aleyhine söz almış
bulunmaktayım. Sizleri, sizlerin nezdinde de aziz milletimizi saygıyla
selamlıyorum.
Öncelikle,
Mescidi Aksa’ya karşı özellikle son birkaç gündür sergilenen pervasızlıklar
İslam dünyasını derinden üzmektedir. Kudüs’teki Haremi Şerif, sadece
Filistinlilerin değil; 1,5 milyarlık İslam âleminin onurudur, şerefidir, kutsal
mekânıdır. Haremi Şerif’e yönelik kısıtlamalarla Müslümanların onurlarının
incitilmesi karşısında İslam dünyasının tepkisiz kalması beklenemez. Bizler
başta Kudüs olmak üzere asırlar boyu tüm dinlerin barış içinde bir arada
yaşamasını sağlamış köklü bir medeniyetin mensuplarıyız. Kudüs’te yapılan hak
ihlalleri asla kabul edilemez. Başka dinlere mensup insanların ibadet
hürriyetine ve ibadetlerine halel getirmeye bizim medeniyetimizde asla yer
yoktur.
Bu
anlayıştan hareketle, Kudüs’te yaşanan gerilimin bir an önce nihayet bulması,
Mescidi Aksa çevresinde yeniden sükûnetin hâkim olması için yoğun çaba sarf
edilmelidir. Kim olursa olsun insanların can, mal ve ibadet haklarına yönelik
saldırılar tasvip edilemez. Birleşmiş Milletler, Arap Birliği, İslam İşbirliği
Teşkilatı bir kez daha, mevcut İsrail yönetimini yerleşik teamüllere, hukuka ve
temel insani değerlere uygun davranmaya davet etmelidir.
Değerli
milletvekilleri, HDP grup önerisiyle ilgili olarak da hiçbir kimsenin eylemi ve
yaptığı davranışları lâyüsel kabul edilemez. Milletvekilinin yasama
dokunulmazlığı vardır, evet. Yasama dokunulmazlığı seçimden önce ya da
seçildikten sonra işlemiş olduğu suçlar ve bu suçlara ilişkin iddialarla ilgili
olarak yargılanmamasının ve tutuklanmamasının ifadesidir ama bunun bir
istisnası vardır, “Meclis tarafından kaldırılmadıkça” denmektedir.
Şimdi,
bu konuda Meclis tarafından bir karar verilmiştir ve yasama dokunulmazlığıyla
ilgili husus bir Anayasa değişikliğiyle, belirtilen tarihe ilişkin olarak kaldırılmış
ve bu işlemler bu çerçevede yürütülmeye devam etmektedir. Tamamen yargısal bir
faaliyet söz konusudur. 
Dolayısıyla, çok
açık bir şekilde şunu ifade edeyim ki bu konu yargının konusu ve Anayasa’nın
138’inci maddesi gereğince bu önerinin burada kabul edilmesi mümkün olmadığı
için ben de aleyhte olduğumu ifade ediyor, Genel Kurulu saygıyla selamlıyorum.
(AK PARTİ sıralarından alkışlar) 
BAŞKAN –
Teşekkür ediyorum.
MAHMUT TOĞRUL
(Gaziantep) – Karar yeter sayısı istiyoruz.
BAŞKAN – Karar
yeter sayısı arayacağım.
Öneriyi
oylarınıza sunuyorum: Kabul edenler… Kabul etmeyenler… 
Karar yeter
sayısı yoktur. 
Birleşime on
dakika ara veriyorum.
Kapanma Saati: 16.18
ÜÇÜNCÜ OTURUM
Açılma Saati: 16.34
BAŞKAN: Başkan Vekili Ahmet AYDIN
KÂTİP ÜYELER:
Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN – Türkiye
Büyük Millet Meclisinin 117’nci Birleşiminin Üçüncü Oturumunu açıyorum.
Halkların
Demokratik Partisi grup önerisinin oylamasında karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… Öneri kabul edilmemiştir. Karar yeter sayısı vardır.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
2.- CHP Grubunun, Bursa Milletvekili Orhan Sarıbal ve
arkadaşları tarafından, Bursa ilinin Mustafakemalpaşa ve Karacabey ilçelerinde
meydana gelen sağanak yağış ve dolu afetinin bu yöredeki tarımsal ürünlerde
meydana getirdiği zararların tespit edilmesi amacıyla 24/7/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 24 Temmuz 2017 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi
Türkiye Büyük
Millet Meclisi Başkanlığına
Danışma Kurulu
24/7/2017 Pazartesi günü (Bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Özgür
Özel
 Manisa
 Grup
Başkan Vekili
Öneri:
Bursa
Milletvekili Orhan Sarıbal ve arkadaşları tarafından Bursa ilimizin
Mustafakemalpaşa ve Karacabey ilçelerinde meydana gelen sağanak yağış ve dolu
afetinin bu yöredeki tarımsal ürünlerde meydana getirdiği zararların tespit
edilmesi amacıyla 24/7/2017 tarihinde Türkiye Büyük Millet Meclisi Başkanlığına
verilmiş olan Meclis araştırma önergesinin (1322 sıra no.lu) Genel Kurulun
bilgisine sunulmak üzere bekleyen diğer önergelerin önüne alınarak 24/7/2017
Pazartesi günlü birleşimde sunuşlarda okunması ve görüşmelerinin aynı tarihli
birleşiminde yapılması önerilmiştir.
BAŞKAN –
Önerinin lehinde ilk söz Bursa Milletvekili Orhan Sarıbal’a aittir.
Buyurun Sayın
Sarıbal. (CHP sıralarından alkışlar)
ORHAN SARIBAL
(Bursa) – Sayın Başkan, değerli milletvekilleri; tarih 18 Temmuzu gösteriyordu,
sabah altı buçuk saatlerinde, evet, Bursa tarihinde –bilinen tarih sürecinde-
görülmeyen, bütünüyle yaklaşık bir buçuk saat süren ama kırk beş dakikası çok
önemli olan sağanak yağış ve dolu süreci yaşadık. Tam 6.45 ile 7.05 arasında
yaklaşık yirmi dakika, artık olağan, bildiğimiz dolu şeklinde değil buz
parçacıklarından, büyüyen buz parçacıklarından oluşan olağanüstü bir dolu
süreci yaşandı ve yirmi dakikalık o süreçte ne yazık ki 95 bin dönümlük tarım
alanında çok ciddi hasarlar meydana geldi. Yapılan incelemeler ve
değerlendirmeler sonucu kırk beş dakikalık o süreçte metrekareye -kilogram
olarak- ortalama 60 kilogram yağış yağdı. Bunun sonucunda, yaklaşık olarak 230
milyon TL’lik bir hasar meydana geldi. Bu hasarı oluşturan en önemli ürünler
domates, biber, kavun, karpuz gibi gerçekten hem Bursa Kemalpaşa-Karacabey
üretimi üzerinde hem de Türkiye’nin bitkisel üretimi üzerinde etkisi olan,
etkili olan ürünler olarak karşımıza çıkmakta. Özellikle, bu bir hat şeklinde
olan -ki çoğunuz bilirsiniz, dolu bir mevzi yağışıdır, bir yerden başlar bir
yerde biter- ağırlıklı olarak Mustafakemalpaşa’nın Ovaazatlı, Tepecik,
Yeşilova, Ormankadı, Kumkadı, Çeltikçi, Durumtay, Yumurcaklı, Koşuboğazı
mahallelerinde gerçekleşirken Karacabey bölgesinde ise Ovaesemen, Ova Hamidiye
ve Bakırköy mevkilerinde gerçekleşmiş durumdadır.
Değerli
milletvekilleri, afetler elbette kontrolümüz dışında ama küresel ısınma ve
iklim değişikliğinin bu ülkede ya da bu dünyada bundan sonra ne tarımı ne
kentlerimizi ne de yaşamımızı bırakmayacağını hep birlikte biliyoruz çünkü
biliyoruz ki dünyayı var olan doğal yaşamından uzaklaştıran en büyük canavar ne
yazık ki insanlık ve rant. İnsanlık ve rant meselesi üzerinden yeniden bütün
hayatımızı, tarımı, kentleri inşa etmek zorundayız, gelecek politikalarımızı
bunun üzerinden belirlemek zorundayız. Eğer küresel ısınmayı ve iklim
değişikliklerini görmezsek bugün çok hızlı bir şekilde ülkenin her yanında
yaşanan iklim felaketlerini, daha birkaç gün önce İstanbul’da yaşanan sel
felaketini, iki ay önce Mersin’de yaşanan sel felaketini elbette bir felaket,
bir kader olarak görür ve bunun karşısında bir şey yapamayacak duruma geliriz.
Değerli
milletvekilleri, ağırlıklı olarak birkaç rakamı sizlerle paylaşmak isterim:
Domates, 32 bin dönüm alanda zarar gördü. Biber, 21 bin dekar alanda zarar
gördü. Mısır, 20 bin dekarda zarar gördü. Kavun, 10 bin dekarda zarar gördü.
Karpuz, 10 bin dekarda zarar gördü fakat zararın şeklini sizinle biraz görsel
olarak paylaşmak isterim. Evet, bu, dolunun çok net yağan biçimi; elde avuçta
gördüğünüz gibi sıradan bir dolu parçası değil, gerçekte ciddi bir buz
parçacığı hâlinde.
İki: Karpuzda
görünen zarar, daha iki günde yapmış olduğu zarar yüzde 100 zarar. Karpuz,
domates, biber ve kavun tarlalarında yüzde 100 zarar söz konusu ve bu da biber
tarlasında bir görünüm. Ne yazık ki çok açık bir şekilde, yaşanan zararın bütün
detayları açık bir şekilde görünüyor ve elbette domates… Domates, Karacabey ve
Türkiye için çok önemli, özellikle salça sanayi domatesinde Karacabey ve
Mustafakemalpaşa Türkiye üretiminin yüzde 50’sini içermektedir. Ve biber… Ne
yazık ki sadece sap kalmış, arada gördüğünüz de kocaman, âdeta kar birikimi
gibi buz parçacıkları. 
Bu zararların bu
şekliyle kalması elbette kötü ama asıl olan şudur: 1.350 çiftçi etkilenmiştir,
1.350 çiftçinin hemen hemen tümünün bu tarihten sonra yeniden bir ürün üretme
imkânı kalmamıştır. Tarih hemen hemen temmuzun sonu. Temmuzun sonu demek, bir
ay yaz ayı var demek. Bir ay yaz demek, hiçbir ürünün ekilip yeniden üretilmesi
söz konusu değildir. Kaldı ki bu üreticiler şunu söylemekteler: Bu üreticiler
bu ürünleri üretebilmek için ciddi masraf yaptılar; tohum, ilaç, gübre, sürüm,
işçilik. Çok ciddi anlamda, 230 milyon TL gibi tarla fiyatlarıyla olan zarar
ama maliyet açısından 200 milyon TL gibi bir zarar söz konusu. Bu 200 milyon
TL’lik zararın içine baktığınızda, bir masraf… Masrafın karşısına baktığınızda,
mazotta yüzde 54 vergi, gübrede vergi, ilaçta 8 ila 18 arasında vergi,
elektrikte yüzde 52 vergi; diğer bütün girdilere baktığınızda ciddi anlamda
devlete verilmiş bir vergi var. Yani aslında tarım, aslında çiftçilik ticarete
konu olmuş, ülkenin ekonomisine katkı koymuş, bütçesine kaynak sağlamış ve
geldiğimiz noktada bu 1.350 çiftçinin 95 bin dekarlık tarım alanında yüzde 100
zarar oranı oldukça yüksektir. Nereden biliyoruz? Tarım il müdürlüğü, tarım
ilçe müdürlükleri, sulama birlikleri, ziraat odaları ve bizim doğrudan yerinde
yaptığımız tespitlerde hemen hemen, özellikle biraz önce bahsettiğim mevsimlik
ürün olan domates, biber, karpuz, kavunda yüzde 100 zarar vardır. Yine bu
zararın tespitinde önemli olan bir kurum TARSİM, yaptığı bütün analizlerde
yüzde 100 zararın olduğunu çok net şekilde görmektedir. 
Kaldı ki
geçmişte Karacabey, Mustafakemalpaşa ve ülkenin birçok bölgesinde buna benzer
dolu felaketleri oldu ama Karacabey ve Mustafakemalpaşa’da ilk kez bu kadar
yoğun, bu kadar tahribatı yüksek, bu kadar zararı yüksek ve bu kadar büyük bir
alanda dolu felaketini yaşıyoruz. Ve bundan önceki felaketlerde çiftçi
gerçekten bir talepte bulunmadı ama bugün gerçekçi ve sahici ve ısrarcı bir
talebi var. Çünkü biraz önce bahsettiğim o masrafları yapan çiftçi hazır
parasından yapmadı bunu, ya bankadan kredi aldı ya borçlandı ya senet verdi ya
çek verdi ya da özür dilerim ama elden, tefeciden para alarak, bu masrafları
yaparak bu ürünleri üretti. Dolayısıyla cebinde zaten parası yok, borcu
duruyor, bankalara kredi borcu duruyor, elden aldığı paraların borcu duruyor,
ilaç bayisine borcu duruyor, gübreciye borcu duruyor. Borcu ödeyecek parası
bile yok. Peki, bu insan yaşamayacak mı; kışın, gelecek yıl tekrar üretmek
zorunda, üretmemeli mi? O yüzden bu Mecliste çok önemli bir sorumluluk almış
durumdayız. Hiçbir siyasi ve politik kaygı gütmeden, siyasete ve politikaya
araç etmeden -bu insanlar bizim insanlarımız, dolu yağdığında, fırtına
estiğinde, felaket olduğunda bu, AKP’linin tarlası; bu, MHP’linin tarlası; bu,
CHP’linin tarlası demiyor, bu çiftçilerin hepsi bizim insanımız, bu topraklar
da bizim topraklarımız- AFAD’dan, Cumhurbaşkanlığından ve Başbakanlıktan bu
zararın mutlaka nakit olarak giderilmesi zorunluluğumuz var.
ERKAN AYDIN
(Bursa) – Örtülü ödenekten versinler ya. 
ORHAN SARIBAL
(Devamla) – Geçici, palyatif “Borçları erteleyelim.” gibi gerekçeler
Karacabey’de yaşanan sorunları çözmek için yeterli değildir çünkü dört beş
yıldır zaten ertelene ertelene çiftçinin borcunun biriktiğini ve o borçtan
dolayı da bankalardan kredi almak yerine daha çok tefeciden, sağdan soldan para
alarak bu üretimi yaptığını hepimiz bilmekteyiz.
Değerli
milletvekilleri, bu çiftçi ve bu topraklar bizim, bu üretim de bizim.
İstanbul’da yaşanan felaketin zararlarını nasıl gidereceğimizi söyledikse
çiftçinin de, Karacabey ve Mustafakemalpaşa çiftçisinin de, cebinde hiç parası
olmayan, borcunu ödeyemeyecek durumda olan, kışı bile geçiremeyecek pozisyonda
olan bu çiftçilerimizin borcunu mutlaka ve mutlaka AFAD aracılığıyla ya da kamu
kaynakları aracılığıyla ödemek zorundayız. Devletin bütçesine, Hükûmetin
bütçesine katkı koyan çiftçi devletten elini uzatmasını beklemektedir, bu
sorumluluk da bizlerdedir. O yüzden, bu Meclisten, Karacabey’de ve
Mustafakemalpaşa’da yaşanan gerçekten ağır ekonomik, sosyal ve sosyolojik
sorunları içeren bu doğal afetin zararlarının giderilmesi için verdiğimiz bu
araştırma önergesine bütün partilerden destek talep etmekteyiz. Bu sorunu
gidermek Türkiye Büyük Millet Meclisinin ve Hükûmetin görevidir. Gelecek yıl
yeniden ekebilmek, o insanları ayakta tutabilmek için bu zararın, ziyanın
mutlaka ve mutlaka giderilmesi gerekmektedir. Birçok şey söylenmekte, birçok
şey anlatılmakta ama o verilen örnekleri politize etmemek için burada
söylemiyorum da konuşmuyorum da ama bu Meclisin böyle bir sorumluluğu var.
Çiftçilerimizin…
(Mikrofon
otomatik cihaz tarafından kapatıldı) 
ORHAN SARIBAL
(Devamla) – Sayın Başkan, zaman yetmiyor, dertler büyük ama üç dakikaya, dört
dakikaya…
BAŞKAN – Az
zamanda çok güzel şeyler ifade ettiniz Sayın Sarıbal, çok teşekkür ediyoruz,
çok sağ olun.
ORHAN SARIBAL
(Devamla) – Son bir şey söyleyeyim, bitireceğim.
BAŞKAN – Buyurun
bitirin cümlenizi.
ORHAN SARIBAL
(Devamla) – Teşekkür ederim Sayın Başkan.
Değerli
milletvekilleri, gerçekten, ağlayan kadınlar, evden çıkamayan insanlar, kahveye
uğramayan insanlar var. Vali gitti, bakan gitti, milletvekilleri gitti, herkes
gitti, telafisi mümkün olmayan zararlarla karşı karşıyayız. O yüzden, bir kez
daha duyarlılığa… Bir kez daha Mustafakemalpaşa çiftçisinin, Karacabey
çiftçisinin, o toprakların sesini sizlere buradan, Türkiye Büyük Millet
Meclisinin kürsüsünden yüksek sesle söylemek isterim. Çiftçimiz mağdur,
çiftçimiz perişan; mutlaka oraya destek vermeliyiz, onların sorunlarını
gidermeliyiz.
Hepinize
saygılar sunuyorum. (CHP sıralarından alkışlar) 
BAŞKAN –
Teşekkür ediyorum Sayın Sarıbal
Sayın Üstündağ,
İç Tüzük 60’a göre size bir dakika süreyle söz vereceğimi ifade etmiştim.
Buyurun.
V.- AÇIKLAMALAR (Devam)
28.- Muğla Milletvekili Akın Üstündağ’ın, Muğla Gökova
merkezli deprem nedeniyle geçmiş olsun dileğinde bulunanlara teşekkür ettiğine,
Bodrum’da hayatı etkileyen önemli bir durum olmadığına ve tüm turistleri
Bodrum’a beklediklerine ilişkin açıklaması
AKIN
ÜSTÜNDAĞ (Muğla) – Sayın Başkanım, çok teşekkür ediyorum.
Geçen
hafta perşembeyi cumaya bağlayan gece Muğla’da Gökova merkezli bir deprem
meydana geldi. Bu deprem dolayısıyla Muğla’nın merkezinde, Bodrum, Datça, Milas
ve birçok yerinde hissedilen 6.7 şiddetinde bir deprem oldu. Bu depremde en
büyük tesellimiz herhangi bir can kaybının olmaması, hiçbir binanın da
yıkılmamış olması. Bu anlamda, özellikle, şimdiye kadar Bodrum’da görev yapmış
bütün gelmiş geçmiş belediye başkanlarımıza teşekkür ediyorum. Bu deprem
göstermiştir ki Bodrum’da depreme dayanıklı binalar inşa edilmektedir.
Bu
arada, geçmiş olsun dileklerini ileten bütün dostlara, herkese çok teşekkür
ediyoruz. Şu anda Bodrum’da hayatı etkileyen, turizmi etkileyen önemli bir
nokta yoktur. Herkesin Bodrum’a gönül rahatlığıyla gelip tatilini yapması
mümkündür. Bazı basın-yayın organlarında aslında dışarıda olan tekneler sanki
tsunamiden dolayı dışarıya atılmış gibi bir durumda gösterilmiştir, böyle bir
durum yoktur. Şu anda yerli ve yabancı bütün turistleri Bodrum’a bekliyoruz.
Bodrum bu kadar büyük bir deprem olmasına rağmen en güvenli yerlerden biri
olduğunu ispatlamıştır. Bu vesileyle, herkese teşekkür ederim. 
Sayın
Başkanım, söz verdiğiniz için size de teşekkür ediyorum.
Saygılar
sunuyorum. (CHP sıralarından alkışlar)
BAŞKAN
– Teşekkür ediyorum Sayın Üstündağ.
IV.- OTURUM BAŞKANLARININ KONUŞMALARI (Devam)
5.- Oturum Başkanı TBMM Başkan Vekili Ahmet Aydın’ın,
Muğla’da yaşanan deprem nedeniyle geçmiş olsun dileğinde bulunduğuna ilişkin
konuşması
BAŞKAN
- Bir kez daha biz de geçmiş olsun diyoruz, bu dileklerimizi iletiyoruz. Tabii
ki Türkiye turizmi açısından da son derece önemli bir yer, biz de herkesi davet
ediyoruz ama sizler Muğla milletvekilleri olarak buradaki bütün parlamenterleri
de özellikle ev sahipliği yapmak suretiyle davet ettiniz diye algıladık biz.
Milletvekili arkadaşlarımız da herhâlde bu şekilde algılamıştır. Yükünüz biraz
ağırlaşacak ama olsun, bir şey olmaz. 
AKIN ÜSTÜNDAĞ
(Muğla) – Ne demek, başımızın üzerinde yeriniz var. 
BAŞKAN - Çok
teşekkür ediyoruz. 
Tekrar geçmiş
olsun diyoruz. 
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Bursa Milletvekili Orhan Sarıbal ve
arkadaşları tarafından, Bursa ilinin Mustafakemalpaşa ve Karacabey ilçelerinde
meydana gelen sağanak yağış ve dolu afetinin bu yöredeki tarımsal ürünlerde
meydana getirdiği zararların tespit edilmesi amacıyla 24/7/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 24 Temmuz 2017 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN -
Cumhuriyet Halk Partisi Grup önerisi aleyhinde ilk söz Emine Yavuz Gözgeç’e
aittir. 
Buyurun Sayın
Gözgeç. (AK PARTİ sıralarından alkışlar) 
EMİNE YAVUZ
GÖZGEÇ (Bursa) - Sayın Başkan, değerli milletvekilleri; Meclis araştırması
önergesi aleyhine söz almış bulunmaktayım. 
Bursa ilimizin
Mustafakemalpaşa ve Karacabey ilçelerinde 18 Temmuz günü sabah saatlerinde
şiddetli dolu ve aşırı yağış meydana gelmiş, çiftçilerimizin ürünleri zarar
görmüştür. Öncelikle Mustafakemalpaşa’da, Karacabey’de bu olaydan zarar gören
tüm çiftçilerimize geçmiş olsun diyorum. Özellikle bir çiftçi kızı olarak
hassasiyetlerini anlıyor ve üzüntülerini paylaşıyorum. 
Meydana gelen
üzücü olayda Mustafakemalpaşa ilçemize bağlı Ovaazatlı, Tepecik, Yeşilova,
Ormankadı, Kumkadı, Çeltikçi, Durumtay ve Yumurcaklı mahallelerinde 1.150
üreticimizin, Karacabey ilçemize bağlı Subaşı, Karakoca, Uluabat, Ovaesemen,
Beylik, Bakırköy, Sazlıca ve Gönü mahallelerinde 200 üreticimizin; Kemalpaşa ilçemizde
domates, biber, kavun, karpuz, mısır, armut, şeftali, elma ürünlerimizin ekili
olduğu 76 bin 600 dekar, Karacabey ilçemizde domates, mısır, ayçiçeği, zeytin,
nohut, biber, şeker pancarı ürünlerinin ekili olduğu 18 bin 800 dekar alanda
zarar meydana gelmiştir. 
Olayın hemen
akabinde, saat 09.00’da il tarım müdürlüğümüz, ilçe tarım müdürlüğümüz, ziraat
odaları ve sulama birliklerimiz olay yerine intikal etmişler, çalışmalara
başlamışlardır. 
Yine, Bursa
Valimiz, Bursa Büyükşehir Belediye Başkanımız, ilçe belediye başkanlarımız,
kaymakamlarımız, AK PARTİ ilçe başkanlarımız hasar gören alanları bizzat
yerinde görerek, çiftçilerimizle bir araya gelmişlerdir. Bursa’da tüm parti
milletvekillerimiz olaya duyarlı davranmışlardır. Özellikle Sayın Başbakan Yardımcımız
Hakan Çavuşoğlu yeni görevini devralır almaz Bursa’ya gelmiştir. Buradan,
meslektaşım Bursa Milletvekilimiz Sayın Hakan Çavuşoğlu’na yeni görevinde
ayrıca başarılar diliyorum.
Başbakan
Yardımcımız Hakan Çavuşoğlu, Büyükşehir Belediye Başkanımız, Bursa
Milletvekilimiz Zekeriya Birkan ve ilçe yöneticilerimiz de Mustafakemalpaşa
ilçemiz Durumtay, Yeşilova; Karacabey ilçemiz Bakırköy mahallelerindeki
çiftçilerimizle üç noktada bir araya gelerek toplantı yapmışlardır.
Öncelikle şunu
belirtmek istiyorum: AK PARTİ Hükûmeti olarak tarım sektörünün gelişmesi,
çiftçilerimizin desteklenmesi yönünde reform niteliğinde bugüne kadar çok
önemli adımlar atılmıştır. Tarım Bakanlığımızca 7 bölgede tarım sektörünün tüm
paydaşlarıyla ortak akıl toplantılarında bir araya gelinerek birlikte çözümler
üretilmeye çalışılmıştır. 2016 yılında önemli projeler başlatılarak gübre ve
yemde KDV kaldırılmış, tarımsal kooperatiflerin borçları yapılandırılmış, Millî
Tarım Projesi başlatılmış, çiftçilerimize çeşitli alanlarda destekler
verilmiştir. On dört yıllık dönem içerisinde tarım kesimine 90 milyar liralık
destek verilmiştir. Kırsal Kalkınma Yatırımlarının Desteklenmesi Programı
kapsamında tarımsal faaliyete ilişkin yatırımlara yüzde 50 hibe desteği
sağlanmıştır. Ulusal bütçeyle 81 ilimizde yürütülen ve kırsal alanda istihdam
sağlayan program kapsamında bugüne kadar 7.358 projeye 1,9 milyar lira hibe
desteği sağlanmıştır. Genç çiftçilerimize proje destek kapsamında hibe
destekleri verilmiş, Bursa’da 174 projeye 5,2 milyar lira destek verilmiştir.
Kırsal Kalkınma Yatırımlarını Destekleme Programı’yla ekonomik yatırımlara
makine ekipman alımıyla bireysel basınçlı sulama projeleri için destekler
verilmiştir. Özellikle TARSİM tarım sigortasıyla çiftçimizin üretimi güvenceye
kavuşturulmuş, doğal afetlerden etkilenen üreticilerin mağduriyetlerini
gidermek üzere tarım sigortaları uygulaması 2006 yılında başlatılmıştır. Tarım
sigortası kapsamında tarım sigorta poliçe bedelinin yüzde 50’si hibe olarak
karşılanmaktadır. 2017 yılında da tarım sigortalarının teminat kapsamı da
genişletilmiştir ve yeni uygulamalar başlatılmıştır. Ancak buna rağmen tarım
sigortası yaptıran çiftçilerimizin sayısı istenen sayıya ulaşamamıştır. Elbette
ki TARSİM konusunda, tapu, mülkiyet hususlarında uygulamaya yönelik birtakım
sıkıntılar yaşandığını da biliyoruz. Başbakan Yardımcımız Sayın Hakan Çavuşoğlu
Bursa Milletvekili olarak konuyu ayrıca bizzat takip etmektedir. Konu Bakanlar
Kuruluna ve Başbakanımıza arz edilmiştir. Bursa İl Tarım Müdürlüğümüz ilk
tespitlerin akabinde tek tek çiftçilerimizin bireysel hasar tespit
çalışmalarını hâlen yapmaktadır. Gerek Tarım Bakanlığımız gerek yerel
yöneticilerimiz tarafından konu hassasiyetle takip edilip birlikte çözüm üretme
çalışmalarımız devam etmektedir. 
AK PARTİ’nin en önemli
vizyonu ve misyonu devlet-millet kaynaşmasını sağlamak, daima her durumda
milletin yanında olmaktır. Bizim anlayışımız, halka hizmet Hakk’a hizmettir. Bu
hizmeti yerine getirmede ve sorunların çözümünde popülist, çıkarcı bir yaklaşım
yerine sorunun tarafları, paydaşlarıyla birlikte ülkemizin çıkarları ön planda
tutularak ortak akılla çözüm üretilmesinden yanayız daima. Bu olaylarda
tespitlerin net ortaya konulmasıyla birlikte en akli, en makul çözüme hep
birlikte ulaşacağımıza inanıyorum.
Meclis araştırması
açılmasını talep etmekteki amaç, soruna dikkat çekmek ve çözüm üretilmesini
sağlamak ise -ki öyle olmalıdır- şu an zaten soruna ilişkin en üst düzeyde
takip ve yerel-genel tüm yetkililerimizle beraber konuyla ilgili çalışmalar
devam etmektedir. 
Biz bu ülkede
işçisiyle işvereniyle, kentlisiyle köylüsüyle, çiftçisiyle velhasıl halkımızın
her kesimiyle ülkemizin her alanda daha da gelişme kaydederek rekabet eder hâle
gelmesi için var gücümüzle birlikte çalışıyoruz. Bu millî birlik ve beraberlik
ruhu var oldukça inşallah, her sorunun üstesinden geliriz. 
Bizler, 15
Temmuzda, hain kalkışmada tarlasını yakan, F16’ların karşısına traktörüyle,
biçerdöveriyle çıkan çiftçilerimizi asla unutmayız diyor, saygılarımı
sunuyorum. (AK PARTİ sıralarından alkışlar) 
BAŞKAN –
Teşekkür ediyorum Sayın Gözgeç.
Önerinin lehinde
ikinci söz, Bursa Milletvekili İsmet Büyükataman’a aittir.
Buyurun Sayın
Büyükataman. (MHP sıralarından alkışlar)
İSMET
BÜYÜKATAMAN (Bursa) – Sayın Başkan, değerli milletvekilleri; Bursa Karacabey ve
Mustafakemalpaşa ilçelerimizde meydana gelen, çiftçilerimizi olumsuz etkileyen
dolu afeti sebebiyle verilen grup önerisi üzerine ve lehine olmak üzere
Milliyetçi Hareket Partisi Grubu adına söz almış bulunmaktayım. Bu vesileyle
hepinizi partim ve şahsım adına saygıyla selamlıyorum.
Değerli
milletvekilleri, bugün çiftçilerimizi konuşacak, onların tercümanı olacak,
onların sesini duyuracağız. Zira çiftçi olmadan doymamız, tarım olmadan
beslenmemiz mümkün değildir. Toprak bereketin yuvası, medeniyet ve kültürlerin
yurdudur. Toprakla buluşan ilk tohum, toprağı, kaderi ve geleceği gören ilk
şuur insanlığa yepyeni ufuklar çizmiş, tarihe taptaze bir istikamet vermiştir.
Tarımla beraber devletler kurulmuş, imparatorluklar ortaya çıkmıştır.
“Bereketli hilal” diye tabir edilen coğrafi kuşak insanlık için umut ve uyanış
adası olmuş, buradan yeryüzünün her köşesine medeniyet ışığı düşmüştür.
Çiftçilik, mazisi asırları bulan, şöhreti çağları aşan, değeri paha biçilmez
olan bir mesleğin, bir mücadelenin, bir fedakârlığın haklı gururudur. Nasır
tutmuş elleriyle, güneş yanığı nurlu yüzleriyle, kimi gün hüzünlü, kimi gün
umutlu bakışlarıyla milletine hizmet sunmaktan övünç duyan çiftçilerimizdir.
Değerli
milletvekilleri, nerede yaşarsa yaşasın, nerede geçimini temin ederse etsin,
bütün çiftçilerimizin ortak ve benzer şikâyetlerini görüyoruz, izliyoruz.
Biliyoruz ki çiftçinin ambarı sabanın ucundadır, çiftçinin kalbi tarlasında
atmaktadır.
Rızkını
toprağından, bağından ve bahçesinden temin eden çiftçilerimiz pek çok sorunla
baş etmeye çalışmaktadırlar. Bütün bu sorunların üzerinden gelmeye çabalayan,
helal rızıklarının peşinde alın teri döken çiftçilerimiz ne yazık ki zaman
zaman dolu, kuraklık, aşırı yağış ve sel gibi afetlerle de karşılaşmakta ve
emeklerinin karşılığını alamadan büyük zararlarla uğraşmaktadırlar.
Son günlerde
ülkemizin çeşitli bölgelerinde meydana gelen afetler nedeniyle çiftçilerimiz
zor günler geçirmektedir. Bazı bölgelerdeki şiddetli yağışlar bazı yörelerimize
dolu olarak yansımış ve sonuçları maalesef çok ağır olmuştur. Ülkemizin en
önemli tarım şehirlerinden birisi olan Bursa’mızda da 18 Temmuz 2017 Salı günü,
ne yazık ki dolu afeti çiftçilerimizi mağdur etmiştir. Özellikle Karacabey ve
Mustafakemalpaşa ilçelerinde etkili olan dolu afeti ekili alanlarda büyük
hasara yol açmıştır. Bursa’mızın bu güzide iki ilçesinde çiftçimiz yaklaşık 100
bin dönüm alanda zarara uğramıştır. Bundan dolayı, hem iç piyasa hem de
ihracata yönelik faaliyet gösteren üreticilerimiz perişan olmuşlar ve çok zor
duruma düşmüşlerdir. Nitekim ürünler telef olmuş ve zararın toplam yekûnu kaygı
verici bir noktaya ulaşmıştır. Bu olumsuz gelişmeler, ilerleyen süreçte meyve
ve sebze fiyatlarına da yansıyacak ve vatandaşlarımızı zincirleme olarak
etkileyecektir. Aldıkları kredileri ödeyemeyecek bir hâle düşen binlerce
üreticimiz ilerleyen günlerde faiz ve haciz kıskacında can çekişecektir.
Hükûmet,
zararları telafi edilmeyecek bir aşamaya gelen üreticilerimizi rahatlatmak ve
problemlerini gidermek için bir an önce harekete geçmelidir. Bu çerçevede akla
gelen ilk tedbir, şiddetli yağış ve dolu felaketi neticesinde ürününü
kaybedenlerin zararlarını hiçbir şart ileri sürmeden karşılamak olmalıdır.
İkinci olarak
ise üreticilerin bankalara olan kredi borçlarının geri ödemesinin ertelenmesi
ya da bir bölümünün devlet tarafından üstlenilmesi şeklinde ortaya
çıkabilecektir.
Değerli
milletvekilleri, afetten en fazla etkilenen bölgelerden Mustafakemalpaşa
ilçesinin Durumtay, Çeltikçi, Koşuboğazı, Tepecik, Yeşilova, Ormankadı, Kumkadı
mahallelerinde 80 bin dekar alanda 240 bin ton ürün zarar görmüştür.
Karacabey’in ise Bakırköy, Ova Hamidiye ve Ovaesemen mahallelerinde 10 bin
dekardan fazla alan zarar görürken 60 bin ton ürünün zarar gördüğü ifade
edilmektedir. 10 köyde etkili olan, yarım saat devam eden, ceviz büyüklüğüne
ulaşan doluda yaklaşık 300 bin ton sebze ve meyve zarar görmüştür.
Çiftçilerimizin yıl boyunca sarf etmiş oldukları emekleri heba olmuş, yer yer
yüzde 95’lere varan ürün kaybı meydana gelmiştir. Özellikle tarlalardaki
domates, biber, karpuz, kavun ve mısır ürünlerinin tamamına yakını tarlada
kalmıştır. Zarar tespit çalışmalarının bir an önce sonuçlandırılması,
üreticilerimizin yaşamlarını sürdürebilmeleri ve yeniden ürün
yetiştirebilmeleri açısından acil desteğe ihtiyaçları vardır.
Hafta sonu bahsi
geçen iki ilçemizi ziyaret edip çiftçilerimizin zararını yerinde gördük. Her
iki ilçenin ziraat odası başkanıyla görüştük. Her iki ilçede toplamda 1.350
çiftçinin mağdur olduğu ve toplam mali zararın 230 milyon liranın üzerinde
olduğu tarafımıza iletildi.
Bu elim afet tam
hasat zamanına denk geldiği için çiftçimizin tarladan yeni bir mahsul
alabilmesi de ne yazık ki söz konusu değildir. Bu durum çiftçinin mağduriyetini
artırmakta ve devletin bu zararı tazminini elzem kılmaktadır.
Yaşanılan afet
nedeniyle ziyaret etmiş olduğumuz afetzede çiftçilerimiz, yaşamış oldukları
afet dolayısıyla uğramış oldukları zararın giderilmesi için devletimiz
tarafından gerekli desteğin sağlanacağına inanmaktadır ve bu haklı beklenti
içindedir.
Tarım sigortası
yaptıran çiftçiler yaşanan afetten kısmen etkilenirken sigorta yaptıramayan
çiftçiler ise devletimizden yardım beklemektedir. Miraslı arazilerin Çiftçi
Kayıt Sistemi’ne kayıt olmamasından, olamamasından dolayı çiftçi sigorta
yaptıramamıştır. Afet dönemlerinde çiftçilerin yanında olunması adına, Çiftçi
Kayıt Sistemi’ne kayıtlı olmayan ve TARSİM sigortası yaptıramayanlara da sahip
çıkılması ve mağduriyetlerinin mutlaka giderilmesi elzemdir. Afetzede çiftçiler
zararlarının karşılanması için kanun hükmünde kararname çıkarılmasını
istemektedirler. Bizim de beklentimiz, Bursalı çiftçimizin bu haklı
taleplerinin Hükûmet tarafından dikkate alınması, çiftçilerin bu
mağduriyetlerinin en kısa sürede çözümlenmesi ve zararlarının karşılanmasıdır.
Zarar gören
çiftçilerin Ziraat Bankası başta olmak üzere kamu bankaları ile tarım kredi
kooperatiflerine olan borçları uzun vadeli ve faizsiz olarak ertelenmelidir.
Ayrıca, çiftçilerin yaralarını sarmak ve bu çiftçilerimizi gelecek yıla
hazırlamak amacıyla faizsiz ve uzun vadeli kredi de verilmelidir.
Hemen hemen her
yıl bu dolu zararları ne yazık ki yaşanmaktadır. Bu zararların etkili olduğu
yerlerde TARSİM sigorta primleri ortalama yüzde 100 oranında artmaktadır.
Dolayısıyla, geçen yıllarda dolu nedeniyle ürün elde edemeyen çiftçiler bir de
TARSİM sigorta primleri yüzde 100 artırıldığı için sigorta yaptıramamaktadır.
Bu nedenle, TARSİM sigortası olsun veya olmasın, zarar gören çiftçilerimize
ziraat odası kayıtları ve sulama birliği kayıtları dikkate alınarak dekar
başına destek sağlanmalıdır. 
TARSİM'e sigorta
yaptıran çiftçiler, TARSİM'den gelen zarar tespit eksperlerinin hazırlamış
olduğu raporların gerçek zarar oranlarını yansıtmadığını da iddia etmektedir.
Bu uyuşmazlıkları gidermek amacıyla, her ilçenin ziraat odası başkanının
TARSİM'in hasar tespit eksper heyetinin doğal üyesi olmasına ve zarar tespit
çalışmalarına katılmasına yönelik düzenlemelerin yapılması gerekiyor. 
Bu vesileyle,
dolu afetinden zarar gören çiftçilerimize bir kez daha geçmiş olsun diyor,
Hükûmetten acilen çiftçilerimizin zararlarının karşılanmasını talep ediyoruz.
Her zaman çiftçi
kardeşlerimizin yanında bulunacağımızın, dertlerinin ortağı olacağımızın da
ayrıca bilinmesini hassaten istirham ediyoruz.
Sözlerime burada
son verirken, mahsulü tarlada kalmış, umutları afetlerle kaybolmuş
çiftçilerimizin mağdur edilmeyeceğini umut ediyor, önergeye Milliyetçi Hareket
Partisi Grubu olarak olumlu oy vereceğimizi ifade ediyor, heyetinizi hürmet ve
muhabbetlerimle selamlıyorum. (MHP ve CHP sıralarından alkışlar)
BAŞKAN – Teşekkür
ediyorum Sayın Büyükataman.
Önerinin
aleyhinde ikinci ve son konuşma Bursa Milletvekili Muhammet Müfit Aydın’a
aittir.
Buyurun Sayın
Aydın. (AK PARTİ sıralarından alkışlar)
MUHAMMET MÜFİT
AYDIN (Bursa) – Saygıdeğer Başkanım, değerli milletvekilleri; hepinizi saygıyla
sevgiyle ve muhabbetle selamlıyorum. Sizlerin şahsında tüm milletimizi de
saygıyla selamlıyorum.
Son günlerde
meydana gelen Mescidi Aksa’daki olaylar endişeyle izlenmektedir. İnşallah,
aklıselim galebe gelmek suretiyle bu endişe verici gidişata bir son verilir ve
bütün İslam âleminin ve insanlık âleminin böyle sıkıntılı bir sürece girmesine
de mani olunur.
Değerli
arkadaşlarım, Mustafakemalpaşa ve Karacabey’de, Bursa ilimizin bu iki ilçesinde
meydana gelen afet hadisesiyle ilgili milletvekillerimiz doğrusu detaylı bir
şekilde açıklamalarda bulundular. Elim diyebileceğimiz, üzücü diyebileceğimiz
gerçekten bir afet yaşadık. Fakat biz, bütün afetlerde olduğu gibi bundan sonra
da tüm afetlerde çiftçilerimizin ve bütün kardeşlerimizin yanında olacağımız
bilincini doğrusu bugüne kadar yaptıklarımızla ispatlamış durumdayız. Biz
buradaki çiftçilerimizin mağduriyetinin tümünü gidermek için elimizden gelen
her türlü tedbiri alacağız. Zaten milletvekillerimizin tümü oradaydı. Ayağının
tozuyla yeni Bakanımız -ki tekrar ona hayırlı olsun diyorum- Hakan Çavuşoğlu
cumartesiyi pazara bağlayan gece geldi ve olaya yerinde müdahale etti artı
Tarım Bakanıyla görüşmeler yapıldı. Şu anda bütün konu… Bursa Büyükşehir
Belediyesi, milletvekillerimiz ve muhalefet milletvekillerimizle birlikte bu
olayın üzerinde çalışmaya devam ediyoruz. İnşallah, oradaki çiftçilerimizin
tümünün mağduriyetinin giderileceği bir şeyi yakalayacağız. Tekrar onlara
geçmiş olsun diyorum. 
Hepinizi
saygıyla sevgiyle ve muhabbetle selamlıyorum. Saygılar sunuyorum. (AK PARTİ
sıralarından alkışlar)
BAŞKAN –
Teşekkür ediyorum.
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talep ediyoruz efendim.
BAŞKAN
– Tamam, oylamadan önce yoklama talebini göreceğim.
IV.- OTURUM BAŞKANLARININ KONUŞMALARI (Devam)
6.- Oturum Başkanı TBMM Başkan Vekili Ahmet Aydın’ın,
Başkanlık Divanı olarak Bursa ilinin Mustafakemalpaşa ve Karacabey ilçelerinde
meydana gelen afetten dolayı tüm çiftçilere geçmiş olsun dileğinde bulunduğuna
ilişkin konuşması
BAŞKAN
- Bizler de Meclis Başkanlık Divanı olarak Bursa ilimizin Mustafakemalpaşa ve
Karacabey ilçelerinde meydana gelen afetten dolayı tüm çiftçilerimize bir kez
daha geçmiş olsun diyoruz. Rabb’im ülkemizi, milletimizi, bizleri her türlü
afetten ve kötülükten muhafaza etsin diyorum.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Bursa Milletvekili Orhan Sarıbal ve
arkadaşları tarafından, Bursa ilinin Mustafakemalpaşa ve Karacabey ilçelerinde
meydana gelen sağanak yağış ve dolu afetinin bu yöredeki tarımsal ürünlerde
meydana getirdiği zararların tespit edilmesi amacıyla 24/7/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 24 Temmuz 2017 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN
– Böylece, Cumhuriyet Halk Partisi Grubu önerisi üzerindeki konuşmalar
tamamlanmıştır.
III.- YOKLAMA (Devam)
BAŞKAN
- Öneriyi oylamadan önce bir yoklama talebi olmuştur. Şimdi yoklama işlemini
gerçekleştireceğiz.
Sayın
Özel, Sayın Altay, Sayın Aydın, Sayın Nurlu, Sayın Bektaşoğlu, Sayın İrgil,
Sayın Öz, Sayın Akyıldız, Sayın Biçer, Sayın Sarıhan, Sayın Kayışoğlu, Sayın
Özdemir, Sayın Köksal, Sayın Akar, Sayın Aldan, Sayın Erkek, Sayın Sarıbal,
Sayın Yalım, Sayın Usluer, Sayın Öztrak.
Yoklama
için üç dakika süre veriyorum ve yoklama işlemini başlatıyorum.
(Elektronik
cihazla yoklama yapıldı) 
BAŞKAN
- Toplantı yeter sayısı yoktur.
Birleşime
yirmi dakika ara veriyorum.
Kapanma Saati: 17.14
DÖRDÜNCÜ OTURUM
Açılma Saati: 17.38
BAŞKAN: Başkan Vekili Ahmet AYDIN
KÂTİP ÜYELER:
Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN – Türkiye
Büyük Millet Meclisinin 117’nci Birleşiminin Dördüncü Oturumunu açıyorum.
III.- YOKLAMA
BAŞKAN –
Cumhuriyet Halk Partisi grup önerisinin oylamasından önce istem üzerine yapılan
yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım ve toplantı yeter sayısını arayacağım. 
Yoklama için üç
dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, Bursa Milletvekili Orhan Sarıbal ve
arkadaşları tarafından, Bursa ilinin Mustafakemalpaşa ve Karacabey ilçelerinde
meydana gelen sağanak yağış ve dolu afetinin bu yöredeki tarımsal ürünlerde
meydana getirdiği zararların tespit edilmesi amacıyla 24/7/2017 tarihinde
Türkiye Büyük Millet Meclisi Başkanlığına verilmiş olan Meclis araştırması
önergesinin, Genel Kurulun 24 Temmuz 2017 Pazartesi günkü birleşiminde
sunuşlarda okunmasına ve ön görüşmelerinin aynı tarihli birleşiminde
yapılmasına ilişkin önerisi (Devam)
BAŞKAN –
Cumhuriyet Halk Partisi grup önerisini oylarınıza sunuyorum: Kabul edenler…
Kabul etmeyenler… Öneri kabul edilmemiştir.
Şimdi, Adalet ve
Kalkınma Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
3.- AK PARTİ Grubunun, bastırılarak dağıtılan 492 sıra
sayılı Türkiye Büyük Millet Meclisi İçtüzüğü'nde Değişiklik Yapılmasına Dair İç
Tüzük Teklifi’nin kırk sekiz saat geçmeden gündemin “Kanun Tasarı ve Teklifleri
ile Komisyonlardan Gelen Diğer İşler” kısmının 1’inci sırasına alınmasına ve
diğer işlerin sırasının buna göre teselsül ettirilmesine; 492 sıra sayılı
Türkiye Büyük Millet Meclisi İçtüzüğü'nde Değişiklik Yapılmasına Dair İç Tüzük
Teklifi’nin İç Tüzük’ün 91'inci maddesine göre temel kanun olarak bölümler
hâlinde görüşülmesine ilişkin önerisi 
24/7/2017
Türkiye Büyük Millet Meclisi Başkanlığına
Danışma Kurulu
24/7/2017 Pazartesi günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını arz ederim.
 İlknur
İnceöz
 Aksaray
 AK
PARTİ Grup Başkan Vekili
Öneri:
Bastırılarak
dağıtılan 492 sıra sayılı Türkiye Büyük Millet Meclisi İçtüzüğü'nde Değişiklik
Yapılmasına Dair İçtüzük Teklifi’nin kırk sekiz saat geçmeden gündemin “Kanun
Tasarı ve Teklifleri ile Komisyonlardan Gelen Diğer İşler” kısmının 1’inci
sırasına alınması ve diğer işlerin sırasının buna göre teselsül ettirilmesi;
492 sıra sayılı
Türkiye Büyük Millet Meclisi İçtüzüğü'nde Değişiklik Yapılmasına Dair İçtüzük
Teklifi’nin İç Tüzük’ün 91'inci maddesine göre temel kanun olarak görüşülmesi
ve bölümlerinin ekteki cetveldeki şekliyle olması;
Önerilmiştir. 



492 Sıra Sayılı
Türkiye Büyük Millet Meclisi İçtüzüğü’nde Değişiklik
  Yapılmasına
Dair İçtüzük Teklifi
(2/1783)





Bölümler


Bölüm Maddeleri


Bölümdeki
Madde Sayısı




1. Bölüm


1 ila 9’uncu maddeler arası


9




2. Bölüm


10 ila 18’inci maddeler arası


9




Toplam madde sayısı


18



BAŞKAN – Adalet
ve Kalkınma Partisi grup önerisi lehinde ilk söz Kırıkkale Milletvekili Ramazan
Can’a aittir.
Buyurun Sayın
Can. (AK PARTİ sıralarından alkışlar)
RAMAZAN CAN
(Kırıkkale) – Sayın Başkanım, değerli milletvekilleri; Genel Kurulu saygıyla
selamlıyorum.
Grup önerimizle,
492 sıra sayılı Türkiye Büyük Millet Meclisi İçtüzüğü’nde Değişiklik
Yapılmasına Dair İçtüzük Teklifi’nin gündemin 1’inci sırasına alınmasını
öneriyoruz. Temel yasa şeklinde görüşülmesini ve iki bölüm hâlinde; birinci
bölüm 9 madde, ikinci bölüm 9 madde, 18 maddeden müteşekkil kanunun görüşülmesini
öneriyoruz. 
Evet, bu İç
Tüzük’le ilgili bir şeyler söylemek istiyorum. 22’nci Dönemde milletvekiliydim,
23’üncü Dönemde milletvekili olamadık, 24’üncü Dönemde milletvekili olarak
tekrar geldik; 22’nci Dönemde grup önerisi nedir, gerçekten bilmiyorduk.
Cumhuriyet Halk Partisi, sonradan Anavatan Partisi de Mecliste müteşekkil oldu,
genelde, Danışma Kurulu kararıyla kanun teklifleri, kanun tasarıları gündeme
alınır, Meclisin çalışma saatleri bu şekilde halledilirdi. Eğer Danışma
Kurulunda oy birliğiyle karar çıkmazsa iktidar partisi yani AK PARTİ grup
önerisiyle gündeme gelirdi. 2011 yılında 24’üncü Dönemde Meclise tekrar
geldiğimde şaşırdım, gerçekten grup önerileri devamlı surette verilir hâle
gelmiş, Danışma Kurulu az uygulanır şekle… Grup önerilerini de genelde
muhalefet partileri veriyor. Bununla ilgili de bir örnek vermek istiyorum:
Bugün saat şu an itibarıyla 17.45, 14.00’te açıldı Genel Kurul, gündem dışı
konuşmalar, 15 milletvekiline ve grup başkan vekillerine söz verme, ardından
Meclis araştırması önergelerinin okunması ve grup önerileri; saat 17.45, şu an
geldiğimiz saat itibarıyla. Normal bir günden örnek verilecek olur ise: Meclis
15.00’te açılıyor, gündem dışı konuşmalara, milletvekillerine ve grup başkan
vekillerine verilen sözler 16.00 gibi biter. Milliyetçi Hareket Partisi grup
önerisi verdiyse 17.00’de bittiğini farz edelim, 18.00’de Halkların Demokratik
Partisi, 19.00’da da Cumhuriyet Halk Partisinin grup önerisini oylayabilir.
Peki, 19.00’da Genel Kurul kapanıyor, iktidar partisi çalışma saatlerini ve
gündeme alabileceği kanunları nasıl alacak? Alamayacak, 19.00’da kapanmış
olacak. Ertesi günü aynı şekilde. O zaman iktidar partisi ne yapacak?
Tabii ki
muhalefet partileri siyaset belirleme adına, kanunlarla ilgili konuşabilme
adına Türkiye Büyük Millet Meclisinde aktif olarak söz almak isteyecektir ve
kürsüyü de aktif bir şekilde kullanmak isteyecektir, demokrasinin gereği de
budur ancak toplumun beklentilerini karşılamak da iktidar partisinin üzerine
düşüyor. Burada aslında bir denge kurulması lazım. Bu dengede muhalefetin söz
hakkı verilmeli, iktidar partisi de rasyonel bir şekilde, verimli bir şekilde
kanunları Meclisten geçirebilmeli. Eğer saat yedi, sekiz itibarıyla hâlâ Genel
Kurul gündeminde kanunlara geçilemediyse… İktidar partisi de İç Tüzük’te zaman
zaman bir sürü değişiklikler olmasından muzdarip olduğu için bu değişiklikleri
yapmıştır. Aslında temel yasanın geliş sebeplerinden biri de budur. Temel yasa
niçin geliyor? Meclisin daha etkin bir şekilde, verimli bir şekilde kullanılabilmesi
için geliyor. 
MURAT EMİR
(Ankara) – Meclis kullanacağınız bir yer mi Sayın Can, nasıl konuşuyorsun?
Meclisi kullanamazsınız.
RAMAZAN CAN
(Devamla) – Muhalefet partileri burada çalışmalar yaparken hakkın kötüye
kullanılması sınırına dikkat ederek iktidarın da bu beklentilerine cevap
verebilir ise burada rasyonel, verimli bir kanun çalışmaları, görüşmeleri olur.
Aksi takdirde, muhalefetin bu tür yaklaşımlarına karşı, iktidar partisi de bir
şekilde önlem alabilme adına, temel yasa gelmiştir.
MAHMUT TOĞRUL
(Gaziantep) – Kaç tane torba yasa çıkardınız Ramazan Bey, kaç tane? 100
maddelik, 200 maddelik torba yasalar çıkardınız burada.
RAMAZAN CAN
(Devamla) – Şimdi örnek vermek istiyorum. Madde oylamasına geçilmedi, önerge
oylaması var. Önerge oylamasında muhalefet partisi yoklama istedi ve önerge
oylaması yapıldı, yoklamada sayı var, hemen akabinde, hemen anında madde
oylamasına geçiliyor, yine yoklama talep edildi. Şimdi, bunlar Medeni Kanun’un
2’nci maddesindeki objektif hüsnüniyet, bir hakkın kötüye kullanılmasını kanun
himaye etmez düsturundan hareketle -sağ olsun Meclis Başkan Vekillerimiz Sayın
Ahmet Aydın, Sayın Hamzaçebi- bu konuyla ilgili Genel Kurulun da görüşüne
başvurarak usul tartışmaları sonunda nihayet bir sonuca varıldı. Buradan şuraya
gelmek istiyorum: Muhalefet partileri siyasal hayatta, demokratik hayatta,
partiler vazgeçilmez bir unsursa muhalefet partisi de Meclisin ana
unsurlarından biridir. Tabii ki muhalefet muhalefetliğini yapacak, yapmalı da,
demokrasinin gereği budur fakat diğer taraftan, iktidarın da rasyonel bir
şekilde yasa çıkarabilmesi için bir dengede buluşması lazım. Bu manada,
muhalefet partisinin ihtiyaçlarını karşılar şekilde Milliyetçi Hareket Partisi
grup başkan vekilinin imzasıyla, aynı şekilde iktidar partisinin de yaklaşımlarını
karşılayacak bir şekilde AK PARTİ grup başkan vekiliyle birlikte imzalamış
oldukları İç Tüzük değişikliği Genel Kurulun önüne geliyor. Burada, kamuoyunda
yeterince tartışıldı, komisyonlarda yeterince tartışıldı, Genel Kurulda da
tartışacağız. Aslında hep beraber bütün partiler bir araya gelerek sıfırdan bir
İç Tüzük yazmak ana hedefimiz idi ama olmadı. Bu arada, iki partinin grup
başkan vekillerinin imzalamış olduğu İç Tüzük’te eskiden görüşülmüş, HDP ve CHP
sözcülerinin de katılmış olduğu platformdaki uzlaşılan maddelerin aslında
buradaki değişikliklere de yansıtıldığını görüyoruz. Bir iki konuda problem
var, keşke onlar da aşılabilseydi; onlar da aşılamadı maalesef.
Diğer taraftan,
bir örnek vermek istiyorum: 2007’de bunlarla karşılaşmıştık biz, 2007’ye kadar.
Burada uluslararası sözleşme görüşülüyor. Uluslararası sözleşme teknik bir konu
ama ilinin problemleriyle ya da aktüel siyasetle ilgili konular konuşuluyor. O
zaman derdi ki Meclis başkan vekili “Sayın Hatip, maddeye gel, maddenin dışına çıkma.”,
uyarırdı, ikinci uyarıyı da yapar, gerekirse “Mikrofonları kapatırım.” der idi.
Milletvekili de on dakikalık konuşmasının dokuz dakikasını kanuna ayırıyor ise
bir dakikayı da aktif siyasete ayırabiliyor idi, bu tolere edilebilir idi.
Örnek vermek istiyorum: Bir araştırmacı bir kanun başlığına bakarak Meclis
kütüphanesine gitse, oradan tutanakları çıkarsa, Meclisteki yasa faaliyetinin
başlığından devam ederek “Yahu, bu kanunla ilgili, siyasi partilerin
temsilcileri ne konuşmuştur?” diye baksa inanın hayrete düşer. Madde başlığına
bakıyorsun, altta konuşulanlara bakıyorsun, hiç alaka yok. Bu da hepimizin
gerçekten düşüneceği bir nokta olmalıdır diye düşünüyorum. 
Dolayısıyla, İç
Tüzük’ün uygulanmasından kaynaklanan problemler var, fiilî durumlar oluştu,
diğer taraftan da bazı maddelerin olmamasından kaynaklanan problemler oluştu.
Bu sadece muhalefet partilerini ilgilendiren bir konu da değil, iktidar
partisinin de bu manada üzerine düşeni yapması gerekir. Muhalefet partilerinin
de -demin de söylediğim üzere- objektif hüsnüniyet, Medeni Kanun’un 2’nci
maddesini ihlal etmemek kaydıyla tabii ki de hakkını arayacağı ve genel
siyasetin burada yapılabileceği ancak aslolan yasama faaliyetlerinin etkin bir
şekilde kullanılması, muhalefetin de yasama faaliyetlerine katılması olmalı
idi. Maalesef, muhalefet partisinin hakkın kötüye kullanılması sınırlarını
zorlaması karşısında iktidar da çaresizlikten, rasyonel çalışabilme adına bu
teklifi getirmiştir diye düşünüyorum. Ancak, bu teklifte Milliyetçi Hareket
Partisi muhalefetin taleplerini, AK PARTİ grup başkan vekili marifetiyle de
iktidar partisi taleplerinin bir dengede buluştuğunu görüyoruz. Yeterli mi?
Yeterli olmayabilir, tartışılabilir ama optimal bir düzeyde anlaşıldığını
varsayıyoruz. Bu nedenle, İç Tüzük çalışmalarının iktidar ve muhalefetin
müzakere ettiği bir ortamda, bir dengede buluşması ümidiyle Genel Kurulun
takdirine grup önerimizi sunuyor, tekrar hepinizi saygıyla selamlıyorum. (AK
PARTİ sıralarından alkışlar) 
BAŞKAN –
Teşekkür ediyorum Sayın Can. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
ÖZGÜR ÖZEL
(Manisa) – Sayın Can konuşmasında bundan önceki uygulamada muhalefet
partilerinin hakkı kötüye kullandığını söyleyerek genel olarak grubumuza
sataşmıştır, cevap hakkını kullanmak istiyorum. 
BAŞKAN – Özel
olarak sataşmadı ama. 
ÖZGÜR ÖZEL
(Manisa) – Ama bütün gruplara sataştı, takdir diğer grupların yani. 
MAHMUT TOĞRUL
(Gaziantep) – Bütün gruplara sataştı, biz de istiyoruz aynı gerekçeyle. 
BAŞKAN – Peki,
buyurun iki dakika süre veriyorum. 
IX.- SATAŞMALARA İLİŞKİN KONUŞMALAR (Devam)
2.- Manisa Milletvekili Özgür Özel’in, Kırıkkale
Milletvekili Ramazan Can’ın AK PARTİ grup önerisi üzerinde yaptığı konuşması
sırasında CHP Grubuna sataşması nedeniyle konuşması
ÖZGÜR ÖZEL
(Manisa) – Sayın Başkan, değerli milletvekilleri; önümüzdeki saatlerde Adalet
ve Kalkınma Partisi grup önerisi kabul edilecek olursa, yüce Meclis öyle takdir
ederse uzun uzun bu İç Tüzük’ün Anayasa’ya nasıl aykırı olduğunu, nasıl
Meclisin çalışma usul ve kurallarına aykırı bir şekilde hem Komisyona
getirildiğini hem de Genel Kurul gündemine alındığını konuşacağız. Özellikle,
İç Tüzük’ü bir temel kanun olarak görüşme garabetini burada ayrı ayrı
tartışacağız. 
Sayın Ramazan
Can Mecliste kendi grubunun çalışmalarına emek veren, gayret gösteren, ter
akıtan bir milletvekili. Buradan İç Tüzük’le ilgili değişikliği savunmaya
çıktığında aslında işin savunulabilecek bir tarafı olmadığının da farkında.
Aslında, Adalet ve Kalkınma Partisinin Sayın Genel Başkanının daha genel
başkanlık değişimi yapılırken bir metal yorgunluğu tespitiyle bu İç Tüzük’ün
yaptığı tespit aynı. 316 milletvekili burada oturabilecek durumdayken 184’ünü
buraya getirememe acziyetiyle karşı karşıya olan, yorulmuş, tükenmiş, yönetme
kabiliyetini kaybetmiş bir iktidar partisi grubuyla karşı karşıyayız. 
Şimdi, Sayın
Ramazan Can diyor ki: “Efendim, hem maddede hem önergede devamlı yoklama
istenebilir.” Arkadaşlar, 50 maddelik bir kanunda -söylediği sözün karşılığı-
maksimum 202 tane yoklama isteyebilirsiniz. Anayasa Komisyonunun değerli
üyeleri hatırlayacaklar, tutanaklarda var, ortaya yatırdık bunu; bir kanunda,
202 kez yoklama istenebilecek bir yerde bu hakkın yüzde 75’ini kullanan grup
Fazilet Partisi Grubu. Ondan sonra bu hakkın yüzde 35’ini kullanan grup, kısa,
Adalet ve Kalkınma Partisi muhalefet dönemi. Bugüne kadar bizler maksimum yüzde
25’e çıkmışız. 
(Mikrofon
otomatik cihaz tarafından kapatıldı)
ÖZGÜR ÖZEL
(Devamla) – Bir hakkın suistimali varsa bunu en çok suistimal eden grup Fazilet
Partisi Grubu, arkasından o gruptan ayrılmış Adalet ve Kalkınma Partisi Grubu.
Bunu kim söylüyor? Tutanaklar söylüyor, istatistikler söylüyor. Bu şartlar
hakkında, dönüp de muhalefetin söz haklarını kısıtlarken bunu “Hakkı kötüye
kullandınız.” demek, geçmişteki, eğer bu bir hakkı kötüye kullanmaksa,
misliyle, üç katıyla, dört katıyla kullanmış olan kendi siyasetlerini inkâr ve
o günlerden iktidara taşınmışlık noktasındaki bir hakkın kötüye kullanılarak
elde edildiği bir iktidar sürecini yaşadığınızın da kabulüdür. 
Kamuoyunun
takdirlerine sunuyorum. (CHP sıralarından alkışlar)
BAŞKAN –
Teşekkür ediyoruz Sayın Özel.
MERAL DANIŞ
BEŞTAŞ (Adana) - Sayın Başkan, bize de sataşma var.
BAŞKAN – Sayın
Beştaş, az önce Ramazan Bey ne dedi: “Bir hakkı suiistimal etmeyelim, hakkı
kötüye kullanmayalım.” dedi.
MERAL DANIŞ
BEŞTAŞ (Adana) - “Hakkı kötüye kullanıyorsunuz.” dedi. Bu, açıkça sataşma.
BAŞKAN - Aslında
böyle ciddi bir sataşma yok idi ama ben gene de size de iki dakika süre
vereceğim. 
Yani böyle
ısrarcı olursak Ramazan Bey’in haklılığı da bir kez daha ortaya çıkmış olacak
aslında.
ÖZGÜR ÖZEL
(Manisa) – İç Tüzük 69 daha değişmedi Sayın Başkan.
BAŞKAN – Buyurun
efendim.
3.- Adana Milletvekili Meral Danış Beştaş’ın, Kırıkkale
Milletvekili Ramazan Can’ın AK PARTİ grup önerisi üzerinde yaptığı konuşması
sırasında HDP Grubuna sataşması nedeniyle konuşması
MERAL DANIŞ
BEŞTAŞ (Adana) – Sayın Başkan, değerli milletvekilleri; yani hakkın kötüye
kullanılması gerekçesi İç Tüzük Değişiklik Teklifi’ne aslında dayanak olarak
gösterildi. Birazdan başlayacak İç Tüzük görüşmeleri, bunu ayrıntılı
tartışacağız, Komisyonda da söyledik. Şunu söyleyelim: Gerçekten burada eğer
hak kullanılacaksa yani kötüye kullanma söz konusu olsaydı, burada defalarca
biz yoklama isteyebilirdik yani karar yeter sayısı isteyebilirdik. Bu, çok
istisnaen gündeme gelen bir şey. Ama hakkın kötüye kullanımı konusunda, bu
konuda iktidarın eline su dökemeyiz gerçekten, asla böyle bir yarış içinde
olamayız çünkü iktidar partisi çoğunluğun gücüne dayanarak, elindeki
milletvekili sayısına dayanarak burada sürekli çoğulculuğu ve diğer muhalefet
partilerini reddeden bir yaklaşımla yasama faaliyetine yaklaşıyor. Bizim
denetim faaliyetini de reddeden bir yaklaşım var. 
Diğer yandan da
şöyle bir şey var: Hani, dediniz ya, “Kanunlarda konuşabilirsiniz.” Şüphesiz
kanunlarda konuşabiliriz ama grup önerileri, ülkede meydana gelen çok acil, çok
ivedi meseleleri Mecliste tartışmak ve burada halkın iradesi adına Meclisin el
koymasını istemektir. Bu nedenle, biz gündemden kopuk bir meseleyi
getirmiyoruz; aksine, kanunlar bir yana, şüphesiz yasama faaliyetini
yürüteceğiz ama -denetim faaliyetimiz nerede- denetim faaliyetini yapabilmemiz
için de burada bizim bunları grup önerileriyle getirmemiz lazım. 
Biz hakları asla
kötüye kullanmıyoruz ama iktidar partisi -Sayın Can’a teşekkür ediyorum-
bununla bir ikrarda bulundu. “Ya, sizin hakkınız var, kötüye kullanıyorsunuz,
biz de hakkınızı alıyoruz.” dediniz. Aslında mefhumumuhalifinden bu çıkıyor. E,
bu hakkı elden almak da, takdir edersiniz ki, adil ve hukuka uygun değildir.
Biz hakları kötüye kullanma değil, hakların hakkını vermek için buradayız, bu
nedenle muhalefet ediyoruz. Halk bize bu görevi verdi. 
Teşekkür
ediyorum. (HDP sıralarından alkışlar)
BAŞKAN –
Teşekkür ediyorum. 
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, bastırılarak dağıtılan 492 sıra
sayılı Türkiye Büyük Millet Meclisi İçtüzüğü'nde Değişiklik Yapılmasına Dair İç
Tüzük Teklifi’nin kırk sekiz saat geçmeden gündemin “Kanun Tasarı ve Teklifleri
ile Komisyonlardan Gelen Diğer İşler” kısmının 1’inci sırasına alınmasına ve
diğer işlerin sırasının buna göre teselsül ettirilmesine; 492 sıra sayılı
Türkiye Büyük Millet Meclisi İçtüzüğü'nde Değişiklik Yapılmasına Dair İç Tüzük
Teklifi’nin İç Tüzük’ün 91'inci maddesine göre temel kanun olarak bölümler
hâlinde görüşülmesine ilişkin önerisi (Devam)
BAŞKAN -
Önerinin aleyhinde ilk söz, Iğdır Milletvekili Mehmet Emin Adıyaman’a aittir. 
Buyurun Sayın
Adıyaman. (HDP sıralarından alkışlar)
MEHMET EMİN
ADIYAMAN (Iğdır) – Sayın Başkan, değerli milletvekilleri; Halkların Demokratik
Partisi Grubu adına söz almış bulunmaktayım. Hepinizi saygıyla selamlıyorum. 
Tabii, bugün,
muhtemelen AKP’nin Meclis gündemine ilişkin sunmuş olduğu bu önerileriyle
Meclis İçtüzüğü tartışılacak ama o biraz sonra tartışılacak, elbette ona
ilişkin görüşlerimizi dile getireceğiz. Ancak, bir süre önce, G20
toplantısında, AKP Genel Başkanı Sayın Erdoğan’ın partimiz Eş Genel Başkanı
Sayın Selahattin Demirtaş’a ilişkin sarf ettiği, esefle karşıladığımız sözleri
oldu. Yaptığı basın toplantısında Sayın Selahattin Demirtaş için “O bir
teröristtir ve onun daha bir sürü suçları var.” dedi. O günden bugüne uzun bir
zaman geçti ve Sayın Erdoğan bugüne kadar ilgili savcılıklara ne bir belge ne
bir kayıt ne bir delil sundu. Biz Sayın Eş Genel Başkanımızın da açıkladığı
üzere, beklediği üzere varsa elinde bir delil, bir belge, iddiasını
ispatlayacak bir aracı varsa bunu mutlaka kendi talimat verdiği, kendi
tetikçisi rolünü oynayan savcılara iletmesini bekliyoruz. Şayet bunu yapmazsa,
elinde bir delil yoksa ve sunmuyorsa, sunmayacaksa -onun deyimiyle- kendisini
müfteri ilan ediyoruz, yalancı ilan ediyoruz ve iftiracı ilan ediyoruz. Eğer bu
devlet bir hukuk devletiyse ve yargı bağımsız ve tarafsız ise… Ki artık bunu
tırnak içine alıyoruz çünkü bu ülkede artık bağımsız yargı ve tarafsız yargı
yok, reisin yargısı ve reisin mahkemeleri var. Bunu nereden çıkarıyoruz? Sayın
Demirtaş’ın yargılandığı, daha doğrusu tutuklanmış olduğu davanın üzerinden bir
yıla yakın zaman geçmesine rağmen henüz hakkında bir duruşma günü dahi tayin
edilmemiştir. Yani Sayın Demirtaş bugüne kadar 64’ü aşkın duruşmaya çıkmıştır,
bu davaların hiçbirinden tutuklu değil. Tutuklu olduğu dosyadan ise henüz
bugüne kadar düzenlenmiş bir iddianame ve duruşma günü verilmiş değildir. İşte,
böyle bir hukuka biz ancak “düşman hukuku” deriz. Biz böyle bir hukuka ancak
“Orta Çağ hukuku” deriz, “öç alma hukuku” deriz. Ve Türkiye'de hukuk maalesef
tek kişinin talimatları doğrultusunda gerçekleşiyor. Sayın Eş Genel Başkanımız
Selahattin Demirtaş’a işte “O bir teröristtir.” sözü tam da yargıya talimattır.
Anayasa’nın 138’inci maddesi açıkça bu talimatı suç saymaktadır. Sayın
Erdoğan’ın iddiasını ispatlamaması, iftira atmış olması ve suç isnadında
bulunması, aslında mevcut mevzuat açısından açıkça suç teşkil etmektedir. Sayın
Erdoğan bu iddiasına delil göstermezse Türk Ceza Kanunu’nun 167’nci maddesinde
düzenlenmiş iftira suçu, 271’inci maddede düzenlenmiş suç uydurma, 288’inci
maddede düzenlenmiş yargıyı etkileme, 283’üncü madde ve Terörle Mücadele
Kanunu’nun atfıyla suç ve suçluyu saklama suçunu işlemiş olmaktadır. 
Şimdi,
Sayın Erdoğan, Demirtaş için “Daha nice suçları var.” cümlesini de sarf etti.
Evet, doğrudur, daha nice suçları vardır Sayın Demirtaş’ın. Bakın, o suçları neler
söyleyelim ve o suçları biz de işliyoruz. Hakikati cesurca ortaya koyma suçunu
işliyor Sayın Demirtaş. Ezilenlerin sesi olma suçunu işliyor, saz çalıyor,
dolayısıyla suç işliyor. Savaş isteyenlere karşı barışı savunuyor, onun için
suç işliyor. Emekçilerin yanında saf tutuyor, bu suçu işliyor ama en önemlisi
de Sayın Erdoğan’a muhalefet suçunu işliyor. Asıl suçları o. “Daha nice
suçları” dediği suçlar tam da bu suçlar. 
Peki,
hangi suçları işlemiyor? Sayın Demirtaş, mesela “Kadın da olsa çocuk da olsa gereği
yapılır.” talimatı verme suçunu işlemiyor. Berkin Elvan için “Emri ben verdim.”
suçunu işlemiyor. Tırlarla çetelere silah gönderme suçunu işlemiyor ve
Roboski’de katledilen çocukların sivil olduğu görüntülerle, hava
fotoğraflarıyla tespit edilmesine rağmen Roboski’de çocukları katletme suçunu
işlemiyor. Sayın Demirtaş’ın en büyük suçları işte bunlardır ve Sayın
Erdoğan’ın “Daha nice suçları vardır.” dediği, az önce ifade ettiğim, haktan,
emekten, ezilenden, barıştan yana olma suçlarını işlemektir. 
Sayın Erdoğan
G20 Zirvesi’nde “53 Kürt kardeşimin öldürülme talimatını Demirtaş vermiştir.”
diyor. Oysa kayıt altında olmasına rağmen 6-7 Ekim Roboski dayanışması için
Sayın Demirtaş çağrıda bulunmamış, Halkların Demokratik Partisi çağrıda
bulunmuştur. Ben de Halkların Demokratik Partisinin bir üyesi olarak bir kez
daha Sayın Eş Genel Başkanımızın ısrarla yaptığı çağrıları tekrar ediyorum,
varsa elinizde bir belge, delil, lütfen savcılıklara iletin yoksa müfterisiniz.

Şimdi değerli
arkadaşlar, hukuksuzluk sadece Sayın Erdoğan’ın talimatlarıyla gerçekleşmiyor,
Sayın Demirtaş’ın hakkında ortada bir fezleke, bir iddianame yokken, 6-7 Ekim
olaylarına ilişkin yani kamuoyunda “Yasin Börü davası” olarak bilinen davada
Meclise gelmiş bir fezleke olmadığı hâlde, savcılıklarda düzenlenmiş bir
iddianame olmadığı hâlde, Ankara 2. Ağır Ceza Mahkemesinin kararına rağmen,
ısrarla ve muhtemelen talimatla Sayın Selahattin Demirtaş’ın -hukuksuzca- bu
davayla dosyası birleştirilmeye çalışılmaktadır. 19. Ağır Ceza Mahkemesi, hukuk
dışı, hukuka aykırı ve hukuk teamüllerinde, hukuk uygulamalarında görülmemiş
bir garabet, bir hukuksuzlukla ısrarla davayı birleştirmeye çalışmakta,
iddianame ve isnat olmayan bir suçtan dolayı Sayın Demirtaş’ın yargılanmasını
talep etmekte. Bu talebi 2. Ağır Ceza Mahkemesinde reddedilmesine rağmen, yine
hukuka aykırı bir şekilde, yetkili ve görevli olmayan 20. Ağır Ceza Mahkemesine
başvurulmaktadır.
Değerli
milletvekilleri ve Sayın Başkan; Eş Genel Başkanımızın Anayasa Mahkemesine
yaptığı başvuruda, Anayasa Mahkemesinin Adalet Bakanlığından istediği
savunmada, Adalet Bakanlığının Anayasa Mahkemesine verdiği cevapta Sayın
Selahattin Demirtaş’ın tüm yasama faaliyetlerini ve görevlerini yerine
getirdiğini, sadece cezaevinde olmaktan kaynaklı bazı faaliyetleri
yürütmediğini beyan ediyor.
Eş Genel
Başkanımız sayın makamınıza bir dilekçe verdi ve dilekçesinde yasama
faaliyetlerini yerine getirmek üzere SEGBİS üzerinden grup toplantısına katılma
yönünde istekte bulundu. Başkanlığınız ve Başkanlık Divanı hem bu Parlamentonun
bir üyesi olan Sayın Selahattin Demirtaş’a AKP Eş Genel Başkanının “terörist”
yani yargısız infazla iftira suçu atarak “terörist” deme sözlerine ve söylemine
yani Ceza Kanunu’nun masumiyet ilkelerine de aykırı bir şekilde sarf ettiği
sözlere üç maymunu oynadı hem Sayın Demirtaş’ın Meclis Başkanlığına vermiş
olduğu dilekçeye de bugüne kadar cevap verilmemektedir. 
Bu Meclis,
Türkiye Büyük Millet Meclisi olarak halkın iradesini mi temsil ediyor, yoksa bu
Meclis AKP Genel Başkanının bir Meclisi, AKP’nin bir grubu mudur diye
soruyoruz. Öncelikle Meclis Başkanlığının üç maymunu oynamadan üzerine düşen
sorumluluğu yerine getirerek Sayın Eş Genel Başkanımızın istemine, talebine bir
cevap vermesi gerekmektedir. Bunu Başkanlığınızdan bekliyoruz, Başkanlık
Divanından bekliyoruz. Başkanlık Divanı ve Türkiye Büyük Millet Meclisi
Başkanlığının görevleri ve sorumlulukları İç Tüzük’te düzenlenmiştir, AKP
Tüzüğü’nde düzenlenmemiştir diyoruz ve bu hukuksuzlukların bir an önce sona
ermesi dileğiyle hepinizi saygıyla selamlıyorum. (HDP sıralarından alkışlar) 
BAŞKAN –
Teşekkür ediyorum.
MEHMET NACİ
BOSTANCI (Amasya) – Sayın Başkan…
BAŞKAN – Buyurun
Sayın Bostancı.
MEHMET NACİ
BOSTANCI (Amasya) – Sayın konuşmacı yaptığı konuşmada önce şartlı bir cümle
olarak, sonra da açıktan, Cumhurbaşkanımız için, Parti Genel Başkanımız için
“müfteri” demiştir. Bu bir sataşmadır, bu çerçevede söz talep ediyorum.
BAŞKAN – Buyurun
Sayın Bostancı.
Lütfen yeni bir
sataşmaya meydan vermeyelim.
IX.- SATAŞMALARA İLİŞKİN KONUŞMALAR (Devam)
4.- Amasya Milletvekili Mehmet Naci Bostancı’nın Iğdır
Milletvekili Mehmet Emin Adıyaman’ın AK PARTİ grup önerisi üzerinde yaptığı
konuşması sırasında AK PARTİ Genel Başkanına sataşması nedeniyle konuşması
MEHMET NACİ
BOSTANCI (Amasya) – Sayın Başkan, değerli arkadaşlar; Genel Başkanımızın, Sayın
Cumhurbaşkanımızın bahsedilen konuya ilişkin değerlendirmeleri siyasal
değerlendirmeleridir…
MAHMUT TOĞRUL
(Gaziantep) – Bu nasıl siyasal değerlendirmedir Naci Bey, birine “terörist”
demek nasıl bir siyasal değerlendirme?
MEHMET NACİ
BOSTANCI (Devamla) – …siyaset dilinin içerisinde mütalaa edilebilecek
değerlendirmelerdir. Olay, yargıya intikal etmiş, yargı neticede bir karar
verecek. Ayrıca, “Reisin yargısı” diyorsunuz ya, buna ilişkin de eğer elinizde
bir belge, bir delil, bir şey var ise…
MEHMET EMİN
ADIYAMAN (Iğdır) – Pratik uygulama.
MEHMET NACİ
BOSTANCI (Devamla) – Algılar değil. 
MAHMUT TOĞRUL
(Gaziantep) – Açık, açık.
MURAT EMİR
(Ankara) – HSK’nın hepsini Reis atadı ya, daha bundan iyi belge mi olur Sayın
Başkan?
MEHMET NACİ
BOSTANCI (Devamla) – Lütfen, siyasal dilin dışında, hukuki belge varsa çıkın bu
belgeyi de ortaya koyun. 
MEHMET EMİN
ADIYAMAN (Iğdır) – Reis sunsun, biz niye sunuyoruz?
MURAT EMİR
(Ankara) – HSK üyelerini atadığı tutanakları komisyonların. 
MAHMUT TOĞRUL
(Gaziantep) – Talimat değil mi?
MEHMET NACİ
BOSTANCI (Devamla) – Şimdi, mahkemeye intikal etmiş, mahkeme karar verecek, siz
çıkıp diyorsunuz ki: “Bu insanın hiçbir suçu yok.” Öyle diyorsunuz.
MAHMUT TOĞRUL
(Gaziantep) – Siz de peşinen suçlu sayıyorsunuz ama.
MEHMET EMİN
ADIYAMAN (Iğdır) – Mahkeme karar vermeden “terörist” diyorsunuz, mahkûm
ediyorsunuz.
MEHMET NACİ
BOSTANCI (Devamla) – Bir dakika… Bir dakika, bir sonunu dinle.
MEHMET EMİN
ADIYAMAN (Iğdır) – Mahkemeyi bile beklemiyorsunuz.
MEHMET NACİ
BOSTANCI (Devamla) – Var mı, yok mu; mahkeme karar verecek. 
MAHMUT TOĞRUL
(Gaziantep) – Niye beklemiyorsunuz o zaman?
MEHMET NACİ
BOSTANCI (Devamla) – “Bu kişinin hiç suçu yok.” dediğinizde, bu, mahkemeye bir
müdahale olmuyor mu, siz mahkeme üzerine bir tahakküm kurmuyor musunuz? 
ERTUĞRUL KÜRKCÜ
(İzmir) – Mahkeme var diye siyaset konuşmayacak mıyız ya!
MEHMET NACİ
BOSTANCI (Devamla) – Demek ki siyaset dili farklı bir şey, hukukun işleyişi
farklı bir şey; ikisini birbirine karıştırmayacaksın. Siz, kendiniz, hukuka
intikal etmiş bir konuya ilişkin, hukuki sonuçlarına dair siyasal dille
konuşacaksınız, başkaları konuştuğunda onu suçlayacaksınız; bu, kabul edilemez,
mantıken de çok çelişkili bir durum.
MAHMUT TOĞRUL
(Gaziantep) – Ya, Naci Bey, gerçekten, sizin mantığınız bu söylediğinizi kabul
ediyor mu?
MEHMET NACİ
BOSTANCI (Devamla) – Ayrıca, yani her şeyin de bir adabı var. Sayın
Cumhurbaşkanına ilişkin önce tedbirli bir şekilde “Falan falan olmazsa o zaman
müfteridir.” derken, iki dakika sonra kantarın topuzunu kaçırmak da doğru bir
tavır değil.
Teşekkürler.
(AK PARTİ sıralarından alkışlar) 
BAŞKAN
– Teşekkür ediyorum.
MERAL
DANIŞ BEŞTAŞ (Adana) – Sayın Başkan, grubumuza doğrudan sataşma var. 
BAŞKAN
– Bir saniye, ne söyledi?
MERAL
DANIŞ BEŞTAŞ (Adana) – Talimatı bizim verdiğimizi söyledi. Cumhurbaşkanına
ilişkin söylemlerimizi de aslında, dolayısıyla iftira olarak…
BAŞKAN
– Tamam, sizin söylediğiniz bir ifadeye binaen cevap verdi.
MEHMET
NACİ BOSTANCI (Amasya) – Sayın Başkan, benim dediğim şu…
BAŞKAN
– Cevap verirken sizin grubunuza, şahsınıza yönelik ne gibi bir sataşması oldu?
MERAL
DANIŞ BEŞTAŞ (Adana) – Hayır “Bu konuda açıkça yargıyı etkilemek bir suçtur…”
Bu sataşmadır yani.
MEHMET
NACİ BOSTANCI (Amasya) – O zaman sabah akşam sizin yaptığınız sataşmadır.
BAŞKAN
– Nasıl yani? “Siz yargıyı etkiliyorsunuz.” gibi bir şey mi dedi, nasıl bir
suçlama? 
MERAL
DANIŞ BEŞTAŞ (Adana) – Bize diyor ki: “Siz yargıyı etkiliyorsunuz.”
BAŞKAN
– Bakın Sayın Beştaş, hakikaten söz vereyim ben eğer varsa ama ben burada bir
sataşma görmedim. Ben bir sataşma görmedim.
MAHMUT
TOĞRUL (Gaziantep) – Biraz öncekinde nasıl bir sataşma gördünüz şartlı cümleye?
BAŞKAN
– Ben onu orada gördüm Sayın Toğrul -ben Sayın Danış Beştaş’la konuşuyorum- ben
onu değerlendirdim, söz verdim. Sataşmaya ilişkin söz verip vermeme yetkisi
Başkanlık Divanında. 
MAHMUT
TOĞRUL (Gaziantep) – Keyfî değerlendirme yapamazsınız siz de Başkan, siz de
keyfî değerlendirme yapamazsınız.
BAŞKAN
– Ve ben gerçekten sataşmaya mahal bir şey gördüğümde de söz veriyorum.
Dolayısıyla dilerseniz ben tutanakları da isteteyim, sataşma varsa söz vereyim.
MERAL
DANIŞ BEŞTAŞ (Adana) – Sayın Başkan, tek bir cümle yetiyor bizce. Doğrudan dedi
ki: “Muhalefet olarak bunu söylemeniz yargıya emirdir, müdahaledir.” Bunun
kendisi sataşmadır zaten. Yani bu açıktır.
MEHMET
NACİ BOSTANCI (Amasya) – Sayın Başkanım, benim söylediğimi lütfen herkes doğru
anlasın. “Bu dil siyaset dilinin içerisinde mütalaa edilebilir.” dedim. “Siz
böyle bir mantığı kurarsanız sizinki de yargıya müdahale olur.” dedim.
Anlayamamışsınız. 
BAŞKAN
– Bu “Siz böyle yapıyorsunuz.” diye şartlı bir şey değil de yani… 
MERAL
DANIŞ BEŞTAŞ (Adana) – “Müfteri…” Lütfen Sayın Başkan, söz verin açıklayalım
ya.
BAŞKAN
– Sayın Danış Beştaş, lütfen… Bir sataşma göremiyorum gerçekten. Ben olmazsa
tutanakları da isteteceğim, olduğunda vereceğim, söz.
MERAL
DANIŞ BEŞTAŞ (Adana) – Ben burada yerimden bir cümle söyleyeyim, siz
tutanakları isteyin.
BAŞKAN
– Buyurun, tamam, yerinizden söyleyin.
MERAL
DANIŞ BEŞTAŞ (Adana) – Yok, yine tutanakları isteyin.
BAŞKAN
– Buyurun, söyleyin.
V.- AÇIKLAMALAR (Devam)
29.- Adana Milletvekili Meral Danış Beştaş’ın, Amasya
Milletvekili Mehmet Naci Bostancı’nın sataşma nedeniyle yaptığı konuşmasındaki
bazı ifadelerine ilişkin açıklaması
MERAL
DANIŞ BEŞTAŞ (Adana) – Sayın Başkan, bir kere, yargıyı etkileme suçu Türk Ceza
Kanunu 138’de düzenlenmiş. Biz muhalefet partisi olarak burada yargıyı
etkileyebilecek güçte ve iktidarda değiliz. Yargıyı etkileyecek olan güç
yaptırım uygulayabilecek güçtür. Bir ülkenin cumhurbaşkanının, aynı zamanda
iktidar partisinin genel başkanı sıfatıyla muhalefet partisinin genel başkanına
“Teröristsin.” demesi yargıya açık talimattır. Açık talimattır, tartışma
dışıdır. Sayın Bostancı haklı olarak dedi ki: “Henüz yargı bir karar vermedi,
henüz iddianame hazırlandı ve yargılama sürüyor.” Biz de tam da bunu
söylüyoruz, diyoruz ki: Daha ilk duruşmaya çıkmadan, daha savunmasını bile
vermeden, dava görülmeye başlanmadan bir partinin genel başkanına nasıl
“Teröristsin.” deme cüretini gösterebilir? Diyoruz ki: Buyurun, ispatlayın.
Bütün mesele budur yani.
BAŞKAN –
Teşekkür ediyorum Sayın Danış Beştaş.
MEHMET NACİ
BOSTANCI (Amasya) – Sayın Başkanım, bu dil siyasal dildir. Kendilerinin de
kullandığı, Sayın Cumhurbaşkanımızın da kullandığı aynı türden siyasal dilin
içerisinde mütalaa edilecek bir yaklaşımdır.
BAŞKAN –
Teşekkür ediyorum.
MERAL DANIŞ
BEŞTAŞ (Adana) – Siyasal bir dil muhalefet partisi genel başkanına hüküm
veremez.
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, bastırılarak dağıtılan 492 sıra
sayılı Türkiye Büyük Millet Meclisi İçtüzüğü'nde Değişiklik Yapılmasına Dair İç
Tüzük Teklifi’nin kırk sekiz saat geçmeden gündemin “Kanun Tasarı ve Teklifleri
ile Komisyonlardan Gelen Diğer İşler” kısmının 1’inci sırasına alınmasına ve
diğer işlerin sırasının buna göre teselsül ettirilmesine; 492 sıra sayılı
Türkiye Büyük Millet Meclisi İçtüzüğü'nde Değişiklik Yapılmasına Dair İç Tüzük
Teklifi’nin İç Tüzük’ün 91'inci maddesine göre temel kanun olarak bölümler
hâlinde görüşülmesine ilişkin önerisi (Devam)
BAŞKAN – Şimdi
önerinin lehinde ikinci söz Ankara Milletvekili Murat Alparslan’a aittir.
Buyurun Sayın
Alparslan. (AK PARTİ sıralarından alkışlar)
Süreniz on
dakikadır sizin de.
MURAT ALPARSLAN
(Ankara) – Sayın Başkan, çok değerli milletvekilleri; hepinizi saygıyla
selamlıyorum.
Partimizin grup
önerisiyle, Meclis İçtüzüğü’nün Meclis Genel Kurulunda görüşülmesi talep
edilmektedir. Malumunuz olduğu üzere mevcut İç Tüzük kırk dört yıldır
uygulanmakta ve bugüne kadar müteaddit defalar değiştirilmiş tarihî bir vesika,
belki bir anlamda Parlamentonun normatif bir çerçevesini çizen bir metindir. 
Bu İç Tüzük
çalışmaları Anayasa Komisyonunda uzun süreler tartışılmış, görüşülmüş ve oraya
sunulan teklif de bugüne kadar yapılan çalışmalarda ortaya çıkan müktesebat ve
uzlaşma komisyonlarında öne çıkan başlıklar altında toplanarak bir metin hâline
getirilmiş ve üzerinde tartışılarak belli bir noktaya, bir metin hâline
dönüştürülmüştür.
Yapılmak istenen
hem muhalefetin denetleme, bilgi edinme, kamuoyu oluşturma ve bilgilendirme
hakkını kullanmasının yanı sıra iktidarın da çalışmasının daha etkin ve verimli
olmasına katkı sağlayacak bir metin olması arzusudur. 
Bu anlamda hem
Komisyon aşamasında hem de umarım ki Meclis Genel Kurulunda yasamanın çok daha
iyi çalışabilmesine imkân sağlamasını umduğumuz bu İç Tüzük değişikliğine
katkılarınız olumlu yönde olacaktır diye temenni ediyor ve grup önerimizin
kabulünü dileyerek hepinizi saygıyla selamlıyorum. (AK PARTİ sıralarından
alkışlar)
BAŞKAN –
Teşekkür ediyorum.
Önerinin
aleyhinde ikinci ve son konuşmacı Çanakkale Milletvekili Muharrem Erkek.
Buyurun Sayın
Erkek. (CHP sıralarından alkışlar)
MUHARREM ERKEK
(Çanakkale) – Sayın Başkan, değerli milletvekilleri; AK PARTİ grup önerisi
üzerine Cumhuriyet Halk Partisi Grubumuz adına söz aldım. Yüce Meclisi saygıyla
selamlıyorum. 
Öncelikle, bugün
24 Temmuz. Doksan dört yıl önce 24 Temmuz 1923 tarihinde Lozan’ı imzaladık ve
sonra cumhuriyetimizi kurduk. Bir dakikalık görüşmede de ifade ettim,
tekrarlamak istiyorum: Lozan görüşmeleri başladığında Çanakkale ve İstanbul
boğazları işgal altındaydı, Çanakkale ve İstanbul boğazlarında İngiliz
gemileri, İzmir Limanı’nda Fransız savaş gemileri demir atmıştı,
kapitülasyonlar devam ediyordu. Böyle bir tabloda Lozan görüşmeleri başlamıştı
ve biz Lozan görüşmeleri sonucunda bağımsızlığımızı, özgürlüğümüzü kazandık ve
dünyanın yeni, saygın, genç Türkiye Cumhuriyeti’ni kurduk. Bu nedenle Lozan’ı
hezimet olarak nitelendirmek en başta ortak tarihimize ve Türkiye
Cumhuriyeti’ne bir saygısızlıktır diye düşünüyorum. 
Değerli
milletvekilleri, ayrıca sansürün kaldırıldığı bir gün olan 24 Temmuzu maalesef
kutlayamıyoruz çünkü sansür basınla birlikte bütün topluma yoğun bir şekilde
uygulanıyor ve bugün ne trajiktir ki 24 Temmuzda birçok gazeteci, çizer,
karikatürist, gazete yöneticisi tutuklu olarak yargılanıyor; işte, Cumhuriyet
gazetesinin gazetecileri, yöneticileri bugün tutuklu olarak hâkim karşısında.
Kadri Gürsel mahkeme huzurundaki beyanında “Ben terör örgütü üyesi değilim,
yalnızca eleştiren bir gazeteciyim.” dedi. Evet, Kadri Gürsel eleştiren bir
gazeteci, Kadri Gürsel demokrasiye, hukuka bağlı bir insan ama öyle bir kurgu
iddianameyle karşı karşıya kaldı ki uzun aylardır ailesinden, özgürlüğünden mahrum.

Değerli
milletvekilleri, şunu asla unutmayalım: Gazetecileri hapsedebilirsiniz ama
gazetecilerin haberlerini, yazılarını, düşüncelerini kesinlikle hapsedemezsiniz
çünkü bu mümkün değil. Türkiye’yi basın özgürlüğünden, halkın haber alma
özgürlüğünden ve tüm özgürlüklerden koparmaya devam ediyorsunuz. Bugün
duruşmada Kadri Gürsel küçük oğluna sarılamadı, çünkü müsaade edilmedi.
Düşünebiliyor musunuz? Bu nasıl bir intikamdır, nasıl bir hesaplaşmadır?
Herhâlde, cumhuriyet değerleriyle ciddi sorunları olanların Cumhuriyet
gazetesiyle de ciddi sorunları var diye düşünmeden geçemiyoruz. 
Değerli
milletvekilleri, ayrıca, maalesef son dönemde de her gün 1-2 şehit acılarıyla
ülkemizin bir köşesine ateş düşüyor, 80 milyonun yüreğine ateş düşüyor.
Şehitlerimizi de bir kez daha rahmetle, minnetle anıyoruz; ailelerine ve tüm
milletimize baş sağlığı diliyoruz. 
Referandum
sürecinde “Anayasa değişikliği kabul edilirse, ‘evet’ çıkarsa terör bitecek,
artık şehitler gelmeyecek.” diyenleri de buradan göreve davet ediyoruz. İktidar
çoğunluğu olarak, ülkeyi tek başına yöneten bir grup olarak lütfen bu teröre
bir son verin. Referandum sürecinde millete verdiğiniz sözleri, taahhütleri
yerine getirin, terörü bitirin ve artık şehitlerimiz gelmesin. Bu sizin temel
göreviniz. Bu konuda Mecliste ve her platformda sizlere her türlü desteği de
verdiğimizi asla unutmayın. 
Değerli
milletvekilleri, işte asıl sorunumuz bu referandum sürecinde başladı. Öyle bir
anayasa değişikliğini Yüksek Seçim Kurulunun açıkça yasaya ve hukuka aykırı
kararıyla yürürlüğe soktunuz ki o anayasa değişikliğiyle birlikte kuvvetler
ayrılığı ve demokrasiyi de yıktınız. Türkiye’de demokratik hukuk devleti
maalesef şu anda askıda. Anayasa değişikliğinden sonra, tarafsız olması zorunlu
olan Sayın Cumhurbaşkanı, partisinin genel başkanı oldu ve partisinin 316
milletvekili yasama organında ve Darbeyi Araştırma Komisyonunda ve birçok
uygulamada gördüğümüz gibi açıkça yasama organının iradesine müdahale ediliyor.
HSK aracılığıyla yargı da ele geçirildi. Kuvvetleri tek elde topladınız. 1921
Anayasası’yla yapılmayan şeyi –biliyorsunuz, 1921 Anayasası’nda tüm yetkiler
Mecliste toplanmıştı ve Meclisle birlikte bağımsızlık, özgürlük mücadelesi
verilmişti- siz 2017 yılında bir Anayasa değişikliğiyle gerçekleştirdiniz.
Mevcut Anayasa'yı çok daha kötü bir duruma getirdiniz. Normlar hiyerarşisinde
anayasanın üstte olduğunu biliyoruz, iç tüzükler de anayasaya dayanmak
zorundadır, iç tüzüklerin belirleyicisi de anayasalardır ama öyle bir kötü
Anayasa yarattınız ki Türkiye'yi artık bir anayasal hukuk devleti olarak görmek
mümkün değil. İşte çağdaş dünyayla da bu nedenle yoğun sorunlar yaşıyoruz ve
böyle bir Anayasa'dan da böyle bir İç Tüzük teklifiyle maalesef Meclisin
huzuruna geldiniz. 
Grup önerisiyle
İç Tüzük değişiklik teklifinin İç Tüzük’ün 91’inci maddesi uyarınca temel kanun
olarak görüşülmesini talep ediyorsunuz. Neden? Bu İç Tüzük değişiklik
teklifiniz iç tüzük hukukunda, mevcut İç Tüzük’ümüzde kapsamlı, sistematik bir
değişiklik mi öngörüyor? Hayır. 185 maddelik İç Tüzük’ün 18 maddesinde -ki 2’si
yürürlük maddesi- birbiriyle bağlantısı olmayan, bütünlük arz etmeyen
değişikliklerle karşı karşıyayız. Neden temel kanun olarak görüşülsün?
Milletvekilleri daha az konuşsun diye mi?
Değerli
milletvekilleri, güçlü Parlamento, güçlü Meclis güçlü milletvekiliyle
mümkündür, konuşan milletvekiliyle mümkündür. Siz torba yasaları temel kanun
olarak görüşüyorsunuz, İç Tüzük değişiklik teklifini temel kanun olarak
görüşmek istiyorsunuz. Elinizde imkân olsa herhâlde Anayasa değişiklik teklifini
de temel kanun olarak görüşecektiniz ama maalesef artık bu da mümkün olamadı. 
Değerli
milletvekilleri, 91’inci madde uyarınca bir teklifin temel kanun olarak
görüşülebilmesi için şartlar belli, sizin değişiklik teklifiniz bu şartları
taşımıyor. Yüzlerce, binlerce maddelik temel kanunları otuzar maddelere bölerek
ve uzun uzun tartışarak Mecliste görüşmek mümkün. Açıkça Anayasa'ya aykırılık
teşkil eden bir İç Tüzük değişiklik teklifini bir de temel kanun olarak
görüşmek istemeniz hem İç Tüzük’e hem Anayasa'ya da açıkça aykırılık teşkil
ediyor.
Sayın Can Genel
Kurulun gündemine geçememesinden şikâyet etti. Hep bu şikâyeti dile
getiriyorsunuz. Biz de size şunu soruyoruz çok samimi olarak: Bugüne kadar
isteyip de geçiremediğiniz bir kanun oldu mu? Binlerce maddeli kanunlar bu
Mecliste çok kısa sürede kabul edildi. Daha en son, Sanayi Komisyonundan gelen
102 maddelik, içerisinde meşhur zeytin düzenlemesini de içeren torba yasa,
muhalefetin 70 maddede görüşmemesi, konuşmaması sonucunda birkaç günde geçti.
Peki, dert ne, dert ne? Milletvekillerinin illerinin sorunlarını bu kürsüde
dile getirmeleri, gündem dışı görüşmelerle ve siyasi partilerin grup
önerileriyle ülkenin çok önemli sorunlarını bu kürsüye taşıması, tartışması,
konuşması, gündem belirlemesi sizi niye rahatsız ediyor? Bunlar, mevcut
kanunlarda değişiklik yapan sizin gündeminizden daha az mı önemli? Hayır. Bugün
konuşulan konular bile bu Mecliste, aslında bugün Türkiye’nin, toplumun
gündeminde olan konular. Türkiye’nin gündeminde, toplumun gündeminde böyle bir
İç Tüzük değişikliği ve talebi yok ama siz bunu dayatıp çoğunlukçu anlayışla,
dayatmacı anlayışla İç Tüzük’teki çoğulculuğu, uzlaşmacılığı da yok eden,
Anayasa’ya aykırı bir teklif getiriyorsunuz. 
İç tüzükler
sessiz anayasalardır denir. Evet, siz sessizce Meclis içi bir darbe yapmak
niyetindesiniz. İşte bugün bu önemli görüşmelerimiz de televizyondan
yayınlanmıyor. İç Tüzük görüşmelerinde de tartıştık, birinin çıkıp iktidar
çoğunluğu tarafından, sizin grubunuzdan bir kişinin çıkıp bu kürsüden neden Meclis
Genel Kurulu çalıştığı sürece televizyon yayını olmadığının bir gerekçesini
anlatmasını çok çok önemsiyoruz. Neden? 
Bakın, bu İç
Tüzük Değişiklik Teklifi temel kanun olarak görüşülemez çünkü bu, 91’inci
maddeye açıkça aykırıdır. Ayrıca bizim yapmamız gereken -belki bu konuda İç
Tüzük’te de büyük bir eksiklik var, maddelerde görüşmek mümkün ama- bu İç Tüzük
Değişiklik Teklifi’nin Anayasa’nın 2’nci maddesinden başlayarak birçok
maddesine aykırılık teşkil ettiğini ve demokrasiye, çoğulculuğa, uzlaşmacılığa
aykırı olduğunu tartışmamız, konuşmamız gerekir diye düşünüyorum. İşte
yürürlüğe soktuğunuz Anayasa değişikliğinde ve yürürlüğe sokmak istediğiniz İç
Tüzük Değişiklik Teklifi’nde görülüyor ki saray rejimi güçlü bir Parlamento,
saygın bir Parlamento, itibarlı bir Parlamento istemiyor, “Egemenlik kayıtsız
şartsız milletindir.” yazısı burada yazdığı hâlde egemenliğin önemli bir
bölümünü devralıp saray duvarları arasında her şeyin şekillenmesini talep
ediyor diye düşünüyoruz.
(Mikrofon
otomatik cihaz tarafından kapatıldı)
MUHARREM ERKEK
(Devamla) - Tamamlayabilir miyim Sayın Başkan?
BAŞKAN –
Tamamlayın lütfen bir dakikada, toparlayın.
MUHARREM ERKEK
(Devamla) – İşte, bunun için biz ana muhalefet partisi olarak demokratik hukuk
devletini tesis edene kadar hak, hukuk, adalet, demokrasi mücadelemizi
kararlılıkla sürdüreceğiz. 
Bizim size
samimi uyarımız, gelin daha çok tartışalım, daha sağlıklı tartışalım, konuşalım
ve bu İç Tüzük Teklifi’ni de normal kanun önerileri, teklifleri, tasarıları
gibi sağlıklı bir şekilde görüşelim, İç Tüzük’ün 91’inci maddesine, Anayasa’ya
aykırı şekilde temel kanun olarak değil çünkü getirdiğiniz teklif İç Tüzük
hukukunda, İç Tüzük’te sistematik, bütün, kapsamlı bir değişiklik kesinlikle
öngörmüyor.
Teşekkür
ediyorum, saygılarımı sunuyorum. (CHP sıralarından alkışlar)
BAŞKAN –
Teşekkür ediyorum.
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama istiyoruz.
BAŞKAN –
Oylamadan önce bir yoklama talebi var, önce o talebi karşılayacağım.
Sayın Özel,
Sayın Gaytancıoğlu, Sayın Arık, Sayın Erkek, Sayın İlgezdi, Sayın Emir, Sayın
Gökdağ, Sayın Hürriyet, Sayın Sarıhan, Sayın Özdemir, Sayın Kayışoğlu, Sayın
Aydın, Sayın İrgil, Sayın Nurlu, Sayın Biçer, Sayın Demirtaş, Sayın Sarıbal,
Sayın Kuyucuoğlu, Sayın Bekaroğlu, Sayın Kesici, Sayın Ekici.
Yoklama için üç
dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
3.- AK PARTİ Grubunun, bastırılarak dağıtılan 492 sıra
sayılı Türkiye Büyük Millet Meclisi İçtüzüğü'nde Değişiklik Yapılmasına Dair İç
Tüzük Teklifi’nin kırk sekiz saat geçmeden gündemin “Kanun Tasarı ve Teklifleri
ile Komisyonlardan Gelen Diğer İşler” kısmının 1’inci sırasına alınmasına ve
diğer işlerin sırasının buna göre teselsül ettirilmesine; 492 sıra sayılı
Türkiye Büyük Millet Meclisi İçtüzüğü'nde Değişiklik Yapılmasına Dair İç Tüzük
Teklifi’nin İç Tüzük’ün 91'inci maddesine göre temel kanun olarak bölümler
hâlinde görüşülmesine ilişkin önerisi (Devam)
BAŞKAN - Adalet
ve Kalkınma Partisi grup önerisini oylarınıza sunuyorum: Kabul edenler… Kabul
etmeyenler… Öneri kabul edilmiştir.
Birleşime on
dakika ara veriyorum.
Kapanma Saati: 18.31
BEŞİNCİ OTURUM
Açılma Saati: 18.54
BAŞKAN: Başkan Vekili Ahmet AYDIN
KÂTİP ÜYELER:
Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN – Türkiye
Büyük Millet Meclisinin 117’nci Birleşiminin Beşinci Oturumunu açıyorum.
Alınan karar
gereğince gündemin “Kanun Tasarı ve Teklifleri ile Komisyonlardan Gelen Diğer
İşler” kısmına geçiyoruz.
1’inci
sıraya alınan, Adalet ve Kalkınma Partisi Grup Başkanvekili Kayseri
Milletvekili Mustafa Elitaş ve Milliyetçi Hareket Partisi Grup Başkanvekili
Manisa Milletvekili Erkan Akçay ile 2 Milletvekilinin Türkiye Büyük Millet
Meclisi İçtüzüğü’nde Değişiklik Yapılmasına Dair İçtüzük Teklifi ve Anayasa
Komisyonu Raporu’nun görüşmelerine başlıyoruz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (x)
BAŞKAN –
Komisyon? Yerinde.
Başkanlık
temsilcisi? Yerinde.
ÖZGÜR ÖZEL
(Manisa) – Sayın Başkan…
BAŞKAN – Bir
saniye, söz vereceğim Sayın Özel.
Komisyon Raporu
492 sıra sayısıyla bastırılıp dağıtılmıştır. 
Sayın
milletvekilleri, alınan karar gereğince bu teklif, İç Tüzük’ün 91’inci maddesi
kapsamında temel kanun olarak görüşülecektir. Bu nedenle, teklifin tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır. 
Sayın Özel, size
söz veriyorum şimdi. 
Buyurun. 
ÖZGÜR ÖZEL
(Manisa) – Sayın Başkanım, gündeme geçildiğini söyleyerek, biraz önceki Adalet
ve Kalkınma Partisi grup önerisi doğrultusunda Komisyondan geçmiş olan İç Tüzük
değişikliğinin görüşmelerine başlayacağınızı anlıyoruz. 
Komisyonda da
hem geneli üzerinde yaptığımız görüşmelerde hem maddelerine geçilmeden önce
vermiş olduğumuz Anayasa’ya aykırılık önergesi ve çeşitli maddeler sırasında
Anayasa’ya aykırılığı iddia eden önergelerimiz ve maddelerin metinden
çıkarılması ve Komisyon tarafından iade edilmesi ve Anayasa’ya aykırılık
yönünden özellikle maddelerine geçilmeden reddedilmesi taleplerimiz karşılıksız
kalmıştır ve Komisyonda yapılan görüşmeler sonucunda, iktidar partisinin
çoğunluk oylarıyla Anayasa’ya aykırı olan bu teklifin Anayasa’ya aykırı bir
şekilde Komisyon görüşmelerinin gerçekleşmesi sağlanmıştır. 
Bu noktada,
Başkanlık Divanı olarak sizin Anayasa’ya aykırılığı son derece açık olan,
öncelikle Anayasa’da toplantı yeter sayısı olarak tarif edilen üçte 1’lik yani
184 milletvekilinin hazır bulunması durumu, kürsü dokunulmazlığı, kürsü
masuniyeti maddesinin açıkça ihlal edilmesi ve yine Genel Kurulun zamanını
almamak için değinmediğim ama ileride, her bir maddede ayrı ayrı Anayasa’ya
aykırılığını iddia ve ifade edeceğimiz maddelerinden dolayı Genel Kurul
gündemine alınmaksızın -her ne kadar sıra sayısı almış ve bastırılmış olsa da-
kanun teklifinin Anayasa’ya aykırılık yönünden yeniden değerlendirilmek üzere
Anayasa Komisyonuna iadesini talep ediyoruz. 
BAŞKAN –
Teşekkür ediyorum Sayın Özel. 
Sayın Özel,
ilgili İç Tüzük Değişiklik Teklifi, Meclis Başkanlığımıza verildikten hemen
sonra ilgili komisyon olan, esas komisyon olan Anayasa Komisyonuna gönderilmiş
ve Anayasa Komisyonu İç Tüzük’e uygun olarak bu teklifi ele alarak görüşmüş ve
görüşme neticesinde raporunu da yazmış ve bunu Meclisimize, Genel Kurulumuza
göndermiştir. 
Yine, bugün,
Adalet ve Kalkınma Partisi grup önerisinin Genel Kurulun onayına sunulması
suretiyle almış olduğumuz Genel Kurul kararıyla biz bu İç Tüzük Değişiklik
Teklifi’ni ve Anayasa Komisyonu Raporu’nu gündemin ilk sırasına aldık ve şu
anda da görüşmek durumundayız. Meclis Başkanlık Divanı olarak bizim bunu
görüşememek gibi bir lüksümüz, bir durumumuz söz konusu olamaz. Gündeme giren,
Genel Kurulun oyuyla gündeme gelen bu değişiklik teklifini görüşmek zorundayız.

Kaldı
ki Anayasa'ya aykırılık iddiaları İç Tüzük'ümüzün 84 ve 87’nci maddelerinde çok
açık bir şekilde düzenlenmiştir. Tümü üzerinde böyle bir aykırılık iddiası
değil ama madde sırası geldiğinde, maddeler üzerinde ayrı ayrı Anayasa'ya
aykırılık iddialarında bulunursunuz, buna karar verecek olan merci de yine Genel
Kurulun kendisidir ve Genel Kuruldan çıkar ya da çıkmaz, çıkarsa da çıktıktan
sonra ilgili yer Anayasa Mahkemesidir. Dolayısıyla Anayasa'ya aykırılık
iddiasıyla birlikte de bizim bunu görüşememek gibi bir durumumuz söz konusu
olamaz. İç Tüzük'ün 84 ve 87’nci maddelerine göre değişiklik önergeleri belli
bir maddeye ilişkin ve madde üzerinde görüşme sırasında ancak
verilebileceğinden, biz bu teklifi görüşmek durumundayız. Başkanlık Divanının
yapabileceği başkaca hiçbir işlem yoktur.
ÖZGÜR ÖZEL
(Manisa) – Sayın Başkanım, özellikle, aslında çok doğru bir noktaya temas
ettiniz ve grup başkan vekilliği görevini de geçmişte yapmış birisi olarak
sıkıntının, aksamanın, deyim yerindeyse topallamanın nerede olduğunu siz de
tespit etmişsiniz. 
Mesele şu ki: Bu
birkaç yanlış bir arada olduğu için, kanun temel kanun olarak gelmiş –bunu daha
sonra tartışacağız- temel kanun olarak geldiği için maddeler üzerinde ayrı ayrı
görüşme açmayacaksınız, sadece -varsa- maddeler üzerinde önerge işlemi
yapacaksınız ve temel kanuna göre yani İç Tüzük’ün 91’inci maddesine göre
açılmış olan görüşmede verilebilecek önerge sayısı toplam 2. Ama grupların
önerge verme hakkı saklı, o yüzden de her grup 1 tane önerge verebilecek. Bu
durumda, eğer Anayasa'ya aykırılık önergesi verirsek diğer önergemiz düşecek.
Bu da bir İç Tüzük değişikliğinin temel kanun olarak görüşüldüğü sırada
Anayasa’ya aykırılığı iddia edersen maddede değişiklik önergesi verememe ve
konuşamama, maddenin içeriğine yönelik itiraz edersen Anayasa’ya aykırılığını
iddia edememe sonucunu doğuruyor. Sırf böyle bakarsak… Bu söylediğim
matematiksel bir gerçek. Temel kanun nasıl uygulanır? Kaç önerge verilir?
Grupların önerge hakları nedir? Ve Anayasa’ya aykırılık önergeleri öncelikle
görüşülür. Bu durumda, siz bu Anayasa’ya aykırılık iddiamı bu aşamada kabul
etmezseniz ilerleyen maddelerde Anayasa’ya aykırılık önergeleri verme durumunda
temel kanun olarak görüşmek suretiyle üzerinde görüşme açılmayan maddelerin
değişiklik önergesi de imkânsız hâle gelecek. Yani değişiklik önergesi verme,
madde metninden çıkarma ile Anayasa’ya aykırılığı iddia etme arasında bir
tercih. Bu, yasama sağlıklılığı açısından ve bu Mecliste yapmaya çalıştığımız
iş açısından son derece paradoksal, son derece sıkıntılı, son derece de sakat
bir durum. Bu yüzden en doğrusu sizin bu işi Anayasa Komisyonuna iade etmeniz.
Bu konuda farklı bir ihtimal varsa, hem Anayasa’ya aykırılığı Genel Kurulun
değerlendirebileceği hem de madde üzerinde görüşümüzü söylemenin ya da
eleştirimizi dile getirmenin bir yolu varsa bilen bana anlatsın. Ama yok. O
yüzden de ilk düğmeyi doğru ilikleyin Sayın Başkan.
BAŞKAN –
Teşekkür ediyorum Sayın Özel.
ÖZGÜR ÖZEL
(Manisa) – İlk düğmeyi yanlış iliklerseniz bu iş sonuna kadar yanlış
ilerleyecek. Eğer kararınız devam etmekse tutumunuzu usule aykırı olarak
değerlendirip usul tartışması açmayı talep ediyorum.
BAŞKAN –
Teşekkür ediyorum Sayın Özel.
BÜLENT TURAN
(Çanakkale ) – Aleyhte.
MUSTAFA ELİTAŞ
(Kayseri) – Aleyhte.
MEHMET DOĞAN
KUBAT (İstanbul) – Lehte.
BAŞKAN - Sayın
milletvekilleri, söz vereceğim.
Ben kanaatimi
ifade ettim. İç Tüzük’ün 84’üncü maddesi Anayasa’ya aykırılık önergelerini
düzenliyor. “Bir kanun tasarı veya teklifinin Genel Kuruldaki görüşülmesi
sırasında tasarı veya teklifin belli bir maddesinin Anayasaya aykırı olduğu
gerekçesiyle reddini isteyen önergeler, diğer önergelerden önce oylanır.”
Dolayısıyla maddelere geçildikten sonra her madde üzerinde bunu verebilirsin ve
öncelikli olarak görüşülüyor.
ÖZGÜR ÖZEL
(Manisa) – Başka önerge veremiyor ama.
BAŞKAN – Yine,
87’nci maddesi değişiklik önergelerini düzenliyor. “Kanunlarda veya İçtüzükte
aksine bir hüküm yoksa, kanun tasarısı veya teklifinde bir maddenin reddi,
tümünün veya bir maddenin komisyona iadesi, bir maddenin değiştirilmesi, metne
ek veya geçici madde eklenmesi hakkında, milletvekilleri, esas komisyon veya
Hükûmet değişiklik önergeleri verebilir.” 
Ve sonuçta, bu
önergeler verildikten sonra karar mercisi de Genel Kurulun kendisidir.
Dolayısıyla Başkanlık Divanı olarak yapabileceğimiz bir şey yoktur.
Tutumumda bir
değişiklik olmadığı için usul tartışmasını açıyorum talebiniz üzerine.
Şimdi, söz
taleplerini alıyorum. 
Lehte…
MEHMET MUŞ
(İstanbul) – Lehte.
MEHMET DOĞAN
KUBAT (İstanbul) – Lehte.
BAŞKAN – Tutumum
lehinde Sayın Mehmet Muş, Sayın Mehmet Doğan Kubat.
Aleyhte…
MUHARREM ERKEK
(Çanakkale) – Aleyhte.
MERAL DANIŞ
BEŞTAŞ (Adana) – Aleyhte.
BAŞKAN – Sayın
Muharrem Erkek, Sayın Meral Danış Beştaş.
Evet, tutumum
lehinde ilk söz Sayın Mehmet Muş’a aittir.
ÖZGÜR ÖZEL
(Manisa) – Süreyi ne kadar vereceksiniz?
BAŞKAN – Süre üç
dakikadır usul tartışmalarında, teamül böyle gelişti, bu değişiklik teklifinde
eğer geçerse İç Tüzük hükmü hâline de geliyor.
Buyurun Sayın
Muş.
XI.- USUL HAKKINDA GÖRÜŞMELER
1.- 492 sıra sayılı İç Tüzük Değişiklik Teklifi’nin
Anayasa’ya aykırı olduğu gerekçesiyle işleme alınıp alınamayacağı hakkında
MEHMET MUŞ
(İstanbul) – Sayın Başkan, değerli milletvekilleri; Genel Kurulu saygıyla
selamlıyorum.
Bugün, Genel
Kurulun çalışmasını düzenleyen İç Tüzük görüşmelerine başlayacağız.
Burada, sizin
tutumunuzun lehinde olduğumuzu ifade etmek isterim. Genel Kurulun, Anayasa
Komisyonundan geçen İç Tüzük Teklifi’ne başlamasında herhangi bir mahzur
görmemekteyiz.
Muhalefetin
söylemiş olduğu Anayasa’ya aykırılıkla ilgili, zaten Komisyona geldiği zaman
Komisyon gerekli incelemeyi yapmış ve bu teklifi Genel Kurula göndermiştir.
Bundan sonrasıyla ilgili değişiklik veya Anayasa’ya aykırılıkla ilgili madde
üzerine teklif veya önerge verilebilir. Bunlar maddelerle ilgili olur, teklifin
tümüyle ilgili Anayasa’ya aykırılık iddiasıyla bunun görüşülmemesini istemek
doğru değildir.
Esasen, bakın,
84’üncü madde aynen şöyle diyor: “Bir kanun tasarı veya teklifinin Genel
Kuruldaki görüşülmesi sırasında tasarı veya teklifin belli bir maddesinin
Anayasaya aykırı olduğu gerekçesiyle reddini isteyen önergeler, diğer
önergelerden önce oylanır.” yani maddelerle ilgili sizin böyle bir önerge verme
hakkınız var, olabilir…
ÖZGÜR
ÖZEL (Manisa) – Ama öbür önergem düşüyor. 
MEHMET
MUŞ (Devamla) – …ama sizin, teklifin tamamının görüşülmesini, Genel Kurulda
bunun, buradaki görüşmelerin başlamasını engellemeniz veya bunun, bunlara
başlanmasının doğru olup olmadığını iddia etmeniz ne İç Tüzük’te ne de
Anayasa’da herhangi bir maddeyle desteklenmemektedir. Bu açıdan aslında
muhalefetin burada yapmak istediği konu şudur: Teklife geçilmemesi, işin
tıkanması veya bu süreyi uzatmak gibi bir amaçla bunun yapıldığını biz
görmekteyiz. 
Değerli
arkadaşlar, bu teklif demokratik bir tekliftir. İki parti grubu bunun altına
imza atmıştır. Meclisin daha verimli çalışmasını amaçlayan, Meclisi angaryadan,
angarya işlerden kurtaran bir tekliftir. O açıdan bizler Adalet ve Kalkınma
Partisi olarak bu teklifin burada görüşülmesini, behemehâl başlanmasını ve
Sayın Başkanlık Divanının buradaki tutumunun yerinde olduğunu ifade etmek
isteriz. Maddelerle ilgili değişiklik taleplerinizi veya aykırılık
önergelerinizi vermenizde herhangi bir sorun görülmemektedir, buna hakkınız
vardır ama teklifin tamamının görüşülmesini engellemek ya da Genel Kurulun
çalışmaya başlamasının yanlış olduğu noktasındaki kanaatleriniz yersizdir,
doğru değildir. 
Genel
Kurulu saygıyla selamlıyor, Başkanlık Divanının lehinde olduğumuzu ifade etmek
istiyorum. (AK PARTİ sıralarından alkışlar) 
BAŞKAN
– Teşekkür ediyorum. 
Tutumum
aleyhinde ilk söz Sayın Muharrem Erkek’e aittir. 
Buyurun
Sayın Erkek. (CHP sıralarından alkışlar)
MUHARREM
ERKEK (Çanakkale) – Sayın Başkan, değerli milletvekilleri; aslında yaşadığımız
sorunların hepsinin temelinde demokrasi ve hukuk bilinci, bu kültür yatıyor.
Açıkça Anayasa’ya aykırı bir İç Tüzük Değişiklik Teklifi’yle karşı karşıyayız.
Anayasa’nın 2’nci maddesinden başlayarak Anayasa’nın başlangıcında yazılı
özgürlükçü demokrasiyi yok eden, demokratik devleti zedeleyen, Anayasa’nın amir
hükmü olan toplantı yeter sayısının kanun maddeleri kabul edilirken aranmasını
önemsemeyen bir İç Tüzük Değişiklik Teklifi’yle -Anayasa’nın daha birçok ilgili
maddesine aykırı- karşı karşıyayız. Aslında İç Tüzük’te doğru değişiklikleri
yapmak önemli. Komisyonda Anayasa’ya aykırılığı görüşebiliyoruz ama Türkiye
Büyük Millet Meclisinde maalesef görüşemiyoruz çünkü siz İç Tüzük’ün 91’inci
maddesi uyarınca bunun temel kanun olarak görüşülmesini talep ediyorsunuz. Ama
bu İç Tüzük Teklifi, hukukumuzda, mevcut İç Tüzük’ümüzde kapsamlı, sistematik,
büyük bir değişiklik öngören bir teklif değil yani temel kanun olarak
görüşülemez ama siz bunu bir alışkanlık hâline getirmişsiniz. Torba yasaları
görüştüğünüz gibi İç Tüzük Değişiklik Teklifi’ni de temel kanun olarak
görüşüyorsunuz ve muhalefetin maddelerde görüşmelerine ciddi bir kısıtlama
getiriyorsunuz. 
Şimdi, biz
siyasi parti grubu olarak, ana muhalefet partisi grubu olarak herhangi bir
maddede Anayasa’ya aykırılık önergesi verdiğimizde diğer önergemiz düşecek
sizin de bildiğiniz gibi ve biz yalnızca Anayasa’ya aykırılığı görüşebileceğiz.
Muhalefeti bu derece daraltan, muhalefetin konuşmasını kısıtlayan ve Anayasa’ya
aykırılık gibi çok çok önemli bir konunun belki de Genel Kurulda konuşulmasını
engelleyecek bir tutumla karşı karşıyayız.
Genel Kurulun,
Türkiye Büyük Millet Meclisinin temel görevi, önüne gelen tekliflerin,
tasarıların, öncelikle Anayasa’ya uygunluğunu detaylı görüşmesi, sağlıklı bir
şekilde tartışmasıdır. Onun için, bunun temel kanun olarak görüşülmemesi
gerekiyordu, normal kanunlar gibi özgürce burada tartışmamız gerekiyordu.
Sorun, müzakerelerin uzamasında değil; sorun, ihtiyaca cevap verecek nitelikte
sağlıklı tasarıların, tekliflerin gelmemesinde; sorun, fiilen Anayasa’nın ve
demokrasinin askıya alınmasında; sorun, Anayasa’ya aykırı, demokrasiye aykırı
Anayasa değişikliği yürürlüğe soktuğunuz gibi, Anayasa’ya açıkça aykırı İç
Tüzük Değişiklik Teklifi getirmenizde ve bunu bir temel kanun olarak
görüşmenizde. 
İki günde ya da
üç günde bu İç Tüzük Değişiklik Teklifi’nin çoğunlukçu anlayışla geçeceğini biliyoruz.
Onun için, sorun, muhalefetin konuşmasında değil; sorun, usul tartışmalarında
değil; sorun, demokrasi kültürümüzde diyorum. 
Teşekkür
ediyorum. (CHP sıralarından alkışlar) 
BAŞKAN –
Teşekkür ediyorum Sayın Erkek. 
Tutumum lehinde
ikinci söz, İstanbul Milletvekili Mehmet Doğan Kubat’a aittir. 
Buyurun Sayın
Kubat. (AK PARTİ sıralarından alkışlar) 
MEHMET DOĞAN
KUBAT (İstanbul) – Sayın Başkan, çok değerli milletvekili arkadaşlarım; açılan
usul görüşmesinde Başkanlığımızın tutumu lehinde görüşlerimi ifade etmek üzere
söz almış bulunuyorum. Bu vesileyle yüce heyetinizi saygılarımla selamlarım. 
Değerli
arkadaşlar, önemli bir İç Tüzük değişikliğiyle karşı karşıyayız. İç
Tüzük’ümüzün nasıl değiştirileceği, hangi usule göre görüşüleceği İç
Tüzük’ümüzün 181’inci maddesinde düzenlenmiş, “Kanun teklifi hakkındaki
hükümlere göre görüşülür.” diyor. 
Bilindiği üzere,
kanun tasarı ve teklifleri komisyonlarda görüşülürken İç Tüzük’ün 38’inci
maddesine göre komisyonlar, öncelikle bu tasarı ve teklifin Anayasa’nın sözüne
ve özüne açıkça veya örtülü olarak aykırı olup olmadıkları yönlerinden bir
değerlendirme yaparak ondan sonra işin esasına girmektedirler. Nitekim, Anayasa
Komisyonumuz kendisine havale edilen bu İç Tüzük Teklifi’ni bu yönlerden
inceleyip Anayasa’ya aykırılık iddialarını varit görmeyerek şu anda yine İç
Tüzük’e göre sıra sayısını alan komisyon raporunu Genel Kurula havale etmiştir.

Genel Kurul
aşamasında Anayasa’ya aykırılık iddialarının nasıl dile getirileceği yine İç
Tüzük’ümüzün 87’nci, 88’inci ve 84’üncü maddelerinde düzenlenmiş. 87’nci
maddenin birinci fıkrası dikkatle okunduğu zaman, “İç Tüzük’te aksine başka bir
hüküm yoksa tasarı ve teklifin tümünün veya bir veya birkaç maddesinin,
Anayasa’ya aykırılık iddiaları da dâhil olmak üzere, önergeyle komisyonlara
iadesi istenebilir.” diyor. Ama 88’inci maddenin birinci fıkrasına yine
baktığınız zaman, tümünün iadesini sadece hükûmet veya esas komisyonun
isteyebileceği belirtilmiştir. 
Keza, burada İç
Tüzük’ün tümü görüşülürken gruplarımız adına, şahıslar adına konuşmalar
yapılacak, arkadaşlarımız Anayasa’ya aykırı gördükleri hususlarla ilgili
elbette buradan görüşlerini ifade edecekler, bu gayet doğal ve nihayetinde
Genel Kurulumuz bu iddiaları gerçekten ciddi görürse belki de maddelere
geçilmesini reddedecek. Yani Anayasa’ya aykırılık iddialarını, biraz önce
Muharrem arkadaşımız söyledi: “Genel Kurulda ileri sürme imkânı yok.” dedi.
Var; 87’ye göre önerge verirsiniz, bu, 84’üncü maddeye göre öncelikle
görüşülmesi gerekir ki biraz sonra tahmin ediyorum madde önergelerinde siz de
bu hakkınızı kullanacaksınız.
Dolayısıyla
önümüzde bulunan İç Tüzük Teklifi’nin gerek Anayasa gerekse İç Tüzük hükümleri
muvacehesinde görüşülmesinde usule ve Anayasa’ya aykırı bir yön bulunmadığından
ve bu konuda Başkanlık makamının bunu iade etme gibi bir yetkisi de
bulunmadığından, görüşmelere devam edilmesi noktasındaki Başkanlık tutumunun
lehinde olduğumu ifade ediyor, yüce heyetinizi saygılarımla selamlıyorum. (AK
PARTİ sıralarından alkışlar)
BAŞKAN –
Teşekkür ediyorum Sayın Kubat.
Tutumum
aleyhinde ikinci ve son konuşmacı Adana Milletvekili Meral Danış Beştaş’tır.
Buyurun Sayın
Danış Beştaş. (HDP sıralarından alkışlar)
MERAL DANIŞ
BEŞTAŞ (Adana) – Sayın Başkan, değerli milletvekilleri; ben de Başkanlığınızın
tutumu aleyhinde söz almış bulunmaktayım. 
Doğrusu, İç
Tüzük Değişiklik Teklifi’nin bir bütün olarak, Anayasa’nın bir ya da iki
maddesine değil, aslında totalde Anayasa’nın ruhuna ve ilkelerine aykırı
olduğunu defalarca Komisyonda da ifade ettik. Gerçekten, 83 belki çok öne çıktı
ama darbecilerin hazırladığı ve hâlâ birçok değişikliğe rağmen yürürlükte olan
Anayasa’ya bile aykırı bir İç Tüzük Değişiklik Teklifi’ni bugün, eğer Başkanlık
tutumunu değiştirmezse, burada görüşmeye devam edeceğiz.
Şimdi, öncelikle
şunu ifade etmek isterim ki İç Tüzük Değişiklik Teklifi’nin görüşülmesi usulü
en az esası kadar önemlidir. Hukukçular, hocalarımız bize şunu çok söylerdi,
hiç unutmadığım bir cümledir: “Usul esastan önemlidir.” Usule uymazsak esastaki
değişikliklerle gerçekten çok farklı yönlere gidilebilir. Şu anda, Türkiye
Büyük Millet Meclisinde, halkın iradesini, milletin iradesini temsil eden bir
organda, açıkça ve alenen Anayasa’ya aykırılığı hiç tartışmasız ortada olan bir
İç Tüzük Değişiklik Teklifi usul açısından sakat olarak önümüze gelmiş
bulunuyor. 
Demin yine bir
milletvekili arkadaşımızın ifade ettiği gibi, burada İç Tüzük’e göre, 38 ve
Anayasa’ya aykırılıkla ilgili diğer ilgili maddelerine göre Komisyonda
görüşüldüğü söyleniyor. Doğru, Komisyonda defalarca Anayasa’ya aykırılığını
ifade ettik ama şöyle bir duvarla karşılaştık: Hiçbir şekilde bu tartışılmıyor,
teklif sahipleri –Elitaş hariç, o da savunma hâlindeydi- kimse bize, hani
“dediğiniz yanlış” ya da “doğru” bile demedi yani böyle bir duvarla karşı
karşıyaydık. Biz aksini savunuyorduk, teklif sahipleri tekliflerine ısrarla
devam ettiler. Böyle bir diyalog olmaz, bu monologdur. Biz orada anlattık ama
teklif sahipleri cevap vermediler; sağlıklı bir iletişim, interaktif bir ortam
oluşmadı. Şu anda bu mümkün hâlâ. Bu nedenle, gerçekten bu usul tartışmasında
yani ileride Meclisin çalışmasını uzun yıllar üzerine kuracağı bir bina tesis
ediyoruz. Yani esasta, tamam, tümü değişmiyor ama çok önemli maddeler değişiyor
ve bu maddelerin de usule uygun olması yine millet iradesinin temsiliyeti
açısından ve demokratik değerler açısından hayati önem arz ediyor. Bütün bu
sebeplerle, madde görüşmelerindeki kısıtlamalar, Anayasa’ya aykırılık
önergelerimizin diğer önergelerimizi engelleyecek olması ve daha birçok usul
hükmü sebebiyle biz Başkanlık tutumunun aleyhindeyiz ve Başkanlığı tutumlarını
tekrar gözden geçirmeye davet ediyoruz.
Teşekkür
ediyorum. (HDP sıralarından alkışlar)
BAŞKAN – Çok
teşekkür ediyorum Sayın Danış Beştaş.
Sayın
milletvekilleri, söz konusu kanun teklifi Başkanlıkça Anayasa Komisyonuna
havale edilmiş ve bu Komisyonda görüşülüp rapora bağlanmıştır. Söz konusu rapor
Meclis Başkanlığınca bastırılıp dağıtılmış ve Genel Kurul gündemine girmiştir.
Dolayısıyla teklife ve rapora ilişkin Komisyon görüşmelerindeki usule ilişkin aykırılık
iddialarını ve yine şimdi dile getirilen Anayasa’ya aykırılık iddialarını
değerlendirme görev ve yetkisi de Genel Kurula aittir veya geçtikten sonra
başvuru yapılması hâlinde Anayasa Mahkemesine aittir. Bu vesileyle,
Başkanlığımızın resen böyle bir değerlendirme yetkisi yoktur veya teklifi
işleme almamak gibi bir yetkimiz, görevimiz bulunmamaktadır. Dolayısıyla
tutumumda bir değişiklik yoktur.
Gündeme
kaldığımız yerden devam edeceğiz.
ÖZGÜR
ÖZEL (Manisa) – Sayın Başkan…
BAŞKAN
- Sayın Özel, başka bir talebiniz var herhâlde, buyurun.
ÖZGÜR
ÖZEL (Manisa) – Sayın Başkanım, her ne kadar biraz önce Anayasa’ya aykırılıkla
ilgili konuları ifade ettik ve Başkanlıktan, konuya uygun olarak ve Meclisin de
önünü açacak ve tarihî bir hatadan uzak tutacak bir tutum takınmasını talep
ettiysek de tarafınızdan bunun yerine getirilmediğini üzülerek izliyoruz. 
Şimdi,
bir başka sorun var kanunun görüşülmesinde, o da: Biliyorsunuz, İç Tüzük’te
açıkça yazar ki Meclisin ara verme ve tatili sırasında sürelerin işlememesi, gelen
kâğıtların yayınlanmaması ve dolayısıyla kendisine yollanan kanun teklif ve
tasarılarının da komisyonlara havale edilmemesi gerekmektedir. Komisyonların
tatil ve ara vermede çalışmaları ancak Genel Kurul kararıyla mümkündür. Bu
Genel Kurul kararı 28 Haziran 2017 günü yapılan Meclis oturumunda o gün beş,
ertesi gün iki farklı komisyon, toplam yedi farklı komisyon için alınırken
bunun içinde Anayasa Komisyonunun da tatil ve ara verme sırasında çalışması
karara bağlanmıştır. Ancak bu, o güne kadar, ara verme gününe kadar Meclise
sunulmamış olan İç Tüzük değişikliğinin ara verme sırasında Meclis Başkanlığına
sunulması, bunun bir esas numarası alması -(2/1783)- ve Anayasa Komisyonuna
havalesi açıkça İç Tüzük’e ve Meclisin yerleşik uygulamalarına aykırıdır. Biz
bunu Anayasa Komisyonunda gündeme getirdiğimizde Sayın Meclis Başkan Vekili,
söz talep ederek Meclisin zaten Komisyon için tatilde çalışma kararı aldığını
söylemiş ve havale işleminin yapıldığını, sadece Meclisin çalıştığı günlerde
gelen kâğıtlar, gelen evraklar listesinin basılarak dağıtıldığını, bunun da ara
vermenin son bulduğu gün yapılacağını söylemiştir. Gelen kâğıtlar listesinin
basılmadığı, esas numarasının verilemeyeceği ve Komisyonun eğer çalışacaksa
kendisine daha önceden havale edilmiş işleri görüşeceği açıktır. Aksi durum,
Anayasa Komisyonunun “Biz Meclisten izin alalım, öyle hissediyoruz ki
saygıdeğer Hükûmetimiz bir kanun tasarısı ya da değerli milletvekillerimiz her
an bir İç Tüzük teklifi hazırlayabilirler, bu bize yollanırsa biz bunu kabul
edip üzerinde çalışma yapalım.” diye çalışma talebi ve Genel Kuruldan izin,
işin ruhuna da Meclisin bağımsızlığına da milletvekillerinin kendi kendilerine
kendi iradeleriyle teklif vermeleri ön kabulüne de aykırıdır. Bu, “Minareden at
beni, in aşağıya tut beni.” bakış açısıdır. Bu şu demektir: Siz çalışma kararı
alın, biz bir tasarı hazırlıyoruz, İç Tüzük için tasarı olmayacağı için 4
arkadaşa imzalatacağız, bunu yollayacağız ki siz görüşürsünüz. Bu, aslında bu
teklifin altında imzası olan milletvekillerine de parti gruplarına da Meclis
iradesine de saygısızlıktır. Bu, yukarıdan bir gücün Komisyonu da Genel Kurulu
da siyasi partileri de kontrol etmekte olduğunun açıkça kabullenişidir,
ifşasıdır. Oysa bir komisyon neden tatilde çalışmak ister? Elindeki işleri
bitiremediği için, iş yoğunluğundan dolayı tatilde çalışma talep eder, Genel
Kurul bu konuda karar alır ve elindeki işleri bitirir. İşi olmayan birisi,
hissikablelvuku, içime doğdu ben çalışma kararı alayım, ya bir İç Tüzük
değişikliği gelirse... Bunun hayatın gerçekliğiyle, bunun hayatın olağan
akışıyla bağdaşır tarafı yoktur; bu bir üst aklı, bu yukarıdan kumandayı, bu
birlikte eş güdüm hâlinde ama kendi yasalarını, kendi yetkilerini, kendi
sorumluluk amacını aşan bir durumun kabullenmesidir. 
Bu yüzden
(2/1783) esas numaralı havale işleminin geçersiz sayılmasını, Anayasa
Komisyonunun enerjisini boşuna harcamamak için yaptığımız tüm uyarılara rağmen,
kendilerine yapılan işin yoklukla malul olacağını çalışmaya başlamadan
söylememize rağmen yaptığı işlemlerin geçersiz sayılmasını, bu konuda karar
veren Başkanlık Divanına çalışmalar sırasında tüketilen enerjinin, elektrik
faturaları ve varsa bilmediğimiz diğer masrafların, akşamları personel için
tahsis edilen araçların mazotlarının ve amortismanlarının da kendilerinden
talep edilmesini; aksi takdirde, almakta oldukları harcırahlardan mahsup
edilmek suretiyle, resen Komisyonu…
MEHMET MUŞ
(İstanbul) – Sayın Başkan, bu hangi usule göre konuşuyor? Hangi İç Tüzük
maddesine göre bu kadar uzun konuşuyor, Sayın Başkan? Hangi İç Tüzük maddesine
göre konuşuyor? Söz alsın, kürsüden konuşsun. Böyle şey olmaz.
BAŞKAN –
Tamamlayın siz.
ÖZGÜR ÖZEL
(Manisa) - …yoklukla malul çalıştıran Başkanlık Divanından bunların talep
edilmesini, tarafınızdan tazmin edilmesini tarafınızdan rica ediyoruz. 
MUSTAFA ELİTAŞ
(Kayseri) – İç Tüzük’e koy. İç Tüzük önergesi ver bakalım, ver önerge de
bakalım. 
ÖZGÜR ÖZEL
(Manisa) – Bu şartlar altında yoklukla malul bu teklif görüşülemez.
Tarafınızdan
Komisyona iadesini ve yeniden esas numarası verilmek suretiyle Komisyona
havalesini talep etmekteyiz. (CHP sıralarından alkışlar)
BAŞKAN –
Teşekkür ediyorum Sayın Özel. 
ERTUĞRUL KÜRKCÜ
(İzmir) – Çok ikna edici konuştu. 
BAŞKAN – Sayın
milletvekilleri, Türkiye Büyük Millet Meclisi İçtüzüğü’nün 51’inci maddesinin
son fıkrası “Gelen kâğıtlar, tatile rastlamadığı takdirde, Cumartesi ve Pazar
hariç, her gün yayımlanır, ilan tahtasına asılır ve ilk birleşim tutanağına
eklenir.” hükmünü haizdir. 
Genel Kurulun 17
Haziran 2017 tarihli 109’uncu Birleşiminde alınan 4 Temmuz 2017-13 Temmuz 2017
tarihleri arasındaki ara verme kararı nedeniyle (2/1783) esas numaralı İç Tüzük
Değişiklik Teklifi’nin Anayasa Komisyonuna havalesi, İç Tüzük’ün 51’inci
maddesi uyarınca ara verme kararının bitiminden sonra yayımlanan 14/7/2017
tarihli Gelen Kâğıt’ta gösterilmiştir. Dolayısıyla burada bir mahzur
bulunmamaktadır. 
İkinci konu,
Türkiye Büyük Millet Meclisi İçtüzüğü’nün 25’inci maddesi tatil ve ara verme
sırasında komisyonların çalışmasını düzenliyor. Eğer gerçekten Genel Kurul
kararıyla komisyonların çalışmasına dair bir karar olmaz ise komisyonları ara
verme ve tatil esnasında çalıştıramazsınız çünkü 25’inci madde “Hangi
komisyonların tatil ve araverme sırasında çalışacağı, Başkanın teklifi üzerine
Genel Kurulca tespit edilir.” diyor. Bizim olayımızda da Anayasa Komisyonunun
çalışması adına Genel Kurulun 16 Haziran 2017 tarihli 108’inci Birleşiminde bir
karar alınmış ve bu kararda “Anayasa Komisyonu, Türkiye Büyük Millet Meclisi
tatilde ve aravermede bulunduğu sürede çalışabilir.” denilmektedir. Dolayısıyla
bu konuda da bir mahzur yok. Benim tutumumda bir değişiklik bu anlamda
bulunamamaktadır ama ısrarınız üzerine bu konuyla ilgili de usul tartışmasını
açıyoruz. 
MEHMET DOĞAN
KUBAT (İstanbul) – Lehte…
MERAL DANIŞ
BEŞTAŞ (Adana) – Aleyhte…
ÖZGÜR ÖZEL
(Manisa) – Aleyhte…
MEHMET MUŞ
(İstanbul) – Lehte…
BAŞKAN – Evet,
lehte Sayın Doğan Kubat, lehte Sayın Mehmet Muş; aleyhte Sayın Özgür Özel,
aleyhte Sayın Meral Danış Beştaş.
Tutumum lehinde
ilk söz, İstanbul Milletvekili Sayın Mehmet Doğan Kubat’a aittir.
MUSTAFA ELİTAŞ
(Kayseri) – Anayasa’ya aykırı olmadığı anlaşıldı anlaşılan Sayın Başkan ki
farklı bir konuya girdiler.
BAŞKAN – Buyurun
Sayın Kubat.
Süreniz üç
dakikadır. 
2.- (2/1783) esas numaralı İç Tüzük Değişiklik
Teklifi’nin Anayasa Komisyonuna havalesinin İç Tüzük hükümlerine uygun olup
olmadığı hakkında
MEHMET DOĞAN
KUBAT (İstanbul) – Değerli Başkanım, teşekkür ederim. 
Açılan usul
görüşmesinde Başkanlığın biraz önce ortaya koyduğu tutum lehinde görüşlerimi
ifade etmek üzere söz aldım. Bu vesileyle, yüce heyetinizi saygılarımla
selamlarım.
Değerli
arkadaşlar, İç Tüzük’ün 5’inci maddesinde tatil ve devamı maddelerinde de ara
verme hukuki olarak tanımlanmıştır. Kural olarak tatilde komisyonlar çalışmaz.
Yine İç Tüzük’ümüzün 25’inci maddesinde komisyonlarımızın tatil ve ara verme
sırasında hangi usule göre çalışacağı ifade edilmiş “Hangi komisyonların tatil
ve araverme sırasında çalışacağı, Başkanın teklifi üzerine Genel Kurulca tespit
edilir.” diyor. 16 Haziran 2017 tarihli Genel Kurula Başkanlık makamınca teklif
edilen ve Genel Kurulca kabul edilen metinde, Anayasa ve sanırım, iki
komisyonun da tatil ve ara verme süreleri içerisinde de çalışmalarını
sürdürmesi, böylece, komisyonların önündeki çalışmaya engel hukuki sebep ortadan
kaldırılmış, Genel Kurul bir irade koymuş, “Evet, siz çalışabilirsiniz.” demiş.
Ve dikkat buyurun, Anayasa Komisyonuna konu sınırlaması, iş sınırlaması
yapılmaksızın yani “Elindeki şu işi, şu tasarının, teklifin 3 maddesini görüş,
bitir.” demeksizin böyle geniş bir çalışma izni verilmiştir. 
Değerli
arkadaşlar, yine, Tüzük’ün 14’üncü maddesinin (10)’uncu fıkrasında Meclis
Başkanının görev ve yetkileri tanımlanmış, Anayasa, İç Tüzük ve kanunun kendine
verdiği yetkileri. Kanun tasarı ve tekliflerini havale etme yetkisi salt Meclis
Başkanına aittir. Bu hangi komisyona havale edilecekse Başkanlık makamı 23’e
göre bunu tayin eder ve havalesini yapar. Hukuken ara verme ve tatil sırasında
çalışma imkânına sahip bir komisyona, Başkanlık makamına ulaşmış bir teklifin
-Tüzük teklifi olsun, kanun teklifi veya tasarısı olsun- havalesinde hukuken
hiçbir problem yoktur. Nitekim, 7 Temmuz 2017 tarihinde Başkanlık makamı,
ihtisas komisyonu, esas komisyon olan Anayasa Komisyonuna İç Tüzük 181
gereğince havale etmiş ve İç Tüzük Komisyonu da yine, İç Tüzük’ümüze ve
Anayasa’mıza uygun biçimde bu görüşmelerini tamamlayarak raporunu tekemmül
ettirip Genel Kurula göndermiştir. 
Dolayısıyla
Komisyonun çalışmasının Anayasa ve İç Tüzük’e aykırı herhangi bir yönü
bulunmamaktadır. Keza, havale işlemi de İç Tüzük’e ve Anayasa’ya uygun olarak
yapıldığından dolayı görüşmelere bir engel yoktur. Bu nedenle, Başkanlık
makamının tutumunun lehinde olduğumu ifade ediyor, yüce heyetinizi saygılarımla
selamlıyorum. (AK PARTİ sıralarından alkışlar)
BAŞKAN –
Teşekkür ediyorum.
Tutumum
aleyhinde ilk söz Sayın Özgür Özel’e aittir.
Buyurun Sayın
Özel. (CHP sıralarından alkışlar) 
ÖZGÜR ÖZEL
(Manisa) – Sayın Başkan, değerli milletvekilleri; biraz önce, usul tartışması
açmanın gerekçesini anlatırken de açıkça ifade ettim, yapılan işlem tamamen
hukuka aykırı ve böyle çalışmayı kabul ettiğimiz takdirde komisyonların
içlerine doğduğu, bir şekilde duyum aldıkları şekilde çalışma kararı alıp,
hazırda bekleyip daha sonra da kendilerine sevk edilen teklif ve tasarıları
görüşmesi sonucunu doğurur ki ara vermede ve tatilde çalışma, komisyonun elinde
bulunan ve önceden kendisine havale edilmiş işlerle ilgilidir. 
Biraz önce
Anayasa’ya aykırılığını açıkça iddia ettiğimiz teklifin bütününde kürsü
masuniyeti, kürsü dokunulmazlığı tamamen ihlal edilmekte. Bu Genel Kurul
salonunda milletin iradesinin yansıması için Anayasa’nın ortaya koyduğu... “Hiç
olmazsa gönderdiğim her 3 milletvekilinden 1 tanesi salonda bulunsun ki
sağlıklı bir tartışma olsun. Parlamento niye var? Bir kişinin, bir kralın, bir
padişahın, bir reisin karar vermesi yerine, seçtiğim temsilciler ortak aklı
arasınlar, uzun uzun konuşsunlar, en doğrusunu, en iyisini yapsınlar diye var.”
Öyle 3 kişiyle, 5 kişiyle, 10 kişiyle kanun çıkamayacağına göre millî irade bu
konuda “En azından temsilcilerimin üçte 1’i salonda olsun, 184 kişiyi görelim.”
demiş. Ama sizler bugün getirdiğiniz teklifle İç Tüzük değiştirerek Anayasa’yı
aşmaya; İç Tüzük değişikliğiyle, basit bir çoğunlukla Anayasa’yı doğrudan,
referanduma dahi ihtiyaç duymadan değiştirecek, sanki 367 sayısına ulaşmış gibi
bir muameleye tabi tutmaya çalışıyorsunuz. Adalet ve Kalkınma Partisinin Merkez
Yürütme Kurulunu “Anayasa Mahkemesi “diye görevlendirsek ve bunu önüne getirsek
insan bunun Anayasa’ya uygunluğunu ifade etmeye utanır. Bu yüzden, bu konudaki
hassasiyetimizin bir kez daha ısrarla altını çiziyoruz. 
Sayın Başkan,
sayın grup başkan vekilleri ve Sayın Kubat kürsüye geldiğinde bir gerçeği
gizlemek için maharetle lafı dolaştırdılar, siz de açıklamanızda benzer bir
şeyi ima ettiniz. Bizim dediğimiz şu: Sağlıkla bir İç Tüzük değişikliği
görüşeceğiz. Temel kanun yapmışsınız, diyorsunuz ki: “Maddeleri konuşmayalım.”
Ya ne konuşalım? “Varsa değişiklik önergesi konuşalım.” Temel kanunda kaç
değişiklik önergesi verilebiliyor? Toplam iki, grupların birer hakkı saklı.
Diyorsunuz ki: “Anayasa’ya aykırılığı maddeye vereceğin Anayasa’ya aykırılık
önergesinde söyle, öncelikle görüşelim.” Sanki diğer önerge de görüşülecekmiş
gibi bir izlenim yaratıyorsunuz. Benim de anlatmaya çalıştığım şu: Anayasa’ya
aykırılık önergesi verince maddenin özünü tartışamayacağız...
(Mikrofon
otomatik cihaz tarafından kapatıldı)
ÖZGÜR ÖZEL
(Devamla) – ...maddenin özünü tartıştığımız takdirde Anayasa’ya aykırılığını
iddia edemeyeceğiz. Açıkçası Adalet ve Kalkınma Partisi Grubu, bunu temel kanun
olarak getirerek sırf muhalefetin değil, iktidarın da söz haklarını kısıtlarken
Parlamentoya doğrudan kumpas kurmakta, tuzak kurmakta “Ya Anayasa’ya aykırılığı
ya maddeyi tartışırız.” diyerek işin gerçeğini özden koparmaktadır.
Bu konuda daha
sonra yapacağımız çeşitli konuşmalarda argümanlarımızı ifade etmeye devam
edeceğiz ama iktidar partisinin milletvekillerine şunu söyleyelim: Grup
yönetiminiz özensizdir, hoyratça davranmaktadır, Parlamentoya karşı saygısızdır,
yaptıkları iş Anayasa’ya aykırıdır. Bu yaptıkları iş, İç Tüzük değişikliğiyle
Anayasa değiştirmeye cüret etmektir; bu yaptıkları iş, grup yönetimi olma
marifetiyle bir Anayasa’ya aykırılığı Parlamentoya dayatmak ve Parlamentodaki
sayısal üstünlük üzerinden millî iradeye darbe yapmaktan başka bir şey
değildir. Bunu kabul etmemiz mümkün değil; bunu deşifre etmeye, buna karşı
çıkmaya devam edeceğiz.
Teşekkür
ediyorum. (CHP sıralarından alkışlar) 
BAŞKAN –
Teşekkür ediyoruz.
Tutumum lehinde
ikinci söz, Sayın Mehmet Muş’a aittir.
Buyurun Sayın
Muş. (AK PARTİ sıralarından alkışlar)
MEHMET MUŞ
(İstanbul) – Sayın Başkan, değerli milletvekilleri; demokrasi aynı zamanda
kabullenme rejimidir. “Sayısal üstünlüğe dayalı olarak millî iradeye darbe
yapma” ifadesi çok talihsizdir, çok yanlıştır ve bu kürsüyü de bu ifade
incitmiştir, onu her şeyden önce ifade etmem gerekir. Millet sandık başında
hepimize belli oranda bir dağılım yapmıştır, bizi iktidar, diğer partileri de
muhalefet olarak görevlendirmiştir; hangi görevi vermişse bunu layıkıyla yerine
getirmemiz lazım.
“Benim istediğim
olmuyor. Ben nasıl istersem öyle olması lazım. Benim dışımdaki her şey
yanlıştır.” anlayışıyla hiçbir yere varılamaz. “Ben istemezsem getirilen her
şey millet iradesine darbedir.” demek asıl darbeciliktir. 
ERTUĞRUL KÜRKCÜ
(İzmir) – Vay be!
MURAT EMİR
(Ankara) – Çok isabetli söylüyorsunuz. 
MEHMET MUŞ
(Devamla) - Bir kere bunu özellikle ifade etmemiz gerekir.
Değerli
milletvekilleri, bakın, az önce Anayasa’ya aykırılıktan usul tartışması açıldı;
oradan bir şey çıkmayınca şimdi de Komisyonun tatilde olduğu bir zamanda
çalışmasından, bunu gündemine almaması gerektiğinden başka bir usul tartışması
açılıyor. Maksat ne? Maksat şu: Maksat, olabildiğince bu görüşmeleri
geciktirmek. Oysa İç Tüzük’ün 25’inci maddesi, 35’inci maddesi çok açıktır; çok
açık bir şekilde komisyonun hangi hâllerde, hangi şartlarda, nasıl çalışacağını
düzenlemiştir. Bilmeyen arkadaşların 25 ve 35’inci maddeleri okumaları gerekir,
okumadan usul tartışması açmamaları gerekir.
Bir diğer konu:
Bakın, 16 Haziran 2017 tarihinde 108’inci Birleşimde Anayasa Komisyonunun
çalışmasıyla ilgili Genel Kurul karar almıştır. Bu karar elimizde mevcuttur
yani her şey İç Tüzük’e uygun bir şekilde yapılmıştır. Burada nihai kararı
verecek olan, İç Tüzük’le ilgili değişiklik kararını, nihai kararı verecek olan
bu yüce Meclistir, bu Genel Kuruldur. Eğer değişiklik yapacaksa da maddelerde
bu Genel Kurul karar verecektir, değişiklik yapmayacaksa da buna karar verecek
olan bu Genel Kuruldur. “Bizim istemediğimiz hiçbir şeyi buraya
getiremezsiniz.” anlayışından lütfen herkes vazgeçsin. Burada her teklif
görüşülebilir, tartışılabilir; nihai kararı verecek olan -az önce de söylediğim
gibi- Genel Kuruldur. 
Bu açıdan,
Başkanlık Divanının Anayasa’ya aykırılık noktasındaki tutumunun -az önce ifade
etmiştim- o zaman lehindeydik; bu noktada da İç Tüzük’ün 25 ve 35’inci
maddeleri çok açık olduğundan dolayı, Başkanlık Divanının tutumunun lehinde
olduğumuzu ifade eder, Genel Kurulu saygıyla selamlarım. (AK PARTİ sıralarından
alkışlar)
BAŞKAN –
Teşekkür ediyorum.
Tutumum
aleyhinde ikinci ve son konuşmacı, Sayın Meral Danış Beştaş.
Buyurun Sayın
Danış Beştaş. (HDP sıralarından alkışlar)
MERAL
DANIŞ BEŞTAŞ (Adana) – Sayın Başkan, değerli milletvekilleri; doğrusu çok
önemli bir tartışma yapıyoruz fakat ben tartışmanın yönünü başka bir yere de
çevirmek isterim izninizle. Biz ne zaman Komisyon çalışmalarına devam ettik? 15
Temmuzda. 15 Temmuz neydi? Demokrasi bayramı. 15 Temmuz niye resmî tatil ilan
edildi? Çünkü geçen yılki 15 Temmuz darbe teşebbüsünden dolayı. Komisyonda bunu
aslında aralarda da konuştuk. Şimdi İç Tüzük’te 25’inci maddede -tatil ve ara
verme sırasında komisyonların çalışması- aslında “resmî tatil” kavramı
geçmiyor. Yani hızla baktım, o zaman da bakmıştım.
Ben
başka bir tez ortaya atıyorum: Hangi resmî tatilde komisyonlar çalışmış,
bayramlarda, Kurban Bayramı, Ramazan Bayramı, 19 Mayıs; 23 Nisan özel oturumu
hariç? Bir kere bu yönüyle kesinlikle tartışılması gereken ve usule aykırılığı,
bence, hukuk bakış açıma göre sabit olan bir şey. Dışarıda demokrasi bayramı
kutlanırken biz, Komisyonda, demokrasi öldürülmesin diye direniyorduk. Böyle
bir şey olamaz. Yani bir yandan demokrasi kutlanacak ama demokrasi bayramında
içeride İç Tüzük Değişiklik Teklifi muhalefete dayatıldı. Bunu not etmek
istiyorum. 
Diğeri;
demin Sayın Muş dedi ki: “Demokrasi kabullenmektir.” Affınıza sığınarak,
demokrasi kabullenmek değildir, demokrasi direnmektir, demokrasi haksızlığa
karşı çıkmaktır... 
MUSTAFA
ELİTAŞ (Kayseri) – Halkın iradesidir demokrasi.
MERAL
DANIŞ BEŞTAŞ (Devamla) – ...demokrasi halkın iradesi doğrultusunda çoğulcu bir
sistem için aynı zamanda mücadele etmektir. Yani birçok boyutu vardır ama
demokrasi çoğunluğun tahakkümünü kabul etmek değildir. En son demokrasinin tanımı
herhâlde bu olabilir. Bunu da literatüre katmış oldunuz. Teşekkür ediyoruz.
MEHMET
MUŞ (İstanbul) – Sayın Beştaş, bana en son siz verin demokrasi dersini! 
MERAL
DANIŞ BEŞTAŞ (Devamla) – Şimdi, açıkçası bu İç Tüzük Değişiklik Teklifi’nde
şöyle bir manzarayla karşı karşıyayız: Her şey kılıfına uyduruluyor; bu yasama
organında, neye itiraz edersek edelim, bir şekilde böyle işin etrafından
dolanılıp “Bu Anayasa’ya uygundur.” deniyor. Vallahi özel görüşsek hukukçular
olarak, bal gibi de her yönüyle Anayasa’ya aykırı. Resmî tatilde görüşülen bir
İç Tüzük Değişiklik Teklifi. Resmen komisyon üyeleri, biz, angarya yasağına
rağmen, on gün sabahlara kadar günde on altı saat orada çalıştık. Niye? Çünkü
Meclis vesayet altında, çünkü İç Tüzük Değişiklik Teklifi’nin tatile girmeden
önce bitmesi gerektiği ifade edildi. Şimdi, hiç işin etrafında dolanmayalım,
doğrudan tartışalım ve bu yönüyle kesinlikle şu anda gerek Gelen Kâğıtlar gerek
tatil ve ara verme ve ilgili maddelere göre bir İç Tüzük Değişiklik Teklifi
usule ve Anayasa’ya aykırı olarak şu anda Mecliste tartışılıyor. 
Biz, Başkanlık
Divanının bu konudaki tutumu aleyhindeyiz ve tekrar gözden geçirmeye davet
ediyoruz. (HDP sıralarından alkışlar) 
BAŞKAN –
Teşekkür ederim Sayın Danış Beştaş.
MUSTAFA ELİTAŞ
(Kayseri) – Sayın Başkan…
ÖZGÜR ÖZEL
(Manisa) – Sayın Başkan…
BAŞKAN – Buyurun
Sayın Elitaş…
MUSTAFA ELİTAŞ
(Kayseri) – Sayın Beştaş kürsüde konuşurken tarihlerle ilgili bir karışıklık
ifade etti: İç Tüzük Değişiklik Teklifi’nin Komisyonda görüşülme tarihi. Önce siyasi
parti gruplarıyla birlikte mutabakat altında kalarak tüm siyasi parti Komisyon
üyeleri alt komisyon kurulmasına karar verdiler. Biz çarşamba günü Komisyonda
görüşmeler yaptık ve Komisyon Başkanımızın başkanlığında siyasi parti
temsilcileri ve grup başkan vekilleri alt komisyon kurulmasına karar verdiler.
Nitekim, alt komisyon 13 Temmuz tarihinde raporunu hazırladı. 14 Temmuz Cuma
günü sadece görüşmeler yaptık; 15 Temmuz, 16 Temmuz yani cumartesi, pazar günü
Türkiye Büyük Millet Meclisi çalışmadı. 17 Temmuz Pazartesi günü Komisyonda
görüşmelere başlamışız. 
BAŞKAN –
Teşekkür ediyorum Sayın Elitaş.
ÖZGÜR ÖZEL
(Manisa) – Sayın Başkan…
MERAL DANIŞ
BEŞTAŞ (Adana) – Sayın Başkan…
BAŞKAN – Sayın
Özel, Sayın Danış…
MERAL DANIŞ
BEŞTAŞ (Adana) – Bir düzeltme sadece…
BAŞKAN –
Buyurun…
MERAL DANIŞ
BEŞTAŞ (Adana) – Yani 15 Temmuz sonuçta yirmi dört saattir, on ikiden sonra 15
Temmuza girdik ve orada itirazlarımızı da söyledik. Yani orada 15 Temmuzda
birkaç saat çalıştık, onu söylemiştim. 
MUSTAFA ELİTAŞ
(Kayseri) – Yani öyle şeylere doğru diyorlarsa bir şey diyemeyeceğim. 
BAŞKAN –
Teşekkür ediyorum. 
ÖZGÜR ÖZEL
(Manisa) - Sayın Başkan…
BAŞKAN – Sayın
Özel, bitirelim isterseniz bu tartışmayı. 
ÖZGÜR ÖZEL
(Manisa) – Bitmek üzere zaten Başkan.
Her ne kadar
sayın grup başkan vekili, bizim “Kabul etmediğimiz hiçbir şeyi buraya
getiremezsiniz.” iddiasında olduğumuzu söylese de ve kürsüyü incittiğimizi
söylese de ve “Bilmeden, okumadan buraya gelirseniz.” diyerek şahsımı ve
grubumuzu itham etse de sizin bu usul tartışmasını sonlandırıp kararınızda da
ısrarlı olacağınız anlaşılıyor. Ama sayın grup başkan vekilinin yapmış olduğu
bu sataşmalar cevaba muhtaçtır, cevap hakkımı kullanmak istiyorum.
BAŞKAN - Sayın
Özel, iki dakika süre veriyorum.
MUSTAFA ELİTAŞ
(Kayseri) – Sayın Başkan, İç Tüzük’ün hangi maddesine göre veriyorsunuz bunu?
ÖZGÜR ÖZEL
(Manisa) – 69... 69…
MUSTAFA ELİTAŞ
(Kayseri) – Bakın, sataşmayla alakası olmayan bir şey… Eleştiriyi sataşma gören
bir zihniyet var. Demokrasi zaten eleştiriye tahammül rejimidir.
BAŞKAN –
Buyursun efendim. Süre verdim ben Sayın Elitaş.
MUHARREM ERKEK
(Çanakkale) – Konuşmaya tahammülü olmayan bir zihniyetle karşı karşıyayız.
BAŞKAN - Buyurun
Sayın Özel.
IX.- SATAŞMALARA İLİŞKİN KONUŞMALAR (Devam)
5.- Manisa Milletvekili Özgür Özel’in, İstanbul
Milletvekili Mehmet Muş’un usul görüşmesi nedeniyle yaptığı konuşması sırasında
şahsına ve CHP Grubuna sataşması nedeniyle konuşması
ÖZGÜR ÖZEL
(Manisa) – Sayın Başkan, zaman zaman Sayın Elitaş’ı ilk kez tanıyan
milletvekilleri, “Sayın Başkanım, Sayın Grup Başkan Vekili sırf ‘Elitaş’ değil
Mecliste kalbi de taş.” diyorlar. 
BÜLENT TURAN
(Çanakkale) – Aaa, cevap hakkını ben kullanmak istiyorum.
GÖKCEN ÖZDOĞAN
ENÇ (Antalya) – Kabul etmiyoruz…
ÖZGÜR ÖZEL
(Manisa) – Hakikaten kürsüdeki bir iki dakikalık bir cevap hakkını bile
suistimal olarak gören, buna karşı saldırgan bir tutum içinde bulunan Elitaş’a
biz de bir kürsüden cevap verme hakkını buradan tanımış olalım mevkidaşımıza.
Sayın Grup
Başkan Vekilim, İç Tüzük değişiklikleri için milletvekillerinin teklif vermesi
ve Meclisin toplanıp salt çoğunlukla karar vermesi yeterli. Siz İç Tüzük
değişikliğinde Anayasa’yı çiğnerseniz, Anayasa’yı aşan bir İç Tüzük değişikliği
yapmaya kalkarsanız yani toplantı yeter sayısının aranması Anayasa’da varken
siz bir İç Tüzük değişikliğiyle bunu –diyelim- burada, olsun olsun 200 tane,
220 tane “evet” oyuyla geçirirseniz bu, Anayasa’yı aşan bir İç Tüzük
değişikliğidir. Yapmış olduğunuz iş doğrudan işleme alınmak için 367
gerektirdiği için, 330 bile olsa referandumda millete sormak gerektiği için,
buradaki salt çoğunlukla Anayasa’ya aykırı İç Tüzük değişikliği doğrudan millet
iradesine darbedir. 
“Okumadan,
anlamadan.” dediğiniz mesele… Siz İç Tüzük üzerine usul tartışmasına
çıkmışsınız, iddiamızın ne olduğunu dinlememişsiniz. Sanıyorsunuz ki biz
komisyonlar ara vermede çalışamaz diyoruz; ara vermede çalışır diyoruz, ara
vermeye kadar kendine havale edilmiş işleri görüşür diyoruz; ara vermede Gelen
Kâğıtlar listesi yayınlanmaz, yayınlanmadığı için esas numarası almaz, alsa da
kimse bilmez ve ara verme sırasında komisyon kendisine bir evrak havale
edilirse, edilmemesi lazım ama edilirse de görüşmez diyoruz. 
(Mikrofon
otomatik cihaz tarafından kapatıldı) 
ÖZGÜR ÖZEL
(Devamla) – Yoksa komisyonun ara vermede çalışacağı kapı gibi yazıyor. O
yüzden, okumayan, okumadan anlamadan buraya çıkan biri varsa sizsiniz. Usul
tartışmasında bambaşka bir şeyi tartıştınız, malumu ilam ettiniz ama iddiaya
cevap vermediniz. Esas numarası veren ve komisyona havale eden Meclis
Başkanlığının tutumunu doğru bulmuyoruz, bunu eleştiriyoruz, buna ilişkin
tutumun değişmesini talep ediyoruz. (CHP sıralarından alkışlar) 
BAŞKAN –
Teşekkür ediyorum Sayın Özel.
Sayın Şentop,
Komisyon Başkanı olarak sizin söz talebiniz var. 
Buyurun.
V.- AÇIKLAMALAR (Devam)
30.- Anayasa Komisyonu Başkanı Mustafa Şentop’un,
Manisa Milletvekili Özgür Özel’in sataşma nedeniyle yaptığı konuşmasındaki bazı
ifadelerine ifadelerine ilişkin açıklaması
ANAYASA
KOMİSYONU BAŞKANI MUSTAFA ŞENTOP (İstanbul) – Değerli Başkanım, değerli arkadaşlar;
bu konu Komisyonumuzda hukuki olarak tartışıldı. Raporumuzun 41’inci sayfasında
bu konuyla ilgili hukuki değerlendirme var. Ben onun için hukuki
değerlendirmeye fazla girmek istemiyorum. Şunu belirtmek isterim…
ÖZGÜR ÖZEL
(Manisa) – Zimmet konusuna açıklık getirin. Parayı verecek misiniz boşu boşuna?
ANAYASA
KOMİSYONU BAŞKANI MUSTAFA ŞENTOP (İstanbul) – Karar çıkarsa veririz, merak
etmeyin.
Şunu belirtmek
istiyorum: Komisyonların kanun teklif etme veya teklif oluşturma yetkisi yok.
Dolayısıyla, bir komisyonun ara verme veya tatilde çalışabilmesi ancak elinde
bir iş mevcutsa olabilir, yoksa kendisinin bir iş üretme imkânı yok. Çalışmanın
olabilmesi için havalenin yapılması lazım, Meclis Başkanlığı havale edecek ki
komisyon çalışabilsin. Dolayısıyla, İç Tüzük’ün komisyonun ara verme ve tatilde
çalışmasını öngörmesi, komisyona aynı zamanda havalenin yapılmasının mümkün
olduğunu içermektedir. Buna mantıkta delalet yollarından “iktiza yoluyla
delalet” denir. Yani sözün manaya delaletinde bir mananın doğru kabul
edilebilmesi için başka bir mananın da varsayılması, zaruri olarak öngörülmesi
gerekir. Dolayısıyla, komisyonun tatilde, özellikle -ara verme kısa olacağı
için- tatilde çalışabilmesi aynı zamanda kendisine bir şeyin havale edilmesini
de içermektedir. Aksi hâlde komisyonun tatilde çalışmasının bir manası kalmaz. 
Ama benim esas
söz alma sebebim, Komisyona yapılan bir itham sebebiyledir. Sanki Komisyon daha
önce kendisine bir teklifin yapılacağını hissetmiş, hissikablelvukuyla bu izni
istemiş şeklindeki bir ithamdır.
ÖZGÜR
ÖZEL (Manisa) – Hah, hah. 
ANAYASA
KOMİSYONU BAŞKANI MUSTAFA ŞENTOP (İstanbul) – Değerli arkadaşlar, şurayı
kaçırıyor sayın grup başkan vekili: Bu, tatilde çalışma değil, ara vermede
çalışma; her ne kadar hukuki bakımdan birlikte düzenlenmişse de ara vermede
çalışmadır. Ara verme ile tatil arasındaki fark: Tatile girerken Meclis
işlerini toparlar, bitirir, daha sonra, tatilde çalışacak bir iş aslında kalmaz
ama ara vermede yapılan işler aslında devam etmektedir, onun için, ara vermiştir,
arkasından devam edecektir. 
Bu
bakımdan, bu konuyla ilgili, çalışma konusunda, çalışma hakkında, birçok
milletvekilimizin olduğu gibi tabii Komisyon üyesi arkadaşlarımızın da
bendenizin de bir çalışmanın yapıldığına dair birtakım bilgileri de vardı. Ara
verme olduğu için bu, Meclis çalışmalarının devam edeceği, yapılan bazı
çalışmaların da Komisyona gelebileceği baştan bilinmektedir, tahmin
edilmektedir. Bu bakımdan bu konuda bir açıklama yapma zarureti hissettim. 
Teşekkür
ederim Başkanım.
BAŞKAN
– Teşekkür ediyorum Sayın Başkan.
ÖZGÜR
ÖZEL (Manisa) – Sayın Başkan, sadece tutanağa geçsin.
Aslında
çok yerinde bir açıklama oldu. Biz de bunu söylüyoruz. Sağır sultan biliyor, 5
yaşında çocuğu yoldan çevirseniz, eğer tesadüfen iki dakika televizyon karşısında
oyun oynadıysa Elitaş’ın “İç Tüzük’ü geçireceğiz, İç Tüzük’ü getireceğiz.”
dediğini biliyor. Komisyon, âdeta “Minareden at beni, in aşağı tut beni.”
mantığı içinde Sayın Elitaş’ın kendi kucaklarına atmak üzere olduğu, hukuka,
vicdana ve Anayasa’ya aykırı bu teklifi beklemiştir. Onun için 18’in içinde
pozisyon alıp demokrasi kalesine gol atmak üzere kendini hazır tutmuştur.
Bunun
tutanaklara geçmesi bizim açımızdan yeterlidir.
BAŞKAN
– Teşekkür ediyorum.
Tutanaklara
geçmiştir. Bu kararı veren Komisyonun kendisi de değil, Genel Kurul kararıyla
alındı bu çalışma kararı. 
XI.- USUL HAKKINDA GÖRÜŞMELER (Devam)
2.- (2/1783) esas numaralı İç Tüzük Değişiklik
Teklifi’nin Anayasa Komisyonuna havalesinin İç Tüzük hükümlerine uygun olup
olmadığı hakkında (Devam)
BAŞKAN
– Sayın milletvekilleri, malumları olduğu üzere, Genel Kurul’un 17 Haziran 2017
tarihli 109’uncu Birleşiminde 4 Temmuz 2017-13 Temmuz 2017 tarihleri arasında
on gün süreyle Türkiye Büyük Millet Meclisi çalışmalarına ara verilmesi
kararlaştırılmıştır. Buna mukabil Genel Kurulun 16 Haziran 2017 tarihli
108’inci Birleşiminde Anayasa Komisyonunun Türkiye Büyük Millet Meclisinin
tatilde ve ara vermede bulunduğu sürede çalışabilmesine karar verilmiştir.
Görüşülmekte olan (2/1783) esas numaralı Teklif 7 Temmuz 2017 tarihinde Anayasa
Komisyonuna havale edilmiştir. Görüldüğü üzere, söz konusu teklif, Türkiye
Büyük Millet Meclisinin ara verme süresinde çalışabilmesi Genel Kurul
tarafından kararlaştırılmış bir komisyona havale edilmiştir. Geçmiş
uygulamalara bakıldığında Türkiye Büyük Millet Meclisinin tatil veya ara
vermede olduğu dönemde komisyonlara tasarı veya tekliflerin havale edildiği
görülebilmektedir. Bu doğrultuda, Genel Kurulun 23 Ocak 1992 tarihli ve 156
sayılı Kararı’yla Türkiye Büyük Millet Meclisinin komisyon çalışmaları hariç
olmak üzere 28, 29 ve 30 Ocak 1992 tarihlerinde çalışmalarına ara verilmesi
kararlaştırılmıştır. Söz konusu karar uyarınca ara verme kapsamında yer alan 29
Ocak 1992 tarihinde komisyonlara tasarı ve tekliflerin havale edildiği görülmektedir.

Bu açıklamalar
ışığında, Türkiye Büyük Millet Meclisinin ara vermede olduğu dönemde (2/1783)
esas numaralı Teklif’in Anayasa Komisyonuna havalesi İç Tüzük’e uygundur.
Dolayısıyla tutumumda bir değişiklik yoktur. 
ÖZGÜR ÖZEL
(Manisa) – Sayın Başkan…
BAŞKAN – Sayın
Özel, buyurun.
ÖZGÜR ÖZEL
(Manisa) – Yaptığınız açıklamadan anladığımız şu: Bundan önce aynı örnek ancak
yirmi beş yıl öncesine rastlıyor. Doğru mu efendim?
BAŞKAN – Ama İç
Tüzük cevaz vermiş yani ondan önce olmaması bile sorun teşkil etmez, İç
Tüzük’ün açık hükmü var.
ÖZGÜR ÖZEL
(Manisa) – Yirmi beş yıldır ara verme sırasında havale yok, yirmi beş yıl önce
üç günlük ara vermede bir havale var.
Takdir yüce
Meclisin, kamuoyunun.
BAŞKAN –
Teşekkür ediyorum.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN – Sayın
milletvekilleri, kaldığımız yerden devam ediyoruz.
Şimdi teklifin
üzerindeki konuşmalara geçiyoruz.
Tümü üzerinde
söz isteyen, Halkların Demokratik Partisi Grubu adına Mardin Milletvekili
Mithat Sancar.
Buyurun Sayın
Sancar. (HDP sıralarından alkışlar)
Sayın Sancar,
süreniz yirmi dakikadır.
HDP GRUBU ADINA
MİTHAT SANCAR (Mardin) – Teşekkürler Sayın Başkan.
Usul
tartışmasının da gösterdiği gibi, aslında iktidarın amacı, Meclisi muhalefetin
etkisiz olduğu bir devlet kurumuna dönüştürmektir. İç Tüzük Değişiklik
Teklifi’nin de temel hedefi budur değerli arkadaşlar.
Evet, büyük bir
hızla Komisyona getirildi, alt komisyonda bir günde on iki saat çalışıldı,
ardından ana Komisyonda da olabilecek en hızlı şekilde geçmesi için sabahlara
kadar görüşmeler yürütüldü. 
İç Tüzük
Teklifi’ne baktığımızda, teklif sahiplerinin gerekçe olarak Meclisin daha hızlı
ve verimli çalışması gereğini vurguladıkları görülüyor yani “Bu değişiklikle
güdülen amaç, Meclisi daha hızlı ve daha verimli çalıştırmaktır.” diyorlar. 
Komisyonda uzun
uzun anlatmaya çalıştık, daha önceki yıllarda kurulmuş İç Tüzük uzlaşma komisyonları
var, bu İç Tüzük uzlaşma komisyonlarının yaptıkları önemli çalışmalar var. O
çalışmaların birinde, 2013 yılının ilk yarısında çalışan Komisyonun vardığı
sonuçlar arasında önemli bir tanesini, bu gerekçeyi değerlendirmek üzere
dikkatinize sunarım. O raporda deniyor ki: “Türkiye Büyük Millet Meclisi,
çağdaş parlamentolar arasında en fazla yasa çıkaran Parlamentodur.” Yani
iktidarların yasa çıkarma konusunda bir sıkıntısı yoktur, istendiği zaman
Meclisi sabahlara kadar çalıştırabildiklerini de biliyoruz. Dolayısıyla hızda
da –tırnak içinde- verimde de bir sorun görünmüyor. Niye şimdi bu İç Tüzük
Değişiklik Teklifi’ni getirdiler diye haklı olarak bizler de günlerdir,
haftalardır soruyoruz, sorguluyoruz. 
Eğer yasa yapma
konusunda bir sıkıntısı yoksa iktidarın, istediği kanunu istediği hızda
geçirebiliyorsa niye böyle bir İç Tüzük Değişiklik Teklifi’ni önümüze getirdi?
Bunun iki tane temel nedeni var değerli milletvekilleri. Birincisi:
Parlamentoda muhalefeti iyice etkisiz kılmak yani muhalefetsiz bir Parlamento
yaratmak. İkincisi: Tek sesli bir Parlamento ve tek sesli bir toplum yaratmak.
Nereden çıkarıyoruz bunları? Teklifi, İç Tüzük Değişiklik Teklifi’ni iki bölüm
hâlinde tartışıyoruz, tartışmak istiyoruz.
Birinci bölümde,
sürelerin kısaltılması ve muhalefetin inisiyatif alma imkânlarının iyice
ortadan kaldırılması var. Bir grup önerisi uygulaması söz konusu, yıllardır
devam eden bir uygulama ve bu uygulamada, muhalefet partileri ülke gündeminin
önemli meselelerini Meclise taşıma imkânı buluyorlardı, gruplar adına onar
dakika konuşma yapılabiliyordu; şimdi, bunu kısmak istiyorlar. Böylece,
muhalefetin aslında bağımsız gündem yaratma konusundaki tek imkânını da iyice
etkisiz ve anlamsız bir hâle sokuyorlar. Bunun dışında, sürelerin kısaltıldığı
başka düzenlemeler de var. Muhalefetin burada sözünü duyurma imkânlarını
ortadan kaldırma amacına yönelik bu değişiklikler İç Tüzük’ün çeşitli
maddelerine serpiştirilmiş durumda.
Öte yandan,
yoklama isteme gibi, aslında iktidar partisini veya partilerini Mecliste daha
yoğun bulunmaya ve Meclis çalışmalarını ciddiye almaya yöneltmek amacı taşıyan
düzenlemelerde de değişiklik yapıyorlar. Burada da amaç, muhalefetin iktidarı
zorlayabileceği araçları iyice etkisiz hâle getirmektir. 
Bu teklifte, çok
daha vahim, bunun kadar vahim, hatta ilk defa, bu Meclis tarihinde ilk defa
gündeme gelen değişiklik teklifleri de var, önerileri de var. Bu öneriler,
14’üncü, 15’inci ve 16’ncı maddelerde yer alıyor. Bu maddelere biraz sonra
ayrıntılı olarak değineceğim, o konudaki görüşlerimizi paylaşacağım ama
muhalefetsiz bir Parlamento yaratmanın ne anlama geldiğini de birkaç cümleyle
açıklamak gerekiyor, birkaç cümle daha kurmak gerekiyor bu konuda da. Eğer
çoğulcu demokratik bir parlamenter sistem istiyorsanız Parlamentoda muhalefetin
mutlaka etkili ve eşit bir konumda bulunmasını sağlamak zorundasınız. 
2001
yılında İç Tüzük değişiklikleri yapılmıştı. Orada da amaç, yine muhalefetin
etkisini ve konuşma sürelerini kısmaktı. O dönemde, bu değişikliğin Anayasa'ya
aykırı olduğunu iddia eden milletvekilleri vardı. O milletvekilleri -117
milletvekili- Refah Partisi ve Doğru Yol Partisinden milletvekilleri, ayrıca AK
PARTİ’den de milletvekilleri bir iptal davası açtılar Anayasa Mahkemesine 2001
yılında. Bu iptal davası dilekçesinin altında Sayın Ahmet İyimaya’nın, Sayın
Mehmet Ali Şahin’in imzaları vardı. Oradaki argümanlara bakarsanız AKP’nin
nereden nereye geldiğini çok net, çok açık görürsünüz. O dilekçenin girişinde
şöyle bir ayrım yapıyor imza sahipleri, diyorlar ki: “İki yöntem vardır İç Tüzük
yapma konusunda; biri dayatmacı yani çoğunlukçu yöntem, diğeri uzlaşmacı yani
çoğulcu yöntem.” O günkü İç Tüzük değişikliğini o zamanın muhalefet
milletvekilleri çoğunlukçu ve dayatmacı bir değişiklik olarak niteliyorlar,
Anayasa Mahkemesine götürüyorlar. Anayasa Mahkemesi de aynen o dilekçedeki
gerekçelere uygun bir karar veriyor ve gerekçeler içinde şu cümleleri öne
çıkaran bir değerlendirme yapıyor, diyor ki: “Çoğunluğa karşı azınlığın,
iktidara karşı muhalefetin haklarının korunmadığı bir rejim demokratik
sayılamaz. Dolayısıyla, eğer Parlamentoda muhalefetin sesini kısmaya yönelik,
etkisini iyice azaltmaya, giderek ortadan kaldırmaya yönelik değişiklikler
yapılıyorsa o Parlamento artık demokratik bir parlamento olmaktan çıkar.” 
Bakın,
parlamentolar sadece demokratik sistemlerde yok, başka ülkelerde, otoriter
sistemlerde de parlamentolar var. O parlamentoların işlevi, iktidarın bir tür
onay makamı olmalarıdır. Hatta, parlamentolar orada iktidarın istediği yasaları
çıkarmak için ayarlanırlar, öyle düzenlenirler ve böyle bir parlamentonun artık
demokratik olmasından söz etmenin de bir imkânı yoktur değerli milletvekilleri.
Eğer bu İç Tüzük Değişiklik Teklifi buradan aynen geçerse bu Parlamento da
artık bir bürokratik devlet aygıtı hâline gelecektir, bir makamın sadece
istediği şeyleri yapan, istemediklerini hiçbir şekilde gündemine almayan bir
kuruma dönüşecektir, artık onun adı parlamento olmayacaktır. 
Parlamentonun
doğuş tarihine bakarsanız asıl amacının tartışma olduğunu da görürsünüz.
“Parlamento” kelimesi “parlare”den geliyor değerli arkadaşlar -bunu değişik
vesilelerle burada, bu kürsüde dile getirdim- yani konuşacaksınız,
tartışacaksınız, tartışma için gerekli imkânları yaratacaksınız ve bu
tartışmaların sonunda da ortak noktalar bulmaya gayret edeceksiniz. Bir tür
kolektif aklın işlediği ortamlar olarak düşünülmüştür parlamentolar. 
Parlamentoların
ortaya çıkış sebeplerinden bir diğer önemlisi, iktidarı, yürütmeyi
sınırlamaktır. Yürütmeyi sınırlamak tabii ki aynı zamanda denetlemektir. Şimdi,
iktidar, bu Parlamentoyu, bu değişiklik teklifiyle, sadece yasa yapan bir
otomata dönüştürmek istiyor, tartışan değil, denetleyen değil, sadece yasa
yapan bir makine hâline getirmek istemektedir. Böyle bir değişim, böyle bir
dönüşüm zaten devam etmekte olan sürece de uygun düşüyor. 16 Nisandaki şaibeli
referandumla kabul edilen Anayasa değişikliklerinin amacı da buydu zaten, tek
tip toplum ve muhalefetsiz bir Parlamento yaratmaktı. Şimdi İç Tüzük
değişiklikleriyle bu konuda bir adım, önemli bir adım daha atılmaktadır.
Hatırlatmama bile gerek yok, iç tüzükler “sessiz anayasa” olarak nitelenirler
yani en az anayasa kadar etkili metinlerdir. Bu değişikliklerle -dediğimiz
gibi- bir tek adam rejimi, tek sesli toplum kurma yönünde zaten başlatılmış
olan süreç devam ettirilmektedir; yeni rejime yeni bir Parlamento, bu yeni
rejimin bir ayağı muhalefetsiz Meclis ise diğer ayağı da tek sesli toplumdur. 
Tek
sesli toplum amacına ulaşmak için Parlamentoda muhalefet milletvekillerinin
düşünce özgürlüğünü kısıtlayacak düzenlemeler getiriliyor değerli arkadaşlar bu
teklifte. Şimdi, bu teklifin 14, 15 ve 16’ncı maddeleri buna ayrılmış. 15’inci
maddeyi okuyacağım, 14’üncü maddeye zaman kalırsa döneceğim. 15’inci maddede
Anayasa’ya apaçık bir aykırılık söz konusu, o kadar net ki tartışmaya bile
gerek yok çünkü burada milletvekillerine “disiplin cezası” adı altında düşünce
özgürlüğü tehdidi, düşüncelerine yönelik bir şantaj ve tehdit düzenlemesi
getirilmektedir. Ne diyor 15’inci madde, yeni eklenen kısmı okuyorum:
“Görüşmeler sırasında... Türk Milletinin tarihine ve ortak geçmişine,
Anayasanın ilk dört maddesinde çerçevesi çizilen Anayasal düzene hakaret etmek
ve sövmek, Türkiye Cumhuriyetinin ülkesi ve milletiyle bölünmez bütünlüğü
esasında Anayasada düzenlenen idari yapısına aykırı tanımlamalar yapmak.” Ne
demek bu diye sordum Komisyon çalışmaları boyunca, doğru dürüst cevap veremedi
teklif sahipleri, sürekli çeşitli kelime oyunlarıyla bu tartışmayı geçiştirmeye
çalıştılar. Esasen, teklif sahiplerinin buna dönük sorulara ana Komisyonda cevap
verdiklerini de söylemek mümkün değil. Soruyoruz değerli arkadaşlar: Neyi
kastediyorsunuz bununla? Yani Türk milletinin tarihine ve ortak geçmişine
hakaret etmek ve sövmek ne demektir, bununla ne kastediyorsunuz? Tek tip bir
tarih yorumu mu dayatmak amacınız? Mesela, Türkiye tarihinin hangi dönemlerini,
hangi yorumla bizler kabul edeceğiz, hangi sözcüklerle konuşacağız, bunu
iktidar partisi mi ya da iktidar bloğu içindeki partiler mi belirleyecek?
Mesela, Ermeni meselesinde “soykırım” demek burada bir ceza nedeni olacak mı;
Meclisten geçici çıkarma, artı, yolluk ve ödeneklerin üçte 2’sinin para cezası
olarak kesilmesi? Mesela, istiklal mahkemeleriyle ilgili farklı görüşler var,
hangisini esas alacağız? Yine, mesela, Osmanlı döneminin çeşitli gelenekleri ve
orada kullanılan çeşitli terminolojiler var. “Kürdistan” kelimesi Osmanlı
döneminde zaten fermanlara da geçmiş bir kelime. Bugünün Sayın Cumhurbaşkanı,
dünün Başbakanı da “‘Kürdistan’, ‘Lazistan’ kelimelerinden niye korkuyoruz?
Eyalet sistemi güçlü Türkiye için korkulacak bir şey değildir.” demişti. “Şimdi
bunların hepsi suç mu olacak?” diye soruyoruz, cevap vermiyorlar ama biz
anlıyoruz ki özellikle bu yeni eklenen cümlenin son kısmında getirilen
düzenleme Kürt kültürüne ilişkin ve Kürt coğrafyasına ilişkin tanımlamaları
yasaklama niyetiyle getirilmiştir. Yani, anladığımız, bu kürsüden “Kürdistan”
diyene geçici çıkarma cezası vermek istiyorlar ve üstüne bir de yolluk ve
ödeneklerin üçte 2’sini kesecekler. Peki, soruyoruz “Bu, 83’üncü maddeyi ilga
etmek değil midir? İlga ediyorsunuz 83’üncü maddeyi.” diyoruz, “Yok.” diyorlar,
“İlga etsek de biz getireceğiz.” diyorlar. Bir dertleri var değerli arkadaşlar.
Eğer dertleri gerçekten disiplin olsaydı zaten 163’üncü maddenin üçüncü
fıkrasında bunu karşılayacak bir düzenleme vardı. Onu yeterli görmüyorlar,
bunun yerine Kürt kültürüne ve coğrafyasına ait terimleri yasaklamak
istiyorlar. Bu, çok övündükleri inkârcılığı ortadan kaldırma iddiasını da
çökertiyor. Bu İç Tüzük değişikliği inkârcılığı Parlamento düzeyinde
canlandırıyor. Bu İç Tüzük değişikliği asimilasyoncu politikalara yeni bir
boyut katıyor. Oysa AKP bunları kaldırmakla övündü yıllarca, şimdi yaptığı şey
bunları çok daha etkili araçlarla daha güçlü bir şekilde yürütmektir.
“Peki,
niye yapıyorsunuz?” diye sorduğumuzda “Başka ülkelerde var.” dediler. Sorduk
“Hangi ülkelerde bu kadar ağır para cezası düşünce açıklaması için
getiriliyor?” diye, dediler ki: “Almanya’da var.” Almanya’da böyle bir
düzenlemenin, bu amaçla ve bu çerçevede bir düzenlemenin olmadığını anlattık
kendilerine ama dinlemediler. İngiltere ve Fransa örneklerini verdiler, onların
da böyle olmadığını söyledik, yine dinlemediler.
Ben
size bir örnek aktarayım. Böyle bir örnek var değerli arkadaşlarım, o da
İsrail’dir. İsrail’de 2016 yılının 20 Temmuzunda mevcut sağcı, ırkçı blok bir
kanun değişikliği yaptı ve orada, İsrail devletine karşı ırkçı tahrikler yapan
milletvekillerinin, ayrıca İsrail devletine karşı yürütülen silahlı mücadeleye
destek veren milletvekillerinin milletvekilliğinden meclis çoğunluğu kararıyla
çıkarılması yani vekilliklerinin düşürülmesi kabul edildi. O dönem yani geçen
sene İsrail Cumhurbaşkanı bunun ırkçı bir düzenleme olduğunu söyledi ve kabul
edilemez olduğunu belirtti. Aynı şekilde, sol partiler de buna karşı çıktılar.
“Hedef, İsrail’deki Arap azınlığın Meclisten tasfiyesidir.” dediler, bunu
özellikle belirttiler. Evet, şimdi yönetimde bulunan sağcı, ırkçı blok sizin
getirdiğiniz düzenlemenin mantığını aynen taşıyan bir düzenleme getirdi. Bu
ırkçı, sağcı blok karşısında İsrail toplumunun vicdanlı, aydın kesimleri ortak
tepki gösterdiler ama sizler, bugün, İsrail’in ırkçı, sağcı blokuyla aynı
zihniyete dayanan düzenlemeleri dayatıyorsunuz. Oysa, İsrail’de demokratlar da
var, biliyoruz ve güçlüler, tıpkı Mescid-i Aksa’daki bu yasaklara karşı namazla
protesto yapan Müslümanların yanında durdukları gibi o zaman buna da karşı
çıktılar. 
Değerli
arkadaşlar, kısacası, eğer gerçekten bir benzerlik, bir örnek arıyorsanız örnek
aldığınız zihniyetin İsrail’in ırkçı, sağcı blokunun zihniyeti olduğunu görmek
zorundasınız. Elbette “Kürdistan” kelimesini buradan yasaklamakla bu gerçekliği
yok edemezsiniz. Kürt kültürüne buradan yasaklar getirmekle bu kültürü ortadan
kaldıramazsınız. Yüz yıl denendi bunlar, hepsi fiyaskoyla sonuçlandı, bu
topluma ağır bedeller ödetti bu politikalar. Şimdi, yeniden deniyorsunuz,
yeniden aynı bedelleri bu ülkenin gündemine getiriyorsunuz. 
Bakın,
İsrail’deki sağcı, ırkçı blokun bu zihniyeti hangi araçlarla devam ediyor?
Savaş politikaları, inkâr politikaları, baskı ve yasaklar. Aynı zihniyeti hangi
ülkede, hangi iktidar takip ederse etsin bu saydığım şeytan döngüsünün dışına
çıkamaz değerli arkadaşlar. 
O nedenle, bu
düzenlemeyi geçirirseniz büyük bir vebal altında kalırsınız, tarihî açıdan
büyük bir vebal, siyasi açıdan büyük bir sorumluluk, ahlaki açıdan da ağır bir
ihlalle malul olursunuz. Bunları hatırlatmak bizim görevimiz değerli
arkadaşlar. 
(Mikrofon
otomatik cihaz tarafından kapatıldı) 
MİTHAT SANCAR
(Devamla) – Bir dakika daha rica etsem… 
BAŞKAN – Tamamlayın
lütfen bir dakikada, açıyorum.
MİTHAT SANCAR
(Devamla) – Evet, böyle bir düzenlemenin İsrail’de savunulması adına
-yapılanları uzun uzun anlatmayacağım- bugün ileri sürdüğünüz gerekçelerin
hepsini ırkçı, sağcı partiler ileri sürdüler. Tek tek burada şimdi sıralayamam
ama maddeler üzerinde konuşacağımız vakit onları sıralayacağım. Ayrıca bu
çelişki nasıl açıklanabilir? Şu an “Kürdistan” kelimesini kullanmak ceza hukuku
anlamında suç değil. Şu an tarihteki belli olaylarla ilgili belli nitelemeler suç
değil. Milletvekillerinin ifade özgürlüğünü dışarıdaki herhangi bir vatandaştan
daha fazla kısmanın tek adı var değerli arkadaşlar: Faşizmdir. Faşizmin de
kendi yarattığı çukurlar içinde boğulacağını tarih sayısız örnekle
göstermiştir. Vazgeçin bu yoldan, vazgeçin bu ihtirastan.
Saygılarımla
efendim. (HDP ve CHP sıralarından alkışlar) 
BAŞKAN –
Teşekkür ediyorum.
Şimdi, gruplar
adına ikinci söz, Milliyetçi Hareket Partisi Grubu adına Manisa Milletvekili
Erkan Akçay’a aittir.
Buyurun Sayın
Akçay. (MHP sıralarından alkışlar)
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; İç Tüzük
Değişiklik Teklifi üzerine Milliyetçi Hareket Partisi Grubu adına söz aldım.
Muhterem heyetinizi saygıyla selamlıyorum.
Anayasa
Komisyonunda altmış saate aşkın süren görüşmelerin ardından İç Tüzük Değişiklik
Teklifi’nin Genel Kurul görüşmelerine başladık. Bugüne kadar görüşmelere
katkıda bulanan bütün milletvekili arkadaşlarımıza teşekkür ediyorum,
teşekkürlerimi sunuyorum.
Değerli
milletvekilleri, İç Tüzük değişiklikleri partilerüstü bir meseledir. İç Tüzük,
Meclisin yasama ve denetim faaliyetlerini yerine getirirken uyulması gereken
kuralları, yöntem ve sınırları belirleyen bir kurallar manzumesidir. Bu belge
hepimiz için bağlayıcıdır. İç Tüzük'ü partilerüstü bir belge olarak görmemizin
sebebi budur, hepimiz için bağlayıcı, hangi parti grubu olursa olsun veya grubu
bulunmasın bütün milletvekilleri için, ister muhalefet olsun ister iktidar
olsun bağlayıcılığı vardır. İç Tüzük değişikliklerini Mecliste bulunan siyasi
partilerle uzlaşma içinde gerçekleştirmek isteyişimizin de sebebi budur. Gerek
Komisyon görüşmelerinde gerekse kamuoyuna yansıyan beyanatlarda bu İç Tüzük
değişikliğinde uzlaşma arayışının olmadığı eleştirileri yapılmıştır. Bu iddia
kesinlikle doğru değildir değerli arkadaşlar. 8 Haziranda Türkiye Büyük Millet
Meclisi Başkanı Sayın İsmail Kahraman ile dört partinin grup başkan
vekilleriyle birlikte bir araya geldik. İç Tüzük değişikliğine ilişkin
görüşlerimizi paylaştık. Bu görüşmede CHP ve HDP’nin temsilcisi sayın grup
başkan vekilleri İç Tüzük çalışmalarına katılmayacaklarını ve katkı
vermeyeceklerini açık ve seçik olarak belirtmişlerdir. Bugün “Uzlaşma yok.”,
“Uzlaşma aranmadı.” eleştirilerini yapanlar dün müzakereden ve uzlaşmadan
kaçınan arkadaşlarımızdır, Milliyetçi Hareket Partisi olarak sorumlu ve ilkeli
muhalefet anlayışımızla İç Tüzük değişikliği uzlaşma arayışından biz
kaçınmadık. Önümüzdeki metnin biçimlenmesinde destekçi değil, eşit ve aktif bir
taraf olarak yer aldık ve neticede birlikte imzamızı attık. Milliyetçi Hareket
Partisi ile Adalet ve Kalkınma Partisi Gruplarının temsilcileri olarak 22
Haziranda bir araya geldik. Son derece iyi niyetli ve makul bir çalışma
yürüttük. Karşılıklı müzakereler neticesinde her iki partinin de aktif
katılımcı olduğu bir İç Tüzük değişiklik metnini hazırladık, imzaladık ve bir
uzlaşma içerisinde 18 madde hâlinde Türkiye Büyük Millet Meclisi Başkanlığına
sunduk. Bu çalışmalar nedeniyle Adalet ve Kalkınma Partisi Grubuna hassaten
teşekkür ediyorum. 
Altını çizerek
belirtmek istiyorum: İç Tüzük Değişiklik Teklifi’nde, 24’üncü Dönemde kurulan
İç Tüzük uzlaşma komisyonlarında katılımcı tüm partilerin, CHP ve HDP’nin de
üzerinde mutabakata vardığı metinler esas alınmıştır. 16 maddenin 4 maddesinde
öngörülen değişiklikler 24’üncü Dönemde uzlaşılan metinle bire bir aynıdır,
teklifin 6, 9, 12, 14’üncü maddeleri; bunların dışında 5 maddede 24’üncü Dönem
uzlaşma metni esas alınarak daha iyi düzenlemeler yapılmıştır.
24’üncü Dönem
uzlaşma metninden farklı olarak İç Tüzük’ün 3’üncü ve 161’inci maddelerinde
öngörülen düzenlemeler, Meclisin mehabetini dikkate alan düzenlemelerdir. 
Sonuç olarak
söylemek gerekirse, imzaları olmasa da bu değişiklik metninin önemli bir
kısmında, Cumhuriyet Halk Partisi ve Halkların Demokratik Partisinin 24’üncü
Dönemde kabul ettiği düzenlemeler yer almaktadır. Ne yazıktır ki CHP ve HDP
sözcüleri 24’üncü Dönemdeki mutabakatlarını kabul etmemişlerdir,
reddetmişlerdir. Komisyon görüşmelerinde “Sakın bize 24’üncü Dönemdeki
uzlaşmayı hatırlatmaya kalkmayın.” diye ısrarla da belirtmişlerdir. Siz ne
kadar kabul etmeseniz de 24’üncü Dönemde üzerinde mutabakata varılmış bir metin
vardır. Dört siyasi parti, kurumsal kimlikleriyle bu Uzlaşma Komisyonunda
temsil edilmişlerdir. 
MUSA ÇAM (İzmir)
– Sayın Başkan, bizi bulaştırma, kendi mutabakatınızı söyleyin.
ERKAN AKÇAY
(Devamla) – O zaman bir arada yer almış…
MUSA ÇAM (İzmir)
– Bizi bulaştırmayın!
ERKAN AKÇAY
(Devamla) – Musa Bey, sana bulaşmayabilir ama Cumhuriyet Halk Partisinin
kurumsal kimliği vardır, mutabakatı da vardır, hiç de inkâr etmeyin…
MUSTAFA ELİTAŞ
(Kayseri) – İmza da var.
ERKAN AKÇAY
(Devamla) – İmzalar da var. 
Önemli ölçüde
anlaşma sağlanmıştır. (CHP sıralarından gürültüler)
BAKİ ŞİMŞEK
(Mersin) – Sayın Başkan… 
BAŞKAN –
Arkadaşlar müdahale etmeyelim hatibe.
MURAT EMİR
(Ankara) – En önemli 6 maddesinde mutabakat yok. Televizyon yayınında mutabakat
var mı? Yoklamada mutabakat var mı? 
BAKİ ŞİMŞEK
(Mersin) – Olanları söylüyor orada, iyi dinleyin.
ERKAN AKÇAY
(Devamla) – Onları konuşacağız.
BAŞKAN – Sayın
Akçay, siz Genel Kurula hitap edin.
VELİ AĞBABA
(Malatya) – Dünya tarihinde ilk kez bir muhalefet partisi kendi sesinin
kısılmasını sağlıyor. Bravo size vallahi! 
ÜNAL DEMİRTAŞ
(Zonguldak) – Kendi suçunuza bizi ortak etmeyin! 
MURAT EMİR (Ankara)
– Para cezasında mutabakat var mı?
ERKAN AKÇAY
(Devamla) – Ancak CHP ve HDP şimdi bunları kabul etmiyor, “Bizi bağlamaz.”
diyorlar. 
VELİ AĞBABA
(Malatya) – Niye? Meclisin 4’üncü partisi olmaktan dolayı kompleksi var. Yazık!
Vallahi yazık Sayın Akçay! 
ERKAN AKÇAY
(Devamla) – Yani “Dün dündür, bugün bugündür.” deniliyor. 
ALİ ŞEKER
(İstanbul) – Kendinize susturucu takıyorsunuz.
ERKAN AKÇAY
(Devamla) – Değerli milletvekilleri, İç Tüzük, Meclisimizin…
VELİ AĞBABA
(Malatya) – Dünya tarihinde böyle bir şey yok, muhalefet partisi sesinin
kısılmasını teklif ediyor.
BAŞKAN – Sayın
milletvekilleri, bakın, Sayın Grup Başkan Vekili konuşmalarını yapıyor, daha
sonra kalkar cevabını verirsiniz gerekirse, lütfen müdahale etmeyelim.
ERKAN AKÇAY
(Devamla) – Evet, Sayın Başkan, demek hassas bir konuya temas ettik ki bu kadar
tepki gelmeye başladı. 
VELİ AĞBABA
(Malatya) – Dünyanın hiçbir ülkesinde bir muhalefet kendi sözünün kısılmasına
izin vermez Sayın Akçay. 
ERKAN AKÇAY
(Devamla) – İç Tüzük, Meclisimizin çalışma düzenini belirleyen kurallardır;
ihtiyaçlara, uygulamada yaşanan sorunlara göre değişikliğe konu olur. 
VELİ AĞBABA
(Malatya) – Alim Işık’ın kulakları çınlasın, Alim Işık’ın!
ERKAN AKÇAY
(Devamla) – Yani Cumhuriyet Halk Partisi olsaydı bu uzlaşma da demokratik
olacaktı, mutabakat sağlanmış olacaktı…
MUSA ÇAM (İzmir)
– Sayın Başkan, bu konuşmayı siz yapmayın Sayın Parsak yapsın!
ERKAN AKÇAY
(Devamla) – …sen uzlaşmadan, görüşmeden kaçınacaksın, Milliyetçi Hareket
Partisi destekçi olacak, payanda olacak. 
İç
Tüzük değişikliklerinde bir amaç Meclisin faaliyetlerinde verimliliği ve
etkinliği artırıcı düzenlemeler yapılmasıyken ikinci bir amaç da
vatandaşlarımızın beklentilerini karşılayacak hükümler içermesidir. 
ALİ
ŞEKER (İstanbul) – Meclisi fesheden düzenlemeyi geçiriyorsunuz; hâlâ “etkinlik,
verimlilik” diyorsunuz. 
ERKAN
AKÇAY (Devamla) – Bu aşamada vatandaşlarımızın bizlerden beklentisi
Meclisimizin bir mehabet içinde çalışmasıdır, kötü görüntülere yol
açılmamasıdır…
VELİ
AĞBABA (Malatya) – Doğan Kubat, artık sana da ihtiyaç kalmayacak, Sayın Doğan
Kubat.
ERKAN
AKÇAY (Devamla) – …Anayasa ve İç Tüzük’e, Türkiye Cumhuriyeti’ne, Türk
milletine ve üniter millî yapımıza saygılı davranılmasıdır. 
VELİ
AĞBABA (Malatya) – Bu teklif en çok Doğan Kubat ile Ramazan Can’ı etkiliyor.
ERKAN
AKÇAY (Devamla) – İç Tüzük değişikliklerindeki temel motivasyon, Meclisin
etkin, verimli, siyasi, kültürel ve hukuki değerlere saygılı çalışmasını temin
etmektir. 
VELİ
AĞBABA (Malatya) – Ramazan Can, sana yazık ettiler, Doğan Kubat’a da yazık
ettiler. Doğan Kubat’ın o kadar emeği var, o kadar çalıştı…
ALİ
ŞEKER (İstanbul) – Bir çırpıda sildiler. 
ERKAN
AKÇAY (Devamla) – Unutulmamalıdır ki bu kürsü milletin kürsüsüdür, Genel Kurul
ve kürsü eylem alanı değildir. 
VELİ
AĞBABA (Malatya) – Şimdi artık o da gitti, sen de gittin. 
ERKAN
AKÇAY (Devamla) – Bu İç Tüzük değişikliğinde Meclis içi dengeleri gözetme,
etkinlik ve verimliliği artırma, Meclis içi işleyişleri sağlam hukuki zeminlere
oturtma arayışı hâkim olmuştur. 
VELİ
AĞBABA (Malatya) – Bir tek senin şahsına yönelik bir teklif Doğan Kubat.
BAŞKAN
– Sayın Ağbaba, lütfen…
VELİ
AĞBABA (Malatya) – Doğan Kubat’ın şahsına verilmiş bir teklif. 
ERKAN
AKÇAY (Devamla) – Etkinlik ve verimlilik, hızlı olmak değildir; aksine, bu iki
kavram çalışmalardaki kaliteye işaret etmektedir. Diğer bir ifadeyle, İç Tüzük
değişikliğiyle Meclisin yasama ve denetim faaliyetlerindeki kalitesini
artırmayı amaçlıyoruz. Değişiklikler Meclisin ihtiyaçları çerçevesinde
hazırlanmıştır. 
Değerli
milletvekilleri, eleştirilere baktığımızda teklifin tam olarak anlaşılmadığı
veya anlaşılmak istenmediği dikkatimizi çekmektedir. Eleştirileri de göz önüne
alarak değişiklikleri anlaşılabilir kılmak için madde madde bahsedeceğim ancak
bu teklifte neler yok, neler var, önce kısaca bunları özetlemek lazım. 
Öncelikle
milletvekillerinin konuşmalarına bir engel yoktur. 
OKAN
GAYTANCIOĞLU (Edirne) – Nasıl yok? 
BARIŞ
YARKADAŞ (İstanbul) – Nasıl yok? Bunu inanarak mı söylüyorsun Başkan? 
ERKAN
AKÇAY (Devamla) – Meclisin yasama ve denetim faaliyetlerini sekteye uğratacak
hükümler yoktur. Gündem dışı konuşmalarda, usul tartışmalarında veya
milletvekillerinin kısa söz taleplerinde herhangi bir değişiklik yoktur. İç
Tüzük’ün 3’üncü maddesinde bir değişiklik yapılıyor. Öncelikle, Meclisin devamlılığının
ve bir an önce çalışmalarına başlamasının temin edilmesi için seçimi takiben
-Yüksek Seçim Kurulunun seçim sonuçlarını açıklamasını takiben- üçüncü gün saat
14.00’te toplanması öngörülüyor ve milletvekillerinin göreve başlarken yemin
metnini aynen okumaları hüküm altına alınıyor. Milletvekillerinin ant içerek
göreve başlayacağı, ant içmekten imtina eden milletvekillerinin milletvekili
sıfatından kaynaklanan haklardan yararlanamayacağı hükmü maddeye eklenmiştir.
Bu hükme göre, yeminden kaçınan, iradi olarak imtina eden milletvekili, ödenek
ve yolluğunu alamayacak, kendisine oda ve personel tahsis edilemeyecek ve
pasaport da alamayacaktır. Yemin sadece bir ritüel değildir değerli arkadaşlar.
Her ne kadar “yemin töreni” şeklinde ifade edilse de yemin sadece bir ritüel
değildir. Milletvekili yemini, Anayasa’nın 81’inci maddesinde hüküm altına
alındığı üzere milletvekillerinin göreve başlamasının bir şartıdır. İç Tüzük’e
konulan bu hüküm, Anayasa’ya aykırı değil, aksine, Anayasa’nın tamamlayıcısı
niteliğindedir. Çeşitli dönemlerde yaşanan yemin krizleri milletimizi rahatsız
ettiği gibi, Meclis çalışmalarında da huzursuzluk yaratmıştır. Milletimizden
gelen tepkiye sessiz kalamazdık.
İç Tüzük’ün
19’uncu maddesinde değişiklik yapılıyor. Grup önerilerinin görüşülme usulü
yeniden düzenlenmekte. Grup önerisinde öneriyi veren gruptan bir milletvekili
beş dakikayı geçmemek üzere önerinin gerekçesini açıklayabilecek, diğer
gruplardan birer milletvekili de isterse üçer dakika söz alabilecektir. Bu en
çok tartışılan maddelerden birisi oldu fakat 23’üncü ve 24’üncü Dönemde yine
dört partinin mutabık kaldığı maddelerden birisidir ve üstelik 24’üncü
Dönemdeki mutabakatta sadece grup önerisini veren partinin sözcüsü beş dakika
gerekçesini açıklayacak, onun dışında, gruplara söz hakkı da yoktu. Bu, kısmen
de olsa diğer gruplara daha da söz hakkı veren bir düzenleme.
Gelelim İç Tüzük
37’ye. İç Tüzük’ün 37’nci maddesinde yeni düzenleme yapılarak milletvekilinin
kanun teklifinin doğrudan gündeme alınma talebinin her hafta sırayla farklı
parti grubuna veya milletvekiline ait olması hüküm altına alınıyor. Mevcut
düzenleme ve uygulama son derece haksız ve adaletsizdir. Ne hazindir ki adalet
arayanlar daha adil ve demokratik olan bu düzenlemeye Komisyon görüşmelerinde
itiraz etmişlerdir. 
İç Tüzük’ün
54’üncü maddesinde de Genel Kurul çalışma süresinin iki saat artırılmasına
ilişkin bir düzenleme yapılmaktadır. Bu maddedeki bir diğer önemli düzenleme de
Türkiye Büyük Millet Meclisinin televizyon yayınlarına ilişkindir. Bilindiği
gibi, Türkiye Büyük Millet Meclisi televizyon yayınları, Meclis Başkanlığı ile
TRT arasında yapılan bir protokol gereği, İç Tüzük’te hüküm altına alınan
çalışma gün ve saatlerine bağlı olmaktadır. Buna göre, Meclis TV yayın süresi
iki saat daha artırılmaktadır. Ayrıca, yeni bir hüküm daha getirilmektedir.
Televizyon yayınlarına ilişkin “önemli ve özel haller saklı kalmak kaydıyla”
ibaresi İç Tüzük’e eklenmiştir. Bu ibarenin önemi şudur: Örneğin, 15 Temmuz
gecesi bu çatı altında tarihî bir oturum yaptık, Parlamento tarihimizin belki
de en önemli gecesini yaşadık. İç Tüzük ve TRT’yle yapılan protokol gereği bu
tarihî oturumu Türkiye Büyük Millet Meclisi televizyon yayınıyla yayınlayamadı.
Ayrıca, Anayasa ve toplumun tümünü ilgilendiren -örneğin bütçe gibi veya daha
önemli ve kapsamlı kanunlar gibi- yasa görüşmelerinde bu İç Tüzük hükmü dikkate
alınmaktadır. Meclis televizyon yayınlarına ilişkin düzenlemenin bütün partiler
tarafından desteklenmesi gerekir diye düşünüyoruz. 
İç Tüzük’ün
63’üncü maddesindeki değişiklik de usul tartışmalarındaki konuşma süreleriyle
ilgilidir ve konuşma süresi İç Tüzük’te yazılı olan on dakikadan üç dakikaya
indirilmektedir. İç Tüzük’ün mevcut hâli bu konuşma sürelerini lehte ve aleyhte
ikişer milletvekilline ve uygulama itibarıyla da ikişer dakika olarak
veriyordu, şimdi bu İç Tüzük’te üçer dakika olarak belirtiliyor. Fiilen
herhangi bir azalma söz konusu değil; aksine, uygulamada birer dakika daha
artma imkânı olacak. 
İç Tüzük’ün
87’nci maddesinde düzenlenen ve Genel Kurul için zaman kaybına neden olan kanun
maddelerine ilişkin değişiklik önergelerinin hem veriliş hem de aykırılık
sırasına göre okunmasından vazgeçiliyor, sadece aykırılık sırasına göre okunup
işleme alınması öngörülüyor.
Yine, İç
Tüzük’ün 102’nci maddesinde düzenleme yapılarak genel görüşme ve Meclis
araştırması önergelerinin Genel Kurulda okunmaması, sadece milletvekillerine ve
hükûmete duyurulması öngörülmektedir.
Değerli
milletvekilleri, Komisyonda en çok tartışılan maddelerden biri de 15’inci madde
olmuştur. İç Tüzük’ün 161’inci maddesinde bir değişiklik yapılmaktadır. Buna
göre, görüşmeler sırasında Cumhurbaşkanına, Türkiye Büyük Millet Meclisine,
Başkanına, Başkanlık Divanına, Başkanlık görevini yerine getiren başkan
vekiline, milletvekiline, Türk milletinin tarihine ve ortak geçmişine,
Anayasa’nın ilk 4 maddesinde çerçevesi çizilen anayasal düzene hakaret etmek ve
sövmek, Türkiye Cumhuriyeti’nin ülkesi ve milletiyle bölünmez bütünlüğü
esasında Anayasa’da düzenlenen idari yapısına aykırı tanımlamalar yapmak
Meclisten geçici çıkarmanın bir gerekçesi olarak kabul edilmektedir. 
Yapılan itiraz
ve eleştirilerin Anayasa’nın 83’üncü maddesindeki yasama dokunulmazlığıyla,
düşünceyi ifade özgürlüğüyle, demokrasiyle, Parlamentonun çalışma düzeniyle
hiçbir ilgisi yoktur değerli arkadaşlar. Bu düzenleme Anayasa’nın ruhuna da
lafzına da uygundur. Bu düzenlemeyle kastedilen, Türkiye Cumhuriyeti’nin ülkesi
ve milletiyle bölünmez bütünlüğünü hedef alan hakaret, sövmeler ve
tanımlamalardır. 
Ayrıca, biraz
evvel bu kürsüde, maalesef, İsrail devletinin, İsrail’in uygulaması ile Türkiye
Büyük Millet Meclisinin bu İç Tüzük uygulaması karşılaştırıldı ve bundan hicap
ettim. İsrail devleti bizatihi kendisi zaten ırkçı ve insan haklarına tamamen
aykırı bir şekilde uygulamalar yapan ve bu hususiyetiyle tanınan bir devletken
bunu fevkalade talihsiz bir kıyaslama olarak gördüğümü de ifade etmek isterim.
Burada aslolan ve vurgulanan, hakaret ve sövmedir, Türkiye Cumhuriyeti’nin
ülkesi ve milletiyle bölünmez bütünlüğünü hedef alan hakaret ve sövmelerdir. 
Anayasa
Komisyonundaki görüşmeler sırasında değerli görüşlerini ve eleştirilerini
getiren milletvekili arkadaşlarımız oldu. Ancak bazen öyle zorlama ve
gerçeklerden kopuk yorumlar yapıldı ki meseleler çoğu zaman bağlamından
koparıldı. Bu zorlama yorumların, İç Tüzük değişikliğinin amacı ve özüyle
hiçbir ilgisi yoktur. Bu zorlama yorumlar, işin özünü amacından saptırmaktan
başka bir gayeye hizmet etmez. 
Zaman zaman bazı
hükümlerin ibarelerinin muğlaklığından şikâyet edilmiştir. İç Tüzük
değişikliğinde herhangi bir muğlaklık söz konusu değildir. Muğlaklık iddiası
zorlama yorumlardan kaynaklanmaktadır; muğlak görmek istenmesinden ve zorlama
yorum yapılmak istenmesinden. 
Türkiye
Cumhuriyeti’nin… Ülkemizin bir tek adı vardır, o da “Türkiye”dir. 
“Türkiye Devleti,
ülkesi ve milletiyle bölünmez bir bütündür. Dili Türkçedir.” Anayasa, madde 3. 
“Türk Devletine
vatandaşlık bağı ile bağlı olan herkes Türktür.”
“Herkes, dil,
ırk, renk, cinsiyet, siyasî düşünce, felsefî inanç, din, mezhep ve benzeri
sebeplerle ayırım gözetilmeksizin kanun önünde eşittir.” Yine Anayasa’nın
10’uncu maddesi.
“Anayasa
hükümleri yasama, yürütme ve yargı organlarını, idare makamlarını ve diğer
kuruluş ve kişileri bağlayan temel hukuk kurallarıdır.” Anayasa’nın 11’inci
maddesi.
Değerli
milletvekilleri, disiplin, belli bir kurumun iç düzeninin bozulmasını veya
topluluğun yararlarının zarar görmesini engelleyen çeşitli kurallar öngören bir
sistemdir. Bütün kurumsal yapılarda ve bütün parlamentolarda da disiplin
hükümleri vardır. Milletvekillerinin Türkiye Büyük Millet Meclisinin Genel
Kurulu ve komisyonlarının görüşme düzenini bozacak tutum ve davranışlardan
kaçınması beklenir. Öte yandan, disiplin cezalarının Türkiye Büyük Millet
Meclisinin yasama faaliyetiyle ilgisi olduğunu söylemek mümkün değildir. Yasama
faaliyeti ile disiplin kurallarını ilintilendirmemek gerekir değerli
arkadaşlar. Milletvekillerine uygulanan disiplin cezaları, Meclisin yasama
faaliyeti kapsamında yürüttüğü bir faaliyet değildir. Disiplin cezası kararı,
Meclisin, yasama fonksiyonu dışında almış olduğu idari bir karardır. Bu özellik
iyi ayırt edilmelidir.
(Mikrofon
otomatik cihaz tarafından kapatıldı) 
BAŞKAN
– Tamamlayın Sayın Akçay siz de.
ERKAN
AKÇAY (Devamla) – Son olarak ifade etmek isterim ki disiplin hükümleri ve cezaları,
Anayasa’nın 83’üncü maddesindeki yasama dokunulmazlığı kapsamında
değerlendirilemez, sadece Meclis içi bir disiplin uygulamasıdır. Bu
düşüncelerle muhterem heyetinizi saygıyla selamlıyorum. (MHP sıralarından
alkışlar) 
BAŞKAN
– Teşekkür ediyorum Sayın Akçay.
ÖZGÜR
ÖZEL (Manisa) –Sayın Başkan...
BAŞKAN
– Sayın Özel…
ÖZGÜR
ÖZEL (Manisa) – Sayın Akçay yapmış olduğu konuşmasında, İç Tüzük konusunda
24’üncü Dönemdeki bir uzlaşmayı, altında Cumhuriyet Halk Partisinin imzasının
olmasını ve muhalefetin de desteklediği İç Tüzük değişiklerini getirdiğini
söyleyerek partimizi zan altında bırakmıştır.
MUSTAFA
ELİTAŞ (Kayseri) - Sayın Başkan, şu anda grubu adına konuşma yapacak zaten, o
grubu adına konuşmada bunların hepsine…
ÖZGÜR
ÖZEL (Manisa) – Hayır, şimdi yapmayacağım. Cevap hakkımı kullanıyorum Sayın
Başkan. Var mı öyle bir şey?
MUSTAFA
ELİTAŞ (Kayseri) – Hayır, efendim, hepsine zaten cevap hakkı verilecek.
BAŞKAN
– Bir saniye… Bir dinleyeyim Sayın Elitaş.
ÖZGÜR
ÖZEL (Manisa) – Grubumuza haksız sataşmalarda ve ithamlarda bulundu, Cumhuriyet
Halk Partisinin, Meclis Başkanının başkanlığında yapılan görüşmede uzlaşma
masasına oturmamayla ilgili kati beyanları olduğunu söyledi. Bunların
gerçeklikle bağı yok, cevap verme ihtiyacı var efendim.
BAŞKAN
– Şimdi, Sayın Özel, daha önce bütün grupların üzerinde uzlaştığı büyük oranda
maddelerin olduğunu hepimiz çok iyi biliyoruz ve bunlardan da istifade
edildiğini Sayın Akçay söyledi. 
ÖZGÜR
ÖZEL (Manisa) – Sayın Başkan, siz tartışmanın özüne girmeyin. 
BAŞKAN
– Hayır, bir dakika, sataşma var mı, yok mu, bir şekilde karşılıklı
konuşuyoruz. 
EMİN
HALUK AYHAN (Denizli) – Bırak istediğini söylesin ya!
BAŞKAN
- Yine, Sayın Meclis Başkanının başkanlığındaki mutabakatın oluşmadığından da
bahsetti. Bunlardan doğru olmayan ne? Yani bu konuyla ilgili sizin şahsınızı ya
da grubunuzu ilzam eden ne var yani? 
ÖZGÜR
ÖZEL (Manisa) – Sayın Başkan, birincisi, doğru olmayan, sizin tartışmanın özüne
yönelik fikir beyan etmeniz, İç Tüzük hükümleri gereğince. 
BAŞKAN
– Bir dakika, sataşmayla ilgili benim takdir etmem gerekmiyor mu? 
ÖZGÜR
ÖZEL (Manisa) – Tabii, tabii, edeceksiniz Sayın Başkan.
BAŞKAN
– Konuşuyoruz yani bu konuda herhangi bir sataşma var mı yok mu, onu çözmeye
çalışıyorum. 
ÖZGÜR
ÖZEL (Manisa) – Sayın Başkan, Sayın Erkan Akçay konuşmasında, şu anda burada
olmayan Grup Başkan Vekilimiz Levent Gök tarafından temsil edildiğimiz bir
toplantıda, biz, Anayasa değişikliği uyarınca yapılacak uyum kanunları
üzerinden bir İç Tüzük değişikliğiyle ilgili fikir belirtmişken bunu sanki bu İç
Tüzük değişikliğiymiş gibi, tarafımıza ait olmayan, kamuoyunu yanıltacak...
BAŞKAN
– Buyurun Sayın Özel.
İki
dakika süre veriyorum. 
Lütfen
yeni bir sataşmaya meydan vermeyelim. 
EMİN
HALUK AYHAN (Denizli) – Gene konuşsun da öyle demedi yani. 
IX.- SATAŞMALARA İLİŞKİN KONUŞMALAR (Devam)
6.- Manisa Milletvekili Özgür Özel’in, Manisa
Milletvekili Erkan Akçay’ın 492 sıra sayılı İç Tüzük Değişiklik Teklifi’nin
tümü üzerinde MHP Grubu adına yaptığı konuşması sırasında Cumhuriyet Halk
Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, Sayın Levent Gök defalarca bunu kanıtlarıyla
söyledi, “Biz, uyum konusunda yapılacak bir çalışmanın içinde olmayız.” dedi
ama siz burada, Anayasa değişikliğindeki altı aylık sürede görüşülecek İç Tüzük
değişikliği diye o Anayasa değişikliğiyle ilgili uyuma yönelik hiçbir şey
getirmediniz. Orada yapmış olduğunuz, kamuoyunu ve siyasi muhataplarınızı
gerçekleri söylememek kanalıyla yanıltma ve aldatmadır; bu da bugün su yüzüne
çıkmıştır. Kimse bunun Anayasa’nın öngördüğü İç Tüzük değişikliği olduğunu
iddia edemez. 
110
maddede uzlaşma var, zaman zaman Sayın Elitaş “130 maddede uzlaştık.” diyor.
Uzlaşılan maddeler uzlaşıldığı yerde duruyor, uzlaşmadığımız maddeleri
getiriyoruz, sıkıntı burada. 
Üçüncü
husus, geçmişte Cumhuriyet Halk Partisinin bir hatibi “Biz de bunu
destekleriz.” demiş, başka şartlara bağlamış. Velev ki dediğiniz gibi olsun, o
günden bugüne tutarlılık bekliyorsunuz. Bakın, o gün, Sayın Erdoğan, partinize
“vampirler”, “kandan beslenenler”, “Her türlü milliyetçiliği ayaklar altına
almışız.” derken, Sayın Devlet Bahçeli de o gün -hani biz tutarlı olacağız ya-
“Ver Bilal’i, al başkanlığı”, Elâzığ mitinginde “Sende şeref ve mertlik
işportaya düşmüş.”, 3 Şubat 2015’te “Hedefi, Türkiye’yi cehenneme çevirmek.
Kuzey Kore’ye bakın, Erdoğan’ı göreceksiniz.” “Şeref kristallerini düşürüp
arayan malum şahsiyet.” dediğiniz Erdoğan. 
EMİN HALUK AYHAN
(Denizli) – Rahatladın mı şimdi, söyle?
ALİ ŞEKER
(İstanbul) – Siz rahatladınız. 
ÖZGÜR ÖZEL
(Devamla) - Şimdi, siz diyorsunuz ki: “2015 tarihinde İç Tüzük’le ilgili CHP,
CHP’nin komisyondaki üyesi ne görüş bildirdiyse o tutarlılığı savunun.” Aynı
günlerde birbirinizi şeref, haysiyet yoksunluğuyla, kandan beslenen vampir
olmakla suçluyorsunuz. Siz tutarlı olun, o sözleri tekrar edin; ben de o İç
Tüzük değişikliğinin altına imza atacağım. 
Teşekkür ederim.
(CHP sıralarından alkışlar) 
BAŞKAN –
Teşekkür ediyorum.
ERHAN USTA
(Samsun) – Tutarsızlığı kabul ediyorsun yani.
MUSTAFA ELİTAŞ
(Kayseri) – Senin yetkin yok ona, yetkin yok. Senin o kadar söz hakkın yok. 3
grup başkan vekilinin “evet” dediğine talimatla vazgeçtiğinizi söyleyeceksiniz.

MUHARREM ERKEK
(Çanakkale) – Hangi şartlara bağlandığını da söyleyelim o uzlaşmaların. 
ERKAN AKÇAY
(Manisa) – Sayın Başkan…
BAŞKAN – Sayın
Akçay, sizi de dinleyeceğim.
MERAL DANIŞ
BEŞTAŞ (Adana) – Sayın Başkan…
BAŞKAN – Aynı
gerekçeyle mi Sayın Beştaş?
MERAL DANIŞ
BEŞTAŞ (Adana) – Aynı gerekçeyle biz de söz istiyoruz. 
BAŞKAN –
Buyurun, size de aynı gerekçeyle…
MERAL DANIŞ
BEŞTAŞ (Adana) – Sayın Mithat Sancar konuşacak.
BAŞKAN - Sayın
Sancar’a söz veriyorum iki dakika. 
7.- Mardin Milletvekili Mithat Sancar’ın, Manisa
Milletvekili Erkan Akçay’ın 492 sıra sayılı İç Tüzük Değişiklik Teklifi’nin
tümü üzerinde MHP Grubu adına yaptığı konuşması sırasında Halkların Demokratik
Partisine sataşması nedeniyle konuşması
MİTHAT SANCAR
(Mardin) – Teşekkürler Sayın Başkan. 
Şimdi, Komisyon
görüşmeleri süresince sık sık bu geçmişteki uzlaşmalara atıf yapıldı. Orada
söylemiştik, burada tekrar etmemiz gerekiyor; ayrı bir platform, ayrı
tutanaklar var. 
2009’da bir İç
Tüzük Uzlaşma Komisyonu kuruldu. O Komisyon işlerken Grup Başkan Vekilimiz,
Selahattin Demirtaş’tı. Orada çok verimli çalışma yürüdü ve bir taslak da
çıkarıldı, uzlaşma taslağı. Keşke ona atıf yapsaydınız, keşke burada uzlaşmadan
söz ederken “Şimdi Sayın Demirtaş nerede?” diye bir sorgulama yapsaydınız. Ona
da soramıyoruz çünkü ziyaret etme hakkını bile vermiyorlar. Bu kadar adaletsiz
şartlarda, bu kadar insafsız ortamda geçmişteki uzlaşmaya atıf yapıyorsunuz. 
İkinci Uzlaşma
Komisyonu, 2013 yılında çalıştı, sonra 2014 yılında da devam etti. Orada da
milletvekillerimiz vardı ama asıl İç Tüzük Uzlaşma Komisyonu çalışmalarını
takip eden, Grup Başkan Vekilimiz İdris Baluken’di. Biz, kendisine sormak istedik,
ne yapıldı o dönem. O zaman komisyonda olan Hasip Kaplan’a sorduk, dedi ki: “O
zaman aldığımız notların epeyce bir kısmı Baluken’dedir.” Biz Baluken’e
soramıyoruz bile, o notlar nerede, bunu kendisinden öğrenemiyoruz. 
Şimdi siz
bunları sorgulamayacaksınız, siz bunlarla ilgili tek kelime söylemeyeceksiniz,
o gün masaya oturduğunuz insanları, milletvekillerini, temsilcileri Anayasa’ya
aykırı o ucube dokunulmazlıkların kaldırılması değişikliğiyle hapse
göndereceksiniz, yargıyı etkileyen sayısız açıklama yapacaksınız; gelip o
dönemdeki uzlaşmalara atıf yapacaksınız. O dönemin şartları farklıydı ve “O
dönem, o insanlar nerede?” diye sormayanların da ayıbıdır bu atıflar.
Teşekkürler.
(HDP sıralarından alkışlar)
BAŞKAN –
Teşekkür ediyorum.
Sayın Akçay…
ERKAN AKÇAY
(Manisa) – Biraz evvel, Sayın Özel bizim yanıltma ve aldatma yaptığımızı ifade
ederek ve diğer siyasi polemiklere ilişkin geçmişte söylendiği iddia edilen
sözlere atıfta bulunarak açıkça sataşmada bulunmuştur.
BAŞKAN – Buyurun
Sayın Akçay, size de iki dakika süre veriyorum.
Lütfen, bu
polemiği bitirelim, yeni bir sataşmaya meydan vermeyelim.
Buyurun.
8.- Manisa Milletvekili Erkan Akçay’ın, Manisa
Milletvekili Özgür Özel’in sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
ERKAN AKÇAY
(Manisa) – Gerçekten siyasi parti liderlerinin zaman zaman ağır eleştirilere
varan sözlerini, burada tekrar etme ihtiyacını hissetmesini, doğrusu, bir
zayıflık olarak, sığınacak bir liman olarak…
ERHAN USTA
(Samsun) – Çaresizlik…
ERKAN AKÇAY
(Devamla) – …buraya tutunduğunu söylüyorum. Aslında, bütün siyasi parti
liderlerinin zaman zaman ağır ithamları olmuştur. Ben, inanın, Sayın Erdoğan’ın
Kılıçdaroğlu’na ne dediğini buradan söylemekten hicap ederim.
ÖZGÜR ÖZEL (Manisa)
– Hayır, biz de bir gün onların koluna girersek…
ERKAN AKÇAY
(Devamla) – Herkes, kim ne söylemişse… (CHP sıralarından gürültüler) Değerli
arkadaşlar, bakın, kim ne söylemişse karşılıklı…
MUSA ÇAM (İzmir)
– Kılıçdaroğlu bir şey söylemiş mi, onu söyleyin. Sayın Başkan, Kılıçdaroğlu
bir şey söylemiş mi, onu söyleyin.
ERKAN AKÇAY
(Devamla) – Musa Bey…
BAŞKAN – Müsaade
edin, müsaade edin sayın milletvekilleri.
ÖZGÜR ÖZEL
(Manisa) – Bu destekleri doğru okumazsanız hata edersiniz. 
ERKAN AKÇAY
(Devamla) – Karşılıklı sataşma ve polemikte herkes birbirine bir söz söylemiş,
cevabını da vermiştir.
ALİ ŞEKER
(İstanbul) – Önüne gelene hakaret etmiştir, biz onları yemedik Devlet Bahçeli
gibi.
ERKAN AKÇAY
(Devamla) – Gerekirse mahkemeye de gitmiştir ama konumuz o değil. Bakın, konuyu
başka mecraya saptırmaya çalışmayın. 
MURAT EMİR
(Ankara) – Parti grubunu AKP’nin emrine mi verdi Kılıçdaroğlu?
ERKAN AKÇAY
(Devamla) – Biz diyoruz ki: Burada kapı gibi 24’üncü Dönemde üzerinde
mutabakata varılmış maddeler var, bunları yok saymayın. 
MURAT
EMİR (Ankara) – Olmayanları niye söylemiyorsunuz? Televizyon yayını, yoklama
sorumlulukları nerede?
ÖZGÜR
ÖZEL (Manisa) – Olmayanları getirdiniz, olmayanları. 
ERKAN AKÇAY
(Devamla) – “Geçmişe mazi, yenmişe kuzu.” diyemezsiniz, “Dün, dündür; bugün,
bugündür.” diyemezsiniz. 
ALİ ŞEKER
(İstanbul) – Siz diyorsunuz onu, siz. 
ERKAN AKÇAY
(Devamla) – Ayrıca, Levent Gök’ün de, Sayın Kerestecioğlu’nun da o günkü
açıklamaları burada, bunları tekrar etmenin de gereği yok. 
MERAL DANIŞ
BEŞTAŞ (Adana) – Kerestecioğlu gelip açıklama yaptı ama. 
ERKAN AKÇAY
(Devamla) – “16 Nisanda YSK’nın, mühürsüz oy pusulalarına ilişkin kararıyla
meşruiyetini yitirmiş bir Anayasa değişikliğinin yansıması olan İç Tüzük
değişikliklerini bir an önce yapıp ‘kaptıkaçtı’ anlayışı içerisinde
davranıyorlar.” vesaire diyerek bu kapıyı kapattınız.
ÖZGÜR ÖZEL
(Manisa) – Aynen onu söylüyoruz. Bu, o mu?
ERKAN AKÇAY
(Devamla) – Ama Sayın Özel, siz her zaman, şu görüşmelerin herhangi bir
aşamasında, bir ana muhalefet partisi olarak “Ben ana muhalefet partisiyim, bu
İç Tüzük çalışmalarında yer almam gerekir.” diyerek pekâlâ bu görüşünüzü ifade
edebilirdiniz ama “Davet etsinler gitmeyeyim, etmesinler küseyim.” anlayışını
bir türlü terk etmediniz.
Teşekkür
ediyorum. 
MURAT EMİR
(Ankara) – Siz de her çağrılınca gidiyorsunuz. 
BAŞKAN –
Teşekkür ediyorum.
MERAL DANIŞ
BEŞTAŞ (Adana) – Sayın Başkan,
BAŞKAN –
Buyurun.
Açıyorum 60’a
göre, bir dakika. 
V.- AÇIKLAMALAR (Devam)
31.- Adana Milletvekili Meral Danış Beştaş’ın, Manisa
Milletvekili Erkan Akçay’ın sataşma nedeniyle yaptığı konuşmasındaki bazı
ifadelerine ilişkin açıklaması
MERAL DANIŞ
BEŞTAŞ (Adana) – Sayın Başkan, kısa bir düzeltme: Sayın Kerestecioğlu’na
ilişkin Komisyonda da sıklıkla atıf yapıldı ve kendisi, Komisyon toplantısına
gelip bizzat, görüşmeyi ve toplantıyı aktardı yani ben de oraya atıf yapıyorum.
Özetle, bu uzlaşmadan kaçınma ya da çalışmalara katılmama gibi bir durum söz
konusu değil. Çağrıda şu söylenmiş: “Anayasa değişikliklerini esas alarak bir
İç Tüzük değişiklik teklifini değerlendirelim.” konuşmasına karşı çıkmış ve
bizim önerilerimizi sunmuş. Yoksa, İç Tüzük değişiklik teklifinde, gerçekten,
muhalefetle uzlaşma arayan bir toplantı daveti almadık.
BAŞKAN –
Teşekkür ediyorum.
Birleşime kırk
beş dakika ara veriyorum.
Kapanma Saati: 20.44
ALTINCI OTURUM
Açılma Saati: 21.42
BAŞKAN: Başkan Vekili Ahmet AYDIN
KÂTİP ÜYELER:
Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN – Türkiye
Büyük Millet Meclisinin 117’nci Birleşiminin Altıncı Oturumunu açıyorum.
492 sıra sayılı
İç Tüzük Değişikliği Teklifi’nin görüşmelerine devam ediyoruz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili Kayseri
Milletvekili Mustafa Elitaş ve Milliyetçi Hareket Partisi Grup Başkanvekili
Manisa Milletvekili Erkan Akçay ile 2 Milletvekilinin Türkiye Büyük Millet
Meclisi İçtüzüğü'nde Değişiklik Yapılmasına Dair İçtüzük Teklifi (2/1783) ve
Anayasa Komisyonu Raporu (S. Sayısı: 492) (Devam)
BAŞKAN –
Komisyon? Yerinde.
Meclis
Başkanlığı temsilcisi Başkan Vekilimiz? Yerinde.
Teklifin tümü
üzerinde gruplar adına üçüncü söz, Cumhuriyet Halk Partisi Grubu adına Manisa
Milletvekili Özgür Özel’e aittir.
Sayın Özel,
buyurun. (CHP sıralarından alkışlar) 
(Hatibin kürsüye
siyah örtü sermesi) 
CHP GRUBU ADINA
ÖZGÜR ÖZEL (Manisa) – Yok, yasaklayacaksınız zaten bunu eğer fikriniz
değişmezse.
BAŞKAN – Sayın
Özel, mikrofonun üstünü kapatmayın yalnız.
ÖZGÜR ÖZEL
(Devamla) – Sayın Başkan, CHP varken böyle şeyleri…
BAŞKAN –
Seslerini kısmayalım muhalefetin ve iktidarın, mikrofonu kapatmayalım.
ÖZGÜR ÖZEL
(Devamla) – CHP o konuda çok duyarlıdır Sayın Başkan. (CHP sıralarından
alkışlar) 
Sayın Başkan,
değerli milletvekilleri; milletvekili olduğumuz ilk gün bu kürsüye büyük bir
heyecanla geliriz, bu kürsünün hakkını vermek isteriz. Bu kürsüde yemin eder, o
yemine sadık kalarak bizden sonraki kuşaklara kalacak olan tutanaklara
tutarlılıklarımızla, iyi sözlerimizle, olumlu katkılarımızla geçmek isteriz.
Herhâlde bir grup başkan vekilinin, grubunun bolca söz kullanması, muhalefette
ise en iyi muhalefeti yapmayla, iktidarda ise en kaliteli yasamayı yapmayla
görevlendirilmiş grup başkan vekilinin yapacağı en zor konuşma, muhalefetin söz
haklarının kesildiği, demokrasiye ve Meclis tarihine kara bir lekenin
sürüldüğü, bu Meclisin, muhalefetin ve bu kürsünün üzerine bir siyah örtünün
geçirildiği böyle bir teklif üzerine söz aldığı zaman olur. (CHP sıralarından
alkışlar) Benzer bir şeyi, Bursa işgal edildiğinde puşideisiyahı kürsünün
üzerine örtüp “Bursa işgalden kurtulduğunda bu ancak buradan kalkacak.”
demişlerdi, o Bursa o işgalden kurtuldu, o işgalciler o Bursa’dan gittiler,
egemenlik tekrar milletin, hâkimiyet kahraman ordumuzun oldu, o zaman o siyah
örtü kalktı. 
Şunu size söz
olarak, taahhüt olarak söylüyorum: Belki biz bu kürsüden gittikten sonra bu
siyah örtü buradan fiziken kaldırılır ama yaptığınız değişiklik Meclis
tarihinde kürsüye öyle bir kara leke, öyle bir kara örtü örtmektedir ki günü geldiğinde,
Cumhuriyet Halk Partisi iktidarında, biz iktidar olduğumuz hâlde, bugün
yaptığınız kısıtlamaları geri alan, muhalefetin denetim olanaklarını arttıran,
söz sürelerini arttıran teklifin altına bizler imza attığımızda, bu kara örtü
ancak o gün ortadan kalkacak; size bunun sözünü veriyoruz. (CHP sıralarından
alkışlar)
15 Temmuz akşamı
sığınakta ortaklaşılan bazı sözler vardı. O gece dendi ki: “Bu gece bu
sığınakta Parlamento güçlendi, parlamenter sistem güçlendi, uzlaşma kültürü
güçlendi.” O gece demiştim ki içinizden bazı arkadaşlara: Hepimizin buradan
alması gereken dersler var. Demek ki uzlaşıyı sığınağa bırakmamak lazımmış.
(CHP sıralarından alkışlar) Ama 15 Temmuz günü yaşananlardan, sığınaktaki o
hissiyattan, ertesi gün burada “parlamenter sistem”, “parlamenter demokrasi”
vurguları yapmaktan, bütün dünya doğası gereği iktidara karşı yapılmış bir
darbe varken dönüp muhalefete bakarken, bizler demokrasiye, Meclise, seçilmiş
Hükûmete sahip çıkarken sizin bir yılı biraz geçe savrulduğunuz bu nokta, o
günkü büyük uzlaşıdan, iki parti olarak kopup parlamenter sistemden, 16 Nisanda
şu an meri olan ama meşru olmayan, mühürsüz ve geçersiz bir Anayasa
değişikliğini yürürlüğe sokmanız. Ve o süreçte biz sizin o Anayasa
değişikliğinize, halkımıza “İnanın bunlar Meclisi itibarsızlaştırıyorlar.
Bunlar Meclisi yok sayıyorlar. Bunlar milletin sesini kısıyorlar ve
kısacaklar.” dediğimizde billboardlara “Güçlü Meclis” yazmayı gerekli
görmüştünüz kendinizi savunmak için. Bugün güçlü Meclisi teklifinizde
görüyoruz. O güçlü Meclis ki iktidarın gündemini milletin gündemiyle
çakıştırmak için eldeki tek imkân olan grup önerilerinde, grup önerisini veren
partinin süresini on dakikadan beş dakikaya, diğer partilerin süresini on
dakikadan üç dakikaya… Yani reddedildiği ama reddedildiğine pişman olunduğu gün
Soma önergesi için, 11 kez reddedip Gaziantep’te Doktor Ersin böğrüne bıçağı
yediği gün kabul ettiğiniz hekime ve sağlık çalışanlarına karşı şiddeti
araştırma önergesinin olduğu gün, 7 kez reddedip en son Kırkpınar Başpehlivanında
doping çıkınca Doping Araştırma Komisyonu kurduğunuz gün, kadına karşı şiddet
için bir kocanın, erkek demeye utandığım birisinin metrobüs durağında 38 bıçak
darbesiyle çocuklarının anasını parçaladığı günün ertesinde o komisyonları
kurduğunuzda, bizim çabamız, on dakika, on dakika, kırk dakikayla yeterli
olmamıştı. Şimdi diyorsunuz ki o günlerde Soma’yı görmedik, kadına karşı
şiddeti görmedik, o günlerde dopingi görmedik, hekime karşı şiddeti görmedik,
çocuk istismarını görmedik, kırk dakika dinledik görmedik, bu sefer on dört
dakikada bu yeter. Bu, bu Meclis üzerindeki bir tahakkümün, sizin vicdanlarınız
üzerindeki bir hükmedici zihniyetin yansımasından başka bir şey değildir. 
Uçağını kullanan
pilotun bugün FETÖ’cü çıktığı, 15 Temmuzun belgeselini yapan yapımcının FETÖ’cü
çıktığı, Reis filminin senaristinin FETÖ’cü çıktığı günde, emin olun -demokrasi
ki, konuşmak ki, özgürlükler ki darbelerin panzehridir, aşısıdır- bu İç Tüzük
değişikliğinin mimarı da bir gün FETÖ’cü çıkarsa kimse şaşırmasın. (CHP sıralarından
alkışlar) Çünkü bu değişiklik ancak FETÖ’yü sevindirir, darbecileri sevindirir.
Meclisten umut kesilmesi, sözden umut kesilmesi, düşünceden korkup kaba
kuvvetle iktidarı elinde tutmak isteyen darbecileri sevindirir; başkasını
sevindirmez, başkasına olanak tanımaz. 
Dünyadaki bütün
iç tüzük değişiklikleri muhalefet partilerinin talebiyle oluyor artık. Denetim
olanakları artsın, denetim yolları çeşitlensin, süreler uzasın istiyor
muhalefet, iktidar partisi bu öneriyi desteklediği oranda, o, onun onuru
oluyor, gururu oluyor, övünüyor çünkü “Öz güveni yüksek bir iktidarım; istediği
gibi denetlesinler, bolca konuşsunlar, ne kadar çok konuşurlarsa o kadar
faydalanırım.” diyor. Ama bugünkü gibi bir kaptıkaçtı İç Tüzük’le denetim
olanaklarının daraltılıp sözün kısıtlandığı bir gün, demokrasi tarihine bir
kara leke olarak geçer. 
Biz muhalefet
partisiyiz. Muhalefete muhalefet etmek kitabımızda yok, bugüne kadar yapmadık
ama bir muhalefet partisi, kendi gerçekliğinden kopup, milletle arasındaki
senedi, akdi unutup; bir muhalefet partisi ki iktidar refleksleri gösteriyorsa
o muhalefet partisine sorarlar Nasrettin Hoca misali: Kedi buradaysa ciğer
nerede, ciğer buradaysa kedi nerede? Sorarlar, derler ki: Muhalefetsen
muhalefetin sesini kısmaya nasıl imza atarsın, iktidarsan hangi bakanlıklar
sende? Bunu seçmenine, milletine, halkına bir göster de görelim derler. (CHP
sıralarından alkışlar) 
ERKAN AKÇAY
(Manisa) – Çok ayıp, çok ayıp.
KAMİL AYDIN
(Erzurum) – Sen işine bak. 
ÖZGÜR ÖZEL
(Devamla) - Ondan sonra, tabii ki, boy sırasına göre yediden yetmişe cevap
veren, küfreden, hakaret eden bir muhalefet partisiyle de karşılaşıyoruz ama
şunu bilsinler: Biz “MHP, AKP’ye selektör yapıyor.” dediğimiz gün dünyanın
hakaretini yiyip nasıl arkasından haklı çıktıysak, bugün geldiğimiz noktada da
muhalefetseniz muhalefet gibi davranın, iktidarsanız iktidar gibi
eleştirilirsiniz; buna karşı da, kimsenin kusuruna bakmayın, bunu hatırlatmak
da tarihî sorumluluğumuzdur. (CHP sıralarından alkışlar) 
Birileri
muhalefetin sesini, sözünü kısabilir. “Bu, iktidar-muhalefet ilişkilerinin
doğasında var canım, siz de gelseniz yapmayacak mısınız?” sözünü zül kabul
ederiz, hakaret kabul ederiz. Bu iftira bizim üzerimize tutmaz çünkü -seçim
beyannamemizi açar bakarsınız- iktidar için vadettiğimiz şeylerin en başında,
vaatlerimizin en başında kesin hesap komisyonu gelmektedir. Kesin hesap ki, biz
parayı nasıl harcıyoruz, bu komisyon denetlesin, başkanı ana muhalefet
partisinden olsun, başkan yardımcıları da muhalefet partilerinden olsun diye seçim
beyannamesine koymuşuz, kanun teklifimizi hazırlamışız. Bir yanda alabildiğine
denetime açık, söz hakkını artıran, muhalefeti güçlendirdikçe şeffaflığı
sağlayacağını düşünen bir dünya görüşü; bir yanda on dakikayı üç dakikaya, üç
dakikayı tutanağa havale eden sansürcü bir dünya görüşü. Sansürün
kaldırılışının yıl dönümünde bu siyah örtüyü bir kere daha üzerinize üzerinize
sallamak boynumuzun borcudur. (CHP sıralarından alkışlar) 
VELİ AĞBABA
(Malatya) – Meclis TV göstermiyor, Meclis TV!
ÖZGÜR ÖZEL
(Devamla) - Parlamentoda uzlaşmayı mucizeye dönüştürdüğünüzü iktidar partisinin
sayın grup başkan vekilleri Komisyonda defalarca söylediler. Diyorlar ki:
“Efendim, ne yapalım, grup önerileri her geçen gün artıyor. 21’inci Dönemde
30’muş, 22’de 50-60 olmuş; 23, 24, 25’te çığ gibi büyümüş, 300’e yaklaşan grup
önerisi sunulmuş. 
Arkadaşlar, grup
önerisi ne zaman sunuluyor biliyor musunuz? Grup önerisi eğer Danışma Kurulunda
uzlaşma çıkmadıysa sunuluyor. Yani şurasından okuyun: Gittikçe gittikçe kendini
aşan, rekorunu yenileyen biçimde Danışma Kurulunda muhalefete kulağını kapatıp
onun halkın gündemine davet eden yaklaşımına karşı “Hayır, halkın gündemi
dursun, Meclisin gündemi, Hükûmetin gündemi şu çıkar çevresinin gündemidir, bu
beklenen değişikliktir.” diyerek uzlaşma kapılarını kapatmış, o yüzden her
muhalefet partisi kendi grup önerisini sunmuş. Yani uzlaşmamanın adı yani “Biz
bildiğimiz gibi yönetiriz, sizi dinlemeyiz.”in adı “Grup önerisi çok veriliyor,
o yüzden sınırlayalım; on dakikayı üç dakikaya indirelim, kırk dakikayı on dört
dakikaya indirelim.” olmuş. 
Bugün geldiğimiz
noktada artık şöyle bir gerçeklikle karşı karşıyayız… Kolay kolay aynı fikirde
olmam, değerlendirmelerini beğenmem, çoğunlukla hiç hazzetmem ama iktidar
partisinin bugünkü Sayın Genel Başkanının Genel Başkanlık görevini Sayın Binali
Yıldırım’dan almasına saatler kala ve birkaç gün sonra yaptığı iki tespit ve
ortak söz şu: “Bizim partide metal yorgunluğu var.” “Bizim partide metal
yorgunluğu var.” Yani havadaki uçakların sebepsiz yere çakılmasının
açıklamasını söylüyor; evet, doğru. 
Millet bize
görev verirken diyor ki: “Gidin, Mecliste çalışın.” İş takibine yollamaz millet
bizi. Millet bizi hasbihâl etmeye yollamaz, orada burada devlet imkânıyla
gezmeye, dünyayı dolaşmaya yollamaz; burada çalışmaya… Atanamayan öğretmen,
mazotunu alamayan çiftçi, desteklemeden mahrum çiftçi, dünyanın en çok
vergilendirilen asgari ücretlisi, bıçağı kemiğe dayanmış vatandaş buradan çözüm
bekler ve sizi buraya yollar, der ki: “Tek adam yönetmesin diye kurdum Parlamentoyu,
yoksa bir padişah, bir reis yönetebilirdi.” Parlamento, insanların konuştuğu,
hep birlikte doğruyu aradığı, “bir”in değil “çok”un aklının öne çıktığı bir
yerdir. O yüzden “Yolladığım temsilcinin 3’ünden 1'i salonda değilse, en az 184
kişi yoksa bu Meclis beni temsil etmez.” demiş, bunu da Anayasası’na yazmış. 
Şimdi, siz, bir
İç Tüzük değişikliğiyle “Kanunun başında, sonunda olsun ama, örneğin 300
maddelik bir kanunsa üç hafta boyunca bizim yerimizde yeller essin, kimse
toplantı yeter sayısını aramasın. Yani ben Anayasa’yı ihlal edeceğim ama parmak
izim üstünde kalmasın.” diye, “Ben Anayasa’ya aykırı yasa yapacağım ama bu
suçüstü durumu tespit olmasın.” diye yoklamayı ve açık oylamayı
kaldırıyorsunuz. Bunu da yandaşlığından hiç şüpheniz olmayan bir Anayasa
Mahkemesinin, her şeye rağmen bunu görüşüp de bu kadar, 2 kere 2 “4” edecekmiş
gibi bir gerçekliği görmezden geleceğine olan inancınızla yapıyorsunuz. Şu
kadarını söyleyelim: Ne olursa olsun, bir gün partinizin Sayın Genel Başkanı “2
kere 2 ‘5’ eder.” dese ben Sayın Elitaş’ın çıkıp, gruba dönüp “Reis kerrat
cetvelindeki tarihî hatayı düzeltti arkadaşlar.” diyebilecek bir yetkinlikte
olduğunu biliyorum. (CHP sıralarından alkışlar) Ama sizin 2 kere 2’ye “5”
demeniz ne kerrat cetvelini ne dünya üzerindeki hesapları ne de zaman zaman
şiirlerle atıf yaptığınız o ilahi ve esas, gerçek hesabı değiştirmez
arkadaşlar. Tarih önünde, vicdan önünde, ahlak önünde suçluysanız suçlusunuzdur
ve bir gerçekliği ortadan kaldırıyorsanız eğer, buna, reisin 2 kere 2’ye “5”
demesine ve yandaşlaştırılmış bir mahkemenin de “Evet, biz de 5 olabilir diye
düşünüyoruz.” sonucuna güvenmeniz hiçbir şeyi değiştirmez.
Size
şu kadarını söyleyelim: 15’inci madde, 16’ncı madde kürsü dokunulmazlığı
açısından, ifade özgürlüğü açısından tam bir fecaattir. Değerli
milletvekilleri, bazı metinlerin içinde değişiklik yaparsınız. Metne
dercettiğiniz cümleler, kelimeler işin doğası gereği metni ileriye taşımak
içindir, daha güzele, daha iyiye, daha olumluya ama bir metnin içine iki cümle
sokup o metni iki yüz elli yıl geriye götüren tek örnek budur dünya siyaset
tarihinde. Diyorsunuz ki: “Biz iki cümle ekliyoruz oraya ve dışarıda suç
olmayan bir şey bu kürsüde suç olacak.” İki yüz elli yıl önce Voltaire ne diyor
biliyor musunuz? Diyor ki iki yüz elli yıl önce Voltaire: “Düşüncelerine
katiyen katılmıyorum ama senin fikirlerini özgürce söyleyebilmen için hayatımı
vermeye razıyım.”
Şimdi
siz İç Tüzük’ün, yapılacak değişikliğiyle, ifade özgürlüğünü, kürsü
masuniyetini, Anayasa’ya aykırı, insan haklarına aykırı, İnsan Hakları Evrensel
Bildirgesi’ne aykırı ve dünyada görülmemiş bir şekilde… Kürsü dokunulmazlığı
şudur değerli milletvekilleri: Dışarıda suç olan bazı şeyleri burada suç
olmaktan çıkarır; çıkarır ki milletin vekili istediği gibi konuşsun, düşünüp
düşünüp, korkup milletin kendine verdiği görevi yapmaktan bir zerre dışarıda
kalmasın. Çağdaş ülkelerde kürsü masuniyetinin sınırlandığı örnekler
ilerlemektedir ama dışarıda suç olmayan bir şeyin kürsüde suç olduğunu yazan
ilk parlamento sizsiniz. Bunu kesinlikle yapmayın. Bunu yapmayın ki yarın öbür
gün… Demokrat Parti eğer o darbeyle karşı karşıya olmasaydı, rahmetli Menderes
o büyük mağduriyete, hepimizin kınadığı o korkunç sona muhatap olmasaydı
rahmetli Menderes’in ömrü boyunca kendisinin ve çocuklarının kendinden
utanacağı mesele inanın, tahkikat komisyonları olacaktı.
SÜREYYA SADİ
BİLGİÇ (Isparta) – Hadi oradan, hadi oradan!
ÖZGÜR ÖZEL
(Devamla) – Sizin bugün yaptığınız iş tahkikat komisyonunun ta kendisidir.
Onlar da 15 milletvekilinden kurulu “Çoğunluk böyle seçti, hepsi Demokrat
Partiden seçildi.” dedikleri bir komisyonla muhalefet partilerini
denetlemişlerdi. İsmet Paşa’nın bir konuşmasına yayın yasağı getirmiş, İsmet
Paşa Ulus gazetesine gidip yayın masasına oturunca Ulus gazetesini kapatmış ama
Ulus gazetesi günlük tirajının elli katını Anadolu’nun dört bir yanında o
nüshanın basılıp çoğaltılıp dağıtılmasıyla yapmış ve Demokrat Partinin esas
meşruiyetini kaybetmesi o süreçtedir. 
Sonrasındaki
darbe ve arkasından yaşananların hepsini lanetliyoruz ama burada tahkikat
komisyonunun utancını paylaşıyor, öyle bir rekoru egale ediyor, ötesine geçmeye
çalışıyorsunuz. Buna karşı bizim sizi uyarmamız boynumuzun borcu.
Son olarak şunu
söylemek isterim: Siz, biz bu kürsüye gelip sözlerimizi söyleyip kendi dünya
görüşümüzü anlatmaya çalıştığımızda eğer ki kendinizden emin olsanız dersiniz
ki… Hani diyorsunuz ya “Ce-Ha-Pe zihniyeti, Ce-Ha-Pe zihniyeti…” “Ey
Kılıçdaroğlu, ey Kılıçdaroğlu…” Biz “Ey Kılıçdaroğlu”nun partisiyiz. Ya, neden
korkuyorsunuz, neden çekiniyorsunuz? Desenize “Ya, bunlar zaten tutarsız, halkı
etkileyemeyecek, söylemlerinin içi boş bir parti. Bırakın istedikleri kadar
konuşsunlar, kendilerini tüketsinler.” 
Bakın, Adalet
Yürüyüşü’nde, sebebi ve sonucundan bağımsız olarak bir soru ortadan kalkmıştır,
o soru da şudur: “‘Hayır’ bir daha bir araya gelebilir mi?” Cevabı “Hayır, daha
bitmedi.”dir. “Hayır”ın bütün bileşenleri ve fazlası, yaptırdığınız ankette
“evet” veren her 3 kişiden bir tanesi, sizinle birlikte 3 kişiden bir tanesi
Adalet Yürüyüşü’nü sempatiyle karşılayıp ülke açısından hayırlı bir iş olarak
görmektedir. Biz, yollardan öğrendiklerimiz, o yollarda yürürken yanımızda
bulduklarımız, biz konuşurken ağzımıza eklenen ağızlar, bizi yeni kulakların
duymaya başlaması, yeni kabukların çatlaması ve çığ gibi büyüyen adalet
talebiyle, o milletvekilimizi tutukladığınız gün, kimse kusura bakmasın ama
“Cumhuriyet Halk Partisi bu faşizmle nasıl mücadele edileceğini…”
(Mikrofon
otomatik cihaz tarafından kapatıldı)
BAŞKAN –
Tamamlayın lütfen bir dakikada.
ÖZGÜR ÖZEL
(Devamla) – “…yarından itibaren size gösterecek.” deyip buradan çıktık, gittik
ya, sonra dünyanın en uzun, en büyük, en yüksek katılımlı hem de en barışçıl
siyasi yürüyüşünü yaptık ya ve oradan gelip de buraya şu karşımdaki her
birisiyle ayrı ayrı gurur duyduğumuz milletvekilleri arkalarında böyle
otururken (CHP sıralarından alkışlar) siz onlar bir iki dakika fazladan
konuşmasın diye tir tir titriyorsunuz ya, biz size şunu söyleyelim: Birisi
sordu, yabancı basın, sonra yazmışlar, manşet atmışlar “Picasso gibi” diye,
“Dört saatte nasıl kararlaştırdınız ve planladınız bu eylemi?” dediler. Biz o
eylemi doksan dört yıl artı dört saatte planladık arkadaşlar, doksan dört yıl
artı dört saatin birikimiyle yaptık ve göreceksiniz, istediğiniz kadar bu İç
Tüzük’ün orasını, burasını alın, evirin çevirin. Biz muhalefetsek, milletten
aldığımız yetkiyi biliyorsak o deve o iğne deliğinden geçer, ya deveyi
küçültürüz ya deliği büyütürüz ama size bu Parlamentoyu dar ederiz arkadaşlar.
Saygılar
sunuyoruz. (CHP ve HDP sıralarından alkışlar)
BAŞKAN –
Teşekkür ediyorum.
Sayın Özel,
örtüyü siz kaldırmıyorsanız kavas arkadaşlarımızdan rica ediyorum.
ERKAN AKÇAY
(Manisa) – Sayın Başkan…
BAŞKAN – Bir
saniye, söz vereceğim.
Sayın
milletvekilleri, bu Parlamentonun birtakım çalışma esaslarını düzenleyen İç
Tüzük’ümüz, Meclis teamüllerimiz, geleneklerimiz var. Kürsü hatibe aittir,
tabii ki hatip kürsüden Genel Kurula hitap edecek ama bu tür materyallerin
kürsüye taşınmasının doğru olmadığını bir kez daha ifade ediyorum. 
MUHARREM ERKEK
(Çanakkale) – Meclisin sesini kısıp…
BAŞKAN - Gerek
İç Tüzük’ün 65’inci maddesi çalışma düzenini bozucu davranışları yasaklamakta
gerekse de işte bu tür pratikler, Mecliste geçmişte yaşanmış olan bu tür
sıkıntılar…
VELİ AĞBABA
(Malatya) – Kime zarar verdi?
BAŞKAN -
…şimdilerde bu yeni teklifte de yer almış, Genel Kurulun çalışma düzenini ve
huzurunu bozucu döviz…
MUSA ÇAM (İzmir)
– Neyini bozdu?
BAŞKAN -
…pankart ve benzeri materyalleri getirmek ve kullanmak yasaklanmıştır. 
VELİ AĞBABA
(Malatya) – Neyi bozdu?
BAŞKAN - Lütfen,
çalışma usul ve esaslarına dikkat edelim diyorum. 
MUSA ÇAM (İzmir)
– Neresi bozdu?
BAŞKAN -
Teşekkür ediyorum.
Sayın Akçay.
ERKAN AKÇAY
(Manisa) – Sayın Başkan, Sayın Özel konuşması sırasında… (CHP sıralarından
gürültüler)
VELİ AĞBABA
(Malatya) – Meclisin düzenini değil de AKP’nin kimyasını bozdu herhâlde. 
BAŞKAN – Sayın
milletvekilleri, Sayın Akçay’a söz verdim, lütfen.
ERKAN AKÇAY
(Manisa) – Sayın Özel konuşması esnasında grubumuza açıkça sataşmıştır, pek çok
cümleyle. Hatta 7-8 milletvekilinin kendisine küfür edeceğini filan da ifade
etmiştir bu eleştiriler karşısında.
BAŞKAN – Buyurun
Sayın Akçay.
Lütfen yeni bir
sataşmaya meydan vermeyelim.
VELİ AĞBABA
(Malatya) – Yeni bakanlığı açıklayacak herhâlde Akçay.
BAŞKAN – Buyurun.
IX.- SATAŞMALARA İLİŞKİN KONUŞMALAR (Devam)
9.- Manisa Milletvekili Erkan Akçay’ın, Manisa
Milletvekili Özgür Özel’in 492 sıra sayılı İç Tüzük Değişiklik Teklifi’nin tümü
üzerinde CHP Grubu adına yaptığı konuşması sırasında MHP Grubuna sataşması nedeniyle
konuşması
ERKAN AKÇAY
(Manisa) – Evet açıklayacağım ama aklınız ermez, aklınız o kadarına ermez.
VELİ AĞBABA
(Malatya) – Kaç bakanlık var? Gizli mi?
ERKAN AKÇAY
(Devamla) – “Bir muhalefet partisi iktidar refleksi gösterirse…” diyor Sayın
Özel. İç Tüzük değişikliğine destek verilmesini anlayamadıklarını ifade ediyor.
“Acaba hangi bakanlıklar sizde, biz de bilmiyoruz?” diyor. Efendim, MHP’yi
anlamanız için kırk fırın ekmek yemeniz lazım. (MHP sıralarından alkışlar)
ERTUĞRUL KÜRKCÜ
(İzmir) – Sadece ekmekle oluyor mu Hocam? 
ERKAN AKÇAY
(Devamla) – Milliyetçi Hareket Partisi, bu İç Tüzük değişikliğine kuru kuruya
destek veren, teklif sahiplerinin desteğini kabul eden veya teklifini kabul
eden veya reddeden konumunda değildir; Milliyetçi Hareket Partisi, tüzel
kişiliğiyle birlikte Adalet ve Kalkınma Partisiyle ortak mutabakata vararak bir
uzlaşma sağlamıştır, ortak imzayla sunmuştur. 
VELİ AĞBABA
(Malatya) – Yoksa sizinki mi bu teklif Allah aşkına?
ERKAN AKÇAY
(Devamla) – Birincisi bunu bileceksiniz.
BARIŞ YARKADAŞ
(İstanbul) – Meclisi susturma mutabakatı Meclisi susturma, yok etme, yok
ediyorsunuz vatandaşın Meclisini. 
ERKAN AKÇAY
(Devamla) – İkincisi, 24’üncü Dönemdeki mutabakatınızı inkâr ediyorsunuz.
İktidar refleksi
değil, bu sorumluluk refleksidir. (MHP ve AK PARTİ sıralarından alkışlar)
VELİ AĞBABA
(Malatya) – Yoksa siz mi hazırladınız Sayın Akçay?
ERKAN AKÇAY
(Devamla) – Cumhuriyet Halk Partisi ana muhalefet partisi olmanın sorumluluğunu
ve inisiyatifini almamıştır, adaleti sokakta ararken çıkmaz sokağa saplandınız,
onun şizofrenik bir hırçınlığıyla Milliyetçi Hareket Partisine saldırıyorsunuz.

VELİ AĞBABA
(Malatya) – Sayın Akçay, bunları tarih yazacak, bunu da tarih yazacak, vallahi
bunu tarih yazacak. 
ERKAN AKÇAY
(Devamla) – Bir pazarlığımız olmadığını bin defa mı söyleyeceğiz?
VELİ AĞBABA
(Malatya) – Bunları tarih yazacak, bir muhalefet partisinin kendi sözünü
kısmasını tarih yazacak. 
ERKAN AKÇAY
(Devamla) – Ben size soruyorum: 2002 yılında Anayasa’nın 76’ncı maddesinde
milletvekilliği seçilme yeterliliğine ilişkin düzenlemeyi iktidar partisiyle
birlikte yaparken hangi pazarlıkların içerisindeydiniz? Böyle bir şey olabilir
mi?
VELİ AĞBABA
(Malatya) – Elitaş sen haklısın vallahi, “Benden iyi anlatıyor.” diyor Elitaş.
ERKAN AKÇAY
(Devamla) – “Ben varsam bu pazarlık ve uzlaşmanın içerisinde meşrudur,
demokratiktir; ben yoksam meşru değildir.”
VELİ AĞBABA
(Malatya) – “Benden iyi anlatıyor.” diyor Elitaş.
ERKAN AKÇAY
(Devamla) – ...şeklinde bir suçlamayı yapamazsınız. 
Altına attığımız
imzanın sahibiyiz, ne yaptığımızı da biliyoruz ama siz bu hırçınlıkla nereye
gidersiniz bilemiyorum.
VELİ AĞBABA
(Malatya) ­– Bakanlık hangisi Sayın Akçay?
ERKAN AKÇAY
(Devamla) – Ayrıca, bu yeminle ilgili, televizyonla ilgili görüşlerini de bir
türlü öğrenme fırsatı da bulamadık, inşallah onları da öğreniriz. 
İki dakikada
ancak bu kadar.
Teşekkürler
Sayın Başkan. (MHP sıralarından alkışlar) 
BAŞKAN –
Teşekkür ediyorum.
ÖZGÜR ÖZEL
(Manisa) – Sayın Başkan...
MUSTAFA ELİTAŞ
(Kayseri) – Sayın Başkan...
BAŞKAN – Bir
saniye Sayın Elitaş.
Sayın Özel...
ÖZGÜR ÖZEL
(Manisa) – Sayın Grup Başkan Vekili “şizofrenik hâl” diyerek...
ERKAN AKÇAY
(Manisa) – Evet. Bugün, Sayın Özel biraz evvel kürsüde, sabahleyin basın
toplantısında yaptığı açıklamaları aynen burada tekrarladı ve kendi açıklamasının
bir karşılığı olmalı, evet.
BAŞKAN –
Buyurun, iki dakika süre veriyorum.
Lütfen, yeni bir
sataşmaya meydan vermeyelim. (CHP sıralarından alkışlar)
10.- Manisa Milletvekili Özgür Özel’in, Manisa
Milletvekili Erkan Akçay’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
ÖZGÜR ÖZEL
(Manisa) – Sayın Başkan, ben eczacıyım. Şizofreni nedir, tedavisi nasıl olur
bilirim. 
KAMİL AYDIN
(Erzurum) – Eczacılar psikolog mudur?
ÖZGÜR ÖZEL
(Devamla) – Şizofreni, kişilik bölünmesidir; şizofreni, kişinin zaman zaman
kişiliğinin çok dışındaki başka bir kişiliğin etkisi ve kontrolü altına
girmesidir.
ERKAN AKÇAY
(Manisa) – Saplantıdır, saplantı. MHP saplantısı var sizde.
ÖZGÜR ÖZEL
(Devamla) – Bu hakareti yaparak bir siyasi çıkış bulunmaz ama mesela şöyle
sorarlar, derler ki: “‘Başkanlık’ adı altında sunduğunuz hayalî önerilerde esas
amacınız şahsi ve keyfî bir yönetime anayasal bir kılıf bulmaktır. Türkiye
kurum ve kurallarıyla iyi yönetilmiyor, Türkiye şahsi ve keyfî bir yönetim
altındadır. Ülkemiz bir devlet ve yönetim krizi içindedir. AKP iktidarının
hükûmet etme ve devlet yönetme bilinci yoktur. Anayasa, kanun, hukuk hiçe
sayılmaktadır. İktidar sahipleri merdiven altı ucuz siyaset yapmaktadırlar.
Yönetemeyenler kabahati kendinde arayacaklarına, suçu sisteme ve Anayasa'ya
yükleyerek sorumluluktan kaçmaya çalışıyorlardır. Anayasa'yı veya sistemi günah
keçisi ilan etmek, kanun ve kuralları yok saymak gayrimeşruluğun önünü
açmaktır. ‘Devlet benim, kanun benim, tek güç benim.’ demek anarşik ve kaotik
bir zihniyettir. Bakın, AKP içinden yine bir söz geldi, duydum. Gücün tek elde
toplanması her şeyin çözümü olsaydı bugün Suriye’de, Irak’ta, Libya’da
olanların hiçbirisi yaşanmazdı.” diyor Sayın Erkan Akçay. Bundan yedi ay önceki
Erkan Akçay. Bize şizofren derken bunu bir açıklayın. (CHP sıralarından
alkışlar) 
BAŞKAN –
Teşekkür ediyorum. 
KAMİL AYDIN
(Erzurum) – Hâlâ aynısını söylüyor. Şizofrenlik bir takıntıdır. Yedi ay öncede
kalmışsın. 
ERKAN AKÇAY
(Manisa) – Sataşmada bulundu. Grubumuz adına Sayın Celal Adan cevap verecek
efendim. Açık bir sataşmadır. 
BAŞKAN – Sayın
Adan, buyurun, iki dakika size de söz veriyorum. 
MURAT EMİR
(Ankara) – Erkan Akçay niye vermiyor?
ERKAN AKÇAY
(Manisa) – Daha vaktimiz çok. 
BAŞKAN – Lütfen,
bu tür polemikleri bırakalım sayın milletvekilleri, karşılıklı ithamları bir
tarafa bırakalım. 
Buyurun. 
11.- İstanbul Milletvekili Celal Adan’ın, Manisa
Milletvekili Özgür Özel’in sataşma nedeniyle yaptığı konuşması sırasında
Milliyetçi Hareket Partisine sataşması nedeniyle konuşması
CELAL ADAN
(İstanbul) – Sayın Başkan, değerli milletvekilleri; Cumhuriyet Halk Partisi
sözcüsünü dinlerken uzun süredir Milliyetçi Hareket Partisine yönelik çok
acımasız ve son derece düşündürücü bir saldırıyla karşı karşıya olduğumuzu
görüyorum. 
7 Haziranda FETÖ
denen terör örgütünün bütün televizyonları bir şeyi işliyorlardı, o da HDP
destekli CHP-MHP hükûmeti. Durdunuz, Başbakanlık verdiniz, elimizin tersiyle
ittik. Milliyetçi Hareket Partisini menfaatlerle değil, Türkiye’ye bakışıyla
analiz etmek mecburiyetindesiniz. 
MUSA ÇAM (İzmir)
– O, hüsnükuruntunuz sizin, hüsnükuruntunuz. 
CELAL ADAN
(Devamla) – Biraz dinler misiniz beyler, dinleyin. Burada ben konuşmayacaktım
ama uzun süredir takip ediyorum. 
15 Temmuz gibi alçakça,
onursuzca, şerefsizce, hem demokrasiye hem milletimizin birliğine yani Kuzey
Irak’taki gelişmeler, PKK terör örgütünün yaptığı eylemler karşılığında
Genelkurmayı basıp Genelkurmay Başkanını esir alacak şekilde Meclisi bombalayan
bir iradeyi siz sulandırırken…
TAHSİN TARHAN
(Kocaeli) – Kim vardı iktidarda? İktidarda kim vardı?
VELİ AĞBABA
(Malatya) – Onu da mı biz yerleştirdik Sayın Adan?
CELAL ADAN
(Devamla) – …Milliyetçi Hareket Partisi mensupları, siz daha sokaklarda
yürümesini öğrenmezken idam sehpalarına gitmiş bir siyasi harekettir.
ALİ ŞEKER
(İstanbul) – İktidarda kim vardı, iktidarda? İktidar yerleştirdi onları oraya.
MUHARREM ERKEK
(Çanakkale) – İktidarı eleştirin Sayın Adan.
CELAL ADAN
(Devamla) – Dolayısıyla Milliyetçi Hareket Partisi iktidar partisine uşaklık
yapmaz. Milliyetçi Hareket Partisi bir Türkiye gerçeğidir, Türkiye’nin
menfaatlerini gördüğü yerde yüreğini koyar, mücadelesini öyle yürütür. 
Bakınız, size
samimi bir şey söyleyeyim: Sizler yürüyüş yaptınız, yürüyüşü izledim ben, Türk
demokrasisi adına da takdirle takip ettim…
BARIŞ YARKADAŞ
(İstanbul) – Milliyetçilerle yürüdük Başkan, milliyetçilerle. 
CELAL ADAN
(Devamla) – …ama o yürüyüşe katılıp sizi dinledikten sonra daha güçlü bir
Türkiye heyecanı duyarak aranızdan hiç kimse ayrılmadı. Siz bu örgütçülüğü
bırakın. Siz bu ülkenin birliğine, kardeşliğine, merhametine silah sıkan terör
örgütü ile MHP’yi nasıl iktidara taşıma cüretini gösterdiniz?
ALİ ŞEKER
(İstanbul) – Oslo’dakilere sor, Oslo’dakilere! Oslo’ya sor, Oslo’ya! Osloculara
sor!
ÜNAL DEMİRTAŞ
(Zonguldak) – PKK’yla pazarlık yapanlara sorun!
MUSA ÇAM (İzmir)
– Sizin hüsnükuruntunuz!
CELAL ADAN
(Devamla) – Bugün Türkiye, Milliyetçi Hareket Partisinin durduğu yerdedir.
(Mikrofon
otomatik cihaz tarafından kapatıldı)
BAŞKAN – Sayın
Adan, lütfen toparlayalım.
CELAL ADAN
(Devamla) – Bugün Türkiye, dün Milliyetçi Hareket Partisinin öngörülerinin
işlediği bir Türkiye’dir. Dün PKK’yla, değişik kesimlerle ve bugün Türkiye…
VELİ AĞBABA
(Malatya) – Oraya bak, oraya Sayın Adan!
BARIŞ YARKADAŞ
(İstanbul) – PKK’nın ortaklarıyla ortak oldunuz! PKK’nın ortaklarının ortağı
oldunuz!
CELAL ADAN
(Devamla) - Cumhuriyet Halk Partisinin bugünkü tutumu karşısında -Atatürk’ü çok
incelemiş birisi olarak- Atatürk yaşasaydı partinizi kapatırdı sizin, hepinizi
kovalardı. (MHP sıralarından alkışlar, CHP sıralarından gürültüler)
ALİ ŞEKER
(İstanbul) – Haddinize değil bize had bildirmek!
BURCU KÖKSAL
(Afyonkarahisar) – Sözünü geri al! O sözünü geri al! Atatürk’ün partisine böyle
diyemezsin! Sözünü geri al! Konuştuğunu bil!
MUHARREM ERKEK
(Çanakkale) – PKK’yı bıraktılar, sizinle birlikteler şimdi Sayın Adan!
CELAL ADAN
(Devamla) - Milliyetçi Hareket Partisiyle uğraşmayın. Milliyetçi Hareket
Partisi, Türk milletinin teminatıdır, Türk devletinin teminatıdır; göreceksiniz,
yarınki Türkiye’de göreceksiniz. 
MUHARREM ERKEK
(Çanakkale) – Sayın Adan, PKK’yı bıraktılar, şimdi sizinle birlikteler!
CELAL ADAN
(Devamla) - İfadelerinizi bilinçli kullanın, akıllı kullanın. 
ALİ ŞEKER
(İstanbul) – Dün PKK’yla, bugün sizinle!
BARIŞ YARKADAŞ
(İstanbul) – Atatürk’ün Meclisini kapattırıyorsunuz!
CELAL ADAN
(Devamla) - Özel, uzun süredir Milliyetçi Hareket Partisine çatıyorsun,
Milliyetçi Hareket Partisi üzerinden hiçbir prim yapamazsınız. (MHP
sıralarından alkışlar, CHP sıralarından gürültüler)
BAŞKAN –
Teşekkür ediyorum.
ÖZGÜR ÖZEL
(Manisa) – Sayın Başkan…
BAŞKAN - Sayın
Özel…
VELİ AĞBABA
(Malatya) – Sayın Adan, Atatürk’ün mirasına ihanet ettiniz, ihanet!
ALİ ŞEKER
(İstanbul) - Atatürk’ün Meclisini kapattırıyorsunuz! Atatürk’ün adını ağzınıza
almayın! Atatürk’ün Meclisini kapattırıyorsunuz!
CELAL ADAN
(İstanbul) – Hadi oradan! Kimsiniz de bizi yargılıyorsunuz, kimsiniz! Kimsiniz
siz ya!
MUHARREM ERKEK
(Çanakkale) – Siz kimsiniz ya!
BAŞKAN – Sayın
milletvekilleri, lütfen…
Sayın Adan, buyurun
siz.
ALİ ŞEKER
(İstanbul) – Atatürk’ün Meclisini kapattırıyorsunuz!
BAŞKAN – Sayın
milletvekilleri, grup başkan vekilinize söz verdim.
Buyurun Sayın
Özel.
ÖZGÜR ÖZEL
(Manisa) – Sayın Adan…
ÖZKAN YALIM
(Uşak) – 2019’da sizin partiniz kapanacak.
BAKİ ŞİMŞEK
(Mersin) – Sana mı kaldı bizim partimiz?
ÖZGÜR ÖZEL
(Manisa) – Sayın Celal Adan…
BAŞKAN –
Arkadaşlarınıza söyleseniz de sizi duyabilsem.
Buyurun.
ÖZGÜR ÖZEL
(Manisa) – …konuşmasının son kısmında aslında iki dakikanın üzerine hiç bugüne
kadar uzatma olmadı ama sizin takdirinizdir, biz de onu anlayışla karşılıyoruz.
O kısımdaki anlayışı suistimal ederek “Atatürk yaşasaydı…” deyip devamını
getirmek istemediğim ama sizin çok net duyduğunuz ifadeleri kullandı.
BAŞKAN –
Buyurun.
İki dakika süre
veriyorum.
12.- Manisa Milletvekili Özgür Özel’in, İstanbul
Milletvekili Celal Adan’ın sataşma nedeniyle yaptığı konuşması sırasında
Cumhuriyet Halk Partisine sataşması nedeniyle konuşması
ÖZGÜR ÖZEL
(Manisa) – Sayın milletvekilleri, dediğim gibi, muhalefete muhalefet bugüne
kadar yapmadık; yaptığımız iş, iktidar sanrısına kapılmış muhalefet partisine
seçmeninin, halkın ve ülkenin beklentilerini hatırlatmaktan başka bir şey
değildir. MHP yıllarca muhalefet gibi muhalefet partiliği yaptı, bizden bir tek
söz duymadı ama iktidar refleksine dönüştüğü gün uyardık. 
Şimdi, FETÖ
dediniz ya, sizi saygıyla selamlıyorum. FETÖ’nün mağdurları var. Cumhuriyet
Halk Partisinin grubunda, 7 Haziranda ve 1 Kasımda, listelerinde seçilecek
yerde yer alan ve 3’ü de bu sıralarda olan 3 isim var, bu isimler; Mustafa
Balbay, Tuncay Özkan ve Dursun Çiçek. (CHP sıralarından alkışlar) 
VELİ AĞBABA
(Malatya) – İlhan Cihaner.
ÖZGÜR ÖZEL
(Devamla) – Daha önce, İlhan Cihaner.
Herhâlde, FETÖ
bir şey yapmak, yaptırmak istese en nefret ettiği, karşısında en büyük risk
olarak gördüğü, aralarındaki husumet kan davasından öteye gitmiş olan ve bu
insanların geçmişten kaynaklanan ve doğal husumet içinde oldukları bu kişileri
biz milletvekili yapmayı bir görev bildik. Ön seçime girdiler, en önde
çıktılar, liste yazarken de en iyi yere Sayın Merkez Yönetim Kurulumuz, Sayın
Genel Başkanımız kontenjanlarında kullandı. 
MEHMET UĞUR
DİLİPAK (Kahramanmaraş) – Adam silmek için kullandınız, delegeleri ona göre
ayarladınız. 
ÖZGÜR ÖZEL
(Devamla) – Üyeye sorduk, en yüksek oyları aldık. Peki, geçen dönem 3 partiden
8 milletvekili tutukluydu. Giderdik “Beni ziyarete bir siz, bir de şunlar
geliyor.” diye isim sayardı. O arkadaşları da göremiyoruz da acaba çok merak
ediyoruz, FETÖ’nün MHP’deki en büyük mağduru Engin Alan şimdi nerede, Engin
Alan nerede, Engin Alan nerede? (CHP sıralarından alkışlar) Önce bu sorunun
cevabını verin, sonra çıkın buradan Türkiye’nin ve dünyanın en köklü siyasi
geleneğine hakaret edecek cüreti kendinizde bulun.
Saygılar
sunuyorum. (CHP sıralarından alkışlar) 
ERKAN AKÇAY
(Manisa) – Sayın Başkan…
BAŞKAN – Sayın
Akçay, isterseniz, yerinizden 60’a göre bir dakika söz vereyim.
Buyurun. 
V.- AÇIKLAMALAR (Devam)
32.- Manisa Milletvekili Erkan Akçay’ın, Manisa
Milletvekili Özgür Özel’in sataşma nedeniyle yaptığı konuşmasındaki bazı
ifadelerine ilişkin açıklaması
ERKAN AKÇAY
(Manisa) – Sayın Başkan, biraz evvel kürsüde benim konuşmama atıfta bulundu. O
sözlerin tamamı bana aittir, daima tekrarlayabileceğim ve asla inkâr
etmeyeceğim sözlerdir. O sözlerin gereği 16 Nisan Anayasa referandumuyla
yapılmıştır bir hukuk sistemi içerisinde, birincisi bu.
Ayrıca,
Milliyetçi Hareket Partisinin muhalefetinin sınırlarını CHP belirleyecek değil;
müsaade edin, kendi partimizin politikalarını, çizgimizi biz belirleyelim, bizim
tercihimizdir.
ALİ
ŞEKER (İstanbul) – Bizimkini de biz belirleyelim. 
ERKAN
AKÇAY (Manisa) - Milliyetçi Hareket Partisi hem bir millî muhalefetin adıdır
hem de bir millî mukavemetin adıdır. Biz Türkiye’nin şartları ve gereklerine
göre politikamızı belirleriz, muhalefet-iktidar çekişmesini bir kör dövüşü
içerisinde götürmeyiz.
(Mikrofon
otomatik cihaz tarafından kapatıldı)
ERKAN
AKÇAY (Manisa) - Kaldı ki -biraz evvel de kürsüden ifade ettim- Cumhuriyet Halk
Partisi varsa bir çalışmanın, uzlaşmanın içerisinde o meşru olacak, ondan
sonra, kabul edilebilir olacak ama Milliyetçi Hareket Partisi benzeri bir
çalışmayı yaptığında, efendim “İktidar refleksiyle hareket ediyor.” olacak.
Milliyetçi Hareket Partisinin hiçbir kompleksi yoktur. Cumhuriyet Halk Partisinin
bir muhalefet kompleksi var.
ÖZGÜR
ÖZEL (Manisa) – Tabii canım, bulunduğumuz alana bakarsak orası grupsa burası
bir kompleks gibi yani. 
ERKAN
AKÇAY (Manisa) - Dolayısıyla olayları bütüncül, ülke çıkarları açısından
değerlendiremediği için bizi de kendi konumunda görmek istiyor, hadise budur.
BAŞKAN
– Teşekkür ediyorum Sayın Akçay.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN
– Şimdi gruplar adına dördüncü ve son konuşmacı, Adalet ve Kalkınma Partisi
Grubu adına Kayseri Milletvekili Mustafa Elitaş.
Buyurun
Sayın Elitaş. (AK PARTİ sıralarından alkışlar)
AK
PARTİ GRUBU ADINA MUSTAFA ELİTAŞ (Kayseri) – Sayın Başkan, değerli
milletvekilleri; yüce heyetinizi saygıyla selamlıyorum.
Aslında,
Türkiye Büyük Millet Meclisi İçtüzüğü’nün değişmesiyle ilgili, maddelerle
ilgili konularda neler var, neler getiriyor, o konuları dinlemeyi arzu ederdim
ama maalesef buradaki yapılan konuşmaların hepsi İç Tüzük’ün amacında veya İç
Tüzük’ün metninde hiç alakası olmayan konuları gündeme getirerek sadece
hamasetten öteye gitmeyen söylemlerden başka bir şey değil. Buradan, muhalefet
sırasından arkadaşlar laf atıyorlar “Muhalefetin sözünü kesiyorsunuz.” diye.
“Hangi maddede sözünü kesiyoruz?” desek herhâlde verecekleri bir cevap yoktur.
ÖZGÜR
ÖZEL (Manisa) – Var, var.
MUSTAFA
ELİTAŞ (Devamla) – Nedir mesela Sayın Özel?
ÖZGÜR
ÖZEL (Manisa) – Üç dakikalık geçmiş tutanak hakkındaki konuşma, sıfır; yanlış
sevkten üç dakikalık konuşma, sıfır; on dakikalık grup konuşması, beş; on
dakikalık cevap konuşması, üç.
MUSTAFA
ELİTAŞ (Devamla) – Sayın Grup Başkan Vekili, İç Tüzük’ün 58’inci maddesindeki
geçmiş tutanak hakkındaki görüşmeyle ilgili kısım üç dakika diye yazmıyor İç
Tüzük’te.
ÖZGÜR ÖZEL
(Manisa) – Soma konuşmasında baret elimde diye beni Meclisten
çıkaracakmışsınız, maaşıma da el koyacakmışsınız. Daha ne yapacaksınız!
MUSTAFA ELİTAŞ
(Devamla) - Üç dakika diye yazılmıyor. Bugüne kadar yapılan bütün uygulamalar
beş dakikadır. 
Bakın “İç
Tüzük’ün 58’inci maddesi ne zaman uygulanmış?” diye Komisyonda arkadaşlar bu
konuyu gündeme getirdiler, birkaç kez uygulanmış ama ne zamanki istismar
edilmeye başlamış, oradan bir milletvekili kürsüdeki konuşmacıya hakaret
edecek, arkasından, gelecek, geçmiş tutanak hakkında “Ben 58’inci maddeye göre
bu hakkımı kullanıyorum.” diyecek ve buradan tekrar hakaret edecek. 
ÖZGÜR ÖZEL
(Manisa) – Yılda bir kez kullanılmış, bir kez. 
MUSTAFA ELİTAŞ
(Devamla) - Bu demokratik bir şart değildir, bu demokratik bir hak da değildir.
Hakaret etmek hiçbir zaman özgürlük değildir, demokrasinin önündeki en büyük
engeldir. 
VELİ AĞBABA
(Malatya) – 26’ncı Dönemde oldu mu Sayın Elitaş? 
MUSTAFA ELİTAŞ
(Devamla) - Bakın değerli milletvekilleri, İç Tüzük değişiklikleriyle ilgili
çeşitli zamanlarda çalışmalar yapılmış.
VELİ AĞBABA
(Malatya) – 26’ncı Dönemde 58’inci madde kullanıldı mı? 
MUSTAFA ELİTAŞ
(Devamla) - Şu anda yaptığımız İç Tüzük değişikliği aslında 1877 tarihindeki
Meclis-i Mebusanın 1876’da kuruluşundan itibaren ortaya çıkan bir iç tüzüktür.
O da Fransa’dan tercüme edilen ve çeşitli aralarla beraber 1914 yılına kadar
uygulanan, 1924 yılında da Türkiye Büyük Millet Meclisinin çıkardığı bir İç
Tüzük. O İç Tüzük de Fransız Parlamentosunun İç Tüzük’ünden olduğu gibi tercüme
edildi. Ne zamana kadar uygulanmış? 1957 yılındaki çeşitli değişiklikler
yapılarak uygulanmış. O 1957 yılındaki İç Tüzük 1973 yılına kadar, 27 Mayıs
darbesinden sonra da uygulanmış. 1973 tarihli İç Tüzük 1961 darbesiyle birlikte
hayata geçecek 1957 İç Tüzük’ünün değişimi olarak gelmiş. Yani burada hangi
maddenin nerede kısıtlandığını ifade ediyorlar? 
İç Tüzük’ün
63’üncü maddesine göre usul tartışması var. Bunu grup başkan vekilleri toplantı
altına almış, imzaya koymuşlar, demişler ki: “İç Tüzük’ün 63’üncü maddesine
göre yapılacak usul tartışmaları iki veya üç dakika olarak anlaşılsın,
uzlaşılsın.” 2011 yılından bugüne kadar yapılan uygulamaların tamamı usul
tartışmalarının üç dakikayla olduğudur. Bizim bu 63’üncü maddedeki fiilî
uygulamayı, teamül hâline gelmiş bir uygulamayı İç Tüzük’ün maddesine ilave
etmemiz nerede muhalefetin sesini kısmak oluyor? 
Sayın Özel, siz
2011’den önce milletvekili değildiniz herhâlde. 2011 yılında biz bu yaptığımız
şeyleri grup başkan vekili arkadaşlarla…
ÖZGÜR
ÖZEL (Manisa) – O zaman milletin ta kendisiydim, yine ayıplıyordum sizi.
MUSTAFA
ELİTAŞ (Devamla) - Şimdi sizin milletvekili arkadaşlarınızın bir kısmı genel
başkan adaylığı içerisinde. O gün grup başkan vekili olan milletvekili
arkadaşlarla Meclis Başkanı başkanlığında yaptığımız toplantıda usul
tartışmalarının üç dakika olması konusunda mutabık kaldık.
İç
Tüzük'ün 73’üncü maddesi, mesela, diyor ki: “Bir kanun teklifinin, tasarısının
havale edildiği komisyona itiraz etme hakkı.”, “Bu ne zaman uygulanmış?” diye
sorulduğunda… Bir milletvekili komisyonda sordu, bir kere uygulanmış?
Bakın,
değerli milletvekilleri, kanun tasarısının…
ÖZGÜR
ÖZEL (Manisa) – Bir kere, onu da ben kullanmıştım.
MUSTAFA
ELİTAŞ (Devamla) – Sen kullanmadın, Sayın Hamzaçebi kullandı.
ÖZGÜR
ÖZEL (Manisa) – Ben, ben, ben, yanlış biliyorsunuz, 26’ncı Dönemde de, 24’te
de.
MUSTAFA
ELİTAŞ (Devamla) – Bakın, değerli milletvekilleri, Sayın Hamzaçebi, Sayın
Güldal Mumcu’nun yönettiği bir toplantıda 73’üncü maddeye göre itiraz etti, ben
itiraz ettim, arkaya geçtik. 
ÖZGÜR
ÖZEL (Manisa) – O, Güldal Hanım’ın yanlış kullanma eylemi, 23’üncü Dönem o.
MUSTAFA
ELİTAŞ (Devamla) – Sayın Güldal Mumcu’yla konuşursunuz eğer aranız iyiyse,
Sayın Güldal Mumcu’ya açarsınız, sorarsınız. 
ÖZGÜR
ÖZEL (Manisa) – Tabii, iyi.
VELİ
AĞBABA (Malatya) – Biz sizin gibi değiliz ki, biz hemen bizden olmayanı
terörist yapalım.
MUSTAFA
ELİTAŞ (Devamla) - 73’üncü maddeye göre itirazı, aslında 74’e göre kanun
teklifinin sıralamasına itirazı konusunda Sayın Mumcu oradan “Ben hata yapmışım
ama bu hatayı bundan sonra yapmayacağım.” dedi ve ondan sonra uygulanmadı.
73’üncü maddedeki…
VELİ
AĞBABA (Malatya) – Biz sizin partiniz değiliz, bakanlık yapmış adamlara
“terörist” diyelim. Bizde sizdeki gibi yeni yetme milletvekili yok. Bizde
bakanlık yapanı kimse terörist diye suçlamaz.
MUSTAFA
ELİTAŞ (Devamla) – Düşünebiliyor musunuz değerli milletvekilleri, bir kanun
tasarısı komisyona havale edilmiş, o komisyona bir milletvekili itiraz etmek
için burada beş dakika konuşma yapacak. Hâlbuki İç Tüzük'ün 34’üncü maddesinde
komisyonlara nasıl itiraz edileceği açık ve net bir şekilde yazılmış.
VELİ
AĞBABA (Malatya) – Başbakan yardımcısı yaptınız, adamı teröristlikle
suçladılar, bizde olmaz öyle şey, bizde olmaz.
MUSTAFA
ELİTAŞ (Devamla) – Bir komisyonun diğer bir komisyona havale edilen bir işe
nasıl itiraz edeceği, kendisine nasıl geleceğiyle ilgili konu İç Tüzük'e
konulmuş.
VELİ
AĞBABA (Malatya) – Bizde çünkü dört takla atan milletvekili olmaz, bakan olmaz,
asla olmaz.
MUSTAFA
ELİTAŞ (Devamla) - Bakın, bir de, “İç Tüzük'ün 37’nci maddesinde bizim sözümüzü
kesiyorlar.” diyorlar.
Bakın,
değerli milletvekilleri, 2011 yılına kadar… Burada tecrübeli olmayan arkadaşlar
var, eski grup başkan vekillerine, eski genel başkan yardımcılarına
sorabilirler İç Tüzük'ün 37’nci maddesi “Kanun teklifi veren, yani kırk beş gün
içerisinde komisyonda görüşülmeyen bir teklifi Genel Kurula doğrudan indirmekle
ilgili konu teklifi veren milletvekili tarafından konuşulur, ona da cevap iktidar
partisi milletvekili tarafından verilir.” diyor.
Bir
gün grup başkan vekillerinden biri rica etti bize, dedi ki: “Böyle böyle, bir
milletvekili arkadaşımıza gündem dışı söz veremedik veya şu konuda
arkadaşımızın konuşması var, ne olur bu konuşmayı alıp bizim arkadaşımıza verir
misiniz?” dediler. Ve o günden sonra bunlar gelenek hâline geldi. İç Tüzük 37
sizin hakkınızı gasp değil, aslında iktidarın muhalefete bir lütfuydu. Bunu
açık ve net bilmeniz lazım. Ama şimdi, bakıyorsunuz, biz getiriyoruz İç Tüzük
37’yi, bir milletvekili dört yılı kapatmış, bir milletvekili dört yıllık İç
Tüzük 37’yi kapatmış ama diğer siyasi partilerin de İç Tüzük 37’e göre
verdikleri kanun teklifi var. O sayın milletvekili Komisyona geliyor, diyor ki:
“Ne olur şuraya bir geçici madde koyun veya parantez içi bir hüküm koyun; bu
27’nci Dönemde uygulansın.” Ve bunu da muhalefet partisi milletvekili
arkadaşlar sanki bir hakkın savunması gibi iddiayla birden istiyorlar. Aslında
şunu demesi lazımdı -demokrat bir kafa, başkalarının fikrine hürmet eden bir
kafa- o partinin grup başkan vekili şunu söyleyebilmeliydi “Nasıl böyle bir şey
yaparsın? Diğer siyasi partilere mensup milletvekillerinin kanun teklifini de
İç Tüzük’ün 37’nci maddesine göre kırk beş gün geçtikten sonra Genel Kurul gündemine
indirme hakkını gasbediyorsun; onu yapamazsın.” diye eleştirme durumunu
onlardan beklerken maalesef bunu hak gibi savunan, demokrat diye iddia eden ama
sadece tırnak içinde demokrat zihniyetin var olduğunu Komisyonda gördüm.
Düşünebiliyor musunuz değerli milletvekilleri, bugüne kadar sadece salı günleri
yapılan İç Tüzük 37’yle ilgili düzenleme bir milletvekilinin gasbetmesiyle
birlikte -bilerek söylüyorum, altını çizerek söylüyorum- bir milletvekilinin
dört yıl süreyle o konuyu gaspetmesinden dolayı maalesef diğer siyasi partilere
ait kanun teklifleri görüşülemiyor. O gün Komisyonda Milliyetçi Hareket Partisi
ile herhâlde HDP’li milletvekili arkadaşlarımızın da… Tahmin ediyorum, yanlış
olabilir rakamlar, 300 küsur tane Milliyetçi Hareket Partisinin İç Tüzük 37’ye
göre sırada bekleyen kanun teklifi var. Aynı şekilde, HDP’nin 100’e yakın
sırada bekleyen kanun teklifi var ama sadece bir milletvekilinin kanun teklifi
bugün İç Tüzük 37’ye göre salı günleri gündeme alınıyor. Eğer biz İç Tüzük’teki
bundan önceki uygulamaları dikkate almış olsaydık o süreç içerisinde İç Tüzük
37’ye uygun kanun teklifini burada konuşan milletvekilinin soracağı soruya
iktidar partisinden bir milletvekilinin, “olur” veya “olmaz” hakkında
cevaplarını dinleyip, Genel Kurulun o kanaat doğrultusunda, burada açıklama
yapan milletvekili doğrultusunda oylarını kullanma ihtiyacı veya oylarını
kullanmadaki yönleri ortaya çıkmış olacaktı.
Bakın, değerli
milletvekilleri, söz kesme diye bir şey yok. İç Tüzük’ün 37’nci maddesi aynen
devam ediyor, iktidarın hakkı olan 37’nci maddedeki beş dakikalık konuşma,
artık, sadece kanun teklifi veren milletvekilinin Genel Kurulu ikna
kabiliyetine kalıyor. Genel Kurulu ikna ederse bu iş olur. Nitekim, şu anda
kırmızı gündem var önünüzde. Kocaeli Milletvekili Sayın Haydar Akar’ın kırmızı
gündemde bir kanun teklifi var. 
Değerli
milletvekilleri, aslında, eğer İç Tüzük’ün 49’uncu maddesini okursanız, grup
önerilerinin sadece salı günü verileceğini bilirsiniz. 
O kanun
tekliflerini iktidar partileri hep reddederler, hep “hayır” oyu kullanırlar.
Niye “hayır” oyu kullanırlar biliyor musunuz? Çarşamba ve perşembe günleri
sadece kanun tasarı ve teklifleri ile komisyonlardan gelen diğer işleri
görüşmeye ayrıldığı için o yapılabilir. Eğer bundan önceki dönemlerde, 2011 yılından
önceki dönemlerde, İç Tüzük’ün 37’nci maddesine göre bir kanun teklifi
komisyonun gündemine alındığı takdirde, çarşamba ve perşembe günleri o gündemde
olan maddeyi siyasi parti gruplarının grup önerisi verme imkânları da ortaya
çıkmış olur.
Bakın, değerli
milletvekilleri, bir de 23’üncü Dönemden itibaren, 2011 yılından itibaren ve
özellikle de 2012 yılına geldiğimizde, istismar edilen grup önerileri vardı.
2011 yılında, 23’üncü Dönemde 200 küsur tane grup önerisi verilmiş. Ondan
önceki dönemlerde 75 tane, 50 tane, 30 tane ve genellikle iktidar grubu grup
önerisi verir, muhalefet de eleştirir. Buraya çıkar, iktidar grubunun grup
önerisinin aleyhinde konuşurken, “Biz bu iktidarı anlayamıyoruz, planlarını
bilmiyoruz. Bugünden yarına karar değiştiriyorsunuz. Ne olur, sizin gündeminiz
yok mu? Bir haftayı ne yapacağımızı bilelim, milletvekillerimizi o şekilde
görevlendirelim.” diye itirazları olurdu. Öyle değil mi?
ÖZGÜR ÖZEL
(Manisa) – Öyle.
MUSTAFA ELİTAŞ
(Devamla) – O şekilde itirazları olurdu. 
Bakın
değerli milletvekilleri, muhalefet partileri grup önerileri vermezdi çünkü salı
günleri denetime ayrılmıştı, o gün çeşitli denetim konuları görüşülür, sorular
cevaplandırılırdı. Bu süre içerisinde, geçmiş uygulamalarda İç Tüzük’te
olmamasına rağmen, soru-cevap kısmında Meclis başkan vekili “Sorulara cevap
vermek isteyen bakan şu sorulara cevap verecek.” der ama soruların da esas
numarasını, özetini vesairesini okur, yarım saat geçerdi. 
Biz
dedik ki: Bakın, değerli milletvekilleri, değerli muhalefet partisine mensup
arkadaşlar, bu soruların okunmasıyla zaman kaybetmeyelim, gelin burada bakan
bir saat süreyle veya iki saat süreyle sadece sorulara cevap versin. Nitekim o
uygulamayla birlikte… Bunu da siyasi parti grup başkan vekilleriyle yaptığımız
mutabakat çerçevesinde ortaya çıkardık. 2011 mutabakatıyla ortaya çıkan… Hatta
tutanakları okursanız o zaman grup başkan vekili itiraz etmiş; Meclis başkan
vekili “Sadece soruları okutacağım; bakan, şu sıralardaki -30 tane, 50 tane-
soruya cevap verecek.” derken oradan, oradan, oradan muhalefet partisi grup
başkan vekilleri itiraz etmişler “Sayın Başkan, bu, teamül olmasın, bir kerelik
bu işi yapıyoruz.” diye. Hâlbuki muhalefetin yapması gereken şu: Orada
soruların okunması değil, verilen sorulara cevap çok önemli bir hadise. Biz
soruyu kimin sorduğunu değil, sorulan soruya verilen cevabı dinlemek üzere
zaten sözlü soruları soruyoruz. 
Sözlü
soruyla ilgili bir cümle söyleyeyim değerli arkadaşlar: Hani “Sözlü soruyu
kestiniz.” diyorlar ya, “Meclisin, Parlamentonun denetimini ortadan
kaldırdınız.” diyorlar ya, sözlü soru nedir biliyor musunuz? Türkiye Büyük
Millet Meclisi Başkanlığına yazıyla verilen soru önergesidir. Bunun tek
özelliği, burada bakanın yazıyla sorulan soruya sözlü cevap vermesidir. Hiçbir
farkı yok çünkü bizim yaptığımız yeni düzenlemeyle birlikte, 2019 yılında
hayata geçecek yeni sistemle birlikte artık sözlü sorular, burada bakan cevap
veremeyeceğinden dolayı, yazılı soru hâline gelmiş ve Anayasa’da yazılı
sorulara ne zaman cevap verileceği yazılmamışken, İç Tüzük’te herhangi bir
yaptırımı yokken bizim yaptığımız Anayasa değişikliğiyle birlikte yazılı soruya
ne zaman cevap verileceği de açık ve net hüküm altına alınmış yani bundan önce
sümen altı edilen, hiçbir müeyyidesi olmayan veya kamuoyunun bilgisi dâhilinde
bulunmayan sorular artık Hükûmet tarafından cevaplanmadığı takdirde hem siyasi
partilerin, muhalefet partilerinin hem de milletin eleştirebileceği bir noktaya
doğru gelmiş; önemli bir değişikliği yaptığımızı ifade ediyorum.
ÖZGÜR
ÖZEL (Manisa) – Bugüne kadar kaç soru önergesi sümenaltı oldu?
MUSTAFA ELİTAŞ
(Devamla) – Bakın, değerli milletvekilleri, bir siyasi parti, grup önerisi
veriyor. “Sözümüzü kesiyorsunuz grup önerisinde.” diyor.
ÖZGÜR ÖZEL
(Manisa) – Evet.
MUSTAFA ELİTAŞ
(Devamla) – Ama bakıyorsunuz, siyasi parti, grup önerisinde yoklama istiyor.
Yoklama niye istenir? 
İSMAİL TAMER
(Kayseri) – Kapatmak için.
MUSTAFA ELİTAŞ
(Devamla) – Evet, Türkiye Büyük Millet Meclisini kapatmak için istenir. Siyasi
partinin grup önerisinde yoklama istemeyeceksin ki diğer siyasi partinin
hakkına da tecavüz etmeyeceksin, öbür siyasi partinin grup önerisinin
konuşulmasına da imkân vereceksin. Ama sen kalkıyorsun, yoklama
istiyorsun ve birinci yoklamada diyelim ki 164 kişi bulamadık -20 tane ihtiyaç
var ya yoklama için 57’nci maddeye göre- ikinci yoklamaya yoklama isteyen
muhalefet partisi girmiyor. Niye girmiyor? “Meclisi çalıştırmak iktidar
partisinin görevi.” diyor. Hâlbuki muhalefet partisi grup önerisinde “Biz şu şu
konuları görüşmek üzere, acil diye bildiğimiz, önemli diye ortaya koyduğumuz
konuları görüşmek üzere Türkiye Büyük Millet Meclisinin çalışmasını istiyoruz.”
diyecek. Türkiye Büyük Millet Meclisinin o konuları görüşmekten kaçan bir
iktidarı varsa ancak o, yoklamayı isteyebilir.
MUHARREM ERKEK
(Çanakkale) – Sürekli kaçıyorsunuz, hepsi reddediliyor.
OKAN
GAYTANCIOĞLU (Eskişehir) – Maaş alıyoruz ya, maaş alıyoruz. Maaşımızı hak
etmemiz gerekmiyor mu?
MEHMET UĞUR
DİLİPAK (Kahramanmaraş) – Kaç kişi geliyorsunuz?.
MUSTAFA ELİTAŞ
(Devamla) – Ama işin gerçek tarafı, muhalefet partisi kendi sesini kısmak için,
kendi sözünü engelleyebilmek için, diğer muhalefet partilerinin hakkına tecavüz
edebilmek için… Hâlbuki kendisinin de değil biliyor musunuz, başka bir
partinin. Ki sıralama da o şekilde oluyor, bu da 2007 yılında yaptığımız bir
uzlaşma gereği.
Değerli
arkadaşlar, grup önerileri İç Tüzük’ün 87’inci maddesine göre aykırılık
sırasına göre okunurdu; aykırılık sırasına göre okunur, ona göre işleme
alınırdı. En aykırı grup önerisi iktidar partisinin olduğundan dolayı o grup
önerisi oylandıktan sonra muhalefet partisinin grup önerisi düşerdi. Kulakları
çınlasın, ya Haluk Koç ya Kemal Anadol dedi ki Sayın Kapusuz’la görüşürken: “Ya
Sayın Kapusuz, siz böyle böyle getiriyorsunuz. Aykırı önerge sizinki, sizin
aykırı önerge görüşüldükten sonra bizimki görüşülmüyor, bizim hakkımız
gasboluyor. Zaten fazla da grup önerisi vermiyoruz. Önce bizimki, sonra sizinki
olsun.” Buna da “Evet.” dedik, teamül o oldu ve bundan sonra, Türkiye Büyük
Millet Meclisinde temsil edilen en küçük partiden yukarıya doğru bunu yapmaya
başladık. 
Bakın, değerli
milletvekilleri, biz Komisyonda bunu görüşürken, grup önerilerini görüşürken
26’ncı Dönemde -bir buçuk senesini ancak tamamladı veya tamamlamadı- 321 grup
önerisi konuşmuşuz; 26’ncı Dönemde 321 grup önerisi konuşmuşuz bugünkü 2 hariç.

MUHARREM ERKEK
(Çanakkale) – Ülke yangın yerine dönmüş. 
MUSTAFA ELİTAŞ
(Devamla) – Biz Komisyonda görüşürken çalıştığımız üç günde 2 mi verdiler, 3 mü
verdiler bilmiyorum. O zaman 2 verdilerse 6; 3 verdilerse 9… 321’in üzerine 11
ilave ettiğiniz zaman 332 grup önerisi konuşmuşuz. “Bizim sözümüzü
kısıyorsunuz…” Biz sizin sözünüzü kısmıyoruz, biz sizin konuyla ilgili
konuşmanızı arzu ediyoruz, istiyoruz. 
Bakın, değerli
milletvekilleri, Anayasa görüşmelerinde saat on birde gündeme geçtik ve
genellikle de saat üçte ya da ikide kapattık. Ramazan mıydı Anayasa
görüşmeleri? Sen değilsin Ramazan. (AK PARTİ sıralarından gülüşmeler) O süreç
içerisinde saat iki veya üçte Anayasa görüşmelerini burada kapattık. On birde Genel
Kurul çalışmaya başladı, üçte kapattıysak dört saat görüştük. 
Şimdi biz
diyoruz ki: Bakın, değerli milletvekilleri, kanun tasarı ve tekliflerini eğer
görüşürsek, 14.00’te de Türkiye Büyük Millet Meclisini açarsak saat 21.00’e
kadar bütün meramımızı anlatma imkânımız mevcut. Kanun üzerinde her şeyi dile
getirebilirsiniz. Zaten 21.00’den sonra da çalışma ihtiyacımız yok. 
Yine, kulakları
çınlasın -burada eski milletvekili arkadaşlar vardı- Sayın Kemal Anadol derdi
ki bu uzatmalardan vesairelerden sonra: “Şu anda bu saatte çalışanlar sadece
Türkiye Büyük Millet Meclisi üyeleri ile…”
MEHMET ERDOĞAN
(Gaziantep) – Evet. 
MUSTAFA ELİTAŞ
(Devamla) – Evet, Mehmet Erdoğan biliyor, buradaki arkadaşların bir kısmı da
biliyordur. 
ÖZGÜR ÖZEL
(Manisa) – Ha bizde bir kısım biliyor, sizde bir kişi biliyor, yani!
Sizinkilerin hepsi biliyor, bizde bazıları biliyor. 
MUSTAFA ELİTAŞ
(Devamla) – Bakın, değerli arkadaşlar, zamanı kaybettirmek değil, zamanı
verimli kullanmak çok önemli. Sayın Özel dedi ki: “Anayasa Komisyonunda şu
kadar zaman görüşüldü, altmış üç saat çalışıldı.” Milletvekillerinin alın
terini bir tarafa bırakıyorum, yapılan harcamayı, oradaki çalışanların zamanını
ve yakılan elektriğin hesabını yaptı ama Anayasa görüşmeleri sırasında yedi
saat, sekiz saat, on saat gündemi farklı konularla işgal ederken Türkiye
ekonomisini, Büyük Millet Meclisinin zamanını ve elektrik israfını kimse
hesaplamadı. 
Bugün saat
19.30’da biz kanun görüşmeye başladık, İç Tüzük görüşmeye başladık. Genel Kurul
kaçta açıldı? 14.00’te açıldı. Bir saat gündem dışılar ile 15 kişiye söz
veriliyor ve bugün okundu tahmin ediyorum araştırma önergeleri -aslında salı,
çarşamba, perşembe günleri okunurdu- o bir saat o süreyle geçti. Normal
şartlarda 15.00’te bizim Genel Kurulun gündemine geçmemiz gerekirdi, 19.30’da
geçtik. Hiç alakası olmayan, hiç gündemde yeri olmayan… Bir grup başkan vekili
kalkıyor, yirmi dakika burada ayakta konuşuyor iki dakika usul tartışması
yapabilmek için. Başkan diyor ki: “Gel seni kürsüye davet edeyim.” “Bir dakika,
konuşmam bitmedi daha.” diyor. 
ÖZGÜR ÖZEL
(Manisa) – Öyle demiyoruz.
MUSTAFA ELİTAŞ
(Devamla) – Böyle iş mi olur Allah aşkına ya!
Bakın,
arkadaşlar, kuralsızlık kural olmaya başladığı anda burada demokrasi olmaz,
burada azınlığın çoğunluğa tahakkümü olur. Şu anda biz onu görüyoruz. (AK PARTİ
ve MHP sıralarından alkışlar)
NURHAYAT ALTACA
KAYIŞOĞLU (Bursa) – Anayasa’yı askıya siz aldınız siz, biz almadık. Fiilî durum
yaratan sizsiniz, biz değiliz.
MUSTAFA ELİTAŞ
(Devamla) – Bakın, Milliyetçi Hareket Partisinden bir arkadaş gelip Cumhuriyet
Halk Partisini eleştirirken, ya arkadaş, dediği laf şu, ben de aynen
katılıyorum: “Atatürk sizin şu andaki hâlinizi görse partinizi kapatmak değil,
hepinizi falakaya yatırırdı.” (AK PARTİ sıralarından alkışlar) 
ALİ ŞEKER (İstanbul)
– Medreseler kapatıldı, medreseler! 
MUSTAFA ELİTAŞ
(Devamla) – Yani bunu söylemek bir eleştiri. Ama oradan masalara vuruyorsunuz,
sıralara vuruyorsunuz. 
ALİ ŞEKER
(İstanbul) – Siz falakada kalmışsınız, hâlâ, falakada. 
MUSTAFA ELİTAŞ
(Devamla) – Bu eleştirilerden niye rahatsız oluyorsunuz? Eleştirilerden
rahatsız olmayın. Ama en önemli mesele hakaret. 
ALİ ŞEKER
(İstanbul) – Çocukları falakaya yatırmaya başladılar.
ÖZGÜR ÖZEL
(Manisa) – Senin Genel Başkanın sizi falakaya yatırır, bizde öyle bir şey yok.
Bakanlara tekme atmak senin Genel Başkanında var, milletvekili dövmek sizde
var; bizde yok. 
ALİ ŞEKER
(İstanbul) – Falaka döneminde kalmışsınız.
MUSTAFA ELİTAŞ
(Devamla) – Şimdi diyorlar ki: “İç Tüzük’ün 160, 161, 162’nci maddelerinde bir
ceza getirdiniz.” Getirdiğimiz bu ceza ne biliyor musunuz? Kardeşim, Türk
milletine hakaret edersen, eğer bu milleti sen soykırımla suçlarsan o bu
millete hakarettir, bu milletin ortak geçmişini suçlamaktır. 
ALİ ŞEKER
(İstanbul) – Falakacıların elinden geçmişsiniz.
MUSTAFA ELİTAŞ
(Devamla) – Biz onun burada söylenmesine müsaade etmeyiz. Anayasa’nın 83’üncü
maddesi de zaten budur. (AK PARTİ sıralarından alkışlar) 
ERTUĞRUL KÜRKCÜ
(Mersin) – Soykırımı milletler değil devletler yapıyor! Soykırım yapmış millet
gördün mü bugüne kadar?
MUSTAFA ELİTAŞ
(Devamla) – Anayasa’nın 83’üncü maddesi kürsü dokunulmazlığını söylüyor ama
83’üncü maddede…
(Mikrofon
otomatik cihaz tarafından kapatıldı) 
MUSTAFA ELİTAŞ
(Devamla) – Başkanım…
ERTUĞRUL KÜRKCÜ
(Mersin) – İttihat Terakkici oldunuz!
BAŞKAN – Bir
dakikada tamamlayın lütfen.
MUSTAFA ELİTAŞ
(Devamla) – Arkadaşlar, biz bunu 10+20 dakika diye ilave edelim dedik ama
-siyasi parti gruplarıyla da konuştuk- olmamıştı. Eğer Sayın Başkan müsaade
ederse, biraz sonra konuşacak arkadaştan beş dakika bana verirsiniz. 20 dakika
diye anlaştık, İç Tüzük’e aykırı bu anlaşma. Gelin Danışma Kurulunu imzalayalım
diyoruz, “Yok.” diyorlar. 
Bakın, enteresan
bir şey. Dedik ki: Bu İç Tüzük görüşmeleri sırasında 20 dakika bunu yapalım,
bölümleri de 10+10 yapalım, Doğru mu?
ÖZGÜR ÖZEL
(Manisa) – 20+10.
MERAL DANIŞ
BEŞTAŞ (Adana) – 20+10.
MUSTAFA ELİTAŞ
(Devamla) – Hayır, 10+10.
BAŞKAN –
Bölümlerle ilgili.
MUSTAFA ELİTAŞ
(Devamla) – 10+10, bölümlerle ilgili 10+10…
ÖZGÜR ÖZEL
(Manisa) – Ha...
MUSTAFA ELİTAŞ
(Devamla) – …geneli üzerinde 20+10 yapalım dedik, 20+10’u kabul etmemişsiniz.
ÖZGÜR ÖZEL
(Manisa) – Hayır, biz etmedik değil, Başkan etmedi ya.
MERAL DANIŞ
BEŞTAŞ (Adana) – Hayır…
MUSTAFA ELİTAŞ
(Devamla) - Neyse, uzlaşmışsınız ya. Uzlaştınız mı?
ÖZGÜR ÖZEL (Manisa)
– Başkan reddetti.
MUSTAFA ELİTAŞ
(Devamla) - Arkadaşlar, siz teklifinizi etmişsiniz, biz de 10+10’da uzlaşmışız,
uzlaşma bu zaten.
MEHMET DOĞAN
KUBAT (İstanbul) – Tamam, doğru.
MUSTAFA ELİTAŞ
(Devamla) - Eğer senin dediğin olursa dayatma olur, “İlla ki o.” dersen dayatma
olur.
ÖZGÜR ÖZEL
(Manisa) – Hayır, reddetmedik ya.
MUSTAFA ELİTAŞ
(Devamla) - Uzlaşma yapılmış, uzlaşma da bu şekilde olmuş.
ÖZGÜR ÖZEL
(Manisa) – Reddetmedik, niye reddedelim? 
MUSTAFA ELİTAŞ
(Devamla) - Eğer Başkan müsaade ederse ben bir sonraki arkadaştan… Nasıl olsa…
Danışma Kurulu olması gerekir arkadaşlar bunun. 
BAŞKAN – Başkan,
müsaade etmiyorum, lütfen tamamlayın, toparlayın. Kusura bakmayın, İç Tüzük’e
göre yönetmek zorundayız.
MUSTAFA ELİTAŞ
(Devamla) – Ama Sayın Başkanım, biraz sonra yirmi dakikayı neye göre
vereceksiniz?
BAŞKAN – Sayın
Başkanım, lütfen toparlayın.
(Mikrofon
otomatik cihaz tarafından kapatıldı) 
MUSTAFA ELİTAŞ
(Devamla) – Sayın Başkanım, İç Tüzük’ün 60’ncı ve 81’inci maddesi bir Danışma
Kurulu kararı olmadan süreleri uzatmayı engelliyor.
MURAT EMİR
(Ankara) – Kürsü işgali yapmayın lütfen. 
İLKNUR İNCEÖZ
(Aksaray) – Şahıstan veriyoruz Başkanım.
MUSTAFA ELİTAŞ
(Devamla) - Ya Danışma Kurulu yapacaksınız ya bana beş dakika verin, konuşayım.

BAŞKAN –
Teşekkür ederim efendim. 
Buyurun,
yerinize lütfen Sayın Elitaş.
MUSTAFA ELİTAŞ
(Devamla) – Bakın, değerli milletvekilleri, biz hiç kimsenin sözünü kesmiyoruz.
MURAT EMİR
(Ankara) – Sözü kesilmek nasılmış, anladınız mı?
MUSTAFA ELİTAŞ
(Devamla) – Sadece Türkiye Büyük Millet Meclisinin verimli, etkin ve huzurlu
çalışmasını arzu ediyoruz.
İLKNUR İNCEÖZ
(Aksaray) – Sayın Başkanım, şahıs konuşmasından verin. 
MUSTAFA ELİTAŞ
(Devamla) – Çünkü İç Tüzük değişikliği metninde 8 milletvekilinin imzası var,
bu milletvekillerinin imzası… Genel başkanlara gitti, kabul ettiler. 
MURAT EMİR
(Ankara) – Sayın Elitaş İç Tüzük’e uyun lütfen.
NURHAYAT ALTACA
KAYIŞOĞLU (Bursa) – Korsan sunum yapıyorsunuz.
MUSTAFA ELİTAŞ
(Devamla) - Arkasından ikinci toplantıyı yaptık, grup başkan vekilleriyle
toplantı yaptık. Yaptığımız toplantıda, burada anlaşılan 162’nci madde dâhil
sadece uzlaşamadığımız 21-22 maddeyi görüştük. Onlardan 9 tanesinde anlaştık,
5-6 tanesi kaldı. Bu İç Tüzük teklifinde imzası olan arkadaşlar, maalesef, şu
anda diyorlar ki: “Bizi kandırmışsınız, bizi aldatmışsınız.” Buna imza atan
arkadaşlara haksızlık yapıldığını düşünüyorum.
Hepinize
saygılar sunuyorum. (AK PARTİ sıralarından alkışlar)
BAŞKAN –
Teşekkür ediyorum Sayın Elitaş, çok sağ olun.
MUHARREM İNCE
(Yalova) – Sayın Başkan…
BAŞKAN – Buyurun
Sayın İnce.
MUHARREM İNCE
(Yalova) – Sayın Elitaş, Grup Başkan Vekilimiz, Sayın Özgür Özel’e “2011’den
önce siz yoktunuz.” dedi, CHP grup başkan vekilinin bir uygulamasını yanlış
aktardı, Genel Kurulu yanlış bilgilendirdi; izin verirseniz onu açıklamak
istiyorum. 
BAŞKAN – Sizi mi
kastetti efendim?
ÖZGÜR ÖZEL
(Manisa) – “Sonradan genel başkan adayı olmuş.” dedi.
MUHARREM İNCE
(Yalova) – Yani şöyle: Ben dersem…
BAŞKAN – Grup
adına…
ÖZGÜR ÖZEL
(Manisa) – Hayır, şahsına.
BAŞKAN – Tamam,
grup adınaysa buyurun.
ÖZGÜR ÖZEL
(Manisa) – Şahsına, şahsına…
MUHARREM İNCE
(Yalova) - “…bu salonda frak giymiş sakallı bir kişi” dersem, sizin adınızı
vermezsem siz anlaşılmaz mısınız?
ÖZGÜR ÖZEL
(Manisa) – “Sonradan genel başkan adayı olmuş.” dedi.
MUHARREM İNCE
(Yalova) – “Genel Başkan adayı olmuş milletvekili.” dedi, o da benim, bunu
söylemek istemiyorum.
BAŞKAN – Sayın
Elitaş, Sayın İnce’yi mi kastettiniz?
MUSTAFA ELİTAŞ
(Kayseri) – Hayır, Haluk Koç da genel başkan adayıydı, Haluk Koç genel başkan
adayıydı Sayın Başkan. 
BAŞKAN – Peki,
buyurun Sayın İnce.
MUSTAFA ELİTAŞ
(Kayseri) – Sayın Başkan, yani sadece genel başkan adayı Sayın İnce değil ki
Haluk Koç da genel başkan adayıydı.
BAŞKAN
– İki dakika süre veriyorum.
Buyurun.
(CHP sıralarından alkışlar) 
IX.- SATAŞMALARA İLİŞKİN KONUŞMALAR (Devam)
13.- Yalova Milletvekili Muharrem İnce’nin, Kayseri
Milletvekili Mustafa Elitaş’ın 492 sıra sayılı İç Tüzük Değişiklik Teklifi’nin
tümü üzerinde AK PARTİ Grubu adına yaptığı konuşması sırasında şahsına sataşması
nedeniyle konuşması
MUHARREM
İNCE (Yalova) – Bütün iktidar milletvekilleri, muhalefetin bir hakkı kötüye
kullandığından bahsediyor. Bakın, şimdi, 21’inci Dönem Parlamentosunda
MHP-ANAP-DSP Hükûmetinde temel kanun görüşülmüş. Var temel kanun İç Tüzük’te.
Kaç kez görüşülmüş biliyor musunuz? Dört kez sadece, sadece dört kez. Siz
yetmiş kez, seksen kez temel kanunu konuşuyorsunuz. 
RAMAZAN
CAN (Kırıkkale) - Onlar kanun çıkarmıyordu ki.
MUHARREM
İNCE (Devamla) - Ya, insan utanır, 16 maddelik bir kanun temel kanun olur mu,
olur mu böyle bir şey? Bakın, eğer siz geçmişten örnekler istiyorsanız, şöyle
bir bakın, Parlamento tarihinde temel kanunu sizin kadar kullanan başka bir
iktidar yoktur; birincisi bu.
İki:
Sizin derdiniz uzlaşma değil ki. Sayın Elitaş, birlikte çıkarmadık mı Borçlar
Kanunu’nu? Türk Ticaret Kanunu’nu birlikte çıkarmadık mı? 1.500 maddelik kanunu
burada birkaç günde çıkarmadık mı uzlaşarak, anlaşarak?
MUSTAFA
ELİTAŞ (Kayseri) – Üç günde çıkardık.
MUHARREM
İNCE (Devamla) - 1.500 madde; 600 küsur madde biriydi, 1.400-1.500 madde
biriydi. Demek ki sizin derdiniz uzlaşmak değil. 
Bakınız,
hızlı yasama nitelikli yasama demek değildir. Bir demokrasinin gücü iktidarın
gücüyle ölçülmez, bir demokrasinin gücü muhalefetin gücüyle ölçülür. Siz ortak
iyiyi bulmak istemiyorsunuz. Çok eskiden örnekler istiyorsanız TİB’e bir bakın.
Yapmayın dedik TİB’le ilgili yasada, yaptınız, sonra “pislik yuvası” dediniz.
Özel yetkili mahkemelere bakın, TÜBİTAK’a bakın, bunların hepsine bakın. 
“Yoklama
bir meclisi kapatmak içindir.” diyorsunuz; çok yazık, çok üzüldüm buna, buna
cevap vereceğim maddelerde. 
Atatürk
bizi falakaya yatırmazdı ama siz dayak yiyen bakanlara dikkat edin. 
Teşekkürler.
(CHP sıralarından alkışlar) 
BAŞKAN
– Teşekkür ederim.
MUSTAFA
SEZGİN TANRIKULU (İstanbul) – Efendim, sayın grup başkan vekili biraz önceki
konuşmasında “İç Tüzük’ün 37’nci maddesine göre bir milletvekili dört yılı
gasbetmiş.” dedi. 
BAŞKAN
– Sizden bahsetti mi Sayın Tanrıkulu?
MUSTAFA
SEZGİN TANRIKULU (İstanbul) – Benden bahsetti, evet. 
MUHARREM
ERKEK (Çanakkale) - Evet, ismini vererek.
NURHAYAT
ALTACA KAYIŞOĞLU (Bursa) - “37’nci maddeyi kullanan kişi.” dedi.
MUSTAFA
ELİTAŞ (Kayseri) – Sayın Başkan, ben, bakın isim vermedim, dedim ki:
Başkalarının hakkını gasbeden, İç Tüzük 37’yi kullanan…
MUSTAFA
SEZGİN TANRIKULU (İstanbul) – Benden bahsetti efendim.
MUHARREM
ERKEK (Çanakkale) – İsim vermeye gerek var mı Sayın Elitaş? “Gasbeden” dediniz.
NURHAYAT
ALTACA KAYIŞOĞLU (Bursa) – Ama “Komisyona geldi.” dediniz, Sezgin Bey’di o.
BAŞKAN
– Sayın Tanrıkulu, bakın, isim vermedi, ben de dinledim, isim vermedi. 
MUSTAFA
SEZGİN TANRIKULU (İstanbul) - Sayın Başkan, arife tarif gerekmez, bu Parlamento
biliyor ki o milletvekili benim, herkes biliyor beni. Ben dedim ki Komisyona...
NURHAYAT
ALTACA KAYIŞOĞLU (Bursa) – Ama komisyona geldi, komisyonda geçici olarak...
BAŞKAN
– Peki, dört yıllık İç Tüzük 37 önerge hakkını siz tamamen doldurdunuz mu? Bu,
doğru bir şey mi? 
NURHAYAT
ALTACA KAYIŞOĞLU (Bursa) - Söz hakkını verin işte, açıklasın! 
MUSTAFA
SEZGİN TANRIKULU (İstanbul) – Bakın, bir saniye, ben gelip orada cevap
vereceğim, benimle polemiğe girmeyin, ben orada cevap vereceğim. 
BAŞKAN
- Sayın Tanrıkulu...
MUHARREM
ERKEK (Çanakkale) – Siz niye taraf oluyorsunuz Sayın Başkan?
BAŞKAN
– Bir saniye...
NURHAYAT
ALTACA KAYIŞOĞLU (Bursa) - Komisyona geldi, “Bunu erteleyin.” dedi. 
MUSTAFA
SEZGİN TANRIKULU (İstanbul) – “Gasbetmek” ne demek Sayın Başkan?
BAŞKAN
– Sayın Tanrıkulu’nu dinliyorum arkadaşlar, hep birlikte konuşmayın. 
Buyurun.

MUSTAFA
SEZGİN TANRIKULU (İstanbul) – Sayın Başkan, bana cevap vermeyin, “gasbetmek” ne
demek? 
BAŞKAN
– Ne demek?
MUSTAFA
SEZGİN TANRIKULU (İstanbul) – İç Tüzük’teki bir hakkı gasbetmek. 
BAŞKAN
– Ama sizin isminizi vermedi diyorum. O dediği, kastettiği, bir dönem boyunca
bütün İç Tüzük 37 hakkını doldurdunuz mu siz? 
MUSTAFA
SEZGİN TANRIKULU (İstanbul) – Hayır, benim diyorum, bugüne kadar kullanan
benim. 
BAŞKAN
- Doldurduysanız buyurun o zaman.
Buyurun.
(CHP sıralarından alkışlar) 
İki
dakika süre veriyorum. 
MUSTAFA
SEZGİN TANRIKULU (İstanbul) – Ayıp, Sayın Başkan, ayıp size!
BAŞKAN
– Bir saniye, size ayıp niye bize ayıp?
MUSTAFA
ELİTAŞ (Kayseri) – Sayın Başkan... Bakın, Sayın Başkan...
MUSTAFA
SEZGİN TANRIKULU (İstanbul) – Benimle polemiğe girmeyeceksiniz.
BAŞKAN
- Ne demek polemiğe girmeyeceksin?
MUSTAFA
SEZGİN TANRIKULU (İstanbul) – Benim hakkımı kullanmamı sağlayacaksın. 
NURHAYAT
ALTACA KAYIŞOĞLU (Bursa) – İthamda bulunuyorsunuz!
BAŞKAN
– O hakkı gerek görürse ben veririm, kullandırırım ama izah etmem lazım. 
MUSTAFA
SEZGİN TANRIKULU (İstanbul) – İç Tüzük’e göre “gasbetmek” ne demek?
BAŞKAN
– Bakın, Sayın Tanrıkulu, konuşacaksanız konuşun, böyle davranmayın. 
MUSTAFA
SEZGİN TANRIKULU (İstanbul) – Kullandıracaksınız tabii ki! 
BAŞKAN
– Hayır, kusura bakmayın.
MUSTAFA
SEZGİN TANRIKULU (İstanbul) – Bu polemiği benimle yapamazsınız!
ÖZGÜR
ÖZEL (Manisa) – Tamam, Başkan, tamam.
BAŞKAN
– Konuşacaksanız o zaman benimle muhatap olmayın böyle. Sizin böyle yapmaya
hakkınız yok. 
MUSTAFA
SEZGİN TANRIKULU (İstanbul) – Dokuz yıldır...
BAŞKAN
– Sayın Tanrıkulu, bakın...
Bir
saniye, açmadım sistemi. 
MUHARREM
ERKEK (Çanakkale) – İsteyen her milletvekiline o hakkını kullandırıyor Sayın
Tanrıkulu. 
MUSTAFA
SEZGİN TANRIKULU (İstanbul) – İç Tüzük...
BAŞKAN
– Sistemi açmadım. (CHP sıralarından gürültüler)
Arkadaşlar,
bir saniye. 
Sayın
Tanrıkulu, bakın, sistemi açmadım. 
69’uncu
maddeyi okuyun, lütfen ona göre davranın. 
Ben
niçin söz talep ettiğinizi sormak zorundayım, neye dayanarak siz kürsüye
çıkıyorsunuz, onu algılamak durumundayım. Sataşma olup olmadığının takdirini de
ben yaparım siz değil.
MUHARREM
ERKEK (Çanakkale) – Ama Sayın Başkan, çıkışını da eleştiriyorsunuz!
BAŞKAN
- Her konuşana da “Ben cevap vermek durumundayım.” diyemezsiniz. 
Lütfen...

MUHARREM
ERKEK (Çanakkale) – Siz sormuyorsunuz ki yargılıyorsunuz, itham ediyorsunuz! 
MUSTAFA
SEZGİN TANRIKULU (İstanbul) – Benim, o kişi benim. 
BAŞKAN
– Size öyle söyledi, siz üzerinize alındınız, isim vermedi. 
MUSTAFA
SEZGİN TANRIKULU (İstanbul) – Hangi anlamda konuşacağımı...
BAŞKAN
– Buyurun. 
İki
dakika süre veriyorum.
Lütfen
yeni bir sataşmaya mahal vermeyin. 
14.- İstanbul Milletvekili Mustafa Sezgin
Tanrıkulu’nun, Kayseri Milletvekili Mustafa Elitaş’ın 492 sıra sayılı İç Tüzük
Değişiklik Teklifi’nin tümü üzerinde AK PARTİ Grubu adına yaptığı konuşması
sırasında şahsına sataşması nedeniyle konuşması
MUSTAFA
SEZGİN TANRIKULU (İstanbul) - Değerli arkadaşlar, bakın, “gasp” bir suçtur
Elitaş, bir suçtur. Ben bu İç Tüzük’ten kaynaklı hakkımı kullandım,
gasbetmedim. Siz şu anda Meclisi gasbediyorsunuz, gasp; gasbeden sizsiniz, siz!
(CHP sıralarından alkışlar) Ben bu İç Tüzük’e göre bir hakkı kullandım ve
bugüne kadar 27 kere devrettim, 27 kere. Sen, şu anda yirmi dakika konuştun,
ben iki yılda toplam doksan dakika konuşmuşum, doksan dakika ve şu anda,
söylüyorum Sayın Başkan: 37’ye göre… Hepsini geri çekiyorum, maddeyi geri
çekiyor musunuz? Hepsini geri çekiyorum. 
MUSTAFA ELİTAŞ
(Kayseri) – Niye çekelim canım? Senin gibiler bir daha olmasın diye bu maddeyi
getiriyoruz. 
MUSTAFA SEZGİN
TANRIKULU (Devamla) - Rahatsızlığısınız şundan bakın, rahatsızlığınız şundan:
Burada verdiğim tekliflerden, benim konuşmamdan. Bu madde Sezgin Tanrıkulu’yu
yasaklıyor çünkü sizi ben Türkiye’ye deşifre ettim. 
MUSTAFA ELİTAŞ
(Kayseri) – Hakkın gasbını yapanları yasaklıyoruz.
MUSTAFA SEZGİN
TANRIKULU (Devamla) - Bakın, sizin yüzünüzü deşifre ettim, deşifre. 
MEHMET UĞUR
DİLİPAK (Kahramanmaraş) – Kendi yüzünü deşifre ettin.
MUSTAFA SEZGİN
TANRIKULU (Devamla) - Bakın, dokuz yıl önce, 8 Nisan 2008 tarihinde bu
Parlamentoda ben Başbakanla görüştüm, Sayın Erdoğan’la; siz grup başkan
vekiliydiniz. 
NİHAT ÖZTÜRK
(Muğla) – Sen kendin deşifre oldun, kendin; kimse deşifre etmedi seni. Sen
kendini deşifre ettin, kendini.
MUSTAFA SEZGİN
TANRIKULU (Devamla) - İki gün sonra -o toplantıda İhsan Arslan vardı, Kutbettin
Arzu vardı- çıktınız burada, benim hakkımda yalan konuştunuz; yalan, yalan,
yalan!
İSMAİL TAMER
(Kayseri) – Bak, şimdi itham ediyorsun.
MUSTAFA SEZGİN
TANRIKULU (Devamla) - Siz öyle bir grup başkan vekilisiniz. 
Bakın, şu anda
da hiç bilmeden “gasbetmiş” diyorsunuz. Ben bir hakkı kullandım, bir hakkı
kullanan milletvekiline “gasbetmiş” diyemezsiniz, diyemezsiniz, diyemezsiniz!
MEHMET UĞUR
DİLİPAK (Kahramanmaraş) – Niye diyemeyeceğiz ya!
MUSTAFA SEZGİN
TANRIKULU (Devamla) - Bu mu sizin hukuk anlayışınız? 
MUSTAFA ELİTAŞ
(Kayseri) – Diyorum! Diyorum! Diyorum!
MUSTAFA SEZGİN
TANRIKULU (Devamla) - Bak, siz gaspçısınız ve bu Parlamentoyu kendi
diktatörlüğünüzün esiri hâline getirmeye çalışıyorsunuz. 
Teşekkür
ediyorum. (CHP sıralarından alkışlar)
MUHARREM ERKEK
(Çanakkale) – Demokrasiyi gasbettiler, önemli değil.
MUSTAFA ELİTAŞ
(Kayseri) – Sayın Başkan…
BAŞKAN – Buyurun
Sayın Elitaş. 
MUSTAFA SEZGİN
TANRIKULU (İstanbul) – Gel buna bir cevap ver bakalım.
MUSTAFA ELİTAŞ
(Kayseri) – Sayın Başkan, açıklamasında “Tam bir yalancısınız.” dedi.
BAŞKAN -
Buyurun, size de iki dakika süre veriyorum. 
Lütfen polemiği
bitirelim artık. 
15.- Kayseri Milletvekili Mustafa Elitaş’ın, İstanbul
Milletvekili Mustafa Sezgin Tanrıkulu’nun sataşma nedeniyle yaptığı konuşması
sırasında şahsına sataşması nedeniyle konuşması
MUSTAFA ELİTAŞ
(Kayseri) – 2008 yılında Diyarbakır’da Sayın Başbakanımızın, Cumhurbaşkanımızın
yaptığı “Kürt sorunu vardır.” meselesiyle ilgili konuşmadan basına yansıyan
bilgilerle ilgili burada konuşma yaptım, konuşmamın arkasındayım. Yalan
söylemedim; söylediğim neyse tutanaklarda var, mevcut. 
BÜLENT YENER
BEKTAŞOĞLU (Giresun) – Bakacağız, bakacağız.
MUSTAFA ELİTAŞ
(Devamla) – Bakın, hakkın gasbıyla ilgili konu… “Ben bütün arkadaşlarıma devrettim.”
diyor; asıl acı burada, asıl zulüm burada. 
ÖZGÜR ÖZEL
(Manisa) – Sadece bize değil, bütün muhalefete. 
MUHARREM ERKEK
(Çanakkale) – OHAL sürecinde demokrasiyi gasbettiniz Sayın Elitaş. 
MUSTAFA ELİTAŞ
(Devamla) – Bakın, değerli milletvekilleri, Milliyetçi Hareket Partisinin var,
HDP’nin kanun teklifi var İç Tüzük 37’yi bekleyen ama orada bir milletvekili
bunu işgal etmiş, o işgal sonuna kadar duracak.
VELİ AĞBABA
(Malatya) – Geçen dönem de Alim Işık yapmıştı, Alim Işık. 
ÖZGÜR ÖZEL
(Manisa) – Geçen sefer de Alim Işık doldurmuştu hepsini.
MUSTAFA ELİTAŞ
(Devamla) – Böyle hak mı olur, böyle demokrasi mi olur Allah aşkına? 
YAŞAR TÜZÜN
(Bilecek) – İşgal yok, işgal yok.
MUSTAFA ELİTAŞ
(Devamla) – Hâlbuki Cumhuriyet Halk Partisinin “demokrasi, demokrasi” diyen,
Adalet Yürüyüşü yapan Genel Başkanı buraya çıkacaktı, diyecekti ki: “İç Tüzük
37’yi böylesine şuursuzca kullanan hangi milletvekili? Sor hesabını Grup Başkan
Vekili.” (AK PARTİ sıralarından “Bravo” sesleri, alkışlar) Ama sen bunu
sormuyorsun, hâlâ onu savunuyorsun ve burada konuşturuyorsun. Adalet, söz
hakkında olur. 
MUHARREM ERKEK
(Çanakkale) – Çok konuştunuz ya, vallahi çok konuştunuz!
MUSTAFA ELİTAŞ
(Devamla) – Bakın, değerli milletvekilleri, hiçbir milletvekilinin
konuşmasından veya onun eleştirisinden biz gücenmiyoruz ama hakaret edildiği
takdirde “Olmaz.” diyoruz. 
Görüşmeler
sırasında milletvekili arkadaşlarımız sakin, sükûnetli konuşurlar, varsa burada
laf atarlar; biz, grup başkan vekilleri onları durdurmaya çalışırız ama hiçbir
AK PARTİ’li milletvekili ne buradaki milletvekilini ısırmaya kalkar ne de
şurada genel başkan yardımcısının burnunu kırar. (AK PARTİ sıralarından
alkışlar) Bu, bizim kültürümüzde, geleneğimizde yoktur. 
NURHAYAT ALTACA
KAYIŞOĞLU (Bursa) – Sadece saç yoluyorlar, değil mi?
MUSTAFA ELİTAŞ
(Devamla) – Tartışırız, konuşuruz…
BARIŞ YARKADAŞ
(İstanbul) – Yalan bunlar, yalan, yalan!
MUSTAFA ELİTAŞ
(Devamla) – …ama kavga çıkmasın diye İç Tüzük’ün belirli maddelerine koyduğumuz
düzenleme budur. 
MUHARREM ERKEK
(Çanakkale) – Demokrasiyi gasbedersiniz, adaleti gasbedersiniz!
MUSTAFA ELİTAŞ
(Devamla) – Yaptığımız düzenleme içerisinde…
NURHAYAT ALTACA
KAYIŞOĞLU (Bursa) – Engellemek için saç yoluyorsunuz, saç. 
MUHARREM ERKEK
(Çanakkale) – Hukuku öldürdünüz, yargıyı öldürdünüz. 
MUSTAFA ELİTAŞ
(Devamla) – Bakın, değerli arkadaşlar, orada bakarsanız, siz, bizim yaptığımız
uzlaşmada 160, 161, 162 ve 163’üncü maddelerde şerh yoktur, birlikte attığımız
imzanın sonucudur. 
MUHARREM ERKEK
(Çanakkale) – 24’üncü Dönemde öldürüyordunuz burada insanları.
MUSTAFA ELİTAŞ
(Devamla) – Biz imzamızın sonuna kadar arkasındayız, Milliyetçi Hareket Partisi
de imzasının arkasında duruyor. 
Hepinize
teşekkür ediyorum. (AK PARTİ sıralarından alkışlar)
BAŞKAN –
Birleşime on dakika ara veriyorum.
Kapanma Saati: 22.51
YEDİNCİ OTURUM
Açılma Saati: 23.11
BAŞKAN: Başkan Vekili Ahmet AYDIN
KÂTİP ÜYELER:
Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN – Türkiye
Büyük Millet Meclisinin 117’nci Birleşiminin Yedinci Oturumunu açıyorum.
MUSTAFA SEZGİN
TANRIKULU (İstanbul) – Sayın Başkan, tutanaklara geçmesi için…
BAŞKAN – Size
söz vereceğim, bir saniye…
Danışma
Kurulunun bir önerisi vardır, okutuyorum:
VIII.- ÖNERİLER (Devam)
B) Danışma Kurulu Önerileri
1.- Danışma Kurulunun, 492 sıra sayılı İç Tüzük
Değişiklik Teklifi’nin birinci ve ikinci bölümü üzerindeki konuşmaların
Komisyon ve siyasi parti grupları adına yirmi dakika, şahıslar adına on dakika
olmasına, gruplar adına konuşmaların 2 milletvekili tarafından
kullanılabilmesine ilişkin önerisi 
24/7/2017
Danışma Kurulu Önerisi
Danışma
Kurulunun 24/7/2017 Pazartesi günü yaptığı toplantıda 492 sıra sayılı İç Tüzük
Değişiklik Teklifi’nin birinci ve ikinci bölümü üzerindeki konuşmaların
Komisyon ve siyasi parti grupları adına yirmi dakika, şahıslar adına on dakika
olması, gruplar adına konuşmaların iki milletvekili tarafından kullanılabilmesi
önerilmiştir. 
 İsmail
Kahraman
 Türkiye
Büyük Millet Meclisi 
 Başkanı
 Mustafa Elitaş Özgür
Özel
 Adalet ve Kalkınma Partisi  Cumhuriyet
Halk Partisi 
 Grubu Başkan Vekili Grubu
Başkan Vekili
 Erkan Akçay Meral
Danış Beştaş
 Milliyetçi Hareket Partisi Halkların
Demokratik Partisi
 Grubu Başkan Vekili Temsilcisi
BAŞKAN – Danışma
Kurulu önerisini oylarınıza sunuyorum: Kabul edenler… Kabul etmeyenler… Oy birliğiyle
kabul edilmiştir.
492 sıra sayılı
İç Tüzük Değişikliği Teklifi’nin görüşmelerine devam ediyoruz. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN –
Komisyon yerinde.
Meclis
Başkanlığı temsilcisi yerinde.
Evet, Sayın
Tanrıkulu, dinliyorum sizi “Tutanaklara geçsin.” demiştiniz.
Buyurun.
MUSTAFA SEZGİN
TANRIKULU (İstanbul) – Sayın grup başkan vekili sataşma üzerine söz aldıktan
sonra beni kastederek “şuursuzca” ve “işgal ederek” kelimelerini kullandı. Ben
bir milletvekili olarak İç Tüzük’ten kaynaklanan haklarımı kullandım,
“şuursuzca” ve “işgal ederek” kelimelerini kendisine iade ediyorum. Kendisi “şuursuzca”
ve “işgal ederek” kelimelerini kullanarak bana hakaret etmiştir, aynısını
kendisine iade ediyorum.
BAŞKAN –
Tutanaklara geçmiştir.
Şimdi, teklifin
tümü üzerinde…
ÖZGÜR ÖZEL
(Manisa) – Sayın Başkan…
BAŞKAN – Sayın
Özel…
V.- AÇIKLAMALAR (Devam)
33.- Manisa Milletvekili Özgür Özel’in, 492 sıra sayılı
İç Tüzük Değişiklik Teklifi’nin tümü üzerinde CHP Grubu adına ve kürsüye siyah
örtü örterek yaptığı konuşmasında TRT Meclis televizyonunun yayını kesmesinin
kabul edilemez olduğuna ilişkin açıklaması
ÖZGÜR ÖZEL
(Manisa) – Ben de tabii, arkadaşların hepsinin cevap hakları son derece
önemliydi, o yüzden son derece önemli bir konuyu gündeme getiremeden geçti,
bunun tutanağa geçmesini hem de elimdeki kanıtlarıyla gösteriyorum.
“Meclis
kürsüsünde Özgür Özel’in siyah örtü örterek yaptığı konuşmasında TRT Meclis
televizyonu yayını kesti.” diyor birisi. Altında TRT’nin “hata 500” koduyla
“Sunucu hatasından dolayı şu anda yayın yapamıyoruz.” diyor. Ben kürsüden iner
inmez, Sayın Elitaş kürsüye çıkar çıkmaz yayın yeniden başlıyor. Sansürün
kaldırılışının yıl dönümünde, basın özgürlüğü, Basın Bayramı gününde devletin
televizyonu ana muhalefet partisinin grup başkan vekili kürsüye siyah örtü
örtünce yayını kesip iktidar partisi grup başkan vekili kürsüye çıkınca yeniden
yayına geçmiştir.
MUSTAFA ELİTAŞ
(Kayseri) – İç Tüzük’e aykırı olduğundan yapmıştır, bilmiyorum ama. 
ÖZGÜR ÖZEL
(Manisa) – Bu tam olarak bir sansürdür, kabul edilemez. TRT’nin bu tutumunu
kınıyoruz.
MUSTAFA ELİTAŞ
(Kayseri) – TRT yapmıyor o yayını.
MUHARREM ERKEK
(Çanakkale) – Sizin talimatınızla yapıldığı açık.
ÖZGÜR ÖZEL
(Manisa) – İktidar partisinden bu konuda bir açıklama bekliyoruz.
ALİ ŞEKER
(İstanbul) – Talimatla mı yapıyorlar?
BAŞKAN – Şu anda
TRT’den saat yediden sonra yayın yapılmıyor.
MUHARREM ERKEK
(Çanakkale) – Hayır, hayır, “tbmm.gov.tr”den.
BAŞKAN – Evet,
tutanaklara geçmiştir.
YAŞAR TÜZÜN
(Bilecik) – Cevap, cevap, Başkanım.
BAŞKAN – Onu
sorduracağız.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN – Şimdi,
teklifin tümü üzerinde şahısları adına ilk söz İzmir Milletvekili Ertuğrul
Kürkcü’ye aittir.
Buyurun Sayın
Kürkcü. (HDP sıralarından alkışlar)
YAŞAR TÜZÜN
(Bilecik) – Başkanlık Divanı bir karar versin Sayın Başkan.
BAŞKAN – Onu
sorduracağız, bilgi alırsak size iletiriz inşallah.
YAŞAR TÜZÜN
(Bilecik) – Meclis TV’den sorumlu Genel Sekreter Yardımcısı vardı.
ERTUĞRUL KÜRKCÜ
(İzmir) – Sayın Başkan, sevgili arkadaşlar; bu teklifin bütünü hakkında
konuşacağım kendi adıma. Şununla başlamak istiyorum. 
Birincisi:
Özellikle Başbakan Binali Yıldırım’ın iki gün önceki, hatta belki üç gün önceki
beyanlarından sonra gerçekte buradaki tartışma yani böyle bir İç Tüzük’ün neden
demokrasinin hızlı ve verimli çalışması için gerektiği konusundaki bütün
iddialar, bunları ispatlamak için dünyadan, ahiretten örnekler getirmekler
falan, bunların tamamı lüzumsuz hâle geldi. Ben aslında Binali Yıldırım’ı çok
takdir ediyorum, dan dan dan diye her şeyi söylüyor, ağzında hiçbir zaman bakla
ıslanmaz. Bakın, ne diyor Binali Yıldırım: “Bu İç Tüzük, geçici bir İç Tüzük,
2019 Cumhurbaşkanlığı hükûmet sistemi devreye girdikten sonra yeni bir İç
Tüzük’e ihtiyacımız olacak, bu değişiklikler 2019’a kadar geçerli olacaktır.”
Yani demek ki elli yıllık, kırk yıllık müktesebatı değerlendirip sonra mükemmel
bir şey yapmak için karşımıza getirilmiş bir taslak yok, tamamen 2019’a geçiş
için Türkiye Büyük Millet Meclisini tanzim üzere iktidar ve iktidarla ittifak
hâlindeki Milliyetçi Hareket Partisinin ortaya getirdikleri bir tüzük taslağı
var. Dolayısıyla, bu tüzük taslağının biricik anlamı bu. Onu anlamlandıran,
içinde yaşadığımız, içinden geçtiğimiz konjonktür. O da Türkiye Büyük Millet
Meclisine de bir OHAL kararnamesi indirilemeyeceği için bir İç Tüzük ile OHAL
düzenlemeleri yapılıyor, Türkiye Büyük Millet Meclisi OHAL’in muhatabı hâline
getiriliyor. Özetle, Adalet ve Kalkınma Partisinin 2019 hazırlıklarına
Milliyetçi Hareket Partisi de kendi açısından dâhil oluyor, bu tüzük
değişikliğinin biricik anlamı budur.
Bu İç Tüzük
gerçekleştiği zaman olacaklar konusunda bütün söylenenler ortada, bunlara
eklenecek çok fazla bir şey yok. Fakat ben iki nokta üzerinde durmak istiyorum,
daha doğrusu amacıyla ilişkilendireyim. Bunlardan bir tanesi, amaçlarının
başında Halkların Demokratik Partisi milletvekillerini inançları, düşünceleri,
felsefeleri, dünya görüşleri dolayısıyla yapmaktan ve söylemekten
kaçınamayacakları eski İç Tüzük’ün varlığı döneminde herhangi bir yaptırımı
gerektirmeyen tutumları dolayısıyla cezalandırmak üzere Halkların Demokratik
Partisi milletvekillerine tuzak kurmak; öte yandan, genel olarak muhalefette
çalışamaz, işleyemez, Mecliste hareket edemez hâle getirmek. İdeolojik amaçla
getirilmiş bütün engeller ve bütün kısıtlar bununla ilgilidir. 
Demin Özgür
Özel’in söylediklerine bir şey daha eklemek istemiyorum, tekrar edeyim, hepimiz
tekrar edelim, bilelim: Türkiye Büyük Millet Meclisi üyelerine genel olarak
yurttaşların sahip olduğundan daha az özgürlük, daha az fikir hürriyeti, daha
az ifade özgürlüğü getirerek aslında Türkiye Büyük Millet Meclisini kısıtlı,
hacir altında bir kurum hâline getiriyor. Hiçbir Türkiye Cumhuriyeti yurttaşı
bu tüzük hükümleri dolayısıyla sakıncalı ifade edilen, bundan ötürü
cezalandırılması istenilen şeylerden ötürü cezalandırılmazlar. Anayasa’nın ilk
dört maddesi hakkında herkes dilediği gibi, bildiği gibi konuşur, bugüne kadar
da bundan ötürü yargılanan, cezaya çarptırılan hiç kimse olmamıştır ama Türkiye
Büyük Millet Meclisi, Anayasa’nın değişeceği yerde, Anayasa hakkındaki
kararların verileceği yerde bunları konuşmak yaptırıma bağlıdır. 
Türkiye Büyük
Millet Meclisinin milletvekillerine dayattığı yemin, bu yemin esaslarına uygun
olarak milletvekillerinin yemini tekrardan kaçınmaları hâlinde Meclisten
çıkartılmaları bir kural hâlinde dayatılmaktadır. Bu kuralın esasen Leyla Zana
için, Leyla Zana örneğinden hareketle getirildiği herkesin malumudur. Esasen
içerici bir yaklaşım, Leyla Zana’nın bu yemini bütün külfetlerine rağmen, eğer
etmediği takdirde karşı karşıya kalacağı bütün yüklere rağmen niçin etmediğini
düşünmek için en ufak bir zahmet sarf edilmemiş fakat bu metnin olduğu gibi
tekrarı ya da Meclisin dışına çıkmak arasında iki seçenekten başka bir seçenek
kendisine bırakılmamıştır. 
Ben
Komisyonda da söyledim, bu yemin metni hiçbir şekilde bir mutlaklık, bir
kutsallık, bir değiştirilemezlik, bir başımıza gelmişlik hâli değildir. Türkiye
Cumhuriyeti’nin şunca yıllık ömrü içerisinde 1921 Anayasası’nda bir yemin metni
yoktu, 1924 Anayasası’nda insanlar sadece ve sadece Anayasa’ya mugayir
hareketler içinde olmayacaklarına yemin ederlerdi, 1960’ta halkın mutluluğu
için çalışacaklarına yemin ederlerdi. 1981’de hem etnisiteye dayalı bir millet
tanımı hem de bir doktrin insanlara yemin olarak dayatıldı. 
Şimdi
Komisyon bize dedi ki: “Biz dünyadaki bütün anayasaları inceledik. Dünyadaki
bütün iç tüzüklere, bütün yeminlere baktık, bizimkinin aslında münasip olduğuna
karar verdik.” Ben de hakikaten nedir diye baktım. İnanın, dünyada, Türkiye’den
başka, milliyetçilik üzerine yemin edilen bir tek ülke yoktur. Din üzerine,
iman üzerine, yemin edilen ülkeler vardır. Anglosakson ülkelerinde de din, iman
üzerine yemin etmek istemeyenler için “yeminsiz beyan” anlamına gelen
“affirmation” imkânı bütün üyelere sağlanır. Allah üzerine, din üzerine, kitap
üzerine yemin etmek istemiyorsa neyi doğru biliyorsa onun üzerine namusu,
şerefi üzerine ant içer. Şimdi Leyla Zana’ya dayattığınız bu yemini etmediği
için onu Meclisin dışına atmak ya da aynı yolu takip edecek başkalarını
Meclisin dışına atmak yerine onları nasıl içereceğimiz konusunda dünyadaki
başka örneklere bakmak gerekmez miydi? Ama olsun, olur a, arada bir gelen olur;
hazır başlamışken milletvekillerini hapse atmaya, tek tek vekilliklerini
düşürmeye, Leyla Zana’yı da aradan çıkarıverelim diye düşünmüş olabilirsiniz
ama bunun bu kadar büyük iddialarla, bu kadar büyük felsefi izahlarla falan
anlatılmasına gerek yok ki. “Biz, HDP milletvekillerini birer ikişer, şu ya da
bu sebeple Meclisten çıkartmak, mefluç hâle getirmek, siyaseten iş yapamaz
kılmak istiyoruz çünkü olur a, bu Meclis kürsüsünde gelir Ermeni soykırımı
hakkında konuşurlar. Yurttaşlar dışarıda konuşabilir ama biz onları burada
konuşturmayız, onlar Türkiye’nin idari yapısı üzerine konuşmak isteyebilirler.
Evet, Anayasa Mahkemesi, federasyonu tüzüğüne koymuş olan bir partinin bu
tüzüğünden ötürü kapatılamayacağını karara bağlamış olduğu hâlde, o parti bu
Mecliste olmadığı zaman biz, başka milletvekillerini bunları tartıştığı için
cezalandırabiliriz. Hem öyle cezalandırabiliriz ki onların siyaset yapması için
kamunun siyasete finansman yolu olarak ortaya koymuş olduğu ödenek ve
yollukları da ellerinden alırız, halka gidemezler, seyahat edemezler, hiçbir
yerde hareket edemezler; böylelikle onların siyasetini de baltalamış oluruz.”
cezacılığı bunun arkasında yok mu? 
Ben, bunları,
bütün bu İç Tüzük tartışmasının yüksek amaçlarla, Meclisin öyle çalışması,
Meclisin böyle çalışmasıyla herhangi bir ilgisi olmadığını hepimizin anlaması
için o nedenle size söylüyorum. Buradaki mesele şudur: Muhalefetin mümkün
mertebe az konuşması ve önümüzdeki bu bir yıllık zaman -çünkü Binali Yıldırım
öyle diyor- içinde mutlaka bu düzenlemeleri yapmamız lazım. Öte yandan da eğer
mümkünse, mümkün olduğu nispette de Halkların Demokratik Partisi
milletvekillerinin sayısını azaltmakla ilgilidir. Böyle bir İç Tüzük’ün bizim
karşımıza getirilip savunulması mümkün değildir. Şöyle ya da böyle bizden
kurtulmak isteyebilirsiniz fakat onun yolu bu değil, onun yolu şu olabilir,
açıkça ilan edersiniz: Türkiye’de Halkların Demokratik Partisinin takip ettiği
siyaseti takip etmek kanunen yasaktır. Ondan sonra, ona göre kendi anayasanızı,
yasalarınızı düzenlersiniz ama onun için de bütün dünyaya “Biz demokrasiden
faşizme geçtik, faşizme yükselttik memleketi.” diye göğsünüzü yumruklarsınız.
Hepinizi
sevgiyle selamlıyorum. (HDP sıralarından alkışlar) 
BAŞKAN –
Teşekkür ediyorum.
MUSTAFA ELİTAŞ
(Kayseri) – Sayın Başkan…
BAŞKAN - Sayın
Elitaş…
MUSTAFA ELİTAŞ (Kayseri)
– Konuşmacı İç Tüzük Değişikliği Teklifi’ndeki İç Tüzük’ün 161’inci maddesi, şu
andaki görüştüğümüz sıra sayısının 15’inci maddesiyle ilgili amacımızla hiç
alakası olmayan konularda beyanda bulunmuştur ve bizi de faşistlikle itham
etmiştir. İzin verirseniz kısa bir cevap vermek istiyorum.
BAŞKAN – Buyurun
Sayın Elitaş, lütfen yeni bir sataşmaya meydan vermeyelim. (AK PARTİ
sıralarından alkışlar)
IX.- SATAŞMALARA İLİŞKİN KONUŞMALAR (Devam)
16.- Kayseri Milletvekili Mustafa Elitaş’ın, İzmir
Milletvekili Ertuğrul Kürkcü’nün 492 sıra sayılı İç Tüzük Değişiklik
Teklifi’nin tümü üzerinde şahsı adına yaptığı konuşması sırasında Adalet ve
Kalkınma Partisine sataşması nedeniyle konuşması
MUSTAFA ELİTAŞ
(Kayseri) – Teşekkür ediyorum Sayın Başkan.
Bakın, değerli
milletvekilleri, şu anda İç Tüzük’ün 161’inci maddesinde zaten çerçevesi
çizilmiş. Bizim oraya ilave ettiğimiz bir mesele var. İç Tüzük’ün
Cumhurbaşkanına, Meclis Başkanına, Türkiye Büyük Millet Meclisine, Başkanlık
Divanına, Meclisi yöneten başkan vekiline ve milletvekillerine hakaret ve
sövdükleri takdirde Türkiye Büyük Millet Meclisi geçici çıkarma cezası
verebilme hakkına sahip. Türkiye Cumhuriyeti’ne hakaret ve sövdüğü takdirde de
-şu andaki düzenlemede o var- biz diyoruz ki Anayasa’nın ilk dört maddesinde
çerçevesi çizilen Türkiye Cumhuriyeti’ne hakaret ve sövmek İç Tüzük kurallarına
dâhil olsun.
MİTHAT SANCAR
(Mardin) – Onu demiyorsunuz Elitaş. Şurada… Lütfen… Açın okuyun 15’nci maddeyi,
onu demiyor.
MUSTAFA ELİTAŞ
(Devamla) - Yani öyle diyoruz, siz farklı anlıyorsunuz ve ajite ediyorsunuz.
İkinci konu,
Leyla Zana’yla ilgili konu. Bakın değerli milletvekilleri, İç Tüzük’ün 138’inci
maddesi var, İç Tüzük’ün 153’üncü maddesi var, 158’inci maddesi var. 
MİTHAT SANCAR
(Mardin) – Yok, olmaz, onu demiyorsunuz.
MUSTAFA ELİTAŞ
(Devamla) - Bir milletvekili bir ay içerisindeki beş birleşim Türkiye Büyük
Millet Meclisi görüşmelerine katılmadığı takdirde milletvekilliği üyeliği sona
erer. 
MERAL DANIŞ
BEŞTAŞ (Adana) – İdari yapıya aykırı tanımlamalar…
MUSTAFA ELİTAŞ
(Devamla) - Nereden alıyor? Anayasa’nın 84’üncü maddesindeki milletvekilliğinin
düşürülmesiyle ilgili hükümden alıyor. 
MİTHAT SANCAR
(Mardin) – Açıkça savunun. Niye savunmaktan korkuyorsunuz? 
MUSTAFA ELİTAŞ
(Devamla) - Düşünebiliyor musunuz, bir milletvekili bir ay içinde beş birleşim
gelmeyecek, karma komisyon, hazırlık komisyonu milletvekilliğini düşürecek ama
bir milletvekili ki ilk açılışta, ilk oturumda, oturum başkanlığını Geçici
Meclis Başkanı Sayın Deniz Baykal’ın yönettiği bir oturumda iki kere kürsüye
çağırmasına rağmen, “Lütfen bu yemininizi düzeltin çünkü ‘Aynen okunur.’
diyor.” 
MAHMUT TOĞRUL
(Gaziantep) – Kişiye ait yasa mı çıkarıyorsunuz?
MUSTAFA ELİTAŞ
(Devamla) - Aynen okunması varken oradan “İşine gelirse…” gibi bir tabirle bu
işi yaptığı takdirde doğru değildir. E, şimdi, düşünün, bir milletvekili bir ay
içerisinde beş birleşim burada bulunmayacak, milletvekilliği düşecek ama o
milletvekili son gün gelecek, burada yemin edecek, bütün haklarından
faydalanacak; bu bir haksızlıktır, doğru bir iş değildir. Türkiye Büyük Millet
Meclisi eğer böyle bir karar içerisinde bulunursa hakkın teslimi, diğer
milletvekillerine karşı haksızlığı önlemek için yapıyor.
Hepinizi
saygıyla selamlıyorum. (AK PARTİ sıralarından alkışlar) 
BAŞKAN –
Teşekkürler.
ERTUĞRUL KÜRKCÜ
(İzmir) – Sayın Başkan…
BAŞKAN – Sayın
Kürkcü…
ERTUĞRUL KÜRKCÜ
(İzmir) – Grup Başkan Vekili benim üzerinde tartıştığım hususla ilgili olarak
Meclisi doğru bilgilendirmedi çünkü bizim tartıştığımız konu cumhuriyete sövüp
sövmemekle ilgili değil, çok daha geniş bir kapsam getirildi.
MUSTAFA ELİTAŞ
(Kayseri) – “Hakaret etmek ve sövmek” diyor.
MİTHAT SANCAR
(Mardin) – Öyle değil, idari yapıya aykırı tanımlamalar…
MUSTAFA ELİTAŞ
(Kayseri) – Hakaret, söylediği o.
MİTHAT SANCAR
(Mardin) – Onu demedin, demedin onu, diyemiyorsun.
ERTUĞRUL KÜRKCÜ
(İzmir) – Ben sözüme devam edeyim.
MUSTAFA ELİTAŞ
(Kayseri) – Efendim, bölücülük yapamazsınız, üniter yapıyı değiştiremezsiniz;
olay bu.
MİTHAT SANCAR
(Mardin) – Onu demiyorsun.
ERTUĞRUL KÜRKCÜ
(İzmir) – Çok daha geniş bir kapsam getirildi. Deniliyor ki: “Anayasa’nın ilk
dört maddesinde özellikleri belirtilen idari yapıdan farklı idari yapılar
önermek.”
MİTHAT SANCAR
(Mardin) – Hayır, “tanımlamalar yapmak.”
ERTUĞRUL KÜRKCÜ
(İzmir) – “Tanımlamalar yapmak.” Şimdi, Türkiye Büyük Millet Meclisi bu
tanımlamaların ya da idari yapının tartışılacağı yer değilse neresidir?
Hakaretle falan ilgisi yok. Bize, ufkumuza, zihnimize, dünyaya bakışımıza dair,
yurttaşlara dayatılmayan sınırlamaların dayatılmasının tuhaf, asimetrik…
BAŞKAN –
Teşekkürler Sayın Kürkcü.
ERTUĞRUL KÜRKCÜ
(İzmir) – En özgür olacağımız yerde en tutsak olacağımız dayatmalar getirilmiş
olmasınadır itirazımız. Bölücülükle ne ilgisi var bunun? Esas bölücülük,
insanların ifade özgürlüklerini önlemek ve onları başkalarına, herkese
benzetmek, tek tip yurttaş yaratmaya çalışmaktır.
BAŞKAN –
Teşekkürler.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN – Şimdi,
şahıslar adına ikinci söz Ankara Milletvekili Murat Alparslan’a aittir.
Buyurun Sayın
Alparslan. (AK PARTİ sıralarından alkışlar) 
MURAT ALPARSLAN
(Ankara) – Sayın Başkan, çok değerli milletvekilleri; hepinizi saygıyla
selamlıyorum. 
“Hâkimiyet,
bilakayduşart milletindir.” diye çalışmalarına başlayan, kurulduğu günde bu
ülkenin, bu vatanın savunması adına Kurtuluş Savaşı’nı yöneten, bugünlere kadar
pek çok badireyi atlatarak gelen ve nihayetinde belki de bu tarihin, bu
toprakların, bu vatanın, bu milletin o güne kadar gördüğü en kanlı, en vahşi,
en kalleş darbe teşebbüsüne ve işgal girişimine karşı, temsilini üstlendiği
milletin iradesine ve egemenliğine sahip çıkarak dimdik duran bir Gazi Meclisin
üyesi ve mensubuyuz. Hiç tereddütsüz, bu Meclis, meşruiyetini ve egemenliğini
milletten almaktadır ve çalışmalarında da milletin diliyle konuşmak, milletin
gözüyle görmek, milletin hassasiyetlerine dokunmak, milletin taleplerini
öncelemek durumundadır ve yine hiç tereddütsüz, bu çalışmalarını yaparken de
bir kurallar manzumesi içerisinde hareket etmektedir.
Biz
isterdik ki bu Gazi Meclisin İç Tüzük’ü dünya parlamentolarına örnek olan ve
parmakla gösterilen bir iç tüzük olsun. Ancak kırk dört yıldır uygulanan ve
başlangıçta kısmen Fransa ve belki de kısmen İngiliz parlamentolarından alınan
bir dizi hükümlerle ortaya çıkarılan bu İç Tüzük’le, yine Anayasa maddeleri,
teamüllerle birlikte oluşturulan parlamento hukukuyla bu Meclis idare edilmiş.
Geride bırakılan kırk dört yıl içerisinde yüz elli altı defa değişikliğe
uğramış, madde sistematiği bozulmuş, kimi olmayan maddeler, teamüller şeklinde
uygulanmaya devam edilmiş.
O
sebeple gerekçeleri değişik ve farklı olmakla beraber hem iktidar ve hem de
muhalefet partileri her fırsatta bu İç Tüzük’ün mutlaka değiştirilmesi
gerektiği konusunda da hep birbirine benzer beyanlarda bulunagelmişler. Ve bu
beyanları yine zaman zaman birtakım çalışmalara, birtakım uzlaşma
komisyonlarının faaliyetlerine konu teşkil etmiş ve bir müktesebat oluşmuş. O
sebeple, bugün gündemde ve Meclis Genel Kurulunda görüşülmekte olan İç Tüzük’ün
ve ilgili maddelerinin sanki bir uzlaşı sonucu bugüne gelmemiş olduğu
şeklindeki iddiaların doğru olmadığını ifade etmek isterim. Zira uzlaşı, mutlak
mutabakat değildir. Uzlaşı, samimi bir iyi niyet ve irade elinin uzatılması, bu
konuda bir katkı beklenmesidir ki bu konuda geçmişte ve özellikle AK PARTİ
iktidarı döneminde her türlü iyi niyetli talebin ortaya konulduğu açıktır. 
İşte bu oluşan
müktesebat çerçevesinde hem demokrasilerde var olan ve olması gereken
muhalefetin, belki kendi öncelikleri olan söz söyleme, kendisini ifade etme,
bilgilendirme, kamuoyu oluşturmayla birlikte özellikle Meclisin asli
fonksiyonları olan yasama faaliyetlerinin ve denetiminin etkin bir şekilde
yapılması arzusuyla birlikte, onun karşısında iktidarın da hizmet üretme ve hem
de bu hizmetleri çok daha etkin, çok daha hızlı ve de verimli yapma konusunda
bir dengenin ortaya çıkarılması zarureti vardı. İşte bu İç Tüzük değişikliğiyle
hem iktidarın bu talebinin hem de muhalefetin haklarının asgari düzeyde ve daha
da ziyadeleştirilerek muhafaza edilmesi anlamında bir dizi hükümler ortaya
çıkarılmış ve konulmuştur. 
Tabii, burada
muhalefetin, bu İç Tüzük’le, bir şekilde sözlerinin kesilmesi, kürsü
dokunulmazlığı, yasama sorumsuzluğu gibi birtakım haklarının ellerinden
alındığı ve alınmaya çalışıldığı şeklindeki iddialarının da şahsım tarafından
kabul edilmediğini ifade etmek isterim. Aslında burada hem muhalefete
haklarının bir şekilde yazılı metne dönüştürülmek suretiyle güvencesi
verilmekte hem de iktidarın çalışmalarında bir serilik, bir verimlilik, bir de
etkinlik sağlanması anlamında birtakım hükümler içermektedir. 
İç Tüzük’ün
değişen maddelerine baktığımızda, belki, işte bir an önce toplanması, yeminden
imtina edilmemesi, teamül şeklinde devam eden grup konuşma sürelerinin bir
düzene bağlanması, Meclis çalışmalarındaki huzur ve sükûnun bir şekilde daha
etkin sağlanabilmesiyle ilgili zaten var olan disiplin cezalarının bir şekilde
farklı talepler de göz önüne alınarak düzenlenmesi şeklinde hükümleri ihtiva
ettiğini görüyoruz. 
Değerli
arkadaşlar, hiç tereddütsüz, toplumun, siyasetin, devletin dinamik yapısı
içerisinde şartların, beklentilerin ve ihtiyaçların da değiştiği muhakkaktır. O
sebeple, bu değişikliklerin bir şekilde karşılanabilmesi için yasama
faaliyetlerinin de bu değişikliklere uygun bir hâle getirilmesi ve bu çalışma
düzeninin sağlanması da her birimizin millet tarafından bize verilen emanete
sahip çıkma anlamında da bir görevidir ve yapılmak istenilen de budur. Onun
ötesinde, yapılmak istenilen bu değişikliklere sanki farklı bir niyetle, farklı
bir arka planla veya gizli bir ajandayla, farklı bir sebep içerisinde
yaklaşıldığı ve farklı sonuçlar elde edilmeye çalışıldığı, muhalefetin sesinin
kesilmeye çalışıldığı ve bir şekilde onların kamuoyunu bilgilendirme haklarının
ellerinden alındığı iddialarının da doğru olmadığını ifade etmek isterim.
İç tüzükler,
parlamentoların normatif çerçevesini belirlerler ve belki de geçmişlerine
baktığımızda birer tarihî vesikadırlar ve kimi hukukçuların tabiriyle de sessiz
anayasalardır. Biz, bu parlamento hukukunun bizim ülkemizin, bizim
demokrasimizin ve bizim milletimizin beklentilerine uygun bir şekilde çalışacak
Meclise zemin oluşturması anlamında bir gayret, bir irade beyanı ve bir teklif
ortaya koyuyoruz. Tabii, bu teklif, Komisyonda uzun süre tartışıldı, çok farklı
konulardan meseleye yaklaşımlar oldu ve bunlar orada uzun süre dinlenildi ve
birtakım değişikliklere de maddeler eklenmek suretiyle Meclis Genel Kuruluna
getirildi. Biz, buradaki çalışmaların da bu yapıcı ve olumlu katkılar şeklinde
devam ederek milletin iradesinin ve egemenliğinin tecelligâhı olan bu Meclisin
çok daha güzel çalışmasına imkân sağlayacak bir metne dönüşmesi konusunda her
bir milletvekili arkadaşımızın katkılarını bekliyoruz. 
Tabii, siyasetin
sadece konuşma olduğunu ifade etmek doğru olmaz, belki Meclis “oturulan yer” ve
parlamento da “konuşulan yer” diye tanımlanabilir. Ancak, siyaseti, sadece
hamaset, sadece söz söyleme olarak bildiğimiz takdirde bu milletin
beklentilerine cevap veremeyiz. Oysa, AK PARTİ siyaseti, hani klişe hâline
gelmiş sloganlarımızda da ifadesini bulduğu gibi “Onlar konuşur, AK PARTİ
yapar.” diye belirttiğimiz ve konuşmayla birlikte, millete dokunduğumuz, hizmet
ürettiğimiz, proje ortaya koyduğumuz ve vizyonlarımızı milletimizle
paylaştığımız bir siyaset tarzıdır ve öyle de olması gereklidir. Ancak,
siyaseti sadece bir söz sanatı ve konuşma üzerine asgari düzeyde indirgeyen bir
yaklaşımda, işte buradaki siyasetin sadece kısıtlandığı ve sözlerin kesildiği
konusunda bir kanaat oluşur ki bu da doğru değildir. 
Kaldı ki
günümüzde muhalefetin, sesini duyuracağı farklı zeminler, farklı mecralar da
vardır. Ancak bu mecralar, belki de doksan dört yıllık tarihlerine ve ilave
dört saatlik istişareleri üzerine koydukları Adalet Yürüyüşü’yle de sınırlı
değildir. O yürüyüşten bir başarı tahayyülü sadece kendi şahsi kanaatleridir.
Oysa, AK PARTİ bu topraklarda kutlu yürüyüşüne 1071’de başladı ve pek çok
badireler atlatarak bu günlere geldi.
ÖZGÜR ÖZEL
(Manisa) – Allah Allah!
VELİ AĞBABA
(Malatya) – Alparslan da sizin üyenizdi herhâlde! 
MURAT ALPARSLAN
(Devamla) - Ve inşallah bu yürüyüş 2019’a, 2023’e, 2053’e, 2071’e kadar
uzanacak.
VELİ AĞBABA
(Malatya) – Kendinle karıştırdın Alparslan. 
MURAT ALPARSLAN
(Devamla) - Biz, yürüyüşümüzü milletle omuz omuza bir ve beraber olarak,
milletin hizmetkârı olarak devam ettiriyoruz ve inşallah, milletin hizmetkârı
olarak da bu çalışmalarımızı yapacak noktada, bize sağlıklı bir zemin
oluşturacak İç Tüzük’ün de hayırlı olmasını temenni ediyor, hepinizi saygıyla
selamlıyorum. (AK PARTİ sıralarından alkışlar)
BAŞKAN –
Teşekkür ediyorum.
VELİ AĞBABA
(Malatya) – Alâeddin Keykubat da Alanya üyenizdi herhâlde?
ÖZGÜR ÖZEL
(Manisa) – Sayın Başkan…
BAŞKAN – Sayın
milletvekilleri…
Sayın Özel,
buyurun.
ÖZGÜR ÖZEL
(Manisa) – Sayın Başkanım, bir nesil yetişiyor ki Adalet ve Kalkınma Partisi,
iktidarı İsmet İnönü’den devraldı, o güne kadar Kadıköy’de faytonla
dolaşılıyordu, ondan sonra hızlı trene geçtik sanıyorlar ama sayın hatip, ilk
kez bu genel algının dışında bir şey yaptı ama yapayım derken biraz abarttı. AK
PARTİ’nin kutlu yürüyüşünün 1071 yılına dayandığını ve Alparslan’ın da 1
numaralı üyeleri olduğunu iddia etti.
BAŞKAN – Kendisi
de Alparslan, biliyorsun değil mi? Murat Alparslan. 
VELİ AĞBABA
(Malatya) – Kendisiyle karıştırdı.
BAŞKAN –
Doğrudur yani. 1 numaralı üyesi, Ankara İl Başkanıydı.
VELİ AĞBABA
(Malatya) – Bu, trol Alparslan.
ÖZGÜR ÖZEL
(Manisa) – Tahmin ediyoruz, Sayın Alparslan’ın bu isim benzerliğinden duyduğu
cesaretle Meclisi ve tutanakları trollediğini düşünüyoruz. 
VELİ AĞBABA
(Malatya) – Trol Alparslan bu.
ÖZGÜR ÖZEL
(Manisa) – Meselenin, hakikatle ilişkisi yoktur. 1071’deki yürüyüş tüm Meclisin
ortak değeridir.
Saygılarımla.
BAŞKAN –
Teşekkür ediyorum.
MEHMET MUŞ
(İstanbul) – Sayın Başkan, İç Tüzük’ün hangi maddesine göre konuşuyor?
MUSTAFA ELİTAŞ
(Kayseri) – Şu anda yapılan konuşma, korsan, İç Tüzük’e aykırı.
BAŞKAN – Evet,
Sayın Özel’in yaptığı konuşma belki öyleydi ama sizin yaptığınız konuşma da
aynı değerdedir Sayın Elitaş. (CHP sıralarından alkışlar)
IV.- OTURUM BAŞKANLARININ KONUŞMALARI (Devam)
7.- Oturum Başkanı TBMM Başkan Vekili Ahmet Aydın’ın,
Manisa Milletvekili Özgür Özel’in 492 sıra sayılı İç Tüzük Değişiklik Teklifi’nin
tümü üzerinde CHP Grubu adına yaptığı konuşması sırasında genel bir yayın
kesintisinin söz konusu olmadığına ve konuyu araştıracağına ilişkin konuşması 
BAŞKAN - Sayın
milletvekilleri, az önce Sayın Özel’in gündeme getirdiği bir konu vardı, özellikle
konuşması esnasında yayının verilmediği. Şimdi, Meclis televizyonu
tbmm.gov.tr’de kesintisiz olarak yirmi dört saat yani Meclis çalıştığı sürece
yayın yapıyor. Sizin konuşmalarınız da aynı şekilde Meclis televizyonundan
gösterilmiş.
ÖZKAN YALIM
(Uşak) – Örtüyü göstermedi.
BAŞKAN – Yalnız,
TRT 3’ün linkinde –zannediyorum, siz takip etmişsiniz- o linkte herhâlde bir
arıza var, onun da gerçek sebebini öğrenip size intikal ettireceğiz.
Teşekkür
ediyorum.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye Büyük
Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN - Şimdi,
teklifin tümü üzerinde İç Tüzük’ün 72’nci maddesine göre verilmiş bir
görüşmelere devam önergesi vardır, önergeyi okutup işleme alacağım ve
oylarınıza sunacağım.
TBMM Başkanlığına
Görüşülmekte
olan 492 sıra sayılı İç Tüzük Teklifi’nin görüşmelerine madde 72 uyarınca devam
edilmesini arz ve talep ederiz.
 Özgür Özel Muharrem
Erkek Veli Ağbaba
 Manisa Çanakkale Malatya
 Nurhayat Altaca Kayışoğlu Gamze
Akkuş İlgezdi
 Bursa İstanbul
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama istiyoruz.
BAŞKAN – İç
Tüzük 72’ye göre devam önergesini oylarınıza sunmadan önce bir yoklama talebi
var. 
Yoklama işlemini
gerçekleştireceğim.
Sayın Özel,
Sayın Ağbaba, Sayın Kayışoğlu, Sayın Göker, Sayın Hürriyet, Sayın İlgezdi,
Sayın Sarıhan, Sayın Aydın, Sayın Gaytancıoğlu, Sayın Şeker, Sayın Tüzün, Sayın
Çam, Sayın Karabıyık, Sayın Özdemir, Sayın Tüm, Sayın Yarkadaş, Sayın
Karadeniz, Sayın Gökdağ, Sayın Öz, Sayın Yılmaz.
Yoklama için üç
dakika süre veriyorum ve yoklama işlemini başlatıyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN – Özgür
Özel ve arkadaşlarının İç Tüzük 72’ye göre vermiş olduğu önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Şimdi, sayın
milletvekilleri, yirmi dakika süreyle soru-cevap işlemi gerçekleştireceğiz.
Yalnız, yoklama
yapıldığı için sistemden isimler silinmek durumunda kaldı. Benim okuyacağım
isimler, sayın milletvekilleri; sisteme girsin, sırasıyla söz vereceğim çünkü.
Sayın Gaytancıoğlu, Sayın Sarıhan, Sayın Kayışoğlu, Sayın Emir, Sayın Tüm,
Sayın Aydın, Sayın Ağbaba, Sayın İlgezdi, Sayın Yarkadaş, Sayın Özdemir, Sayın
Topal, Sayın Karabıyık.
On dakika
süreyle soru işlemi gerçekleştireceğiz, kalan on dakikayı da cevap için
kullanacağız.
Soru-cevap
işlemine başlıyoruz.
Sayın
Gaytancıoğlu, buyurun.
OKAN
GAYTANCIOĞLU (Edirne) – Teşekkür ederim Sayın Başkan.
Yaklaşık iki yıl
önce Edirne Milletvekili olarak seçildim. Büyük bir sorumluluk aldığımı
biliyordum çünkü Atatürk’ün doğduğu topraklara en yakın yer olduğu için Edirne
halkının sorunlarına çözüm üretmek kolay değildi. 
Seçildiğim gibi,
Edirne’nin AKP tarafından en az yatırım alan illerden biri olduğunu, AKP’li
yıllarda Edirne’de 4.514 esnafın iş yerini kapattığını, 28 bin sigortalı
işçinin işini kaybettiğini, Ergene’nin zehir saçtığını, Türkiye’nin en çok
ayçiçeği, buğday ve çeltik üreten ilinin çiftçisinin borç içinde yüzüp tarla sattığını
Meclis kürsüsünden defalarca dile getirdim. Şimdi, AKP’nin dayatması, MHP’nin
yardımıyla İç Tüzük değiştiriliyor, sesimizi kısıyorsunuz. Edirne gibi,
ülkemizin tüm sorunlarını buradan anlatamayacağız. Bu değişikliği geri almayı
düşünüyor musunuz?
BAŞKAN – Sayın
Kayışoğlu…
NURHAYAT ALTACA
KAYIŞOĞLU (Bursa) – On beş yıllık iktidarınızda çıkardığınız yasaların kaç
tanesinde kaçar adet değişiklik yaptınız, bununla ilgili istatistiki bir
çalışma var mı?
Bugüne kadar,
kaç tane kanunun uygulanmasından kaynaklanan sorunların giderilmesine dair
kanun değişikliği yapılmıştır? 
Bir kanunda
onlarca kez yapılan değişiklik muhalefetin Mecliste konuşmasından mı
kaynaklanmaktadır, yoksa katılımcı bir anlayışla hazırlanmamasından mı
kaynaklanmaktadır?
BAŞKAN – Sayın Sarıhan,
buyurun.
ŞENAL SARIHAN
(Ankara) – Önerinin gerekçesinde şöyle bir cümle yer alıyor, deniliyor ki:
“Özellikle Genel Kurul çalışma düzeni bağlamında İçtüzükte hâkim olması gereken
ilke, konjonktürel olarak değiştirilebilecek nitelikte keyfi kurallar manzumesi
olması değil; TBMM’nin yasama ve denetim etkinliklerini etkin, verimli ve
sağlıklı bir şekilde yürütebileceği bir çalışma düzeni ortaya koymaktır.” Biraz
önce bir arkadaşımız tarafından da ifade edildi, bu cümleyle Başbakanın yapmış
olduğu…
(Mikrofon
otomatik cihaz tarafından kapatıldı) 
BAŞKAN –
Tamamlayın cümlenizi lütfen.
Buyurun.
ŞENAL SARIHAN
(Ankara) – Sil baştan yapmayayım ama kaldığım yerden ifade edeyim.
Sayın Başbakanın
bunun 2019 yılına kadar yapılmış geçici bir düzenleme olduğu cümleleri, bugün
saatlerdir yaptığımız çalışmanın aslında bir karşılığıdır. Gerçekten de sadece
sonuç alabilmek için değil, etkin ve verimli bir çalışma düzeni kurmak için
değil, kendi amaçları doğrultusunda yeni düzenlemelerin hızla geçirilmesi
konusundaki bir değişikliktir. 
Bir
şeyi daha izninizle ifade etmek isterim: Bugünün en çok konuşanı Sayın
Elitaş’tı. Öyle anlaşılıyor ki Mecliste konuşmaya gereksinim var. 
(Mikrofon
otomatik cihaz tarafından kapatıldı)
ŞENAL
SARIHAN (Ankara) - Şayet böyle bir gereksinim olmasaydı çok kısa ve özlü
sözlerle herkes sorununu ifade edebilirdi. 
BAŞKAN
– Teşekkür ediyorum.
Sayın
Emir… Sayın Emir şu anda yok burada.
Sayın
Tüm…
MEHMET
TÜM (Balıkesir) – Teşekkür ederim Sayın Başkan.
Partinizin
Genel Başkanı Tayyip Erdoğan, Lozan Barış Antlaşması’nın imzalanmasının 94’üncü
yıl dönümü nedeniyle yayımladığı mesajda “Türk milleti, Lozan Antlaşması’yla bu
topraklardaki bin yıllık varlığını hedef alan Sevr’i yırtıp atmış,
bağımsızlığından asla taviz vermeyeceğini tüm dünyaya kabul ettirmiştir.”
demiştir. Aynı Erdoğan aynı Lozan için sadece on ay önceyse şu ifadeleri
kullanmıştı: “Birileri de Lozan’ı zafer diye yutturmaya çalıştı, bağırsan
sesinin duyulacağı adaları biz Lozan’da verdik, zafer bu mu?” 
Bu
çerçeveden hareketle;
1)
Lozan Antlaşması, Hükûmetiniz açısından bir zafer midir yoksa bir hezimet
midir?
2)
Hükûmetiniz, Erdoğan’ın Lozan için kullandığı hangi açıklamasını esas
almaktadır?
3)
Erdoğan’ın söylemlerindeki farklılığın sebebi, bir danışman değişikliği mi
yoksa görüş değişikliği midir?
(Mikrofon
otomatik cihaz tarafından kapatıldı)
MEHMET
TÜM (Balıkesir) – 4) Hükûmetinizin, parti başkanınızın on ay önce söylediği
“hezimet” ifadesi için özür dileyecek misiniz? 
BAŞKAN
– Sayın Aydın…
ERKAN
AYDIN (Bursa) – Teşekkür ederim Sayın Başkan.
Biliyor
musunuz bilemem ama yine de hatırlatmış olayım: Parlamento, Fransızca kökü
itibarıyla “konuşulan yer” anlamına gelir. Kamusal işlerin konuşulup
tartışıldığı ve kamunun iyiliğine yönelik birtakım kararların alındığı yerdir.
Şimdi siz kamunun işlerinin konuşulduğu en üst düzeydeki organın sesini
kısıyorsunuz. Zeytinliklerle ilgili bir sorun mu var, konuşamayacağız;
HES’lerle ilgili bir tartışma mı var, konuşamayacağız. Bugün Cumhuriyet
gazetesi yazarlarının davası vardı, savunmalardaki haklılık ya da
iddianamelerdeki komikliği görmüşsünüzdür. Basını susturdunuz. Basit bir
“tweet” atan gençleri susturdunuz. İşini geri isteyen insanları açlığa mahkûm
ettiniz. Şimdi de Parlamentonun sesini kısıyorsunuz. Geriye ne kaldı? Bu İç
Tüzük Teklifi’ni geri çekmeyi düşünüyor musunuz? 
Teşekkür
ederim.
BAŞKAN
– Sayın Ağbaba…
VELİ
AĞBABA (Malatya) – Sayın Başkan, bu Meclisin bir üyesi, gazetedeki köşe
yazısında aynen şunları yazmış: “FETÖ muhibbi ve destekçisi olan birilerinin,
sırf eski devlet görevlerinden dolayı halkımızın karşısında protokolün en ön
saflarında oturtulduğunu görmek fena hâlde canımı yakıyor ve sol yanıma
bakıyorum FETÖ muhibbi ve destekçisi bir diğer eski bakan oturuyor.” Bu
suçlamayı AKP’yle ismi özdeşleşmiş eski Başbakan Yardımcısı, eski Meclis
Başkanı Bülent Arınç’la ilgili yapıyor. Bülent Arınç’la ilgili bir FETÖ işlemi
var mı? Bunu merak ediyorum. Ayrıca, eğer bir soruşturma işlemi yoksa bu yazıyı
yazan milletvekiline bir işlem yapmayı düşünüyor musunuz? Bunu merak ediyorum,
soruyorum. Acaba başka, şu anda sayın milletvekilinin ismini söyleyeceği başka
FETÖ muhibbi var mı diye merak ediyorum. 
BAŞKAN – Sayın
İlgezdi…
GAMZE AKKUŞ
İLGEZDİ (İstanbul) – Sayın Başkan, demokrasi kültüründen uzak yeni bir düzen
yaratıyorsunuz. Bu değişimle kürsü dokunulmazlığının gereği olan ifade
hürriyetini rafa kaldırıyorsunuz. Söz, yazı, resim, karikatür, pankart, afiş
gibi materyalleri “Çalışma düzenini bozuyor.” diyerek yasaklıyorsunuz.
Dolayısıyla, çok temel bir insan hakkını milletvekillerine tanımıyorsunuz.
Peki, neyin yasak, neyin faydalı olduğuna kim karar verecek, bunu sormak
istiyorum. 
Hapishanelerde
var olan mektup okuma komisyonları gibi, biz de Parlamentoda “çalışma düzenini
bozucu materyaller komisyonu” mu kuracağız? 
Teşekkürler. 
BAŞKAN – Sayın Yarkadaş…
BARIŞ YARKADAŞ
(İstanbul) - İç Tüzük çalışmasıyla birlikte milletvekillerinin söz hakkının
ortadan kaldırıldığını görüyoruz. AKP ve MHP’nin ortaklaşa getirmek istediği İç
Tüzük’ün ardından bir sonraki adım, Meclisin tamamen kapatılması mıdır? Buna
yönelik çalışmalarınız var mı? Çünkü yaptığınız çalışma bizde bu kuşkuyu
uyandırıyor. Açıkça soruyorum: Meclisin olmadığı tek adam rejimine dayalı bir
sistemi hayata geçirmeyi düşünüyor musunuz? 
BAŞKAN – Sayın
Özdemir… 
SİBEL ÖZDEMİR
(İstanbul) – Teşekkür ederim Sayın Başkan. 
Düzenlemenin
4’üncü maddesinde TRT yayınlarının saat 19.00’dan 21.00’e kadar çıkarılması bir
lütuf olarak görülmekte. Ben buradan merak ediyorum, Meclisteki tüm
görüşmelerin televizyon ekranlarından yayınlanmasından neden çekiniyorsunuz?
Ayrıca bir başka
madde de usul tartışmaları konusundaki teamül hâline gelmiş konuşma sürelerinin
değiştirilmesi; bu, nasıl bir ihtiyaçtan doğdu?
Ayrıca
tutanaklara işlemiş olan yanlış ifadelerimizi Genel Kuruldaki düzeltme
hakkımızı neden elimizden alıyorsunuz? Buradaki muhalefetin sesinin bir, iki,
üç dakika kısılması, Meclisi nasıl hızlı çalıştıracak? Ve burada benim
gördüğüm, iki siyasal partinin tamamen kişisel görüşlerine göre Meclisi bir
şekillendirme var. Bunun karşısında bütün Parlamentoda bugüne kadar gelmiş
teamüller, bu İç Tüzük'le tamamen ortadan kalkıyor.
(Mikrofon
otomatik cihaz tarafında kapatıldı)
BAŞKAN – Son
olarak, Sayın Topal’ın yerine, Sayın Burcu Köksal.
Buyurun Sayın
Köksal.
BURCU KÖKSAL
(Afyonkarahisar) – Sayın Başkan, seçim bölgem Afyonkarahisar’da yaşanan
cephanelik patlaması sonucu 25 vatan evladımız şehit olduğunda, bizim canımız,
ciğerimiz yanarken bu olay üzerine Afyonkarahisar’a gelen dönemin Genelkurmay
Başkanına sucuk, lokum, kilim ve benzeri hediyelerde bulunan dönemin Valisi
İrfan Balkanlıoğlu, bugün de atandığı valilik makamına tekbirlerle oturarak
yine ayrı bir skandala imza atmıştır. 
Valilik,
kaymakamlık gibi makamlar devlette belli bir ciddiyet ve ağırlık gerektirir.
Ayrıca devlette liyakatin esas alınması da önemlidir. AKP iktidarı, devlette
iktidara sadakat yerine liyakati ne zaman esas alacak? Zira liyakatin olmadığı
yerde FETÖ gibi terör örgütleri, devletin içerisine girip rahatlıkla
cumhuriyeti yıkmaya çalışabileceklerdir.
BAŞKAN –
Teşekkür ediyorum.
Şimdi, soruları
cevaplamak üzere sözü, Meclis Başkan Vekilimiz Ayşe Nur Bahçekapılı
Hanımefendiye bırakıyorum. 
Komisyonun
cevaplaması gereken sorular olursa da Komisyon Başkanımız cevap verecektir.
Buyurun.
TBMM BAŞKAN
VEKİLİ AYŞE NUR BAHÇEKAPILI (İstanbul) – Sayın Başkan, teşekkür ederim.
Soru soran
arkadaşlara da teşekkürlerimi iletmek isterim.
Genel anlamda,
sorulan sorular, Hükûmetin cevap verebileceği sorular ama bu arada da bizlerin
de hem Komisyon Başkanının hem de Meclis Başkanlığını temsilen benim verebileceğim
cevaplar var. Şöyle toparlayayım: Örneğin Sayın Kayışoğlu “Türkiye Büyük Millet
Meclisinde kaç tane yasama faaliyeti görüldü, kaçında ne kadar değişiklik
yapıldı?” diye sordu. Kısaca hatırlatmakta yarar görüyorum: Türkiye Büyük
Millet Meclisinde 17’nci Yasama Döneminde 399 kanun, 36 uluslararası anlaşma;
toplam 435. 18’inci Yasama Döneminde 263 kanun, 96 uluslararası anlaşma; toplam
359 kanun.
NURHAYAT ALTACA
KAYIŞOĞLU (Bursa) – Ben daha çok kanunlardaki değişiklikleri yani bir kanunda
yapılan değişiklikleri…
TBMM BAŞKAN
VEKİLİ AYŞE NUR BAHÇEKAPILI (İstanbul) – Ben şimdi bunları söyleyeyim; o
değişiklikleri tespit etmek şu anda mümkün değil, daha sonraki bir çalışmayla
size bildirilebilir. 
NURHAYAT ALTACA
KAYIŞOĞLU (Bursa) – Önemli olan, sonrası yani bir kanunu on kere görüşüyoruz.
TBMM BAŞKAN
VEKİLİ AYŞE NUR BAHÇEKAPILI (İstanbul) – Devam ediyorum: 20’nci Yasama
Döneminde 137 kanun, 112 uluslararası anlaşma; toplam 249. 21’inci Yasama
Döneminde 243 kanun, 144 uluslararası anlaşma; toplam 387.
NURHAYAT ALTACA
KAYIŞOĞLU (Bursa) – Bu, sorumun cevabı değil, isterseniz… 
TBMM BAŞKAN
VEKİLİ AYŞE NUR BAHÇEKAPILI (İstanbul) – 22’nci Yasama Döneminde 570 kanun…
NURHAYAT ALTACA
KAYIŞOĞLU (Bursa) – Sorum bu değildi Sayın Başkan.
BAŞKAN –
Efendim?
MUSTAFA ELİTAŞ
(Kayseri) – Siz devam edin Sayın Başkan, biz dinliyoruz.
TBMM BAŞKAN
VEKİLİ AYŞE NUR BAHÇEKAPILI (İstanbul) – Ben de dinleyenlere okuyorum zaten.
…344
uluslararası anlaşma; toplam 914 adet. 23’üncü Yasama Döneminde 205 kanun, 352
uluslararası anlaşma olmak üzere toplam 557 kanun. 24’üncü Yasama Döneminde 137
kanun, 281 uluslararası anlaşma ile toplam 418. 26’ncı Yasama Döneminde ise 49
kanun, 333 uluslararası anlaşma; toplam henüz 382 kanun kabul edilmiştir.
Dediğim gibi, bu
kanunlarda yapılan değişikleri şu anda tespit etmemiz mümkün değil, daha
sonraki bir çalışmayla size bu konuda bilgi verilebilir. 
Sayın Aydın ise
bu İç Tüzük değişikliğiyle kanun görüşmelerinde konuşma sürelerinin
değiştirildiğinden bahsetti. Bu İç Tüzük değişikliğinde kanunu görüşme esnasında
görüşme sürelerinde asla bir değişiklik yok. Yapılan değişiklik, kanuna
geçmeden önceki aşamayı ilgilendiren konuşmalardaki değişikliktir; amaç olarak
da kanunu görüşmeye çok daha fazla vakit ayrılması güdülmüştür. 
Sayın Özdemir’in
sorusuna cevap ise… Evet, Meclis Televizyonu hakkında sorunuz var. Çok
konuşuldu burada ama bir kez daha tekrar edip tutanaklara geçirilmesinde yarar
görüyorum. 
2011 yılında
Türkiye Büyük Millet Meclisi Başkanlığı ile TRT arasında imzalanan protokol
gereği, Türkiye Büyük Millet Meclisinin televizyon yayınları saat 14.00 ile
19.00 arasında canlı, saat 19.00’dan sonra ise internet ve mobil uygulamaları
üzerinden canlı yayınlanmaya başlamıştır. 
Diğer yandan
-bunu genel bir bilgi olarak sunmak isterim- genel başkanların haberlerine beş
dakika, grup başkan vekillerinin haberlerine üç buçuk dakika, genel başkan
yardımcılarının haberlerine iki buçuk dakika, milletvekillerinin haberlerine
ise bir buçuk dakika yer verilmektedir bu yayınlarda. İktidar olsun muhalefet
olsun, tüm milletvekillerine, ayrım yapmaksızın, belirlenen bu süreler
doğrultusunda haber bültenlerinde yer verilmektedir. 
Grup
toplantıları ise siyasi parti gruplarının mutabakatıyla, salı günleri bir saat
TBMM resmî internet sitesinden canlı olarak yayınlanmakta, gün içinde ise grup
toplantısı için her parti için beşer dakika yayın yapılmaktadır.
Yine, Sayın
Özdemir…
MERAL DANIŞ
BEŞTAŞ (Adana) – HDP hiçbir şekilde yayınlanmıyor.
MAHMUT TOĞRUL
(Gaziantep) – HDP hariç! 
TBMM BAŞKAN
VEKİLİ AYŞE NUR BAHÇEKAPILI (İstanbul) – Geçen tutanak üzerinde konuşmaların
yasama dönemlerine göre dağılımı, Genel Kurulda düzeltme hakkı ve geçen tutanak
üzerine konuşma konusunda da bilgi vereyim.
22’nci Yasama
Dönemi Dördüncü Yasama Yılında 1, 23’üncü Yasama Döneminde 5 -İkinci Yasama Yılında
2, Üçüncü Yasama Yılında 2 ve Dördüncü Yasama Yılında 1 olmak üzere- 24’üncü
Yasama Döneminde ise bu hak toplam 107 kere kullanılmış. İkinci Yasama Yılında
12, Üçüncü Yasama Yılında 7, Dördüncü Yasama Yılında 8 ve Beşinci Yasama
Yılında ise 80 kez kullanılmıştır.
26’ncı Yasama
Döneminde ise bu hak toplam 10 kez kullanılmış sayın milletvekilleri
tarafından. Yasama yıllarına dağılımı ise Birinci Yasama Yılında 2, İkinci
Yasama Yılında ise 8 olarak gösterilmektedir. 
Şimdilik
Başkanlığımızla ilgili olan sorular bunlardır, daha sonraki sorulara elbette ki
cevap veririz. 
Teşekkür
ederim.
BAŞKAN
– Sayın Komisyon Başkanı…
ANAYASA
KOMİSYONU BAŞKANI MUSTAFA ŞENTOP (İstanbul) – Değerli Başkanım, değerli
arkadaşlar; soruların önemli bir kısmı aslında Hükûmetin cevaplaması gereken
sorular. Bunlar arasında birkaç tanesine belki Komisyon Başkanı olarak cevap
verebilirim. Birisi Sayın Sarıhan’ın genel gerekçedeki bir ibareyle ilgili
olarak ve Sayın Başbakanımızın bir sözüyle ilgili olarak söylediği. Genel
gerekçenin altıncı paragrafında bir ifade var. Bu, Komisyonda da konuşuldu.
“Özellikle Genel Kurul çalışma düzeni bağlamında İçtüzük’te hâkim olması
gereken ilke, konjonktürel olarak değiştirilebilecek nitelikte keyfî kurallar
manzumesi olması değil; TBMM’nin yasama ve denetim faaliyetlerini etkin,
verimli ve sağlıklı bir şekilde yürütebileceği bir çalışma düzeni ortaya
koymaktır.” Burada kastedilen, yapılan İç Tüzük Değişiklik Teklifi’nde de daha
çok teamüllere dayanan bazı uygulamaların İç Tüzük’te bir hukuki metne, bir
kurala, dayanağa kavuşturulmasıdır. Bunlardan birisi de bu grup önerileriyle
ilgili mesele, Meclisin televizyon yayınlarıyla ilgili mesele. Bunlar teamüli
olarak yapılıyordu, şimdi bunlar İç Tüzük’te kurala kavuşturuluyor. Dolayısıyla
konjonktürel olmasıyla ilgili bir durum ortadan kaldırılıyor kurala bağlanması
sebebiyle. 
Sayın
Başbakanımızın söylediği husus da, malumunuz, bir Anayasa değişikliği yaptık,
bir hükûmet sistemi değişikliği. Bununla alakalı olarak, tabii, Meclis
İçtüzüğü’nün de yeni sisteme göre ama yeni sistemin yürürlüğe gireceği tarihten
itibaren geçerli olacak şekilde düzenlenmesidir. O düzenleme bugünün meselesi
değil bu anlamda, 2019’dan sonra uygulanacak bir hüküm olarak… Kastettiği budur
yani yeni sisteme kadar bir ara dönem var. Bununla ilgili olarak, bu
geçicilikten kastı budur. 
Diğer
bir husus, genel olarak bazı arkadaşlarımızın burada sürelerin kısılmasıyla
ilgili, işte “Parlamento, konuşulan yer, mekân anlamına geliyor, dolayısıyla
konuşma engelleniyor.” diye… Gerçekte, ana hatlarıyla bakmış olduğumuzda,
Meclisin İç Tüzük’te öngörülen sürelerinde bir uzama var. Meclis, tabii, saat
15.00 ile 19.00 arasında çalışırken salı, çarşamba, perşembe günleri; bu, salı
günleri 15.00-21.00; çarşamba, perşembe için de 14.00-21.00 olarak uzatılıyor,
bir.
İkincisi,
televizyon yayınları bakımından da 19.00’a kadar olan yayınlar 21.00’e kadar
uzatılıyor. Toplamda haftalık altı saatlik bir uzama söz konusu. E peki,
değişen nedir? Değişen, aslında daha önceki yasama dönemlerinde pek fazla
uygulanmayan ama bu dönemlerde artan grup önerileri sebebiyle yapılan
konuşmalar.
MAHMUT TOĞRUL
(Gaziantep) – Denetimi yok ediyorsunuz Başkan, denetimi.
ANAYASA
KOMİSYONU BAŞKANI MUSTAFA ŞENTOP (İstanbul) – Peki, Meclis çalışmalarının
aradaki bu uzamasında, herhâlde, burada oturup birbirimizin yüzüne bakarak
durmayacağız, konuşacağız yine. Dolayısıyla, Parlamento yine konuşulan bir yer
olacak.
MAHMUT TOĞRUL
(Gaziantep) – Fabrika gibi çalışacağız.
ANAYASA
KOMİSYONU BAŞKANI MUSTAFA ŞENTOP (İstanbul) – Ama bu grup önerileri üzerinde
konuşmak yerine, bu sefer kanunlarla ilgili konuşacağız, başka denetim
faaliyetleriyle ilgili konuşma imkânı bulunacak. Yani burada, konuşulacak
konularla ilgili bir değişiklik var ama toplamına baktığımızda, konuşma
süreleriyle ilgili aslında bir uzama söz konusu, bunların yayınıyla ilgili de
bir uzama söz konusu. 
Burada, Sayın
Tüm’ün Sayın Cumhurbaşkanımızın Lozan’la ilgili beyanları üzerine yapmış olduğu
bir değerlendirme var. Bugün, malumunuz, Lozan Antlaşması’nın 94’üncü yıl
dönümü. Onunla ilgili olarak yayınlanan mesajlar var. Elbette Lozan, Sevr
Antlaşması’na göre çok ileri bir anlaşmadır. Fakat Lozan’ı rahmetli Atatürk
zamanında Türkiye imkân bulduğu zaman aşacak birtakım hamleler yapmıştır.
Bunlardan birisi Montrö’dür, birisi de Hatay’ın Türkiye’ye iltihakıdır.
Lozan’da yok bunlar.
(Mikrofon
otomatik cihaz tarafından kapatıldı)
MEHMET TÜM
(Balıkesir) – Zafer miydi sizce?
ANAYASA
KOMİSYONU BAŞKANI MUSTAFA ŞENTOP (İstanbul) – Dolayısıyla, Lozan 1923
şartlarında yapılmış olan bir anlaşma. 
BAŞKAN –
Tamamlayın lütfen.
ANAYASA
KOMİSYONU BAŞKANI MUSTAFA ŞENTOP (İstanbul) – Sayın Cumhurbaşkanımızın daha
önceki değerlendirmeleri de farklı çerçevede, perspektiflerle yapılmış
değerlendirmeler. Bunların ikisi de doğrudur. Bunları, tabii, farklı perspektifte
yapılan değerlendirmeler olarak geniş bir zamanda, geniş bir yerde
tartışabiliriz.
Teşekkür ederim.
BAŞKAN –
Teşekkür ediyoruz.
Şimdi, teklifin
tümü üzerindeki görüşmeler tamamlanmıştır.
Maddelerine
geçilmesini oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Sayın Başkan, yoklama istiyoruz.
BAŞKAN –
Sunmadan önce, yoklama talebini karşılıyorum.
Sayın Özel,
Sayın Erdoğdu, Sayın Altaca Kayışoğlu, Sayın Göker, Sayın İlgezdi, Sayın Ağbaba,
Sayın Kaplan Hürriyet, Sayın Sarıhan, Sayın Karadeniz, Sayın Şeker, Sayın
Aydın, Sayın Öz, Sayın Bektaşoğlu, Sayın Özdemir, Sayın Karabıyık, Sayın Çam,
Sayın Tüm, Sayın Akkaya, Sayın Yarkadaş, Sayın Demirtaş, Sayın Köksal. 
Yoklama için üç
dakika süre veriyorum ve yoklama işlemini başlatıyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı vardır. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi (2/1783)
ve Anayasa Komisyonu Raporu (S. Sayısı: 492) (Devam)
BAŞKAN –
Maddelere geçilmesini oylarınıza sunuyorum: Kabul edenler… Kabul etmeyenler…
Kabul edilmiştir. 
Şimdi birinci
bölümün görüşmelerine başlıyoruz. 
Birinci bölüm 1
ila 9’uncu maddeleri kapsamaktadır. 
Sayın
milletvekilleri, az önce oylamış olduğumuz, oy birliğiyle karar verdiğimiz
Danışma Kurulu önerisine göre bölüm üzerindeki konuşmalar iki katına
çıkarılıyor. Gruplar adına yirmi dakika, şahıslar adına onar dakika olacaktır.
MUSTAFA ELİTAŞ (Kayseri)
– Uzlaşma örneği Sayın Başkan.
BAŞKAN – Sayın
grup başkan vekillerinin uzlaşma örneğini gösteren güzel bir durum, güzel bir
çalışma.
Birinci bölüm
üzerinde gruplar adına ilk söz Halkların Demokratik Partisi Grubu adına Adana
Milletvekili Sayın Meral Danış Beştaş’a aittir. 
Sayın Danış
Beştaş, buyurun.
Süreniz yirmi
dakikadır.
HDP GRUBU ADINA
MERAL DANIŞ BEŞTAŞ (Adana) – Teşekkür ederim Sayın Başkan, anlayışınız için de;
kâğıtlarımı toplamama izin verdiniz.
Sayın Başkan,
değerli milletvekilleri; doğrusu Komisyonda çok yoğun… 
Herkes sohbet
ediyor, belki konuşmamla…
BAŞKAN – Sayın
Danış Beştaş, müsaadenizi alarak…
Sayın
milletvekilleri, lütfen, uğultuyu keselim, hatip kürsüde.
Buyurun Sayın
Danış Beştaş.
MERAL DANIŞ
BEŞTAŞ (Devamla) – Değerli milletvekilleri, İç Tüzük Değişiklik Teklifi’ni
konuşuyoruz, doğrusu hepimizi doğrudan ilgilendiriyor. Tabii ki herkes dinlemek
zorunda değil fakat gönül ister ki bu İç Tüzük Değişiklik Teklifi’nde hep
birlikte uzlaşarak, Parlamentoda grubu bulunan herkesin onayını alarak bir
değişiklik yapmak. Zaten, iç tüzük değişiklikleri de İç Tüzük’ün kendisi de
Meclisin kendi anayasasıdır. Bu anayasamızı yazarken ilgisiz olmamalıyız; bütün
maddeler, bütün fıkralar, bütün kelimeler bizi doğrudan ilgilendiriyor. 
Şimdi, gerçekten,
İç Tüzük Değişiklik Teklifi niye geldi, hangi ihtiyaçtan geldi? Çok değerli
konuşmalar yapıldı, Komisyonda da çok geniş bir şekilde bunları tartıştık,
sabahlara kadar tartıştık fakat maalesef demokratik bir işleyişe vesile
olamadı. Bu İç Tüzük Değişiklik Teklifi, sözü yasaklayan, muhalefeti susturmayı
hedefleyen ve Meclisin sözüne pranga vuran bir İç Tüzük Değişiklik Teklifi
olarak önümüzde duruyor. 
Dikkatimi çeken
bir şey var, her şeyden önce onu söyleyeyim. AKP ve MHP ilk günden bu yana,
ısrarla ve inatla, Komisyonda da burada da diyorlar ki: “Bu bir uzlaşmanın
sonucudur. Biz daha önce, 24’üncü Dönemde oturduk muhalefet partileriyle ve
burada uzlaştık. Niye bu uzlaşının arkasında durmuyorsunuz?” Bu -böyle bir soru
olarak- izleyenlerin kafasında gerçekten soru işareti yaratabilir, zira bu çok
önemli bir iddia. Hatta demin MHP’nin Grup Başkan Vekili Sayın Akçay o kadar
ileri gitti ki bize atfen, muhalefete atfen dedi ki: “‘Dün dündür, bugün
bugündür.’ diyorsunuz.” Dün bunu söyledik, bugün bunu söylüyoruz. Ben de
diyorum ki vallahi bunu biz genelde söylemeyiz, biz ilkelere dayalı konuşuruz.
Demokrasiyi savunurken çokça da zikzak yapma şansınız yoktur, çoğulculuğu
savunuyorsanız her yerde onu savunursunuz. Ama kim “Dün dündür.” diyor, kim
“Bugün bugündür.” diyor, tarih ortaya koyuyor; Meclis tutanakları, konuşmalar,
uzlaşı görüşmeleri ortaya koyuyor. 
Doğru, 24’üncü
Dönemde bir görüşme var ama neden acaba 23’üncü Dönemi hiç ağızlarına
almıyorlar? Bir de 23’üncü Dönem var, bizim Eş Başkanımız Sayın Demirtaş’ın
grup başkan vekili olduğu. Tutanaklar da elimizde ve hatta onlardan bir bölüm
okuyacağım. Yeni iç tüzükle ilgili, ilkeler ve hedefler konusunda uzlaşılmış
ama nedense o uzlaşıya hiç değinilmiyor. Bu hedeflerden biri, Meclisin ve
vekilliğin saygınlığı korunmalıdır. İkincisi, görüşmelerde demokratiklik,
çoğulculuk ve katılımcılık teşvik edilmeli ve sağlanmalıdır. Başka bir ilke,
yasama ve denetim süreçleri planlı ve programlı olmalı ve öngörülebilirlik
sağlanmalıdır. İşleyiş şeffaflaştırılmalıdır. Gerginliği önleyecek
-özetliyorum- mekanizmalar kurulmalıdır. Zaman kaybına sebep verilmemelidir.
Torba kanun ve temel kanun uygulamaları kaldırılmalıdır. İhtisas komisyonları
bakanlıklara paralel olarak yeniden düzenlenmelidir. Bu, oldukça uzun bir
uzlaşı metni ama gerçekten şu anda da altına Halkların Demokratik Partisi
olarak imza atabileceğimiz ilkeleri havi bir uzlaşma metni. Yani karşımızda şu
anda bu teklifi getiren AKP ve MHP bunu görmezden geliyor, bu tartışmaları,
24’üncü Dönemi getiriyor ve bu dönem hiçbir uzlaşı arayışı olmadan gelip burada
“Bu teklif uzlaşmaya dayanıyor.” diyor. Bu, doğru değildir. Bu, her şeyden önce
siyasal etiğe aykırı bir durumdur. Bu nedenledir ki 2 partinin getirdiği İç
Tüzük Değişiklik Teklifi meşru değildir. 
Usul
tartışmalarını da yaptık. Bizce usul açısından da birçok sakatlığı içinde
barındırıyor. Eğer Anayasa Mahkemesi gerekli denetimi yaparsa gerçekten bu İç
Tüzük Değişiklik Teklifi’nin kesinlikle geçmemesi gerekiyor. Bunu öncelikle
söylemek istiyorum ve özellikle iktidar partisine şunu hatırlatmak isterim,
Komisyonda da ifade etmiştik: Mademki geçmiş uzlaşılara bu kadar sadıksınız,
mademki geçmiş sözlere bu kadar bağlısınız, biz size birkaç söz hatırlatalım.
Bizzat Anayasa Uzlaşma Komisyonunda AK PARTİ’nin ileri sürdüğü düşünceler
hafızamızda bugünkü canlılığıyla duruyor. İlk 4 maddeye ilişkin, vatandaşlık
dâhil, ana dilde eğitim ve öğretime dair görüşleri -ileri görüşleri bugüne
göre- dâhil, hâlâ hafızalarımızda ve burada tutanaklarda duruyor; çok eski
değil, birkaç yıl önce. Dolmabahçe mutabakatı daha dündü. Çözüm süreci daha
dündü. “Kürt realitesini tanıyoruz, kürdistan ve lazistan eyaleti neden
olmasın.” diyenler daha dün bu koltuklarda oturuyordu. 
Milliyetçi
Hareket Partisine de şunu söylemek isterim: Anayasa Komisyonunda ve Uzlaşma
Komisyonunda Sayın Parsak’la birlikte görev de yaptık. O dönem, hatta biz 3
parti, Anayasa Uzlaşma Komisyonunda AKP’ye karşı -yani ittifak yaparak değil-
oyalama, sürünceme girişimlerine karşın tutum aldık, dedik ki kendileri
bitirdiler ve bizzat Sayın Erdoğan’a ilişkin gerek Parsak’ın gerek MHP’nin
birçok vekilinin ve siyasetçilerinin sözleri kulaklarımızda. Şimdi, bir de
gelmişler bize diyorlar ki: “Dün dündür, bugün bugündür.” Kimin için denir bu
cümle? Biz dün ne diyorduk, bugün de aynısını söylüyoruz; bunu hatırlatmak
istiyorum. 4 partinin imzası yok bu İç Tüzük’ün altında, teklifin altında. Bu
nedenle meşru değildir ve biz bunu kabul etmiyoruz. 
Peki,
yeni konsept gerçekten nedir? Bunu tartışalım bence. Şimdi, önümüzde şöyle bir
iktidar pratiği var: Son dönemlerde tabii, son birkaç aydır MHP’yle birlikte
ikili bir iktidar yürütmesi hâli var Anayasa Değişiklik Teklifi’yle birlikte;
istediği kanunu çıkaran bir iktidar var karşımızda, çoğunluğuna dayanarak
istediği kanunu. Peki, ne yapıyor? Bizim getirdiğimiz bütün grup önerilerini
reddeden... Çok çok istisna, ben bir defa hatırlıyorum ortak önergeyi,
Karaman’la ilgili; bir de -pardon- Aladağ’la ilgili ortak komisyon kurduk; onun
haricinde getirdiğimiz bütün grup önerileri burada reddediliyor. Soru
önergelerimize yanıt verilmiyor, hiçbir surette yanıt verilmiyor, veriliyorsa
da sorularımıza yanıt verilmiyor. E, diğer yandan, önergelerimiz iade ediliyor.
Buna ilişkin, sağ olsun Meclis Başkanlığı, bir cevap verdi bana ve 1.600 küsur
önerge iade edilmiş. Neden? Kaba ve yaralayıcı bulunduğu için. Bunun dışında ne
yapıyor peki? Televizyonları kapattılar, radyoları kapattılar; gazeteleri
kapattılar; muhalefeti, 15 Temmuz dairesine alarak bütün muhalefeti susturmak
için KHK’lerle bir yıldır biz, bu ülke yönetiliyor. Kim konuşuyorsa, kim
eleştiriyorsa, kim söz söylüyorsa ertesi gün kendisini hapishanede buluyor. 
Şimdi,
bu kadar vahim bir pratik karşısında bize deniyor ki: İç Tüzük Değişiklik
Teklifi’ne ihtiyacımız var. Peki, gerçekten ihtiyaç var mı? Hayır, yok. Neden
yok? Çünkü, zaten istediğini yürütüyor. Meclis nasıl çalışır? Bizim
getirdiğimiz kanun teklifleri görüşülüyor mu? Hayır. Bizim önergelerimiz kabul
ediliyor mu? Hayır. Bizim soru önergelerimize tatmin edici bir yanıt veriliyor
mu? Hayır. Araştırma önergelerimizin gereği yapılıyor mu? Hayır. Toplumsal
muhalefet kanallarının tümü -tümü ama- susturulmuş mu? Evet. Neresi kaldı?
Meclis. Meclisten ses çıkıyor. Nasıl bir ses? İtiraz çıkıyor. Muhalefet
partileri üstüne üstüne gidiyor ve bu uygulamaların hukuksuzluğunu,
antidemokratikliğini, faşizan bir yaklaşım olduğunu, bunun bilimsel olarak da,
tarihsel olarak da, siyasal olarak da faşizm uygulaması olduğunu söylüyor. Bu
sesi de kıstırmak lazım, gerçekten bunu kapatmak lazım; karşıdan bakınca bu görünüyor
çünkü halka gerçeklerin ulaşmaması gerekiyor. Halka gerçeklerin ulaşmaması için
televizyon yayınları kısıtlandı. Bizim konuşmalarımıza sataşmalar, bir dolu
eleştiriler… “Kaba ve yaralayıcı ifadeler” denilerek bizim, burada milleti,
halkı temsil etmemiz engelleniyor. 
Şimdi, bu
durumda, İç Tüzük’ün temelinde aslında tam da genel politik yaklaşım var: “Biz
herkesi bir nebze de susturduk.” Susturduklarını sanıyorlar ama susan kimse
yok. Herhâlde ömür boyu cezaevinde tutamayacaklar. Gün gelecek, devran dönecek,
onların hepsi çıkacak ve bu ülkede bunu yapanlar da hesabını verecek. Ama
ihtiyaç budur, bizim gözlemimiz ve tespitimiz budur. Sıra Mecliste, sıra
Meclisin susturulmasında, muhalefetin susturulmasında. “Konuşursak da biz
konuşuruz. Biz sizin için her şeyin en doğrusunu biliyoruz.” diyor. Bu
değişikliği getiren zihniyet budur. Biz de diyoruz ki: Hayır, siz bizim için
her şeyi bilmiyorsunuz. 
Yasama organı
yürütmenin işgali altında. Şu anda yasama organı işlemiyor, yürütme kendi
gündemini yürütüyor ve bize dayatıyor. Komisyonlar sadece iktidarın verdiği
kanun teklif ve tasarılarını görüşüyor, bizimkileri görüşmüyor. Demin, Sayın
Tanrıkulu zaten 37’ye ilişkin konuştu. 
Bir de üstüne
üstlük İç Tüzük Değişiklik Teklifi -yarın sunacağız Meclis Başkanlığına- 12
milletvekilinin hapishanede olduğu bir dönemde görüşülüyor, aynen Anayasa
Değişiklik Teklifi’nde olduğu gibi. Bu değişiklik onları da ilgilendiriyor. O,
içerideki, cezaevlerindeki tutuklu milletvekillerinin de burada söz söyleme
hakkı var, demokratik yaklaşım bunu emreder. Yasama faaliyetinden tümüyle
alıkonuluyor. 
Başka bir
boyutu, bu İç Tüzük Değişiklik Teklifi’yle darbecilere sarılıyorsunuz.
Darbecilere yaptığınız eleştirileri bir anda unutuverdiniz, Kenan Evren ve 5
generalin getirdiği darbe anayasasını tekrar tekrar üretiyorsunuz, tekrar
tekrar sahip çıkıyorsunuz. 15’inci maddeye birazdan değineceğim, bu da işin
başka bir boyutu.
Peki, bir
cümleyle özetlersek İç Tüzük Değişiklik Teklifi nereye doğru evriltiyor ülkeyi,
hepimizi, Türkiye’yi? Kesinlikle diktatörlüğün inşasında burası bir basamaktır,
burası bir basamak olarak kullanılıyor çünkü Meclisi de susturduktan sonra daha
ileri adımlar gelecek. 
Ama kötü bir
haberim var bu değişiklik teklifinin arkasında duranlara: Ne yaparsanız yapın
halk gerçekleri duyuyor; emin olun, fısıltı gazetesiyle de olsa duyuyor;
telefon iletişimiyle olmasa bile her türlü yöntemle muhalefetin sözünü, sesini
ve iktidarın bu yaklaşımını kesinlikle görüyor ve değerlendiriyor. 
Ayrıca, bize
şunu da demeyin, sakın ha. Buna, maddi olarak da zaten ispat araçlarımız
ortada. Bu yasal değişiklikler toplum için yapılmıyor, bu kendileri için
yapılıyor, kendi ihtiyaçları için, kendi gündemleri için, kendi gelecek
kurguları için yapılıyor. 
Peki, şimdi ne
oluyor? Ceza getiriliyor. Yani geneli üzerinde olduğu için, maddelerde sonra
açacağız. Ne cezası? Milletvekiline ceza. Düzenlemelerin hepsi korkunç. Bir
bütün olarak zaten muhalefete söz yasaklanıyor, düşünce ve ifade özgürlüğü
tümüyle yok ediliyor. Bunu, tutanaklarda, merak eden arkadaşlar… Gerçekten çok
değerli tartışmalar yapıldı. O da yok ediliyor. 
15’inci ve
14’üncü maddeler var ki darbecilerin bile bunu düşünemediğini buradan bir kez
daha haykırmak istiyorum. Gerçekten, nasıl izah edilir, bilmiyorum. “Hakaret ve
sövmek” Demin, Sayın Elitaş dedi ki: “Türk milletine hakaret edersen…”
Türkiye’de sadece Türk milleti yaşamıyor, Türkiye’de 80 milyon yurttaş yaşıyor;
Türkiye’de Aleviler yaşıyor, Türkiye’de Kürtler yaşıyor, Türkiye’de Ermeniler
yaşıyor, Türkiye’de Gürcüler yaşıyor, Türkiye’de Pomaklar yaşıyor. Bunların
hepsi Türkiye yurttaşlarıdır ve Türkiye halkıdır. Her biri kendisine “Benim
dilim, kimliğim ve kültürüm var.” diyor. Kürt halkına zorla “Sen Türk’sün.”
denile denile, yüz yıllık bir inkâr ve asimilasyon politikası sonucunda bugün
hangi Kürt’e dilini unutturdunuz, hangisine kimliğini unutturdunuz, hangisine
tarihini inkâr ettirebildiniz? Bu, boşa kürek sallamaktır. Buna ceza
getiriliyor. Şimdi, gerçekten, Meclis kürsüsü olmasa… Yani halk diliyle şunu
derler: “Ya, bunlar bizimle alay mı ediyor? Bu yaştan sonra biz dilimizi mi
unutalım, kimliğimizi mi reddedelim?” 
Bir de üstüne
üstlük, “ortak geçmiş” deniliyor. Neyin ortak geçmişi? Geçmişte ben de varım,
Sayın Eseyan da var -yani gördüğüm için- siz de varsınız, Ceylan da var, Şenal
Hanım da var, Mithat Hoca da var; her birimiz farklı bir kimlikteniz. Şimdi,
gelip burada Kürt halkına hakaret edilirse ya da Ermenilere ya da Alevilere,
bu, ortak geçmiş kabul edilmeyecek mi? Biz bunu kabul eder miyiz? Böyle bir şey
olamaz.
ERKAN AKÇAY
(Manisa) – Ortak geçmiş hepsini kapsıyor.
MERAL DANIŞ
BEŞTAŞ (Devamla) – Türkiye halkı kesinlikle 80 milyondur ve bunun böyle
bilinmesi lazım.
Bizi bölücülükle
suçlayanlara şunu söylemek isterim ki asıl bölücülük bu teklifi getirmektir. Bu
teklifi getirmek Türkiye’de halkı bölmektir, ayrımcı bir yaklaşımdır. Siz “Türk
milleti” diyerek diğer bütün farklılıkları reddederseniz, asıl siz, zaten var
olan zihinde bölünmeyi fiziksel bir şeye dönüştürürsünüz. Biz birliği
savunuyoruz, biz çoğulculuğu savunuyoruz, biz farklılıkların bir arada, bu
ülkede, ortak vatanda, kendi vatanımızda yaşamasını savunuyoruz; siz ise
bölücülüğü savunuyorsunuz.
Şimdi, demin
yine bir konuşmacı şunu söyledi -hayretle izledim- dedi ki: “‘Türk milleti
soykırım yaptı.’ dedirtmeyiz biz size.” Ya, Türk milleti niye soykırım yapsın?
Halk soykırım yapmaz ki, milletler soykırım yapmaz ki; devletler yapar,
sistemler yapar. Bunların tarih bilgisi de eksik gerçekten. Hiçbir zaman şu
halk, Alman halkı ya da İtalyan halkı ya da Fransız halkı ya da Türk halkı,
Kürt halkı soykırım yaptı denmez, böyle bir lügat yoktur. Soykırımı bu şekilde
örneklendirirseniz vay bizim hâlimize! Biz burada geldik bir “soykırım” ya da
“katliam” dedik, Meclis Başkan Vekili çıkıp oradan diyebilir, vallahi siz ilk 4
maddeye ya da ortak geçmişe hakaret ettiniz. Yok böyle bir şey. Böyle bir şey
kabul edilemez.
Şimdi, diğer
mesele, asıl önemli mesele: Kürdistan Sosyalist Partisi şu anda resmî kurulmuş
bir parti -örnek olarak veriyorum- 2016’da kuruldu ve Yargıtay Cumhuriyet Başsavcılığı
tarafından kabul edildi, tescil edildi. Yine, Kürdistan Özgürlük Partisi
2014’te tescil edildi. Yargıtayın kabul ettiği bir partiyi siz nasıl Mecliste
vekilin söylemesini yasaklayacaksınız? Tabii ki söyleyeceğiz. Kürdistan varsa,
böyle bir coğrafya varsa, Kürt halkı varsa, dili varsa ve biz de onların bir
bölümünün temsilcisiysek, diğer farklılıklardan aldığımız gibi en büyük
çoğunluk olarak Kürtlerden de bu oyu almışsak onların varlığını, kimliğini,
dilini korumak bizim temel görevlerimizden bir tanesidir. 
İşte şimdi son
olarak –zamanım yirmi dakika olduğu hâlde yetişmedi maalesef- Meclis Başkan
Vekillerine yargıç statüsü veriyoruz. Bence behemahâl bir sözlük hazırlayalım.
Şu anda “kaba ve yaralayıcı” diye bütün önergelerimiz reddediliyor. Meclis Başkan
Vekilleri bence bir sözlük hazırlasın, acaba hangisi idari yapılanmaya aykırı
bir tanımdır? Biz bunu düşünerek mi konuşacağız? Milletvekiline böyle bir
konuşma sınırı getirilebilir mi? Biz buraya konuşmak için geldik, sorunları
çözmek için geldik. Siz bize yasak koyarak bu sorunu çözebilir misiniz? Biz
konuşuruz, paramızı da öderiz. 1950’li yıllarda Kürtçe konuşana para cezası
veriyorlardı, şimdi vatandaşa para cezası verilmiyor ama vekiline para cezası
verilmesi öneriliyor. Böyle bir utançla nasıl yaşayacağız? Türkiye böyle bir
ayıbı nasıl savunacak? Bunu gerçekten bütün milletvekillerine, Kürt
milletvekillerine de ayrıca özel olarak sesleniyorum. Bu değişiklik teklifi
sizin varlığınızı reddediyor. Sizin dilinizi, kimliğinizi, kültürünüzü,
inancınızı reddediyor, diğer farklılıkları da reddediyor, sırf AK PARTİ’de
siyaset yapıyorsunuz diye bunun arkasında durmayın, bunun vebali ağırdır. Seçim
bölgenize gittiğinizde annenize, babanıza, çocuğunuza bu teklife, buna onay
verdiğinizi asla…
(Mikrofon
otomatik cihaz tarafından kapatıldı)
MERAL DANIŞ
BEŞTAŞ (Devamla) – Bir dakikada toparlayabilir miyim?
BAŞKAN –
Tamamlayın lütfen bir dakikada.
MERAL DANIŞ
BEŞTAŞ (Devamla) – Bunun hesabını veremezsiniz, acilen gerçekten düşünün.
Bir de son
olarak şunu da söyleyeyim. Şimdi, burada HDP’ye yönelik ayrıca özel bir yasak
var. Aslında tutanaklarda söz alabilirdim ama Sayın Adan, -ben tutanakları
istedim, özellikle söz almamıştım- HDP’yi ilk önce… CHP’yi şeyle suçladı: “MHP
ve CHP’yi birlikte iktidar olmaya zorladınız.” dedi. Sonra konuşmasının ileriki
bölümlerinde -tutanakları elimizde- “terör örgütünü” diyor, bu sefer hızını
alamıyor, gerçekten buna ne denir bilmiyorum. Biz, en az onlar kadar, onlardan
katbekat meşru, yasal ve bu ülkede mücadele yürüten bir partiyiz, hiç kimsenin
haddine değildir bizi bu şekilde nitelendirmek. Biz onlara diyoruz ki: Biz, ne
kadar isterseniz isteyin, sizinle çatışmayacağız. Gerçekten iktidardan yüz
alıyorsunuz, güç alıyorsunuz. 
(Mikrofon
otomatik cihaz tarafından kapatıldı)
MERAL DANIŞ BEŞTAŞ
(Devamla) – HDP’yi bu şekilde kriminalize ederek, terörize ederek sadece kendi
sonunuzu hızlandırıyorsunuz diyorum.
Teşekkür
ediyorum, sağ olun. (HDP sıralarından alkışlar)
BAŞKAN –
Teşekkür ediyorum Sayın Danış Beştaş.
ERKAN AKÇAY
(Manisa) – Sayın Başkan…
BAŞKAN – Sayın
Akçay, söz talebiniz var, buyurun mikrofonunuzu açıyorum 60’a göre.
ERKAN AKÇAY
(Manisa) – Şimdi, yalnız son cümleleri sataşmaya girer efendim yani kastettiği
ifade...
BAŞKAN – Ne
söyledi Sayın Akçay?
MERAL DANIŞ
BEŞTAŞ (Adana) – Hangisi sataşma Sayın Akçay, tutanaklar burada? 
MEHMET PARSAK
(Afyonkarahisar) – “Terörize etmek.”
ERKAN AKÇAY
(Manisa) – Sayın Beştaş, sataşmadığını söylüyorsa ben burada sarfınazar ederim.
MERAL DANIŞ
BEŞTAŞ (Adana) – Yok, yok, ben tutanakları size de vereyim, eğer farklı
yorumluyorsa hiçbir sözüm yok.
ERKAN AKÇAY
(Manisa) – Terörize etmekle ve iktidardan güç almakla, yüz bulmakla itham etti.
Oysa bizim Milliyetçi Hareket Partisi olarak diğer siyasi organizasyonlarla
ilgili veya terör örgütleriyle ilgili görüşlerimiz ta uzun yıllardan beri açık
ve nettir. Dolayısıyla bu bir sataşmadır.
BAŞKAN
– “İktidardan yüz bulma” şeklinde olabilir ama öbür türlü zannediyorum o HDP
Grubuyla ilgili söylemlerinizi herhâlde ifade etti.
Buyurun
Sayın Akçay.
ERKAN AKÇAY
(Manisa) - Eğer Milliyetçi Hareket Partisini kastetmediyse…
MERAL DANIŞ
BEŞTAŞ (Adana) – Siz de bakar mısınız.
MAHMUT TOĞRUL
(Gaziantep) – Şu cümleleri siz de okursanız…
BAŞKAN
– “İktidardan yüz buluyorsunuz.” olabilir belki ama öbüründe de zannediyorum
HDP Grubuyla ilgili söylemlerinizi ifade etti.
Buyurun.
IX.- SATAŞMALARA İLİŞKİN KONUŞMALAR (Devam)
17.- Manisa Milletvekili Erkan Akçay’ın, Adana
Milletvekili Meral Danış Beştaş’ın 492 sıra sayılı İç Tüzük Değişiklik
Teklifi’nin birinci bölümü üzerinde HDP Grubu adına yaptığı konuşması sırasında
Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Evet, siyasi partiler, ayrı programları olan ayrı tüzel
kişiliklerdir, ayrı siyasi kulvarda faaliyet gösterirler. Terör örgütlerinin
durumu da malumdur. Fakat terör örgütleriyle bazı organizasyonların ilişkileri
bazen iç içe geçiyor, bazen ayrılmış oluyor. Kastedilen budur. 
Biz
Milliyetçi Hareket Partisi olarak A partisi, B partisi veya HDP’ye ilişkin bir
görüşümüzü iktidar partisinin duruşuna göre belirlemeyiz ki, öteden beri var
olan görüşler vardır, diğer partiler de birbirlerini öyle değerlendirebilirler.
Şimdi,
yalnız, burada özellikle Türkiye'de yaşayan 80 milyon Türk milletinin bir
mensubu olarak sayılıyor. Anayasa’mızın muhtelif maddeleri, 66’ncı maddesi de
son derece açık yazılmış: “Türk Devletine vatandaşlık bağıyla bağlı olan herkes
Türktür.” Dolayısıyla, “Türk milletine hakaret” denince onun bütün mensuplarına
ister Kürt olsun, ister Çerkez olsun, ister Laz olsun yani ne olursa olsun
-bunları saymaya gerek yok- bunları tahkim etmek, hakaret etmek, sövmek veya
istenmeyen bir şekilde tanımlamaya çalışmak bu disiplin hükümlerinin içerisine
girer. 
Ayrıca,
80’inci maddeye göre de milletvekillerinin bölgesel veya vilayetine bağlı veya
etnik kökenine bağlı olarak temsiliyeti söz konusu değildir. “Türkiye Büyük
Millet Meclisi üyeleri, seçildikleri bölgeyi veya kendilerini seçenleri değil,
bütün Milleti temsil ederler.” hükmünü haizdir. Dolayısıyla burada etnikçi
yaklaşımlardan kaçınmak gerekir. Etnikçiliğin neticede varacağı nokta
ırkçılıktır. 
Teşekkür
ediyorum. (MHP sıralarından alkışlar) 
BAŞKAN
– Teşekkür ediyorum. 
MAHMUT
TOĞRUL (Gaziantep) – Sayın Başkan…
BAŞKAN
– Sayın Toğrul…
MAHMUT
TOĞRUL (Gaziantep) – Sayın Başkanım, biraz önce Meral Hanım’ın kastettiği:
Sayın Celal Adan konuşmasında CHP’nin MHP Genel Başkanı Devlet Bahçeli’ye
Başbakanlık önermesi üzerine şu cümleyi kullandı aynen: “HDP destekli bir
hükûmet kurulacaktı. Nasıl olur da bizi terör örgütüyle yan yana getirirsin?”
diyerek kastettiği HDP’ydi. Dolayısıyla Sayın Grup Başkan Vekilinin verdiği
cevap bunu kapsamıyor. Yani Sayın Celal Adan, bizim terör örgütüyle falan
bağımızı değil, doğrudan bizim kurumsal kimliğimizi kastederek terör örgütü
gibi göstermeye çalıştı. Dolayısıyla kastettiği buydu. 
BAŞKAN
– Tutanaklara geçmiştir efendim. 
MERAL
DANIŞ BEŞTAŞ (Adana) – Yani ben ek olarak, eğer Sayın Akçay “Tabii ki biz buna
MHP olarak katılmıyoruz” diyorsa burada şey yaparız. Yoksa biz bununla ilgili
ayrıca yasal haklarımızı da kullanırız çünkü bu çok ciddi bir şeydir. Yani
tutanaklarda yer alıyor. Ben böyle bir açıklama duymadım açıkçası. Yani bir
partinin, yasal, burada grubu bulunan üçüncü partinin direkt parti tüzel
kişiliği hedeflenerek söylendi. Yani asıl hakaret budur. Bu gerçekten ciddi,
hatta hakareti aşan bir ifade.
BAŞKAN
– Teşekkür ediyorum Sayın Danış Beştaş. Tutanaklara geçmiştir. 
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN
– Şimdi, Milliyetçi Hareket Partisi Grubu adına Afyonkarahisar Milletvekili
Sayın Mehmet Parsak konuşacaktır. 
Buyurun
Sayın Parsak. (MHP sıralarından alkışlar) 
Sizin
de süreniz yirmi dakikadır. 
MHP
GRUBU ADINA MEHMET PARSAK (Afyonkarahisar) – Aziz Türk milleti, saygıdeğer
milletvekilleri; sözlerimin başında hepinizi sevgiyle, saygıyla selamlıyorum. 
Görüşmelere
başladığımız andan itibaren aslında İç Tüzük’ün dışında da pek çok şey
konuşuldu ya da İç Tüzük’le bağlantılı olmakla birlikte bu teklifle alakalı
olmayan bir sürü şey konuşuldu. Bir de bunlardan sonra aslında bu bölümün
konusu olmayan hususlar da ikinci bölüme ilişkin olarak, vesair bunlar da
konuşuldu. Ama ben teklifin imza sahibi bir milletvekili olarak da mümkün
mertebe bir genele ilişkin kısa değerlendirmeden sonra birinci bölüme ilişkin
maddelerdeki kafa karışıklıklarını da giderebilmek amacına yönelik olarak bir
konuşma yapmayı arzuluyorum. 
Öncelikle şunu
bir vurgulamak lazım değerli milletvekilleri: Üzerinde müzakere yürüttüğümüz İç
Tüzük değişikliği, birileri her ne kadar, işte, “mühürsüz referandum” vesair
gibi yakışıksız yakıştırmalarla yok saymaya çalışmış olsa da, 16 Nisanda aziz
Türk milletinin ortaya çıkarmış olduğu iradesinin bir gereğidir. İşte, Sayın
Başbakanın da esasen “Bu İç Tüzük değişikliği tek değildir, bundan sonra da
değişiklik olacaktır.” derken ifade ettiği, evet, Anayasa değişikliğine uyum
için 2019’dan sonra yürürlüğe girmek üzere bir değişiklik yapılacaktır ama o
değişikliği dahi yapabilmek için, o Anayasa değişikliği çerçevesinde yapılması
gereken uyum değişikliklerini de hayata geçirebilmek için ve dolayısıyla 16
Nisanda aziz Türk milletinin ortaya koymuş olduğu iradesinin bir gereği olarak
bu İç Tüzük değişikliğini değerlendirmek gerekmektedir. 
Sıklıkla, İç
Tüzük değişikliğine bir cümleyle tanımlama yapılmak gibi bir eğilim oldu. Ben
de bir cümleyle tanımlarsam bu İç Tüzük değişikliğini: Daha etkin, daha verimli
ama daha huzurlu ve daha şeffaf bir Meclis Genel Kurulu çalışması yürütme
amacına yöneliktir bu İç Tüzük değişikliği. Onun dışında, biraz sonra
maddelerde de konuşacağız, pek çok haksız, mesnetsiz ve konunun bağlamıyla da
alakalı olmayan isnatlar da var, yeri geldikçe ben de konuşmamda temas
edeceğim, ileriki süreçte de mutlaka bunlarla ilgili değerlendirmelerimizi
paylaşacağız. 
Şimdi, madde
madde neler var birinci bölümde bunlara dair değerlendirmelerimizi arz etmek
isterim. Teklifin 1’inci maddesinde yemine ilişkin bir değişiklik söz konusu ve
özü, kendisi şundan ibaret: “Andiçmekten imtina eden milletvekilleri,
milletvekili sıfatından kaynaklanan haklardan yararlanamazlar.” Ant içemeyen,
çeşitli mücbir sebeplerle karşı karşıya bulunan vesaire değil, “Andiçmekten
imtina eden milletvekilleri…” Ant, yemin Anayasa’mızda belli. Aynı maddede, bu
yeminin Anayasa’da yazan metnin aynen okunması suretiyle yerine getirileceği de
düzenlenmekte ama pratikte, uygulamada gördüğümüz çeşitli sıkıntılar da var ve
bundan sonra da olmaması bakımından tekrar ifade ediyorum: Ant içmekten imtina
eden milletvekilleri bakımından böyle bir değişiklik önerisi söz konusu. Şimdi,
bunun neresi, kimi niye rahatsız etmekte? Ant içmekten imtina eden
milletvekilinin milletvekili olması değil, milletvekilliğinden kaynaklanan
haklardan yararlanamaması çerçevesinde kimin, hangi sebeple, ne amaçla bir
rahatsızlığı var, bunu ortaya koyması gerekmekte.
Devam ediyorum,
teklifin 2’nci maddesi. Esasen, özellikle grup önerilerini düzenleyen bir
madde. Şimdi, önce mevcut mevzuatımıza ve uygulamamıza bakmak lazım.
Değerli
milletvekilleri, bizim İç Tüzük’ümüzde “Çalışma olan her gün her siyasi parti
bir grup önerisi getirebilir, bunun üzerinden de tüm siyasi parti grupları onar
dakika konuşma yapabilir.” diye bir hüküm yok. Bu, İç Tüzük’ün 19’uncu maddesi
ile 63’üncü maddesinin ama özellikle 2011’den beri uygulanagelmekte olan bir
teamülden kaynaklanan bir grup önerisi müessesesinin aslında ilk defa bir İç
Tüzük müessesesi olarak ama çerçevesi de belli bir mahiyete getirilmesinden
ibaret. Şimdi, uygulamalarını da biliyoruz. Bir siyasi parti grup önerisi
getirdiği zaman ne yazık ki çoğu zaman -diğer partiler bakımından da
söylüyorum- o grup önerisinin konusuna ilişkin değil, kendi gündeminde ne
varsa… Şunu kastetmiyorum: Siz kendi gündeminizde olanı grup önerisi olarak
getirebilirsiniz ama sizin getirdiğiniz grup önerisinin konusuyla hiç alakası
olmayan, diğer partilerin kendi gündemine dair konuşmalar izledik, dinledik bu
Genel Kurulda defalarca ve İç Tüzük’te doğrudan doğruya bir müessese olarak da
dayanağı olmayan bir çerçevede. 
Peki, şimdi ne
yapıyoruz? “Şu konularda grup önerisi getirilemeyecek mi artık?” Hayır,
getirilebilecek, hatta bilakis artık grup önerisi İç Tüzük’te de düzenlenmek
suretiyle getirilebilecek ama grup önerisini getiren, beş dakika süreyle o
önerideki meramını anlatacak, diğer gruplar da ona ilişkin beyanlarını,
yaklaşımlarını düzenlenen sürede Genel Kurulda ifade edecekler.
ÖZGÜR ÖZEL
(Manisa) – Çekinmeden söyle, “üç dakika” de, “üç dakika.” Üç dakika, düzenlenen
süre.
MAHMUT TOĞRUL
(Gaziantep) – Onu da söyleyin, üç dakikada neyi ifade edebilirsiniz Sayın
Parsak?
MEHMET PARSAK
(Devamla) – Burada aslolan uygulamada da mesela geçtiğimiz haftalarda
tartışması yapıldığı gibi, siyasi partilerin oyları, reyleri, yaklaşımları
belli olmasına rağmen, burada sözünü tam olarak Genel Kurulda söyleyebilsin
diye de getirilmiş olan bir düzenleme söz konusu; bunu göz ardı etmemek lazım. 
Şimdi,
mukayeseli olarak bakıyoruz, üç dakika hafifleniyor ya, gelin 24’üncü Dönem
çalışmasına bakalım. Grup önerisinin, öneri sahibinin beş ya da on dakika
konuşması ama diğer partilerin hiç konuşmaması üzerinde, tabii ki yayınla da
birlikte değerlendirilmek suretiyle müzakeresi yapılmış. Şimdi, bu noktada
kimin ne söylediği belli, tutanaklar belli, mutabakatlar belli. Buna ilişkin
komisyon çalışmalarında da, Genel Kurulda da defalarca ifade ettik; o gün,
öneri sahibinin beş ya da on dakika konuşabilmesine karşın diğer grupların hiç
konuşamaması bağlamında “Ya, bizim nasıl sesimizi kesersiniz!” yaklaşımı yokken
-tırnak içinde ifade ediyorum- yayını 19.00’dan 20.00’ye çıkarmaya âdeta fit
olunan bir yaklaşımla, bugün geldiğimiz denklemde yayınla da birlikte
değerlendirildiği için -birazdan daha detaylı ifade edeceğim- yayın da çalışma
süresi de İç Tüzük teminatına alınıp bir saat de daha öteye götürülüyor. 
ERKAN
AKÇAY (Manisa) – 21.00’e kadar, iki saat.
MEHMET
PARSAK (Devamla) – Buna ilişkin, diğer siyasi parti gruplarına da önceki
dönemin aksine hiç söz vermemek değil, üçer dakikalık da olsa söz vermiş olmak
muhalefetin sesini kısmak değildir, önceki mutabakatlardan daha ileri bir
noktaya götürmektir; bunu vurgulamak isterim.
Teklifin
3’üncü maddesinde kanun tekliflerini doğrudan işleme alma önergelerine ilişkin
37’nci madde uygulaması var. Yani bu, bir milletvekilinin lütfukeremiyle diğer
siyasi partilerden olan milletvekillerinin gelip “Ben de bu yönde bir hak
kullanabilir miyim? Lütfederse kullanabilirim, değilse kullanamam.” noktasından
her hafta ayrı bir siyasi parti grubundan ve bir milletvekilinin bir yasama yılında
bir kere kullanması suretiyle hakkın kullanılarak ama istismar edilmesi de
engellenerek yapılmış olan düzenlemedir. Karşı çıkılacak da hiçbir boyutu
yoktur.
4’üncü
maddede Genel Kurulun çalışma saatleri ve televizyon yayını var. Bunu da bir
aydınlığa kavuşturalım. Mevcutta İç Tüzük’ümüzde gene Genel Kurul çalışma
saatleri ve televizyon yayınına ilişkin bir düzenleme yok. Bundan uzun yıllar
önce Meclis Başkanlığı ile Türkiye Radyo Televizyon Kurumunun yapmış olduğu bir
protokol var ve bu protokol dâhilinde yayınlar TRT üzerinden… Yoksa özel
televizyonlar istediği zaman verebildiği gibi TBMM web TV’den de sınırsız
olarak verilebilen bu yayınlarla ilgili ilk defa İç Tüzük’e bir hüküm
getiriyoruz. Yani ilk defa bu işi İç Tüzük teminatı altına almış oluyoruz.
NURHAYAT
ALTACA KAYIŞOĞLU (Bursa) – Teminat mı, sınırlama mı? “21.00” yazmasan belki…
“21.00” yazınca sınırlamış oluyorsun.
MEHMET
PARSAK (Devamla) – Yani şimdiye kadarki uygulamada Türkiye Büyük Millet Meclisi
Başkanlığı bu protokolü iptal etse ya da bununla ilgili farklı bir
değerlendirme yapılsa ne yazık ki bunun aksini savunanların elinde hiçbir
argüman yok. Ve burada sadece 21.00 de değildir güvence altına alınan, özel ve
önemli hâlleri de yayın süresi sınırı olmaksızın yayınlatılabilen bir durum söz
konusudur. 
ALİ ŞEKER
(İstanbul) – Anayasa değişti, yayınlamadınız ya.
MEHMET PARSAK
(Devamla) – Yani yeniden 24’üncü Dönemle mukayese ettiğimizde, Şeker TV’ye de
mahkûm olmadan 21.00’e kadar bu yayınların sadece TRT tarafından da değil,
gerekirse Türkiye Büyük Millet Meclisinin bu konuda bir kanal da kurması
hâlinde, onu da kapsayacak mahiyette bir düzenleme getiriliyor.
ALİ ŞEKER
(İstanbul) – Saat dokuzdan sonra…
MEHMET PARSAK
(Devamla) – Alışkanlıklar şöyle: “Efendim, daha sonrasına dair niye yayın yok?”
Sayın milletvekilleri, şu anda salı günü için üç, çarşamba ve perşembe için iki
yani on dört. Çalışmalar başladıktan sonra, çoğu zaman, zaten o yayın bittikten
sonra biz kanuna ilişkin görüşmelere geçiyoruz ve asıl, Meclisin gündeminde
olan, milletimizin de beklediği sosyal, ekonomik meseleler başta olmak üzere
her türlü konu âdeta milletten, onun gözünden kaçırılıyor, onun dikkatinden
kaçırılıyor mevcut uygulamada. Onun yerine… (CHP sıralarından gürültüler) 
BARIŞ YARKADAŞ
(İstanbul) – Kim kaçırdı Başkan, kim kaçırıyor? Siz kaçırıyorsunuz.
ÜNAL DEMİRTAŞ
(Zonguldak) – Yasaklayan iktidar değil mi?
MEHMET PARSAK
(Devamla) – Bakın, burada istismar edilen bazı düzenlemelere de âdeta bir
çekidüzen vermek kaydıyla eğer yeni istismarlar olmazsa, deve ve delik denklemlerinin
peşine düşülmezse… 
NURHAYAT ALTACA
KAYIŞOĞLU (Bursa) – İstismar mı yaptık? Nedir? Derdini burada anlatmak mı
istismar?
MEHMET PARSAK
(Devamla) – …Mecliste yaptığımız çalışmaların tamamını Türk milletinin
dikkatine sunabilme imkânımız var. Dolayısıyla daha şeffaf bir Meclis Genel
Kurul ortamından gönül rahatlığıyla söz edebiliriz. (CHP sıralarından
gürültüler) 
BARIŞ YARKADAŞ
(İstanbul) – Verin bir önerge, yapalım o zaman.
MEHMET PARSAK
(Devamla) – Efendim, 5’inci maddede kıyafet düzenlemesi var. 
6’ncı maddede
yoklama. Tabii ki yoklama istenebilir ama şunu da gene dikkatlerden kaçırmamak
lazım: Yoklama da istenilsin… 
NURHAYAT ALTACA
KAYIŞOĞLU (Bursa) – Kıyafet düzenlemesi diye geçiştirmeyin bence. Mustafa Kemal
Atatürk’ten kalan frak niye kaldırılıyor? Burada söyleyin.
MEHMET PARSAK
(Devamla) – Ne konuşacağımı ben tayin edeyim. Ne konuşacağımı şimdiye kadar hiç
kimse tayin etmediği gibi siz de tayin edemezsiniz. Dolayısıyla ben tayin
edeyim.
ÖZGÜR ÖZEL
(Manisa) – Zaten öyle.
NURHAYAT ALTACA
KAYIŞOĞLU (Bursa) – Ya, hazırlamışsınız, anlatın işte vekilim.
ERKAN AKÇAY
(Manisa) – Bir dinler misiniz ya!
MEHMET PARSAK
(Devamla) – Şimdi, biraz önce de birkaç defa, ondan önce de birkaç defa,
aslında on beş dakika önce var olduğu görüldüğü hâlde müessese istismar edilmek
suretiyle asıl çalışmalarımız âdeta sabote edildi. Biz burada yoklamayı
kaldırıyor değiliz ama yoklamayı oylamaya tabi tezkereler, kanunun bütününe
geçilmesi ve tümümün oylanmasında gene muhafaza etmek suretiyle belli bir
çerçeveye getiriyoruz. Deniliyor ki: “Efendim, şimdi başlanacak, iki hafta
sonraya kadar milletvekillerini…” Öyle değil, yeni dönemin çalışmasında
istismarlar da engelleneceği için böylesi bir kanunun çalışmasına başladığımız
vakit belki de o gün 21.00’i de bulmadan o çalışmayı tamamlama imkânına
sahibiz. Yeter ki çalışmayı isteyelim, yeter ki Türk milletinin beklediklerinin
gereğine bakalım. Dolayısıyla bunu da bu çerçevede değerlendirmekte fayda var.
Efendim, 7’nci
maddede, geçen tutanakta düzeltme… Bunun da sıklıkla istismar amacına yönelik
olarak taktik gereği bir önceki tutanağa geçecek şekilde düzeltmeye yol
açabilecek, ertesi gün konuşmayı da sağlayabilecek şekilde uygulandığını ben
gözlerimle defalarca gördüm.
ÖZGÜR ÖZEL
(Manisa) – Bu gerçek değil, bu doğru değil.
MEHMET PARSAK
(Devamla) - Siz, buna ilişkin düzeltme beyanınız varsa yazılı olarak ifade
ediniz ve aslolan zabıtlarda bu da bu çerçevede yer alsın, biz gündemimizi
işletebilelim. 
ÖZGÜR ÖZEL
(Manisa) – Genel Kurulu Dilekçe Komisyonuna çevirdiniz.
MEHMET PARSAK (Devamla)
- Usul tartışmasının düzenlendiği 8’inci maddeye gelelim. Mevcuttaki 63’üncü
madde çerçevesinde “on dakikayı geçmemek üzere” denilen ama eğer istenirse
–doğru bulduğumuz için değil- bir dakika da, iki dakika da uygulanabilecek bir
düzenleme var ama bir teamül ortaya çıkmış, lehte ve aleyhte ikişer
milletvekiline üçer dakika söz vermek suretiyle bu usul tartışması tüketiliyor
ve biz bu teamülü de bir müessese hâline getirip ona göre de bunu düzenlemiş
oluyoruz. 
MUSTAFA ELİTAŞ
(Kayseri) – Grup başkan vekilleri imza attık.
MEHMET PARSAK
(Devamla) - Mevcut teamülden aykırı bir durum olmadığı gibi, daha pek çok
maddede olduğu gibi, öncesinde de gene uzlaşılan maddelerden birisi olan bu
maddede de esasen bundan başka bir durum söz konusu değildir, bunu da
dikkatlerinize sunmak istiyorum.
Son olarak,
kanun teklifinin komisyona havalesine itirazla ilgili 9’uncu maddede yani
mevcuttaki İç Tüzük’ümüzün 73’üncü maddesinde de tıpkı biraz önce, 58’inci
madde çerçevesinde yaptığım açıklamalardaki gibi bir durum söz konusu. Birinci
bölümdeki 9 maddeye ilişkin hakikatler bunlardan ibarettir. Öncelikle bunu
sizlerin dikkatlerine arz etmek isterim.
Şimdi, birkaç
önemsediğimiz hususa da cevap vermeden de geçemeyeceğim. Özellikle adını da
zikretmiş olayım, çünkü komisyonda da söylendi, bugün bir basın toplantısı da
düzenlendi, geneli üzerindeki görüşmede de söylenildi, Sayın Özel, bize hitaben
sıklıkla “Kedi buradaysa ciğer nerede?” diye kedi-ciğer metaforu üzerinden,
kendi siyasi projesi dâhilinde bir isnatta bulundu. Sayın Özel, şimdi biz,
Milliyetçi Hareket Partisi olarak ciğercinin kedisi değiliz. Dolayısıyla,
memleketin ciğeri yanarken, Türk milletinin ciğer yanarken, Türk devletinin,
Türk vatanının ciğeri yanarken ciğercinin kedisi misali “Hani benim ciğerim?”
ya da “Hani benim siyasi menfaatim, siyasi beklentim, siyasi amaçlarım?”
diyemeyiz. Onun yerine, Türk milletinin, Türk devletinin, Türk vatanının
ciğerlerindeki yangını söndürmenin peşine düşeriz. (MHP sıralarından alkışlar)
Bu bizim siyaset anlayışımızın gereği. Sizinki öbür türlüyse ona da söyleyecek
bir şeyimiz yok. Karar aziz Türk milletine ait. 
ÖZGÜR ÖZEL
(Manisa) – Kalem aldım elime ya, on günde bulduğunuz cevap bu mu? Not alıyordum
ne cevap verecekler diye.
MEHMET PARSAK
(Devamla) - Şimdi, bir defa, biraz önce söylediğim prensibin biraz dışına
taşarak, onda da bu bölümde çok konuşulduğu için, esasen ikinci bölümün konusu
olan bu disiplin cezalarıyla ilgili özellikle en çok tartışılan 15’inci
maddeyle ilgili de birkaç söz söylemeden edemeyeceğim. Bizim o maddeyle ilgili
önerimizi okuyorum: “Görüşmeler sırasında Cumhurbaşkanına, Türkiye Büyük Millet
Meclisine, Başkanına, Başkanlık Divanına, Başkanlık görevini yerine getiren
başkan vekiline, milletvekiline, Türk milletinin tarihine ve ortak geçmişine,
Anayasa’nın ilk 4 maddesinde çerçevesi çizilen anayasal düzene hakaret etmek ve
sövmek, Türkiye Cumhuriyeti’nin ülkesi ve milletiyle bölünmez bütünlüğü
esasında Anayasa'da düzenlenen idari yapısına aykırı tanımlamalar yapmak.” En
çok tartışılan fıkra bundan ibaret. 
Şimdi,
Komisyonda da ifade ettim, bizim teklif sahibi olarak Adalet ve Kalkınma
Partisi ve Milliyetçi Hareket Partisi olarak tutumumuz net. HDP’nin
temsilcileri ve yetkilileri de hem Komisyon aşamasında hem Genel Kurul
aşamasında burada dediklerini dediler, onların da duruşu bize göre net ama biz
hâlâ bir hususun netleşmediğini düşünüyoruz. 
Size bir önerge
okuyacağım şimdi: “Görüşülmekte olan Türkiye Büyük Millet Meclisi İçtüzüğünde
Değişiklik Yapılmasına Dair İçtüzük Teklifi’nin 15’inci maddesinin birinci
fıkrasının (3) numaralı bendi teklif metninden çıkarılmıştır.” 
Biraz önce
okuduğum (3) numaralı bendi. Kimlerin imzası var? Sayın Muharrem Erkek, Sayın
Nurhayat Altaca Kayışoğlu, Sayın Murat Emir, Sayın Akın Üstündağ, Sayın Bülent
Tezcan. 
Şimdi, biraz
önce okudum bu metni. Bu metinle alakalı olarak, bu değerlerimize hakaret eden
ve sövenlerle alakalı böylesi bir disiplin cezası verilmesini öneren bu hükmün
çıkarılmasını hangi amaçla, ne gayeyle, neyi hedefleyerek resmen öneriyorsunuz?
Ve Sayın Özel dedi ki: “Sizi kendi partililerinize de şikâyet ediyoruz.”
MUHARREM ERKEK
(Çanakkale) – Mevcut İç Tüzük koruyor hepsini, siz merak etmeyin.
MEHMET PARSAK
(Devamla) – Biz sizi sadece kendi partililerinize değil -evet, elbette onlara
da ama- koskoca bir Türk milletine şikâyet ediyoruz ve aslolan, Türk milletinin
bu şikâyetler neticesinde vereceği karardır.
Hepinizi
saygılarımla selamlıyorum. (MHP sıralarından alkışlar)
BAŞKAN –
Teşekkür ediyorum.
ÖZGÜR ÖZEL
(Manisa) – Sayın Başkan...
BAŞKAN – Sayın
Özel...
ÖZGÜR ÖZEL
(Manisa) – Son kısmını sadece hatırlatayım -öncesinde de vardı sataşmalar ama-
Cumhuriyet Halk Partisinin vermiş olduğu bir önerge üzerinden bizi Türk
milletine şikâyet edeceğini söyledi ve bizim bir suç işlediğimiz isnadını
yaptı. Buna cevap vermek istiyorum.
BAŞKAN – Buyurun
iki dakika süre veriyorum.
ERKAN AKÇAY
(Manisa) – Yok öyle bir şey.
MEHMET PARSAK
(Afyonkarahisar) – İsnat yok, öyle bir şey yok.
ERKAN AKÇAY
(Manisa) – Açıkça bir durum, onun şikâyetle bir alakası yok.
MEHMET PARSAK
(Afyonkarahisar) – İsnat yok, tutanaklara geçirelim.
IX.- SATAŞMALARA İLİŞKİN KONUŞMALAR (Devam)
18.- Manisa Milletvekili Özgür Özel’in, Afyonkarahisar
Milletvekili Mehmet Parsak’ın 492 sıra sayılı İç Tüzük Değişiklik Teklifi’nin
birinci bölümü üzerinde MHP Grubu adına yaptığı konuşması sırasında Cumhuriyet
Halk Partisine sataşması nedeniyle konuşması
ÖZGÜR ÖZEL
(Manisa) – Evet, Milliyetçi Hareket Partisinin Değerli Hatibi, Komisyonda da
sordunuz, söyledik, burada da söyleyelim. Hani “kedi-ciğer metaforu” diyorsunuz
ya, on gün hazırlanmışsınız bir cevap için, ben dedim ki: “Hakikaten iyi bir
cevap gelecek.” On gündür çünkü kedi-ciğerden sıkıntı var, oradan soruyorlar
“Kedi misin, ciğer misin, nesin?” diye ama bir türlü o işin içinden
çıkamadınız. Kalemi elime aldım, yazacak bir şey olmadı. Dediniz ki: “Ne
kediyiz ne ciğeriz.” 
ERKAN AKÇAY
(Manisa) – “Siz ciğercisiniz.” dedi. “CHP ciğercilik yapıyor.” dedi. 
MEHMET PARSAK
(Afyonkarahisar) – Ciğercinin kedisi değiliz biz.
ÖZGÜR ÖZEL
(Devamla) – Ama şöyle bir şeyi söyleyelim: Sizin yazdığınız, Anayasa’nın ilk 4
maddesini, AKP’nin çoğunluk oylarıyla vereceği disiplin cezasının güvencesini
almak, Meclis Başkanının “Laiklik Anayasa’da olmasın.” dediği bir dönemde
ciğeri kediye emanet etmektir, biz bunda yokuz efendim. 
Saygılar
sunuyorum. (CHP sıralarından alkışlar) 
BAŞKAN –
Teşekkür ediyoruz. 
ERKAN AKÇAY
(Manisa) – Sayın Başkan…
BAŞKAN – Yalnız,
Sayın Akçay, Meclis Başkanıyla ilgili… Meclis Başkanı laikliğin tarifiyle
ilgili bir açıklama yapmıştır, laiklik olmasın ya da böyle bir şey dememişti. 
ÖZGÜR ÖZEL
(Manisa) – Ya, sen içeriğe girme Başkan, tarafsız ol. 
BAŞKAN – Buyurun
Sayın Akçay. 
ERKAN AKÇAY
(Manisa) – Sayın Başkan, Sayın Parsak’ın söylediği gayet açıktır. Cumhuriyet
Halk Partisinin Komisyonda verdiği çıkarma önergesi, 15’inci maddede atıfta
bulunulan (3)’üncü bendin tamamının çıkartılmasını isteyen bir önerge yani
burada Cumhurbaşkanından Hükûmete, milletvekillerine ve diğer bütün, tamamının
çıkarılmasını öngörüyor. 
Ayrıca
kedi-ciğer hikâyesine ilişkin verilen cevap on gün sonra verilen cevap değil,
bunu Komisyonda da tekrarlamıştı. Nasrettin Hoca’nın evine hırsız girmesi…
NURHAYAT ALTACA
KAYIŞOĞLU (Bursa) – Bence siz hiç bu fıkraya girmeyin. “Hırsız kim?” diye
sorarız biz de.
ERKAN AKÇAY
(Manisa) – …hadisesinin fıkrasını da anlatmıştık, onun karşılığı da oydu.
Nasrettin Hoca’nın evine hırsız girmiş. “Baba, hırsız geldi.” diyor oğlu.
“Oğlum, getir.” diyor, “Madem yakaladın, getir.” “Baba, gelmiyor.” “Oğlum,
bırak gitsin.” “Baba, gitmiyor.” 
NURHAYAT ALTACA
KAYIŞOĞLU (Bursa) – Aynen öyle. Hırsızı yakalayan kim, hırsız kim, soruyoruz. 
ERKAN AKÇAY
(Manisa) – Yani bu İç Tüzük’te Cumhuriyet Halk Partisinin tutumunu anlayabilmiş
değiliz, uzlaşmak mı istiyor, uzlaşmamak mı istiyor. 
NURHAYAT ALTACA
KAYIŞOĞLU (Bursa) – Yani o duruma mı düştünüz?
ERKAN AKÇAY
(Manisa) – Ve açıklamalarında dediler ki: “Biz Komisyonda bütün
eleştirilerimizi yapacağız.” Fakat Genel Kurulda Adalet ve Kalkınma Partisi ile
Milliyetçi Hareket Partisini ayıplarıyla baş başa bırakıp Genel Kurul görüşmelerine
katılmayacaklarını toplantılarında…
ÖZGÜR ÖZEL
(Manisa) – Öyle bir şey söylemedik. 
ERKAN AKÇAY
(Manisa) – Söylediniz. 
ÖZGÜR ÖZEL
(Manisa) – “Baş başa bırakacağız.” dedik. Daha baş başa kalmadı, dur bakalım,
acele etme; kalırsın, kalırsın.
ERKAN AKÇAY
(Manisa) – “Baş başa…” Ve bu önergeler var.
BAŞKAN –
Teşekkür ediyorum Sayın Akçay.
ERKAN AKÇAY
(Manisa) - Bu önergeler daima Cumhuriyet Halk Partisinin kurumsal tarihine
girecektir.
BAŞKAN –
Teşekkürler.
NURHAYAT ALTACA
KAYIŞOĞLU (Bursa) – Mevcut İç Tüzük’te ve Türk Ceza Kanunu’muzda zaten onların
cezası var.
ÖZGÜR ÖZEL
(Manisa) – Sayın Başkan…
BAŞKAN - Sayın
Özel…
ÖZGÜR ÖZEL
(Manisa) – Şimdi, insan, Sayın Parsak gibi suistimalci bir Anayasa da olsa bir
Anayasa değişikliğini kaleme almış biri ile Sayın Erkan Akçay gibi üstadımız
olarak gördüğümüz, saygı duyduğumuz bir grup başkan vekilinden daha ciddi bir
dikkat bekler. Verdiğimiz önerge, sizin teklif metninizden bendin çıkarılması.
Sayın Erkan Akçay diyor ki: “Cumhurbaşkanı, işte, partiler, bilmem neyle ilgili
bütün…” Bizim önergemiz, İç Tüzük’ten madde çıkarılması önergesi değil, sizin
teklif metninizden madde çıkarılması; İç Tüzük duruyor, İç Tüzük yerinde
duruyor.
Ayrıca, bakın…
ERKAN AKÇAY
(Manisa) – Sayın Özel…
MEHMET PARSAK
(Afyonkarahisar) – Sayın Başkan, sataşma var. 
BAŞKAN - Bir
saniye bitirsin.
ÖZGÜR ÖZEL
(Manisa) – Sonuçlandırayım da…
MEHMET PARSAK
(Afyonkarahisar) - Yani dikkatsizlikle isnat edilen bir sataşma var, izninizle
sataşmadan söz istiyorum.
BAŞKAN – Bir
saniye… Bir saniye… Bitirsin…
ÖZGÜR ÖZEL
(Manisa) – Tamamlayayım da…
Şeyi de, Sayın
Erkan Akçay, ben aslında dikkatini hep takdir etmişimdir, herhâlde cevap
hazırlama telaşıyla dinlemedi. 
KAMİL AYDIN
(Erzurum) – Daha anlatacak, daha mevzuya girmedi.
ÖZGÜR ÖZEL
(Manisa) – Ben diyorum ki: Anayasa’nın ilk 4 maddesini Sayın İsmail Kahraman’ın
Meclis Başkanı olduğu ve çoğunluğun AKP’de olduğu bir partinin çoğunluk oyuna
bırakmak ciğeri kediye teslim etmektir.
Saygılar
sunarım.
ERKAN AKÇAY
(Manisa) – Ben de saygılar sunuyorum. Yani, Parlamentoyu…
BAŞKAN – Şöyle
kuliste bir çay içip karşılıklı birbirinize saygı sunsanız, biz de burada…
ERKAN AKÇAY
(Manisa) – Teşekkürler.
Sayın Başkan, bu
Parlamentoyu, bu yüce Meclisi, Başkan Sayın İsmail Kahraman’la ve Adalet ve
Kalkınma Partisinin çoğunluğuyla kaim görmek bir ana muhalefet partisi için bir
nakisa teşkil eder.
ÖZGÜR ÖZEL
(Manisa) – E, önergenize çoğunluk oy verecek, çoğunluk karar veriyor.
ERKAN AKÇAY
(Manisa) – Konumuz bu değil, konumuz şu: Bu 15’inci maddedeki (3) numaralı bent
yani bu teklif metni, birlikte imzaladığımız teklif metni bu bütün mevcut
hükmüyle birlikte harmanlanmış bir bent. Dolayısıyla hepsinin birlikte
çıkartılmasını istiyor.
ÖZGÜR ÖZEL
(Manisa) – Oradan çıkınca İç Tüzük’ten çıkmıyor. Ben İç Tüzük değişikliği
vermemişim ki.
ERKAN AKÇAY
(Manisa) – Peki, yani bunların ayrıntılarını da sorarız.
MUHARREM ERKEK
(Çanakkale) – Yani “Mevcut İç Tüzük korunsun.” diyoruz.
ÖZGÜR ÖZEL
(Manisa) – Duruyor, duruyor İç Tüzük’teki hâli.
ERKAN AKÇAY
(Manisa) – “Türk milletinin tarihine ve ortak geçmişine, Anayasa’nın ilk dört
maddesinde çerçevesi çizilen anayasal düzene hakaret etmek ve sövmek…”
Cumhuriyet Halk Partisini neden rahatsız eder, merak ediyoruz.
BAŞKAN –
Teşekkür ediyorum.
ÖZGÜR ÖZEL
(Manisa) – Duruyor İç Tüzük’te, duruyor.
HAYDAR AKAR
(Kocaeli) – Şu hâle bak! Bunlar Anayasa hazırladı, bunlar İç Tüzük hazırladı!
Şu hâle bak!
NURHAYAT ALTACA
KAYIŞOĞLU (Bursa) – İç Tüzük’te duruyor, Türk Ceza Kanunu’nda duruyor.
MEHMET PARSAK
(Afyonkarahisar) – Sayın Başkanım, dikkatsizlikle itham ettiği için iki dakika
sataşmadan dolayı söz istiyorum.
BAŞKAN - Sayın
Parsak, ben size de söz veririm, 60’a göre de siz de yerinizde bir…
MEHMET PARSAK
(Afyonkarahisar) – 60’a göre değil, “Anayasayı hazırlayan bir milletvekilinin
bu İç Tüzük metninde daha dikkatli olmasını beklerdim, dikkatsizlikle
hazırlanmış.” demek suretiyle apaçık bir sataşmada bulunmuştur.
ÖZGÜR ÖZEL
(Manisa) – Demin buradan söyledim, yerimden söyledim, kürsüden söylemedim.
MEHMET PARSAK
(Afyonkarahisar) – Ondan dolayı, sataşmadan dolayı.
BAŞKAN – Sayın
Parsak, istirham ediyorum…
MUHARREM ERKEK
(Çanakkale) – Anayasa’nın ilk 4 maddesi dönüştü zaten Anayasa değişikliğiyle
ya, neyi korumaya çalışıyorsun?
HAYDAR AKAR
(Kocaeli) – Şuraya bakın ya, teklif metni ile İç Tüzük’ün hükmünü ayırt edemeyen
bir zihniyet ne hâle getirdi Türkiye’yi ya! Ayıp bir şey ya! Yakışıyor mu bu
Meclise be? Kim yaptı bunu ya, nasıl bir mantık ya? 
BARIŞ YARKADAŞ
(İstanbul) – Malın sahibi yok, ortada kaldı. 
ÖZGÜR ÖZEL
(Manisa) – Yerimden söyledim, kürsüden söylemedim.
NURHAYAT ALTACA
KAYIŞOĞLU (Bursa) – Kuvvetler ayrılığını yık sen, bütün yetkileri bir kişiye
ver, sonra gel burada “Anayasa’nın ilk dört maddesi” de ya!
MEHMET PARSAK
(Afyonkarahisar) – Sataşmadan dolayı söz istiyorum Sayın Başkan.
BAŞKAN - Peki,
buyurun konuşun, iki dakika süre veriyorum.
Buyurun.
19.- Afyonkarahisar Milletvekili Mehmet Parsak’ın,
Manisa Milletvekili Özgür Özel’in sataşma nedeniyle yaptığı konuşması sırasında
şahsına sataşması nedeniyle konuşması
MEHMET PARSAK
(Afyonkarahisar) – Saygıdeğer milletvekilleri, biraz önce, bu, altında
Cumhuriyet Halk Partili milletvekillerinin imzası olan önergeyi okudum.
MUHARREM ERKEK
(Çanakkale) – Evet, Anayasa Komisyonunda. 
MEHMET PARSAK
(Devamla) – “15’inci maddenin birinci fıkrasının (3) numaralı bendi teklif
metninden çıkarılmıştır.” yazıyor. 
ÖZGÜR ÖZEL
(Manisa) – Teklif metninden?
MEHMET PARSAK
(Devamla) – Evet.
Teklif metninin…
Demin önümdeki metinden okumuştum ama herhâlde böyle gargaraya getirilmek
isteniyor, şimdi teklif metninden 15’inci maddenin (3) numaralı bendini
okuyorum yeniden.
HAYDAR AKAR
(Kocaeli) – Oku. Nerede İç Tüzük kitabı? Bundan çıkıyor mu kardeşim, bundan
çıkıyor mu? O madde burada duruyor mu?
MEHMET PARSAK
(Devamla) – Ben gireni çıkanı anlatacağım şimdi.
ÖZGÜR ÖZEL
(Manisa) – Aaa!
HAYDAR AKAR
(Kocaeli) – Burada duruyor mu, sen mi hazırladın bunu? Yazıklar olsun be!
MEHMET PARSAK
(Devamla) – “Görüşmeler sırasında Cumhurbaşkanına, Türkiye Büyük Millet
Meclisine, Başkanına, Başkanlık Divanına ve Başkanlık görevini yerine getiren
Başkanvekiline, milletvekiline…”
MUHARREM ERKEK
(Çanakkale) – Onlar var zaten İç Tüzük’te.
HAYDAR AKAR
(Kocaeli) – Sayın Elitaş, ne anladığını söyle Allah aşkına söyle. 
MEHMET PARSAK
(Devamla) – “…Türk milletinin tarihine ve ortak geçmişine, Anayasanın ilk 4
maddesinde çerçevesi çizilen Anayasal düzene hakaret etmek ve sövmek, Türkiye
Cumhuriyeti’nin ülkesi ve milletiyle bölünmek bütünlüğü esasında Anayasada
düzenlenen idari yapısına aykırı tanımlamalar yapmak…”
MUHARREM ERKEK
(Çanakkale) – Vah bu memleketin hâline, Anayasa kimlerin eline kalmış!
HAYDAR AKAR
(Kocaeli) – Beni bile güldürdün yukarıdan be!
MEHMET PARSAK
(Devamla) – 3’üncü bent bundan ibaret ve ben gayet açık ve anlaşılabilir
olduğuna eminim, “Böyle olduğunu düşünüyorum.” falan demiyorum. 
HAYDAR AKAR
(Kocaeli) – Herkes anladı da sen anlamadın, sen, sen! Sen anlamıyorsun.
MEHMET PARSAK
(Devamla) – Siz bu değerlerimize -dikkatinizi çekiyorum yeniden- hakaret etmek
ve sövmeye disiplin cezası vermek noktasında Türkiye Büyük Millet Meclisinin
Türk milleti adına kullanacağı iradesine sunmaya da karşı çıkıyorsunuz. 
HAYDAR AKAR
(Kocaeli) – Allah, Allah!
NURHAYAT ALTACA
KAYIŞOĞLU (Bursa) – Ya bir tek 161’inci maddeyi okusana, İç Tüzük 161’i
okusana!
VELİ AĞBABA
(Malatya) – Anayasa’yı nasıl hazırlamışsın Parsak?
MEHMET PARSAK
(Devamla) – İşte “Çoğunluğun eline bıraktınız.” vesair… O yönüyle kendi
kendinize de aslında saygı duymamış oluyorsunuz. İşin aslı bundan ibarettir,
karar yüce Türk milletinindir. 
MUHARREM
ERKEK (Çanakkale) – Zaman gösterecek, zaman gösterecek her şeyi.
NURHAYAT
ALTACA KAYIŞOĞLU (Bursa) – Parsak, İç Tüzük 161’i de okusana oradan, İç Tüzük
161’i okusana.
HAYDAR
AKAR (Kocaeli) – Elitaş, Allah aşkına, bir anlatın şuna ya.
ÖZGÜR
ÖZEL (Manisa) – Sayın Başkan…
VELİ
AĞBABA (Malatya) - Parsak, vallahi bir de Anayasa teklifi hazırlamışsın.
BAŞKAN
– Sayın milletvekilleri, lütfen, Sayın Özel konuşuyor.
MUHARREM
ERKEK (Çanakkale) – Mevcut İç Tüzük aynen kalıyor, merak etmeyin siz.
BAŞKAN
– Bunu bitirelim isterseniz Sayın Özel, kapatalım bu işi.
ÖZGÜR
ÖZEL (Manisa) – Sayın Başkan bitirelim ama o zaman…
MUHARREM
ERKEK (Çanakkale) – Siz nasıl Anayasa’yı değiştirdiniz yahu!
HAYDAR
AKAR (Kocaeli) – Sayın Başkan düzeltir misin, hiçbir şeyin Tüzük’ten
çıkmayacağını söyler misin, doğruyu söyler misin?
BAŞKAN
– Sayın Özel konuşuyor Sayın Akar.
HAYDAR
AKAR (Kocaeli) – Deminden beri her şeyi düzeltiyorsun.
ALİ
ŞEKER (İstanbul) – İç Tüzük’te var zaten.
ÖZGÜR
ÖZEL (Manisa) – Sayın Başkan, şimdi, Sayın Parsak bir süredir iktidar
partisiyle…
MUHARREM
ERKEK (Çanakkale) – Mevcut İç Tüzük’ü bir okur musunuz lütfen?
HAYDAR
AKAR (Kocaeli) – Adama gülerler yahu, savunduğu şeye bak.
ÖZGÜR
ÖZEL (Manisa) – Arkadaşlar, bir müsaade edin…
HAYDAR
AKAR (Kocaeli) – Çok özür dilerim Sayın Başkan.
MEHMET
PARSAK (Afyonkarahisar) – Sataşırsanız yine söz isterim.
ÖZGÜR
ÖZEL (Manisa) – Sayın Parsak iktidar partisiyle kurduğu ilişkinin etkisi ve
onların kendinde buldukları yetkinin kendilerine devşirilmesi üzerinden…
İSMAİL
FARUK AKSU (İstanbul) – Yahu, bu nasıl bir laftır?
MEHMET
PARSAK (Afyonkarahisar) – Sayın Başkanım, bununla ilgili kesinlikle sataşmadan
dolayı söz istiyorum.
KAMİL
AYDIN (Erzurum) – Açık bir şekilde tahkirde bulunuyor.
ÖZGÜR
ÖZEL (Manisa) – …önce gerçek dışı beyanları bitirip sonra doğruya geçiyor.
Bizim anlatmaya çalıştığımız mesele şu, biraz önce söyledim: Biz düşünce
özgürlüğü meselesinin kapsamını, sınırını biliriz. İç Tüzük 161’e göre, burada,
uygulamalarda nasıl davrandığımız bellidir.
MEHMET
PARSAK (Afyonkarahisar) – Tamam, kararı da aziz Türk milleti verecek bununla
ilgili.
ÖZGÜR
ÖZEL (Manisa) – Sayın Parsak’ın bildiği, gizlemek istediği bir tane mesele var,
o da şu: Biz sizin teklif metninizden çıkarılmasını söylüyoruz. Biz İç Tüzük
161’le ilgili bir İç Tüzük değişikliği vermiş değiliz. Bunu eğer arzu ederseniz
sizden randevu alarak ve makamınıza bizzat gelerek tane tane de anlatırız.
Teşekkür
ederim. (CHP sıralarından alkışlar)
BAŞKAN
– Teşekkür ediyorum.
NURHAYAT
ALTACA KAYIŞOĞLU (Bursa) – İç Tüzük 161’i okuyunuz.
ERKAN
AKÇAY (Manisa) – Ayırsaydınız, niye ayırmadınız?
MEHMET
PARSAK (Afyonkarahisar) – Sayın Başkan, apaçık sataşma var. O çerçevede,
açıklama yapıp cevap hakkımı kullanacağım.
BAŞKAN
– Neden dolayı?
ÖZGÜR
ÖZEL (Manisa) – Ne demişim ben?
MEHMET
PARSAK (Afyonkarahisar) – “Adalet ve Kalkınma Partisiyle kurduğu ilişkilerden
ve bundan devşirerek…” vesaire şeklinde…
ÖZGÜR
ÖZEL (Manisa) – Aynen “kurduğu ilişki” dedim.
MEHMET
PARSAK (Afyonkarahisar) – Beyanlar çok net. Böyle bir şey yok.
BAŞKAN
– Sayın Parsak…
NURHAYAT
ALTACA KAYIŞOĞLU (Bursa) – Evet, aynen öyle.
MUHARREM
ERKEK (Çanakkale) – Evet, aynen öyle.
MEHMET
PARSAK (Afyonkarahisar) – Ben cevap verirken hiç sataşmadım, yeniden durumu
izah ettim, şimdi böyle bir ithamla bu burada kalmasın.
BAŞKAN
– Sayın Parsak, siz de yerinizden izah edin tekrar durumu.
MEHMET
PARSAK (Afyonkarahisar) – Hayır, yerimden değil, sataşma olduğu için oradan
ifade edeceğim.
ERKAN
AKÇAY (Manisa) – Sayın Başkan, sataşma var, kurumsal kimliğimize var sataşma.
MEHMET
PARSAK (Afyonkarahisar) – Evet, böyle bir şey yok.
KAMİL
AYDIN (Erzurum) – Açık tahkirdir ya.
BAŞKAN
– Sayın Parsak…
NURHAYAT
ALTACA KAYIŞOĞLU (Bursa) – Yahu, önce İç Tüzük’ü oku, ondan sonra.
BAŞKAN
– Bir saniye, bir saniye…
Sayın
milletvekilleri, bakın, yani hepimiz bir söylediğimizi beş defa, on defa tekrar
etmek zorunda değiliz. Tutanaklar tutuluyor, televizyon söylüyor. Aynı
ifadelerle karşılıklı olarak birbirimize sataşıldığı gerekçesiyle lütfen bu
saatte çok daha fazla zaman almayalım. 
ÖZGÜR ÖZEL
(Manisa) – Sayın Parsak yapıyor bunu. 
MEHMET PARSAK
(Afyonkarahisar) – “Adalet ve Kalkınma Partisiyle kurduğu ilişkiler…”
BAŞKAN - Herkes
söylüyor, takdir kamuoyunundur Sayın Parsak. 
ÖZGÜR ÖZEL
(Manisa) – Adam gibi sataşayım da şimdi cevap versin. 
Suçluların
telaşı içindesiniz, suçluların. 
MEHMET PARSAK
(Afyonkarahisar) – Onları bile yapamıyorsunuz. 
ÖZGÜR ÖZEL
(Manisa) – Suçluların telaşı içindesiniz. Buyurun.
ERKAN AKÇAY
(Manisa) – Sataşmayı devam ettiriyor Sayın Başkan. 
ÖZGÜR ÖZEL
(Manisa) – Suçüstü yakalanmanın telaşı içindesiniz.
BAŞKAN – Buyurun
Sayın Parsak. 
Biz kapatacaktık
ama Sayın Özel orada sataşmaya devam ediyor. 
ÖZGÜR ÖZEL
(Manisa) – Buyursun. Bari hiç olmazsa mesnetli olarak çıksın, gerekçeli olarak
çıksın. 
BAŞKAN - Buyurun
Sayın Parsak. Lütfen, yeni bir sataşmaya meydan vermeyelim. 
20.- Afyonkarahisar Milletvekili Mehmet Parsak’ın,
Manisa Milletvekili Özgür Özel’in yerinden sarf ettiği bazı ifadeleri sırasında
Milliyetçi Hareket Partisine sataşması nedeniyle konuşması
MEHMET PARSAK
(Afyonkarahisar) – Öncelikle aziz Türk milletinin bu yüce kürsüsünde, milletvekillerinin
de huzurunda bizim asla kabul edemeyeceğimiz “Şu partiyle kurduğu ilişkilerden
dolayı, bu partiyle kurduğu…” Böyle bir durum söz konusu değildir. 
ÖZGÜR ÖZEL
(Manisa) – Yalan mı ya! Yalan mı ya! Gözünü seveyim Allah aşkına!
MEHMET PARSAK
(Devamla)- Biz, Türk milletinin bize verdiği görev doğrultusunda…
VELİ AĞBABA
(Malatya) – Türkiye Cumhuriyeti’nin anahtarını teslim ettiniz ya. 
ÖZGÜR ÖZEL
(Manisa) – Rejimi verdiniz, rejimi! 
MEHMET PARSAK
(Devamla) - … partimizin bize vermiş olduğu görev ve yetkiler doğrultusunda…
VELİ AĞBABA
(Malatya) – Kurtuluş Savaşı’yla, kanla kurulan rejimi teslim ettiniz ya!
MEHMET PARSAK
(Devamla) - …Genel Başkanımızın bize vermiş olduğu görev ve yetkiler
doğrultusunda sadece ve sadece Türk milletinin beklentilerini yerine getirmek
için parti görevlerini yerine getiriyoruz. 
Gelelim…
ÖZGÜR ÖZEL
(Manisa) – Türk milletinin kemikleri sızlıyor, kemikleri. 
VELİ AĞBABA
(Malatya) – Rejimi bir adama teslim ettiniz, bir adama. 
ÖZGÜR ÖZEL
(Manisa) – Zorla söyletiyorsun kötüyü. “Senden koğuş ağası olur Başkan olmaz.”
dediğin adamın gittin koluna girdin be! 
MEHMET PARSAK
(Devamla) – Bunları yakıştıramam size. 
ÖZGÜR ÖZEL
(Manisa) – “Tweet” attın mı atmadın mı? “Tweet” attın mı atmadın mı “Senden
Başkan olmaz, yatacağın hapishane koğuşuna başkan olur.” diye? Gittin adamın
koluna girdin be! Peşine düştün be!
MEHMET PARSAK
(Devamla) – Gelelim şu konudaki gargaraya getirme yaklaşımlarına…
ÖZGÜR ÖZEL
(Manisa) – Sataşma öyle olmaz böyle olur. Çık bir daha söyle. 
MEHMET PARSAK
(Devamla) - Sayın Özel diyor ki: “Biz o maddenin ilgili bölümünün çıkarılmasını
istemedik.” Evet, doğru, ben de zaten önergeyi okuyorum ama…
MUHARREM ERKEK
(Çanakkale) – İç Tüzük’ü de oku. 
MEHMET PARSAK
(Devamla) - …İç Tüzük’ümüzün mevcut hâlinde Anayasa’nın ilk dört maddesiyle
çerçevesi çizilen… 
ÖZGÜR ÖZEL
(Manisa) – Onu da söylüyorum. İsmail Kahraman’a mı emanet edeceğiz? 
MEHMET PARSAK
(Devamla) – Ayırsaydınız o zaman efendim. 
MUHARREM ERKEK
(Çanakkale) – Anayasa’nın ilk dört maddesini yıktınız, yıktınız. 
NURHAYAT ALTACA
KAYIŞOĞLU (Bursa) – Sayın Parsak, hukukçusun, bir suça iki ceza olur mu? 
BAŞKAN –
Müdahale etmeyin arkadaşlar. 
MEHMET PARSAK
(Devamla) - Mevcut hâliyle kalacak şekilde önergenizi doğru dürüst verseydiniz
biz de ona istinaden bunları söyleyemeseydik. 
ÖZGÜR ÖZEL
(Manisa) – Tekliften çıkınca burada duruyor, burada. 
MEHMET PARSAK
(Devamla) - Mevcut İç Tüzük’te olmayan düzenlemeler bizim önerimiz sayesinde
gelmiştir… 
ÖZGÜR ÖZEL
(Manisa) – Senin eksik gedik metninden çıkıyor. 
MEHMET PARSAK
(Devamla) - …ve ne yazık ki Cumhuriyet Halk Partisi vermiş olduğu çıkarma
önergesiyle…
ÖZGÜR ÖZEL
(Manisa) – Senin saray siparişi teklifinden çıkıyor. 
MEHMET PARSAK
(Devamla) - … söz konusu bendin tamamının, orada mevcutta olanların,
olmayanların ayrımı yapmaksızın bunun çıkarılmasını istemiştir. 
ÖZGÜR ÖZEL
(Manisa) – Tekliften çıkıyor. 
MUHARREM ERKEK
(Çanakkale) – Şimdi çok iyi anladım Anayasa nasıl değişti. Vallahi tebrik
ederim. 
MEHMET PARSAK
(Devamla) - Hakikat de bundan ibarettir.
ÖZGÜR ÖZEL (Manisa)
– Allah’ım, sen yardım et. 
BAŞKAN –
Birleşime beş dakika ara veriyorum. 
Kapanma Saati: 01.10
SEKİZİNCİ OTURUM
Açılma Saati: 01.18
BAŞKAN: Başkan Vekili Ahmet AYDIN
KÂTİP ÜYELER:
Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN – Türkiye
Büyük Millet Meclisinin 117’nci Birleşiminin Sekizinci Oturumunu açıyorum. 
492 sıra sayılı
İç Tüzük Değişikliği Teklifi’nin görüşmelerine devam ediyoruz.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN -
Komisyon yerinde.
Meclis
Başkanlığı temsilcisi Meclis Başkan Vekilimiz yerinde.
Teklifin birinci
bölümü üzerinde gruplar adına üçüncü söz, Adalet ve Kalkınma Partisi Grubu
adına Aksaray Milletvekili Cengiz Aydoğdu’ya aittir.
Sayın Aydoğdu,
buyurun. (AK PARTİ sıralarından alkışlar)
AK PARTİ GRUBU
ADINA CENGİZ AYDOĞDU (Aksaray) – Sayın Başkan, kıymetli arkadaşlar; Fransız
İhtilali’nden sonra bir İngiliz aristokrat ihtilali çok cesaretli bir şekilde,
biraz da Avrupa kamuoyunu sarsacak tarzda tenkit eder: Edmund Burke, İrlandalı
bir aristokrat, Avam Kamarası’nda da üye, siyasetçi. İhtilale yönelttiği en
önemli tenkit ihtilalin yücelik duygusunu öldürdüğüdür, yücelik duygusu,
aşkınlık hissi, “Bunu öldürdü, insanlar arasındaki ilişkilerin kıymetini,
kalitesini düşürdüğü.” der. Ve İngiltere’de tedricen yapılan pek çok şeyin… “Üç
yüz yıl, dört yüz yılda yaptığımızı bir yıla sığdıracaklar, belki iki yıla
sığdıracaklar ama tekrar sistemlerini toparlamaları, sistemlerine itibar
kazandırmaları, kurumlarını yaşatan o ideyi, özü, ana fikri itibar sahibi
kılmaları çok zaman alacak.” der. Türkiye Cumhuriyeti bir kültür devrimiyle
kuruldu. Cumhuriyetimize, devletimize, kurumlarımıza ve demokrasimize o
Burke’ün kastettiği anlamda yücelik duygusunu, o ana fikri, ana özü vermemiz
zaman alacak çünkü -bunu sosyal bilimlerle azıcık iştigal edenlerin çok iyi
bildiği gibi- yüzyıllar sürüyor bu tür şeyi oluşturmak; hatta bir kavramı
oluşturmak bile zaman alıyor, tarihî bir geçmiş gerekiyor. 
Bizim
Parlamentomuz padişahlık döneminde kuruldu, 1877, Abdülhamit’in Mithat Paşa’ya
verdiği bir sözle kuruldu ve Mithat Paşa’nın azliyle beraber de Abdülhamit
vazgeçti, o Rusya’yla savaş bahane edildi, ara verdik. Bir iki ay sürdü. Daha
sonra İttihat ve Terakkinin yaptığı 1908 Devrimi’yle yeniledik ama başımıza çok
büyük sıkıntılar geldi -Birinci Dünya Savaşı vesaire- ocağımızı su bastı, bir
oturumluk yeri kurtarırken Parlamentomuza müthiş bir itibar kazandırdık. Bir
devlet kurduk, bir rejim kurduk yeni, İstiklal Savaşı verdik ve o Burke’ün
anlattığı anlamda yücelik duygusunu Cenab-ı Hak âdeta bahşetti. Kuvayımilliye
kadrosu bir şekilde Meclisimizi Gazi Meclis yaptı ve onun üzerine geldik. Şu
anda da esasen o mirasın üzerindeyiz. Bunun acı, tatlı yönleri var,
tökezlemeleri var vesaire ama bu Meclis Gazi Meclistir, 23 Nisan 1920’de
kurulduğu itibarıyla milletin hâkimiyetini, Meclisin üstünlüğünü, hiçbir zaman
-tek parti döneminde dahi, hatta 1960 ihtilalinden hemen sonra, 12 Eylülden
hemen sonra dahi- milletin nezdinde bir şekilde Meclisin üstünlüğü, milletin
hâkimiyeti ilkesini, o ana özü hiç kimse sarsamadı ama buna uygun bir
parlamento hukuku geliştiremedik; geliştiriyoruz, şu anda da yaptığımız şey bu.

1961
Anayasası’yla beraber parlamento hukukunda yeni bir aşamaya geçtik. 1960’a
gelen süre kadar işlediğimiz partiler hukuku biraz farklılaştı, değişti,
zenginleşti ve İç Tüzük, Meclis İçtüzüğü, daha önce “Dâhilî Nizamname”
dediğimiz Meclis İçtüzüğü, 1960’dan sonra daha bir resmileşti, daha bir
formelleşti.
Bu itibarla, “İç
Tüzük” dediğimizde aslında neyi konuşuyoruz? Milletin hâkimiyetinin, o
Parlamentoyu kuran özün tecelli tarzının tanzim edilmesi. Milletin hâkimiyeti
nasıl tecelli eder? Milletin seçtiği milletvekilleri vasıtasıyla tecelli eder,
bunun tanzim edilmesidir İç Tüzük. Yani bunu söylerken biraz İç Tüzük’ü
yüceltmek istiyorum, biraz metafizik bir yön katmak istiyorum, biraz fikrî
zeminini, seviyesini yükseltmek istiyorum.
Esasında, İç
Tüzük konularını konuşurken millî iradenin tecelli ve tasarruf tarzına dair bir
konu konuştuğumuzu ve teknik bir konu konuştuğumuzu, millî iradenin tecelli
tarzını konuşmakla beraber işin tekniğini konuştuğumuzu bilmeliyiz. Bu
anlamıyla Parlamento, yönetim tekniğinin, yönetme tekniğinin, müzakere
tekniğinin sağduyuyla denetlenmesidir. İç Tüzük’te de hâkim olan ruh o
olmalıdır. 
Buradaki sağduyu
nedir? Buradaki sağduyu milletin iradesidir, milletin seçtiği, o demokrasinin
millete yansıyan yönüdür. Bu anlamıyla parlamentolar, kıymetli arkadaşlar,
toplumları yönetim katına taşır. Fikirleri toplar -yani parlamentolarda
müzakerenin de esası odur- milletin kanaatlerini, temsilcileri vasıtasıyla
kamusal egemenliğin, o millî hâkimiyetin katına taşır. Bu anlamda yönetimin,
devletin tekelini kırar, ona milleti ortak eder; devlet katındaki hâkimiyeti
sahaya indirir, millete de indirir. Yani bunu düşünce tarihinde John Stuart
Mill diye bir adam “Mukaddes su bir baştan bütün başlara dağıldı, binlerce,
milyonlarca başa dağıldı.” diye… Demokrasinin çok güzel bir tarifidir bu. Yani
o kralları kutsayan, onları takdis ederken kullanılan Hristiyanlık ritüelini
ima ederek söyler. 
Parlamentoların
amacı halkları millet kılmaktır -burası çok önemli- bir halk parlamentoda temsil
edildiğinde ve bu temsil yönetim hâline geldiğinde, sahaya intikal ettiğinde o
halk milletleşir. Buradaki milletin özü nedir? Millet siyasi bir varlıktır,
halk sosyolojik bir varlıktır. Bu itibarla Parlamentonun iki vazgeçilmezi
vardır kıymetli arkadaşlar. Bir, müzakere; ikincisi, kamusal açıklık. Bu
müzakerenin aleni yapılması. Müzakere, devletin yönetim kabininin kamusal
alana, halka açılmasıdır; devletin mahrumiyetinin çözülmesidir âdeta, halk
tarafından çözülmesi, bir büyünün, bir sırrın çözülmesi gibi çözülmesidir.
Müzakerenin amacı budur, parlamentodaki müzakerenin amacı budur. Buna Immanuel
Kant “Hakikati güncel kılmaktır.” demiş, bu konuşmaya hazırlanırken rastladım,
çok çarptı beni, müthiş bir deyiş. Hakikati de milletin temsil ettiğini düşünüyor,
“Halkın temsil ettiği gerçeğin devlet katında mütemadiyen güncellenmesidir.”
diyor yani Parlamentodaki görüşmelerin nihai amacı halkın gerçeğinin devlet
katında yankı bulması, devlet katına taşınması. Burada bu anlamıyla
Parlamentonun yaptığı kanun kamusal otoriteyi, devletteki otoriteyi, gücü,
erki, “power” anlamındaki o kuvveti halkın temsil ettiği, halkın ürettiği
âdeta, halkın istihsal ettiği hakikatle dengelemektir. Yani egemenin buyruğuna
karşı halkın kendi ortaya koyduğu normu koymaktır; onu dengelemek, bir şekilde,
millî iradeyle, halkın iradesi ile egemenin buyruğunun çarpıştığı yerde
yönetimin oluşmasını sağlamaktır.
Hülasa, bir
ülkenin kanun yapma usul ve esaslarını konuşmak, aslında o ülkede milletin
tercihlerinin kanun olarak nasıl hayata geçip devletin kılcallarında halka
intikal edeceğini konuşmaktır, demokrasinin özüdür bu. İç Tüzük dediğimiz şey
de bir anlamıyla bu demokrasinin özünün halka intikalidir ya da halkın ortaya
koyduğu iradenin devlete intikalidir, karşılıklı bir alışveriş.
Dünyanın
demokratik bütün anayasalarının tamamında iç tüzük düzenlemesi parlamentolara
bırakılır. Bunu hukuk dilinde “yöntemsel bağımsızlık” diye tercüme etmiş
hocalarımız. Mithat Hocam burada. Yöntemsel bağımsızlığın Türkçesini ben pek
sevimsiz buldum. Belki “usul bağımsızlığı” diyebiliriz, “usule dair bir
bağımsızlık” “yönteme dair bağımsızlık” diyebiliriz ya da başka bir kelime
bulabiliriz ama her ülkenin parlamentosu kendi tarihsel uygulamalarına,
teamüllerine, yazılı ve sözlü idari kaynaklarına; gelenek, görenek,
kültürlerine dayanarak kendi iç tüzüğünü yapabilir. Bu, parlamentoların iradi
özgürlüğü, kendi usulüne, sistemine hâkim olmasıdır, hatta kuvvetler
ayrılığının da bir yansımasıdır.
MİTHAT SANCAR
(Mardin) – Cengiz “usuli özerklik.”
CENGİZ AYDOĞDU (Devamla)
– “Usuli özerklik”, “usuli muhtariyet” belki, evet.
Arkadaşlar,
parlamentolarda kanunlar her zaman uzlaşarak yapılmaz, hatta belki hiç
uzlaşarak yapılmaz ama müzakere edilerek yapılır, müzakere vasfı korunmalıdır.
Bu anlamda, uzlaşmaya bizim demokrasi kültürümüzde ya da bizim bugünlerdeki
siyasi edebiyatımızda çok kıymet atfediyoruz. Uzlaşma nadiren gerçekleşen bir
şeydir ve uzlaşmada -çoğu zaman kıymetli uzlaşmalarda- her iki taraf da
gayrimemnun olursa iyi uzlaşmadır. Her iki tarafın kazandığı uzlaşmalar da çok
azdır çünkü çok zordur. Bu anlamıyla, bu uzlaşmalarda ve parlamentolardaki bu
ifadenin, müzakerenin sağlığı açısından 1920’lerde siyasi edebiyatta geçerli
olan ve Weimar dönemi Anayasası’nın anayasa hükmü hâline gelen bir maddeyi
okumak istiyorum. Weimar Anayasası’nın 21’inci maddesi: “Milletvekilleri bütün
halkın temsilcisidirler -milletvekili tanımını yapıyor- yalnızca kendi
vicdanlarına karşı sorumludurlar ve hiçbir direktifle bağlı değildirler.” Bu
anlamıyla, parlamenter sistemin şartı, arkadaşlar, milletvekilinin -bizdeki
sisteme uymayan şekilde belki- partisinden ve seçmenlerinden de bağımsız
olmasını parlamento müzakerelerinin sağlığı şart koşar. “Kürsü dokunulmazlığı”
falan dediğimiz şeyin az tartıştığımız kısmıdır burası: Milletvekilinin kendi
vicdanı konusundaki vicdani özgürlüğü, vicdani hürriyeti. Bunu pek konuşmayız
çünkü bizde parti sistemi çok hâkimdir, çok baskındır. 
Burada dikkat
edilmesi gereken en önemli husus milletin çoğunluğunun yani milletin
parlamentoya getirdiği tarafların, siyasi partilerin -ben buna “millet
çoğunluğu” diyorum- milletin çoğunluğuyla dengeli bir şekilde parlamentoda
kendisini ifade etmesidir. Çoğulcu demokrasinin gereği olarak millet çoğunluğu
yani milletin parlamentoya soktuğu bütün tarafların parlamentoda kendilerini
ifade etmesi gerekir ancak parlamentolar yönetim için vardır, karar
üretmelidir. Millet çoğunluğunun da işini yapması… Muhalefetin “engellemek”
diye bir hakkı vardır ve muhalefetin engelleme hakkı sosyolojiye, siyasi
edebiyata meşru bir hak olarak girmiştir ancak parlamentonun bir yönetim yeri
olduğu, asıl işlevinin ülkeyi yönetmek, kanun yapmak, yasama görevini yapmak
olduğu da hatırdan çıkarılmamalıdır. Bu itibarla, parlamentolardaki
müzakerelerin usulü, şekli, şartı, zamanı vesairesi her ülkede, her demokraside
tartışma konusu olmuştur, bizde de çok tartışılmıştır, bizde de çok
tartışılmıştır, bugün de onu tartışıyoruz.
Kıymetli
arkadaşlar, iç tüzük metinleri hukuki vasfı itibarıyla kanun değildir. Her
ikisini de parlamentolar yapar, kanunu da parlamentolar yapar, iç tüzük
metinlerini de. Ancak, iç tüzük metinlerinin kanunlardan ayrılan en önemli
hususiyeti, kanunlar bütün ülke insanlarına şamildir, iç tüzük metinleri sadece
milletvekillerini bağlar. Bu itibarla, burada biz iç tüzüğü yaparken esasında
kendi aramızdaki bir şeyi yapıyoruz, kendi aramızdaki bir adabımuaşereti
yapıyoruz ve bunu… Dedim ki parlamentolar bir halkı millet hâline getirir, bizi
de bu işi yapan hâline getirir. Ayrışma değil, biz o bütünlüğün buradaki
münşileri, buradaki inşacıları, buradaki özneleri, failleri olmak durumundayız.
İç tüzüğü yaparken amaçları tartışıyoruz, araçları tartışıyoruz, bakış
açılarını, pratik gerekçeleri, pratik muktezaları tartışıyoruz ama ilkeleri az
tartışıyoruz. 1920’lerde -Komisyon sıralarında Mithat Hocam yine bahsetti- Carl
Schmitt -Almanya’nın Hitler filozoflarından- 1928’de galiba “Parlamenter
Demokrasinin Krizi”ni yazarken demiş ki: “19’uncu yüzyıl ilkelerin yüzyılıydı,
büyük anlatıların, ideolojilerin, büyük fikirlerin yüzyılıydı ama 20’inci
yüzyılda büyük soruları, büyük ilkeleri tartışmıyoruz, daha çok sistemin günlük
işleyişinde ortaya çıkan şeyleri tartışıyoruz.” Türkiye'nin belki bizim
atladığımız nokta, eksik bıraktığımız nokta… Biz 1950’de geçtik demokrasiye,
1960’ta bir yol kazası yaşadık, 12 Martta yaşadık benzerini, 12 Eylülde
yaşadık. Ama bir şekilde, demokrasinin kuruluşunda kurucu unsurlar olarak
devlet nedir, millet nedir, parlamento nedir, yönetim nedir, millî irade nedir
konularında derinlemesine düşünmedik. Yani cumhuriyetin ilk yılları daha çok
Avrupa’dan aldığımız tercümelerle geçti. Belki bugünlerde düşünebiliriz, bu bir
fırsat. Biz tekrar kurucu bakış açısıyla büyük soruları yeniden sormak ve büyük
cevapları bulmak zorundayız. Yani bizim yeni Türkiye’yi kurarken, Parlamentomuza
yeni bir iç tüzük yaparken buradaki tartışmaların ötesinde, buradaki on
dakikanın, üç dakikanın, iki dakikanın, beş dakikanın ötesinde daha büyük bir
şeyi yaptığımızı veya bu imkânı bize tarihin verdiğini fark ederek burada
yeniden bir ülke kurmak, yeniden bir demokrasi kurmak ya da burada attığımız
adımların Türk milletinin o büyük yürüyüşünün adımları olduğunu, olması
gerektiğini, bunu biz istersek olabileceğini… Bunun için birbirimizi biraz
anlayacağız, biraz cehdedeceğiz, biraz alın teri dökeceğiz, biraz gayret
edeceğiz. 
Rahmetli Ali
Fuat Başgil Meclisi tarif ederken iki hususu ön plana çıkarmıştı: “Bir murakabe
organıdır.” diyor, denetim organı; bunun yanında “Bir de itimat organıdır.”
diyordu yani güven. Meclisin varlığı ülkedeki sistemin, rejimin güvenidir. Yani
Türkiye’de hangi kurum, hangi makam hangi gücü kullanırsa kullansın Meclis
ülkede var olduğu sürece o gücün kaynağı Meclistir. Bunu halk da böyle düşünür,
yönetenler de yönetilenler de böyle düşünür. Bu itibarla, Meclisin varlığı, var
olması, bu çatının çalışması, burada bizim müzakere etmemiz, müzakerelerin
niteliği nasıl olursa olsun bu ülkedeki sistemin, rejimin kalitesinin,
meşruiyetinin zeminidir. Ben buna müsaadenizle bir de Meclisin itibarını, bizim
korumamız gereken itibarını ilave etmek istiyorum. Meclisin itibarını nasıl
koruyacağız? Biz birbirimize itibar ettiğimiz zaman, birbirimize saygı
gösterdiğimiz zaman, birbirimize değer ve kıymet atfettiğimiz zaman
Meclisimizin itibarını yükselteceğiz.
Kıymetli
arkadaşlar, Parlamento -o cümleyi ben çok seviyorum, çok hoşuma gidiyor-
tekniğin, yönetim tekniğinin sağduyuyla denetlenmesidir. Bu sağduyuyu da biz
üretmek zorundayız, bu Meclise, bu millete, oyunu aldığımız insanlara birinci
borcumuz budur. 
Hepinize
hürmetlerimi arz ediyorum, saygı sunuyorum. (AK PARTİ ve CHP sıralarından
alkışlar) 
BAŞKAN
– Teşekkür ediyorum Sayın Aydoğdu. 
IV.- OTURUM BAŞKANLARININ KONUŞMALARI (Devam)
8.- Oturum Başkanı TBMM Başkan Vekili Ahmet Aydın’ın,
Manisa Milletvekili Özgür Özel’in 492 sıra sayılı İç Tüzük Değişiklik
Teklifi’nin tümü üzerinde CHP Grubu adına yaptığı konuşması sırasında genel bir
yayın kesintisinin söz konusu olmadığını ve konuyu araştırdığına ilişkin
tekraren konuşması 
BAŞKAN
– Sayın Özel, az önce sizin konuşmanızda yayın kesintisiyle ilgili bilgi
aldığımda aktaracağım demiştim. TRT’den aldığımız bilgiye göre gerek Meclis
televizyonu yayın akışını gerekse internet yayınını Meclis televizyonundan alan
“trt.net.tr”de internet yayın akışında herhangi bir kesinti aslında söz konusu
değildir. TRT “server”larında TBMM’den canlı yayının kesildiğine dair bir log
kaydı bulunmamıştır. Söz konusu “500 hata” yazılı ekran görüntüsü sayıca az bir
kullanıcının kendi internetlerinin zayıf olmasından veya anlık seyirci
sayısının fazlalığından kaynaklı birkaç saniyelik hizmet alamama durumu
sebebiyledir, kesinlikle genel bir yayın kesintisi söz konusu değildir, bir
kasıt da yoktur. Yani bu bağlamda ya sizin internetiniz zayıf ya da siz
konuşurken çokça seyirci vardı, taşıyamadı, ondan dolayı olabilir diye böyle
bir bilgi notu geldi, bunu sizinle paylaşma gereği hissettim. [CHP sıralarından
alkışlar(!)]
Teşekkür
ediyorum. 
Birleşime
iki dakika ara veriyorum.
Kapanma Saati: 01.39
DOKUZUNCU OTURUM
Açılma Saati:
01.40
BAŞKAN: Başkan
Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Ali Haydar HAKVERDİ (Ankara)
-------0-------
BAŞKAN
– Türkiye Büyük Millet Meclisinin 117’nci Birleşiminin Dokuzuncu Oturumunu
açıyorum.
X.- KANUN TASARI VE TEKLİFLERİ İLE KOMİSYONLARDAN GELEN
DİĞER İŞLER (Devam)
A) Kanun Tasarı ve Teklifleri (Devam)
1.- Adalet ve Kalkınma Partisi Grup Başkanvekili
Kayseri Milletvekili Mustafa Elitaş ve Milliyetçi Hareket Partisi Grup
Başkanvekili Manisa Milletvekili Erkan Akçay ile 2 Milletvekilinin Türkiye
Büyük Millet Meclisi İçtüzüğü'nde Değişiklik Yapılmasına Dair İçtüzük Teklifi
(2/1783) ve Anayasa Komisyonu Raporu (S. Sayısı: 492) (Devam)
BAŞKAN
– 492 sıra sayılı İç Tüzük Değişiklik Teklifi’nin görüşmelerine devam ediyoruz.

Komisyon?
Yok.
Ertelenmiştir.

2’nci
sıraya alınan, 491 sıra sayılı Kanun Tasarısı ile Adalet Komisyonu Raporu’nun
görüşmelerine başlıyoruz. 
2.- İş Mahkemeleri Kanunu Tasarısı (1/850) ve Adalet
Komisyonu Raporu (S. Sayısı: 491)
BAŞKAN
– Komisyon? Yok. 
Ertelenmiştir.

3’üncü
sıraya alınan, 461 sıra sayılı Kanun Tasarısı ile Dışişleri Komisyonu
Raporu’nun görüşmelerine başlıyoruz. 
3.- Türkiye Cumhuriyeti Hükümeti ile Birleşmiş
Milletler Mülteciler Yüksek Komiserliği Arasında Ev Sahibi Ülke Anlaşması ile
Anlaşmada Değişiklik Yapılmasına İlişkin Notaların Onaylanmasının Uygun
Bulunduğuna Dair Kanun Tasarısı (1/787) ve Dışişleri Komisyonu Raporu(S.
Sayısı: 461)
BAŞKAN
– Komisyon? Yok. 
Ertelenmiştir.

Bundan
sonra da komisyonların bulunamayacağı anlaşıldığından, alınan karar gereğince,
kanun tasarı ve teklifleri ile komisyonlardan gelen diğer işleri sırasıyla
görüşmek için, 25 Temmuz 2017 Salı günü saat 15.00’te toplanmak üzere birleşimi
kapatıyorum. 
Hayırlı
sabahlar diliyorum. 
Kapanma Saati: 01.41




(x) 492 S.
Sayılı Basmayazı tutanağa eklidir.




